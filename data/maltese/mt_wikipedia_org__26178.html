<html><body><text id="wikipedia_mt_wikipedia_org__26178.html" ns="0" revid="268155" sourceurl="https://mt.wikipedia.org/wiki/Monasteru_ta%27_Vorone%C8%9B" title="Monasteru ta' Voroneț" type="wikipedia">Monasteru ta' Voroneț<figure><caption>Il-Monasteru ta' Voroneț</caption></figure>
<p>Il-<hi rend="bold">Monasteru ta' Voroneț</hi> huwa monasteru <ref target="https://mt.wikipedia.org/wiki/Medjuevu">Medjevali</ref> fil-villaġġ Rumen ta' Voroneț, li issa jifforma parti mir-raħal ta' <ref target="https://mt.wikipedia.org/wiki/Gura_Humorului">Gura Humorului</ref>. Huwa wieħed mill-iktar monasteri mpittrin famużi min-Nofsinhar ta' <ref target="https://mt.wikipedia.org/wiki/Bukovina">Bukovina</ref>, fil-Kontea ta' <ref target="https://mt.wikipedia.org/wiki/Suceava">Suceava</ref>. Il-monasteru nbena minn <ref target="https://mt.wikipedia.org/wiki/Stiefnu_III_tal-Moldova">Stiefnu l-Kbir</ref> fl-1488 tul perjodu ta' tliet xhur u tliet ġimgħat biex ifakkar ir-rebħa fil-<ref target="https://mt.wikipedia.org/wiki/Battalja_ta_'Vaslui">Battalja ta' Vaslui</ref>. Spiss jingħad li dan il-monasteru qisu l-"<ref target="https://mt.wikipedia.org/wiki/Kappella_Sistina">Kappella Sistina</ref> tal-Lvant". L-affreski tal-Monasteru ta' Voroneț għandhom sfumatura intensa ta' blu magħrufa fir-<ref target="https://mt.wikipedia.org/wiki/Rumanija">Rumanija</ref> bħala "l-blu ta' Voroneț".<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Il-monasteru jinsab fin-Nofsinhar ta' Gura Humorului fil-Kontea ta' Suceava, fil-wied tax- xmara <ref target="https://mt.wikipedia.org/wiki/Voroneț">Voroneț</ref>. Il-leġġenda tal-oriġini tal-knisja tgħaqqad żewġt irġiel ċentrali fl-istorja Rumena: il-fundatur tal-monasteru, Stiefnu l-Kbir, u <ref target="https://mt.wikipedia.org/wiki/San_Danjel_l-Eremita">San Danjel l-Eremita</ref>, l-ewwel superjuri tal-patrijiet tal-monasteru. Il-qabar ta' San Danjel jinsab fi ħdan il-monasteru.</p>
<p>Il-knisja hija waħda mill-<ref target="https://mt.wikipedia.org/wiki/Knejjes_tal-Moldavja">knejjes tal-Moldavja</ref> mniżżlin fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Storja
<figure><caption>Affresk tal-Anġlu tal-Aħħar Ġudizzju</caption></figure>
<p>Mhux magħruf kemm għandu żmien is-sit monastiku. Hemm leġġenda li tgħid li Stiefnu l-Kbir, f'mument ta' kriżi waqt gwerra kontra t-<ref target="https://mt.wikipedia.org/wiki/Imperu_Ottoman">Torok Ottomani</ref>, ġie għand l-iskete (komunità monastika) ta' Danjel l-Eremita f'Voronet u talbu parir. Danjel qallu biex ma jċedix fil-ġlieda. Imbagħad, wara r-rebħa, kellu jibni monasteru ddedikat lil San Ġorġ.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Id-daħla oriġinali tal-Knisja ta' San Ġorġ, issa fl- <hi rend="italic">exonarthex</hi>, għandha affresk bil-kitba li ġejja:<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>"Jiena, Stiefnu, bil-Grazzja ta' Alla l-Mexxej tal-Moldavja, iben Bogdan, bdejt nibni l-monasteru ta' Voroneț biex nagħti ġieħ lill-qaddis rinomat San Ġorġ, il-martri l-kbir u rebbieħ, nhar it-Tnejn is-26 ta' Mejju tas-6996, wara l-Pentekoste, u l-kostruzzjoni tlestiet fl-istess sena f'Settembru tal-1488".</p>
<p>Il-knisja nbniet skont pjanta bi tliet apsidi, presbiterju, <hi rend="italic">naos</hi> bit-torri, u <hi rend="italic">pronaos</hi>.</p>
<p>Fl-1547, l-Isqof Metropolitan tal-Moldavja <ref target="https://mt.wikipedia.org/wiki/Grigorie_Roșca">Grigorie Roșca</ref> żied l-<hi rend="italic">exonarthex</hi> fin-naħa tal-Punent tal-knisja u ordna li l-ħitan ta' barra jiġu mpittrin ukoll. Il-kontribut tiegħu huwa rreġistrat fuq ix-xellug tad-daħla:<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>"Bir-Rieda ta' Alla l-Missier u bl-Għajnuna ta' Ibnu u l-qilla tal-Ispirtu s-Santu, u permezz tat-tbatijiet kbar tal-fidil Kir Grigorie, il-Metropolitan tal-Moldavja kollha, ġie miżjud dan iz-zuntier titulari u l-ħitan esterni tal-knisja kollha ġew impittrin f'ġieħ ruħu fis-sena 7055 (1547)".</p>
<p>Il-monasteru fih il-lapidi ta' San Danjel l-Eremita, ta' Grigorie Roșca, u ta' persuni notevoli u nobbli oħra tal-knisja.</p>
<p>Ir-raħal ta' Voroneţ kien magħruf għall-iskola tal-kaligrafija tiegħu, fejn is-saċerdoti, il-qassisin u l-patrijiet kienu jitgħallmu jaqraw, jiktbu u jittraduċu t-testi reliġjużi. L-iskola pproduċiet żewġ kopji notevoli ta' traduzzjonijiet tal-<ref target="https://mt.wikipedia.org/wiki/Bibbja">Bibbja</ref> bir-Rumen: <hi rend="italic">il-Kodiċi ta' Voroneț</hi> li ġie skopert fl-1871 u s<hi rend="italic">-Salterju ta' Voroneț</hi> li nstab fl-1882. Dawn il-kotba issa jinsabu fl-Akkademja Rumena.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>Il-monasteru ġie abbandunat ftit wara l-1775, bl-annessjoni tal-parti tat-Tramuntana tal-Moldavja mill-Monarkija <ref target="https://mt.wikipedia.org/wiki/Asburgi">Asburga</ref>. Il-komunità monastika reġgħet lura f'Voroneț fl-1991. Mir-ritorn tagħhom, dawk li jgħixu fil-monasteru bnew akkomodazzjoni għas-sorijiet residenti, <ref target="https://mt.wikipedia.org/wiki/Kappella">kappella</ref>, funtani, stalel, imtamar, u dar għall-pellegrini.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
Knisja
<figure><caption>Il-ħitan esterni mpittrin tal-monasteru</caption></figure>
<p>Il-<hi rend="italic">katholikon</hi> (il-knisja ewlenija) ta' San Ġorġ fil-Monasteru ta' Voroneț x'aktarx li hija l-iktar knisja famuża fir-Rumanija. Hija magħrufa mad-<ref target="https://mt.wikipedia.org/wiki/Id-Dinja">dinja</ref> kollha għall-affreski esterni tagħha b'kuluri jgħajtu u intensi, u għall-mijiet ta' wċuħ ippreservati tajjeb, impittrin fuq sfond blu-kaħlani rinomat tal-ażżurit. It-twieqi żgħar, l-oqfsa rettangolari u ċċangjati tagħhom, kif ukoll l-arkati fondi fuq ġewwa ġejjin għall-ponta, kollha huma fi stil <ref target="https://mt.wikipedia.org/wiki/Gotiku">Gotiku</ref>. Il-bibien tan-Nofsinhar u tat-Tramuntana tal-<hi rend="italic">exonarthex</hi> tal-1547 għandhom oqfsa rettangolari, li jindikaw perjodu ta' tranżizzjoni mill-istil Gotiku għal dak <ref target="https://mt.wikipedia.org/wiki/Rinaxximent">Rinaxximentali</ref>. Iżda fuqhom, fuq kull ħajt hemm tieqa twila bi ħnejja Gotika pompuża. Il-faċċata kollha tal-Punent ma għandhiex fetħiet, u dan jindika li l-intenzjoni tal-Metropolitan Roșca mill-bidu nett kienet li jirriżervaha għall-affreski.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Fil-faċċata tat-Tramuntana għadha tidher id-dekorazzjoni oriġinali tal-knisja, bir-ringieli ta' tondjaturi taċ-ċeramika tleqq bl-isfar, bil-kannella u bl-aħdar, imżejna b'riljiev. Dawn jinkludu motivi araldiċi, bħall-<ref target="https://mt.wikipedia.org/wiki/Iljun">iljun</ref> rampanti u r-ras ta' speċi estinta ta' gendus tal-istemma araldika tal-Moldavja, u kreaturi ispirati mil-letteratura Medjevali tal-Ewropa tal-Punent, bħas-sireni b'żewġ dnieb. It-torri huwa mżejjen b'sittax-il niċċa għolja, u f'erbgħa minnhom hemm it-twieqi. Fuqhom hemm ringiela ta' niċeċ żgħar mad-dawra tat-torri. Is-saqaf frammentat x'aktarx li jsegwi l-għamla tas-saqaf oriġinali, li bla dubju kien magħmul b'biċċiet ċatti u tawwalin tal-għuda.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Sit ta' Wirt Dinji
<p>Il-Monasteru ta' Voroneț huwa wieħed mit-tmien knejjes tal-Moldavja li ġew iddeżinjati bħala Sit ta' Wirt Dinji tal-UNESCO fl-1993.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: <hi rend="bold">il-kriterju (i)</hi> "Rappreżentazzjoni ta' kapulavur frott il-kreattività tal-bniedem"; u <hi rend="bold">l-kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
</text></body></html>