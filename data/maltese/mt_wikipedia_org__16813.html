<html><body><text id="wikipedia_mt_wikipedia_org__16813.html" ns="0" revid="253870" sourceurl="https://mt.wikipedia.org/wiki/Peter_Serracino_Inglott" title="Peter Serracino Inglott" type="wikipedia">Peter Serracino Inglott
<p>Il-Professur Fr.<hi rend="bold">Peter Serracino Inglott</hi>, magħruf sempliċiment bħala <hi rend="italic">Father Peter</hi>, (<ref target="https://mt.wikipedia.org/wiki/Valletta">Valletta</ref>, 26 t'April, 1936 - 16 ta' Marzu, 2012) kien saċerdot, filosfu, lettur internazzjonali u eks-Rettur tal-<ref target="https://mt.wikipedia.org/wiki/Università_ta'_Malta">Università ta' Malta</ref>. Deskritt bħala bniedem intelliġenti ħafna, viżjunarju kbir, u mimli tjubija, huwa kien attiv f'movimenti Kattoliċi, u kien ċentrali fir-rikostruzzjoni tas-sistema edukattiva Maltija.  </p>
Ħajja
<p>Bin Oscar u Maria Calamatta, Serracino Inglott kien ordnat qassis f'<ref target="https://mt.wikipedia.org/wiki/Milan">Milan</ref> fl-1962 minn Kardinal Montini li aktar 'il quddiem ġie proklamat <ref target="https://mt.wikipedia.org/wiki/Papa_Pawlu_VI">Papa Pawlu VI</ref>.  </p>
<p>Bejn l-1987 u l-1988, u mill-1 ta' Lulju 1991 sa meta rtira fl-1996, hu serva bħala Rettur tal-Università ta' Malta. Hu mexxa t-tibdil kbir u fetaħ l-Universita' għall-kotra.  </p>
<p>Fil-kitba tiegħu kien hemm esplorazzjoni sħiħa fil-valutazzjoni artistika tax-xogħol letterarju. Kien hemm fuq kollox proċess filosofiku.  </p>
<p>Hu studja f'Malta, Pariġi, u Oxford fejn kien Rhodes Scholar u rebaħ il-Premju tal-Kanċillier għall-Ingliż. Studja fl-Institut Catholique de Paris (BD cum laude 1958-1960) u fl-Università Cattolica del Sacro Cuore (Ph.D. 1960-1963) b'teżi fuq it-<hi rend="italic">Tractatus Logico-Philosophicus</hi> ta' Wittgenstein. Għallem il-filosofija f'Malta, Ottawa, Venezja u Milan. Kien membru ta' diversi korpi internazzjonali u ppublika ħafna artikli fuq l-arti u l-kultura Maltija, l-estetika u r-reliġjon, u fuq il-fruntieri bejn il-filosofija u x-xjenzi soċjali.  </p>
<p>F'ħajtu kellu diversi pożizzjonijiet għolja. Sena wara li nħatar qassis, jiġifieri fl-1963 kien Librar fl-Universita' ta' Malta u sentejn wara beda jgħallem il-Filosofija. Imbaghad fl-1971 laħaq Professur u Kap tad-Dipartiment tal-Filosofija. Serva wkoll bħala Dekan tal-Fakulta' tal-Arti.  </p>
<p>Flimkien ma' Professur Salvino Busuttil fl-1974 waqqaf il-European Documentation Centre fil-Belt Valletta. Kien iċ-Chairman tiegħu meta fl-1992 sar il-European Documentation and Research Centre, fejn ħadem mill-qrib mal-Professur Roderick Pace.  </p>
<p>Fl-1978 laħaq Direttur tal-Istitut tal-Filosofija u l-Istudji umani.</p>
<p>Kien ukoll Professur fil-Fakultà tat-Teoloġija tal-Università ta' Malta.</p>
<p>Serracino Inglott kien professur tal-estetika fl-Instituto Internazionale di Arte e Liturgia ta' Milan, <hi rend="italic">visiting professor</hi> fl-Università ta' Pariġi II (Sorbonne – Pantheon) (1989-1990), UNESCO Fellow fl-Open University, UK (1978) u <hi rend="italic">guest lecturer</hi> fl-universitajiet ta' Cincinnati, Milan (Cattolica), Venezja (Ca Foscari), Palermo u l-Kulleġġ tal-Ewropa fi Bruges (1989, 1990).</p>
<p>Għal disa' snin bejn l-1987 u l-1996 serva bħala Chairman tal-Kunsill Malti għax-Xjenza u t-Teknoloġija. Fl-istess snin kien ukoll Konsulent tal-Prim Ministru ta' Malta ta' dak iż-żmien <ref target="https://mt.wikipedia.org/wiki/Eddie_Fenech_Adami">Eddie Fenech Adami</ref>. Reġa' serva bħala Konsulent bejn l-1998 u l-2004. Minkejja dan f'mewtu, <ref target="https://mt.wikipedia.org/wiki/Joseph_Muscat">Joseph Muscat</ref>, il-Mexxej tal-Partit Laburista stqarr li "l-Professur Peter Serracino Inglott kien protagonist ewlieni tal-ħajja intellettwali ta' pajjiżna għall-kważi nofs seklu. Għamilna għażliet politiċi differenti minn xulxin iżda ir-rispett u l-istima tagħna lejh bħala bniedem, bħala studjuż, bħala saċerdot, u bħala Malti li ħabb lill-pajjiżu, kienu għoljin ħafna. Minkejja dawn l-għażliet, kien hemm art komuni ta' soċjetà aktar ġusta, aktar tolleranti u aktar miftuħa. F'ismi, f'isem marti Michelle, il-familja tiegħi u l-Partit Laburista nesprimi s-sogħba tagħna għat-telfa ta' dan l-intelletwali ewlieni Malti."</p>
Filosofija, Politika u Arti
<p>Il-filosofija ta’ Fr Peter dejjem poġġiet lill-bniedem sħiħ fil-qalba ta’ kull azzjoni politika f’dak li hu kien isejjaħ “il-primat tal-bniedem”. Bħala saċerdot u studjuż, dejjem fittex li jlaqqa’ flimkien it-tiftix razzjonali mat-twemmin. Għalih, “l-iskoperta ta’ Alla qiegħda fl-istħarriġ fil-fond, b’mod speċjali tal-ħolqien, u dan jiġi biss mill-istudju”. </p>
<p>Il-kontribut ta’ Fr Peter kien wieħed fl-aqwa sens ta’ dak li hu politiku, jiġifieri l-politika bħala mezz li jittraduċi ħsieb u valuri f’azzjoni prattika favur in-nies u l-familji biex dawn jilħqu l-milja tagħhom. </p>
<p>Fost il-kontributi kbar ta’ Fr Peter hemm l-impenn tiegħu fil-qasam soċjali, edukattiv, kulturali u artistiku. Bħala bniedem li ħabb l-għerf kien iddikjara li jixtieq li “l-Università ssir id-dar tal-poplu kollu” u wara l-1987 dan wettqu meta nebbaħ u mexxa r-riformi edukattivi li rrivoluzzjonaw dan il-qasam u fetħu beraħ il-bibien tal-Università u ta’ istituzzjonijiet edukattivi oħrajn għal kulħadd. 
Bħala Chairman tal-Kunsill Malti għax-Xjenza u t-Teknoloġija saħaq fuq il-bżonn li Malta tkun fuq quddiem nett fil-qasam tal-iżviluppi teknoloġiċi. </p>
<p>Kontribut ieħor tiegħu kien dwar is-soċjetà tal-wens, li fiha l-bniedem ma jkunx il-klijent tal-Istat iżda jkun il-qalba ta’ sistema sħiħa li tinkludi l-familja, il-privat u l-volontarjat f’soċjetà li tagħti sedqa u dinjità lil kull persuna. </p>
<p>Fr Peter jibqa’ msemmi kemm Malta kif ukoll barra minn xtutna għall-kontribut li ta fil-qasam soċjali, edukattiv, kuturali u artistiku, iżda fuq kollox jibqa’ mfakkar għall-umiltà tiegħu u għal kemm kien aċċessibli għal kulħadd. </p>
Mewt
<p>Fl-aħħar ftit xhur ta' ħajtu, hu beda jsoffri mill-marda <hi rend="italic">Creuzfeldt-Jakob</hi>.<ref target="https://mt.wikipedia.org/wiki/Il-Paġna_prinċipali#cite_note-tom-1">[1]</ref> Il-funeral tiegħu sar fit-23 ta' Marzu 2012, wara li tpoġġa għall-qima tal-pubbliku, l-ewwel fuq il-kampus tal-Universita', u aktar tard il-Knisja tal-Ġiżwiti l-Belt. Il-quddiesa presente catavere saret fil-Knisja ta' San Pawl il-Belt stess, wara korteo li telaq mill-Knisja tal-Ġiżwiti.</p>
Unuri
<list type="unordered"><item>Dottorat Honoris Causa mill-Università ta' Brunel tar-Renju Unit</item>
<item>Dottorat Honoris Causa mil-Luther College, Iowa</item>
<item>Dottorat Honoris Causa mill-International Maritime Law Institute.</item>
<item>Chevalier of the Légion d'honneur (1990) mill-Gvern Franċiż</item>
<item>Cavaliere di Gran Croce of the Ordine al Merito (1995) mill-Gvern Taljan</item>
<item>Gra-Cruz da Ordem (1995) mill-Gvern Portugiż</item>
<item>Kumpann tal-Ordni tal-Mertu (1995) mill-Gvern Malti</item></list>
Kitbiet tiegħu
<list type="unordered"><item><hi rend="italic">Linji Ġodda</hi> (1973)</item>
<item>‘Secolarizzazione e linguaggio’, fi <hi rend="italic">Crisi dell’Occidente e Fondazione della Cultura</hi> (ed. N. Incardona), Palermo (1976);</item>
<item>‘Malta and the EEC: The Priority of Political Considerations’, f' <hi rend="italic">Azad Perspektiv</hi>, Malta, no. 8 (1979);</item>
<item><hi rend="italic">The Law of the Sea and the Development of Mediterranean Regional Institutions</hi> fi <hi rend="italic">Small States in the Modern World: The Conditions of Survival</hi> (1979)</item>
<item><hi rend="italic">Beginning Philosophy</hi> (1987)</item>
<item><hi rend="italic">Mediterranean Music</hi>, UNESCO (1988) ma' Charles Camilleri</item>
<item><hi rend="italic">Ilħna Mkissra</hi> (1989)</item>
<item><hi rend="italic">Tal-Għaxra u Nofs l-Erwieħ</hi> (vol.I, 1989; vol. II, 1990; vol. III, 1991);</item>
<item>‘The Mediterranean Story-Telling Sailor: Odysseus and Sinbad’ f' <hi rend="italic">Atti della Terza Assemblea Plenaria della Communità delle Università Mediterranee</hi> (1989);</item>
<item>‘Responsabilità morali degli scienziati nei confronti delle generazioni future’ fi <hi rend="italic">Scienza ed Etica nella Centralità dell’ Uomo</hi> (ed. P. Cattorini), Milano (1990);</item>
<item><hi rend="italic">Compostella, Malta</hi> (1993) Libretto of an Opera on the European significance of the pilgrimage in medieval and contemporary times;</item>
<item><hi rend="italic">It-tieni mewt ta’ Lazzru</hi> (1994)</item>
<item><hi rend="italic">Peopled Silence</hi> (1995)</item>
<item><hi rend="italic">The Maltese Cross</hi>, Malta (1995) – A European Opera on the mystery of Schiller’s Die Malteser;</item>
<item><hi rend="italic">Pynchon, Wittgenstein and Malta</hi> (1995) ma' Petra Bianchi et al.;</item>
<item>The volume <hi rend="italic">Interfaces, essays in honour of Peter Serracino-Inglott</hi> (1997) b'kontribuzzjonijiet ta':
<list type="unordered"><item>Alain Blondy (Professor of History at the Sorbonne)</item>
<item>David E. Cooper (Professor of Philosophy at the University of Durham)</item>
<item>David Farley-Hills (Emeritus Professor at the University of Wales)</item>
<item>John Haldane (Professor of Philosophy and Head of the School of Philosophical and Anthropological Studies at the University of St. Andrews)</item>
<item>Peter Jones (Professor of Philosophy and Director of the Institute for Advanced Studies in the Humanities at the University of Edinburgh)</item>
<item>Elisabeth Mann Borgese (Professor of Politics at Dalhousie University)</item>
<item>Federico Mayor (Director General of UNESCO)</item>
<item>Paul Streeten (Professor of Economics and chairman of the editorial board of the bi-monthly journal World Development)</item>
<item>jinkludi bijografija qasira ta' Peter Serracino Inglott miktuba minn Joe Friggieri u bibliografija annotata.</item></list></item>
<item><hi rend="italic">Encounters with Malta</hi> (ed. with Petra Bianchi) (2000)</item>
<item><hi rend="italic">A Quest for Knighthood- Caravaggio for Children of all Ages</hi> (ma' Arja Nukarinen) (2009)</item>
<item><hi rend="italic">Perichoresis. A Meditation on the Icon of Our Lady of Damascus</hi>, Librerija Preca, (2010)</item></list>
Libretti ta' Opri
<list type="unordered"><item><hi rend="italic">Compostella</hi> (1993) bit-Taljan;</item>
<item><hi rend="italic">The Maltese Cross</hi> (1995);</item>
<item><hi rend="italic">Zebra</hi> (2000);</item>
<item><hi rend="italic">Elisabeth</hi>; or to be a Mann (2005).</item></list>


Ħoloq esterni
<list type="unordered"><item><ref target="http://www.youtube.com/watch?v=LpbMfvkJPog/">Biografiji - Fr. Peter Serracino Inglott</ref></item>
<item><ref target="https://mt.wikipedia.org/wiki/Filosofija_f'Malta">Filosofija f'Malta</ref></item></list>
</text></body></html>