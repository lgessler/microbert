<html><body><text id="wikipedia_mt_wikipedia_org__25832.html" ns="0" revid="272621" sourceurl="https://mt.wikipedia.org/wiki/Palazz_ta%27_Stoclet" title="Palazz ta' Stoclet" type="wikipedia">Palazz ta' Stoclet<figure><caption>Il-Palazz ta' Stoclet</caption></figure>
<p>Il-<hi rend="bold">Palazz ta' Stoclet</hi> (jew id-<hi rend="bold">Dar ta' Stoclet</hi>; bil-Franċiż: <hi rend="italic">Palais Stoclet</hi>, bl-Olandiż: <hi rend="italic">Stocletpaleis</hi>) huwa dar kbira fi <ref target="https://mt.wikipedia.org/wiki/Brussell">Brussell</ref>, il-<ref target="https://mt.wikipedia.org/wiki/Belġju">Belġju</ref>. Il-binja ġiet iddisinjata mill-arkitett Awstrijak <ref target="https://mt.wikipedia.org/wiki/Josef_Hoffmann">Josef Hoffmann</ref> għall-finanzier Belġjan <ref target="https://mt.wikipedia.org/wiki/Adolphe_Stoclet">Adolphe Stoclet</ref>. Il-binja nbniet bejn l-1905 u l-1911 bl-istil tas-<ref target="https://mt.wikipedia.org/wiki/Seċessjoni_Vjenniża">Seċessjoni Vjenniża</ref> u tinsab f'Avenue de Tervueren fil-muniċipalità ta' <ref target="https://mt.wikipedia.org/wiki/Woluwe-Saint-Pierre">Woluwe-Saint-Pierre</ref> fi Brussell.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-binja titqies bħala l-kapulavur ta' Hoffman u hija waħda mill-iktar djar privati raffinati u lussużi tas-seklu 20.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Il-kmamar tal-pranzu u tal-<ref target="https://mt.wikipedia.org/wiki/Mużika">mużika</ref> tal-Palazz ta' Stoclet huma eżempju tal-ispazji teatrali tal-<hi rend="italic">Gesamtkunstwerk</hi> ("opra tal-<ref target="https://mt.wikipedia.org/wiki/L-Arti">arti</ref> totali"), u ċelebrazzjoni tad-dawl, tal-ħsejjes u tal-gosti f'sinfonija ta' armoniji senswali li jfakkru l-opri ta' <ref target="https://mt.wikipedia.org/wiki/Richard_Wagner">Richard Wagner</ref>, li minnu oriġina l-kunċett stess. Fid-disinni tiegħu għall-Palazz ta' Stoclet, Hoffmann qagħad attent li jżomm mal-moda u l-identità Vjenniża tal-istil ġdid fuq ġewwa tal-binjiet, anke meta kien jiddisinja xi libsa għas-Sinjura Stoclet sabiex ikun ċert li ma tistonax mal-kamra tas-salott tagħha kien kien ġara meta kienet libset libsa tal-Franċiż <ref target="https://mt.wikipedia.org/wiki/Paul_Poiret">Paul Poiret</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Id-dar privata għadha tintuża bħala proprjetà privata tal-familja Stoclet u mhijiex miftuħa għall-viżitaturi. Il-binja ngħatat status protett mid-Direttorat tal-<ref target="https://mt.wikipedia.org/wiki/Monument">Monumenti</ref> u s-Siti tar-Reġjun Kapitali ta' Brussell<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>, u ġiet iddeżinjata bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>f'Ġunju 2009.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref></p>
Stil u disinn
<figure><caption>Detall tad-disinn ta' tħejjija tal-freġji tal-mużajk ta' Gustav Klimt għall-kamra tal-pranzu ewlenija tal-Palazz ta' Stoclet</caption></figure>
<p>Il-Palazz ta' Stoclet ġie kkummissjonat minn Adolphe Stoclet (1871-1949), finanzier Belġjan għani u kollezzjonist tal-<ref target="https://mt.wikipedia.org/wiki/Arti">arti</ref>. Huwa għażel l-arkitett Awstrijak Josef Hoffmann (1870-1956), li dak iż-żmien kellu 35 sena u kien membru fundatur tas-Seċessjoni Vjenniża, grupp radikali ta' disinjaturi u artisti li ġie stabbilit fl-1897. Hoffman abbanduna l-moda u l-istili tal-imgħoddi u pproduċa binja li hija kompilazzjoni asimetrika ta' blokok rettangolari, enfasizzati b'linji u b'irkejjen esaġerati.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Il-bini huwa pjuttost deżolat minn barra u dan jittaffa ftit permezz ta' twieqi artistiċi, li bħal donnhom joħorġu minn ġol-qattara tas-saqaf, il-konservatorju fejn is-saqaf, u l-<ref target="https://mt.wikipedia.org/wiki/Skultura">iskulturi</ref> tal-<ref target="https://mt.wikipedia.org/wiki/Bronż">bronż</ref> ta' erba' rġiel għerwenin magħmula minn <ref target="https://mt.wikipedia.org/wiki/Franz_Metzner">Franz Metzner</ref>, li huma mmuntati fuq it-torri ta' fuq il-garigor tat-taraġ. Balavostri vertikali reġimentati huma allinjati mal-gallariji, b'ornamentazzjoni tal-istil tal-<ref target="https://mt.wikipedia.org/wiki/Art_Nouveau"><hi rend="italic">Art Nouveau</hi></ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<figure></figure>
<p>Il-Palazz ta' Stoclet kien l-ewwel proġett residenzjali għall-<hi rend="italic">Wiener Werkstätte</hi> (l-iStudjos Vjenniżi), li Hoffman kien il-kofundatur tagħhom fl-1903. Josef Hoffman u l-kollegi tiegħu ddisinjaw kull aspett tal-palazz, saħansitra sal-pumijiet tal-bibien u l-lampi ta' ġewwa. Id-dar hija awstera minn ġewwa daqs kif inhi minn barra, b'għamara ġeometrika vertikali u ftit ingombru. Dan kien approċċ futuristiku, li kien jippreżenta d-dar bħala "riformata minn ġewwa" u fejn il-funzjoni kienet tiddetta l-forma. Minn ġewwa, il-binja hija ddekorata b'panewijiet tal-irħam u opri tal-arti<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>, inkluż freġji tal-mużajk<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> iddisinjati minn <ref target="https://mt.wikipedia.org/wiki/Gustav_Klimt">Gustav Klimt</ref> u magħmula minn <ref target="https://mt.wikipedia.org/wiki/Leopold_Forstner">Leopold Forstner</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref> kif ukoll pitturi kbar mal-ħitan magħmula minn <ref target="https://mt.wikipedia.org/wiki/Ludwig_Heinrich_Jungnickel">Ludwig Heinrich Jungnickel</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Minħabba l-integrazzjoni ta' arkitetti, artisti u artiġjani, il-Palazz ta' Stoclet huwa eżempju ta' <hi rend="italic">Gesamtkunstwerk</hi>, waħda mill-karatteristiċi li jiddefinixxu l-<hi rend="italic">Art Nouveau</hi>. L-abbozzi ta' Gustav Klimt għall-kamra tal-pranzu jinsabu fil-kollezzjoni permanenti tal-<hi rend="italic">Museum für angewandte Kunst</hi> (MAK) fi <ref target="https://mt.wikipedia.org/wiki/Vjenna">Vjenna</ref>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>L-indirizz tal-Palazz ta' Stoclet huwa 279, Avenue de Tervueren/Tervurenlaan 1150 Woluwe-Saint-Pierre. Il-binja kienet iddisinjata b'tali mod li mit-triq tidher bħala villa urbana imponenti. Minn wara, min-naħa tal-ġnien, il-Palazz ta' Stoclet, skont l-istoriku tal-arkitettura <ref target="https://mt.wikipedia.org/wiki/Annette_Freytag">Annette Freytag</ref>, isir "villa suburbana bil-faċċata ta' wara mmudellata bħal skultura permezz ta' gallariji, terrazzi, u twieqi li joħorġu 'l barra mil-linja tal-binja u li joħolqu spazju fil-wisa' u t-tul minn ġewwa". Dejjem skont Freytag, il-familja Stoclet kellhom binja bil-"vantaġġi kollha ta' dar urbana kbira u komda u qisha dar tal-villeġġjatura fl-istess ħin".<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
Wirt
<p>Adolphe Stoclet miet fl-1949, u l-binja ntirtet minn bintu tar-rispett <ref target="https://mt.wikipedia.org/wiki/Annie_Stoclet">Annie Stoclet</ref>. Wara mewta fl-2002, id-dar intirtet mill-erbat ibniet tagħha. Il-Palazz ta' Stoclet attwalment mhuwiex miftuħ għall-pubbliku. Skont rapporti mill-istampa, il-binja jieħdu ħsiebha żewġ impjegati apposta peress li milli jidher m'hemmx qbil bejn l-erba' neputijiet ta' Adolphe Stoclet dwar x'se jsir mill-Palazz ta' Stoclet fil-ġejjieni.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref><ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Sit ta' Wirt Dinji
<figure><caption>L-iskulturi tal-bronż fuq it-torri</caption></figure>
<p>Il-Palazz (jew id-Dar) ta' Stoclet ġie ddeżinjat bħala Sit ta' Wirt Dinji tal-UNESCO fl-2009. Il-valur universali straordinarju tas-sit ġie rrikonoxxut abbażi ta' żewġ kriterji: <hi rend="bold">il-kriterju (i)</hi> "Rappreżentazzjoni ta' kapulavur frott il-kreattività tal-bniedem", ladarba l-Palazz ta' Stoclet huwa kapulavur tal-kreattività tas-Seċessjoni Vjenniża permezz tal-programm estetiku u kunċettwali tal-<hi rend="italic">Gesamtkunstwerk</hi>, permezz tal-vokabularju arkitettoniku tal-binja, permezz tal-oriġinalità tagħha, u permezz tal-kwalità eċċezzjonali tad-dekorazzjoni tal-għamara, tal-opri tal-arti u tal-ġnien tagħha – il-binja hija simbolu kkonservat tajjeb ħafna tal-modernità kostruttiva u estetika fil-Punent fil-bidu tas-seklu 20; u <hi rend="bold">l-kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ", ladarba abbażi tal-valuri tas-Seċessjoni Vjenniża u l-ħafna artisti tagħha, il-Palazz ta' Stoclet ġie rrikonoxxut mill-bidu nett bħala waħda mill-iktar opri raffinati u rappreżentattivi tagħha fi Brussell, li kien post importanti għall-iżvilupp tal-<hi rend="italic">Art Nouveau –</hi> il-binja eżerċitat influwenza konsiderevoli fuq il-<ref target="https://mt.wikipedia.org/wiki/Moderniżmu">moderniżmu</ref> fl-arkitettura u fuq it-twelid tal-<hi rend="italic">Art Deco</hi>.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref></p>
</text></body></html>