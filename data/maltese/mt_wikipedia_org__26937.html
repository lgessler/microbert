<html><body><text id="wikipedia_mt_wikipedia_org__26937.html" ns="0" revid="268312" sourceurl="https://mt.wikipedia.org/wiki/G%C5%BCira_tal-Mu%C5%BCewijiet" title="Gżira tal-Mużewijiet" type="wikipedia">Gżira tal-Mużewijiet<figure><caption>Il-Mużew ta' Bode fuq il-Gżira tal-Mużewijiet</caption></figure>
<p>Il-<hi rend="bold">Gżira tal-Mużewijiet</hi> (bil-<ref target="https://mt.wikipedia.org/wiki/Lingwa_Ġermaniża">Ġermaniż</ref>: <hi rend="italic">Museumsinsel</hi>) hija kumpless ta' <ref target="https://mt.wikipedia.org/wiki/Mużew">mużewijiet</ref> fuq in-naħa tat-Tramuntana tal-Gżira ta' Spree fil-qalba storika ta' <ref target="https://mt.wikipedia.org/wiki/Berlin">Berlin</ref>, il-<ref target="https://mt.wikipedia.org/wiki/Belt_kapitali">belt kapitali</ref> tal-<ref target="https://mt.wikipedia.org/wiki/Ġermanja">Ġermanja</ref>. Hija waħda mill-iktar attrazzjonijiet turistiċi viżitati ta' Berlin u hija wieħed mill-iktar siti importanti ta' mużewijiet fl-<ref target="https://mt.wikipedia.org/wiki/Ewropa">Ewropa</ref>. Il-kumpless inbena bejn l-1830 u l-1930 fuq l-ordni tar-rejiet tal-<ref target="https://mt.wikipedia.org/wiki/Prussja">Prussja</ref> skont il-pjanijiet ta' ħames <ref target="https://mt.wikipedia.org/wiki/Arkitett">arkitetti</ref>. </p>
<p>Il-Gżira tal-Mużewijiet tniżżlet fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1999.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Il-kumpless inizjalment kien jinkludi ħames mużewijiet b'kollox: il-Mużew l-Antik (bil-Ġermaniż: Altes Museum), il-Mużew il-Ġdid (bil-Ġermaniż: Neues Museum), il-Gallerija Nazzjonali l-Antika (bil-Ġermaniż: Alte Nationalgalerie), il-Mużew ta' <ref target="https://mt.wikipedia.org/wiki/Wilhelm_von_Bode">Bode</ref> (bil-Ġermaniż: Bode-Museum) u l-Mużew ta' <ref target="https://mt.wikipedia.org/wiki/Pergamon">Pergamon</ref> (bil-Ġermaniż: Pergamonmuseum). Peress li l-kumpless tal-Gżira tal-Mużewijiet inbena fuq il-Gżira ta' Spree kollha fit-Tramuntana tat-triq prinċipali l-kbira Unter den Linden, il-Katidral ta' Berlin (bil-Ġermaniż: Berliner Dom) jinsab hawnhekk ukoll, ħdejn il-park imsejjaħ Lustgarten. Fin-Nofsinhar, il-Palazz ta' Berlin rikostruwit jospita l-mużew tal-Forum ta' Humboldt, is-sitt mużew li nfetaħ fl-2020. Mir-riunifikazzjoni tal-Ġermanja, il-Gżira tal-Mużewijiet ġiet rikostruwita u estiża skont pjan direzzjonali ewlieni.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Fl-2019, infetaħ ċentru tal-viżitaturi ġdid u gallerija ta<ref target="https://mt.wikipedia.org/wiki/L-Arti">l-arti</ref> msejħa l-Gallerija ta' James Simon (bil-Ġermaniż: James-Simon-Galerie).</p>
Mużewijiet
<figure><caption>Mappa tal-Gżira tal-Mużewijiet</caption></figure>
<p>Il-Gżira tal-Mużewijiet ingħatat isimha minħabba l-kumpless ta' mużewijiet sinifikanti fuq livell internazzjonali li hemm fuqha, kollha kemm huma parti mill-Mużewijiet Statali ta' Berlin, li jokkupaw il-parti tat-Tramuntana tal-Gżira ta' Spree:</p>
<list type="unordered"><item>il-Mużew l-Antik (Altes Museum), meta nbena fit-3 ta' Awwissu 1830, kien ingħata l-isem ta' Mużew Irjali (bil-Ġermaniż: Königliches Museum) sal-1841, meta mbagħad ingħata l-isem attwali. Il-mużew tlesta skont il-pjanta u l-ordnijiet tal-arkitett <ref target="https://mt.wikipedia.org/wiki/Karl_Friedrich_Schinkel">Karl Friedrich Schinkel</ref> u huwa meqjus bħala kapulavur ewlieni tal-arkitettura Neoklassika;</item>
<item>il-Mużew il-Ġdid (Neues Museum) tlesta fl-1859 skont il-pjanijiet ta' <ref target="https://mt.wikipedia.org/wiki/Friedrich_August_Stüler">Friedrich August Stüler</ref>, student ta' Schinkel. Il-mużew inqered f<ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>, u reġa' nbena taħt id-direzzjoni ta' <ref target="https://mt.wikipedia.org/wiki/David_Chipperfield">David Chipperfield</ref> għall-Mużew Eġizzjan ta' Berlin u reġa' nfetaħ fl-2009;</item>
<item>il-Gallerija Nazzjonali l-Antika (Alte Nationalgalerie) tlestiet fl-1876 skont id-disinni ta' Friedrich August Stüler ukoll, u tospita kollezzjoni ta' <ref target="https://mt.wikipedia.org/wiki/Arti">arti</ref> tas-seklu 19 li ngħatat bħala donazzjoni mill-bankier <ref target="https://mt.wikipedia.org/wiki/Joachim_H._W._Wagener">Joachim H. W. Wagener</ref>;</item>
<item>il-Mużew ta' Bode (Bode-Museum) fit-tarf tat-Tramuntana tal-gżira, infetaħ fl-1904 u dak iż-żmien kien imsejjaħ il-Mużew tal-Imperatur Friedrich (bil-Ġermaniż: Kaiser-Friedrich-Museum). Jospita kollezzjonijiet ta' <ref target="https://mt.wikipedia.org/wiki/Skultura">skulturi</ref> u arti <ref target="https://mt.wikipedia.org/wiki/Biżantini">Biżantina</ref> u tal-aħħar parti ta' Żmien l-Antikità;</item>
<item>il-Mużew ta' Pergamon (Pergamonmuseum) inbena fl-1930. Fih diversi binjiet oriġinali immensi u sinifikanti storikament bħall-<ref target="https://mt.wikipedia.org/wiki/Artal_ta'_Pergamon">Artal ta' Pergamon</ref> u l-<ref target="https://mt.wikipedia.org/wiki/Bieb_ta'_Ishtar">Bieb ta' Ishtar</ref> tal-<ref target="https://mt.wikipedia.org/wiki/Babilonja">Babilonja</ref> li wara li ġew skavati, ittieħdu mill-post oriġinali tagħhom u ġew rikostruwiti fil-mużew;</item>
<item>il-mużew tal-Forum ta' Humboldt (Humboldt Forum) infetaħ fl-aħħar tal-2020 fil-Palazz ta' Berlin, faċċata tal-park imsejjaħ Lustgarten, u kien jinkorpora l-Mużew Etnoloġiku ta' Berlin u l-Mużew tal-Arti <ref target="https://mt.wikipedia.org/wiki/Asja">Asjatika</ref>; it-tnejn li huma kienu istituzzjonijiet suċċessuri tal-Kamra Antika tal-Arti tal-<ref target="https://mt.wikipedia.org/wiki/Prussja">Prussja</ref>, li wkoll kienet ospitata fil-Palazz ta' Berlin u li ġiet stabbilita f'nofs is-seklu 16.</item></list>
Storja
<figure><caption>Il-Gżira tal-Mużewijiet bil-mogħdija ferrovjarja tgħaddi minn ġo nofsha</caption></figure>
<p>Fl-1797 inbniet l-ewwel sala tal-wiri fuq suġġeriment tal-arkeologu <ref target="https://mt.wikipedia.org/wiki/Aloys_Hirt">Aloys Hirt</ref>. Fl-1822, Schinkel iddisinja l-pjanijiet għall-Mużew l-Antik sabiex jospita l-kollezzjoni rjali tal-antikitajiet, u l-arranġament tal-kollezzjoni kien issorveljat minn <ref target="https://mt.wikipedia.org/wiki/Wilhelm_von_Humboldt">Wilhelm von Humboldt</ref>. Il-gżira, oriġinarjament żona residenzjali, kienet iddedikata lil<ref target="https://mt.wikipedia.org/wiki/L-Arti">l-"arti</ref> u x-<ref target="https://mt.wikipedia.org/wiki/Xjenza">xjenza</ref>" mir-Re <ref target="https://mt.wikipedia.org/wiki/Frederick_William_IV">Frederick William IV</ref> tal-Prussja fl-1841. Wara estensjoni ulterjuri taħt rejiet tal-Prussja differenti, il-kollezzjonijiet tal-arti u tal-arkeoloġija tal-mużew saru fondazzjoni pubblika wara l-1918. Attwalment il-kollezzjoni tieħu ħsiebha l-fergħa tal-Wirt Kulturali tal-Prussja tal-Mużewijiet Statali ta' Berlin.</p>
<p>Il-Gżira tal-Mużewijiet tinkludi wkoll il-park ta' Lustgarten u l-Katidral ta' Berlin. Bejn il-Mużewijiet ta' Bode u ta' Pergamon tgħaddi mogħdija ferrovjarja tal-iStadtbahn. It-territorju maġenbha lejn in-Nofsinhar huwa s-sit tal-eks Palazz irjali u imperjali ta' Berlin u l-Palazz tar-Repubblika.</p>
<figure><caption>Il-Bieb ta' Ishtar tal-Babilonja</caption></figure>
<p>Il-kollezzjonijiet tal-Prussja ġew separati waqt il-<ref target="https://mt.wikipedia.org/wiki/Gwerra_Bierda">Gwerra Bierda</ref> matul id-diviżjoni tal-belt, iżda reġgħu ngħaqdu wara r-riunifikazzjoni tal-Ġermanja, bl-eċċezzjoni ta' xi opri tal-arti u artefatti li tneħħew wara t-Tieni Gwerra Dinjija mit-truppi tal-Alleati. Dawn jinkludu t-Teżor ta' Priamu, magħruf ukoll bħala d-<hi rend="italic">deheb ta' Troia</hi>, skavat minn <ref target="https://mt.wikipedia.org/wiki/Heinrich_Schliemann">Heinrich Schliemann</ref> fl-1873, u mbagħad maħruġ mit-<ref target="https://mt.wikipedia.org/wiki/Turkija">Turkija</ref> bil-kuntrabbandu lejn Berlin, u maħruġ bil-kuntrabbandu mill-Ġermanja lejn <ref target="https://mt.wikipedia.org/wiki/Moska">Moska</ref>. Attwalment jinsab miżmum fil-Mużew ta' <ref target="https://mt.wikipedia.org/wiki/Pushkin">Pushkin</ref> f'Moska.</p>
<p>Bħall-iktar mużewijiet maġġuri tal-belt, kellhom jgħaddu l-biċċa l-kbira tas-snin 90 tas-seklu 20 biex jintlaħaq konsensus li l-binjiet tal-Gżira tal-Mużewijiet għandhom jiġu rrestawrati u mmodernizzati, permezz tal-pjan kawt għall-użu tagħhom tad-Direttur Ġenerali <ref target="https://mt.wikipedia.org/wiki/Wolf-Dieter_Dube">Wolf-Dieter Dube</ref> li ġie approvat f'Jannar 1999. Imbagħad, sitt xhur wara, <ref target="https://mt.wikipedia.org/wiki/Peter-Klaus_Schuster">Peter-Klaus Schuster</ref> ħa r-riedni f'idejh u vara programm ferm iktar ambizzjuż bil-ħsieb li l-Gżira tal-Mużewijiet tinbidel f'<hi rend="italic"><ref target="https://mt.wikipedia.org/wiki/Louvre">Louvre</ref> fuq il-Gżira ta' Spree</hi>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Il-gvern federali wiegħed $20 miljun fis-sena sal-2010 għal proġetti biex jissaħħaħ il-prestiġju ta' Berlin bħala Sit ta' Wirt Dinji tal-UNESCO.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<figure><caption>Il-bust tar-Reġina Nefertiti</caption></figure>
<p>Il-kontenut tal-mużewijiet ġie deċiż kif ġej: il-Mużew ta' Pergamon, bl-artal Grieg li jagħti isem il-mużew, żamm il-biċċa l-kbira tal-kollezzjoni li kellu u ġie definit bħala mużew tal-arkitettura tal-qedem. Il-Mużew il-Ġdid ippreżenta oġġetti arkeoloġiċi kif ukoll skulturi Eġizzjani u <ref target="https://mt.wikipedia.org/wiki/Etruski">Etruski</ref>, inkluż il-bust rinomat tar-Reġina <ref target="https://mt.wikipedia.org/wiki/Nefertiti">Nefertiti</ref>. Il-Mużew l-Antik, l-eqdem mużew fuq il-gżira, fih oġġetti tal-arti Griegi u Rumani fl-ewwel sular tiegħu u jospita l-wirjiet fit-tieni sular. Il-<ref target="https://mt.wikipedia.org/wiki/Pittura">pitturi</ref> tal-Mużew ta' Bode kienu jvarjaw mill-aħħar ta' Żmien il-Biżantini sal-1800. Filwaqt li l-Gallerija Nazzjonali l-Antika tkopri s-seklu 19. Ladarba dan il-proċess jitlesta għalkollox, x'aktarx matul is-snin 20 tas-seklu 21, il-kollezzjoni ta' pitturi tal-Gemäldegalerie terġa' tiġi ttrasferita lejn il-Mużew ta' Bode, u f'anness ġdid. Il-Gżira tal-Mużewijiet ladarba titlesta se tippreżenta l-arti kollha minn żmien iċ-ċivilizzazzjonijiet tal-qedem sal-1900. Il-Gallerija ta' James Simon, ċentru tal-viżitaturi li sewa $94 miljun u li ġie ddisinjat mill-arkitett Brittaniku David Chipperfield, inbena maġenb il-Mużew il-Ġdid. Maż-żmien dan jiġi kkollegat mal-Mużew il-Ġdid, mal-Mużew l-Antik, mal-Mużew ta' Pergamon u mal-Mużew ta' Bode permezz ta' passaġġ taħt l-art imżejjen b'oġġetti arkeoloġiċi.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<figure><caption>Il-Gallerija Nazzjonali l-Antika</caption></figure>
<p>Ladarba l-Pjan Direzzjonali Ewlieni tal-Gżira tal-Mużewijiet jitlesta, l-hekk imsejjaħ Xatt Arkeoloġiku jikkollega erbgħa mill-ħames mużewijiet fil-Gżira tal-Mużewijiet. Ix-Xatt se jkun jibda mill-Mużew l-Antik fin-Nofsinhar, jgħaddi mill-Mużew il-Ġdid u mill-Mużew ta' Pergamon u jintemm fil-Mużew ta' Bode, fin-naħa tat-Tramuntana tal-gżira. Qabel it-Tieni Gwerra Dinjija, dawn il-mużewijiet kienu kkollegati permezz ta' passaġġi bil-pontijiet 'il fuq mill-art; dawn inqerdu minħabba l-effetti tal-gwerra. </p>
<figure><caption>Il-Gallerija ta' James Simon</caption></figure>
<p>Qatt ma kien hemm pjanijiet biex jerġgħu jinbnew; minflok, l-ispazji ċentrali miftuħa tal-mużewijiet individwali se jiġu baxxuti, xi ħaġa li diġà saret fil-Mużew ta' Bode u fil-Mużew il-Ġdid. Dawn se jiġu kkollegati permezz ta' galleriji taħt l-art. Sa ċertu punt, dan ix-Xatt Arkeoloġiku jista' jitqies bħala s-sitt mużew tal-gżira, għaliex huwa maħsub mhux biss bħala kuritur ta' kollegament iżda wkoll bħala kamra miftuħa għall-wirjiet għal preżentazzjonijiet interdixxiplinari. Ix-Xatt Arkeoloġiku jista' jiġi kkaratterizzat bħala salib it-toroq ta' kollezzjonijiet li jintwerew b'mod separat (skont ir-reġjuni kulturali, l-epoki, u l-ġeneri tal-arti) fil-mużewijiet individwali tal-gżira. Ix-Xatt Arkeoloġiku se jindirizza diversi suġġetti ta' interess li okkupaw il-moħħ uman, irrispettivament miż-żmien u mir-reġjun kulturali, kemm jekk hija kwistjoni ta' <ref target="https://mt.wikipedia.org/wiki/Ħajja">ħajja</ref> wara l-<ref target="https://mt.wikipedia.org/wiki/Mewt">mewt</ref> kif ukoll jekk hija kwistjoni ta' sbuħija jew suġġetti oħra.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Il-Gżira tal-Mużewijiet tissemma fil-kanzunetta "Fuq il-Gżira tal-Mużewijiet" tal-artist folkloristiku Emmy il-Kbir.</p>
<p>Is-sezzjoni tan-Nofsinhar tal-gżira, fin-Nofsinhar ta' Gertraudenstraße, spiss tiġi msejħa bħala l-Gżira tas-<ref target="https://mt.wikipedia.org/wiki/Sajjied">Sajjieda</ref> (bil-Ġermaniż: Fischerinsel) u hija s-sit fejn ġie żviluppat appartament għoli meta l-Mitte kien jifforma parti minn Berlin tal-Lvant.</p>
Sit ta' Wirt Dinji
<p>Il-Gżira tal-Mużewijiet f'Berlin ġiet iddeżinjata bħala Sit ta' Wirt Dinji fl-1999.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<figure><caption>Veduta panoramika tal-Gżira tal-Mużewijiet u l-Katidral ta' Berlin</caption></figure>
</text></body></html>