<html><body><text id="wikipedia_mt_wikipedia_org__27369.html" ns="0" revid="271576" sourceurl="https://mt.wikipedia.org/wiki/Daniel_Gabriel_Fahrenheit" title="Daniel Gabriel Fahrenheit" type="wikipedia">Daniel Gabriel Fahrenheit
<p><hi rend="bold">Daniel Gabriel Fahrenheit</hi> (/ˈfærənhaɪt/; pronunzja bil-Ġermaniż: [ˈfaːʁənhaɪt]; twieled fl-24 ta' Mejju 1686 – miet fis-16 ta' Settembru 1736)<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> kien fiżiku, inventur u produttur ta' strumenti xjentifiċi. Fahrenheit twieled f'Danzig (<ref target="https://mt.wikipedia.org/wiki/Gdańsk">Gdańsk</ref>), li dak iż-żmien kienet belt fejn kien jiġi mitkellem b'mod predominanti l-Ġermaniż fid-Distrett ta' Pomerania tal-<ref target="https://mt.wikipedia.org/wiki/Commonwealth_tan-Nazzjonijiet">Commonwealth</ref> tal-<ref target="https://mt.wikipedia.org/wiki/Polonja">Polonja</ref> u l-<ref target="https://mt.wikipedia.org/wiki/Litwanja">Litwanja</ref>. Iktar 'il quddiem huwa mar jgħix fir-Repubblika Olandiża meta kellu 15-il sena, u hemmhekk qatta' l-bqija ta' ħajtu (1701-1736) u kien wieħed min-nies notevoli fl-Era tad-Deheb tax-<ref target="https://mt.wikipedia.org/wiki/Xjenza">xjenza</ref> u t-teknoloġija <ref target="https://mt.wikipedia.org/wiki/Pajjiżi_l-Baxxi">Olandiża</ref>.</p>
<p>Huwa kien pijunier tat-termometrija eżatta<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u għen biex iwitti t-triq għall-era tat-termometrija tal-preċiżjoni billi vvinta t-termometru tal-merkurju fil-<ref target="https://mt.wikipedia.org/wiki/Ħġieġ">ħġieġ</ref> (l-ewwel termometru preċiż, prattiku u li kien jintuża b'mod mifrux) u l-iskala ta' Fahrenheit (l-ewwel skala standardizzata tat-temperatura li kienet tintuża b'mod mifrux).<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Fi kliem ieħor, l-invenzjonijiet ta' Fahrenheit li saru fl-ewwel rivoluzzjoni fl-<ref target="https://mt.wikipedia.org/wiki/Storja">istorja</ref> tat-termometrija (fergħa tal-fiżika li għandha x'taqsam ma' metodi ta' kejl tat-temperatura). Mill-bidu tas-snin 10 tas-seklu 18 sal-bidu tal-era elettronika, it-termometri tal-merkurju fil-ħġieġ kienu fost l-iżjed termometri affidabbli u preċiżi li qatt ġew ivvintati.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Bijografija
<figure><caption>Termometru tal-merkurju fil-ħġieġ</caption></figure>
<p>Fahrenheit twieled f'Danzig (Gdańsk), li dak iż-żmien kienet fil-Commonwealth tal-Polonja u l-Litwanja, iżda għex il-biċċa l-kbira ta' ħajtu fir-Repubblika Olandiża. Il-familja Fahrenheit kienu familja <ref target="https://mt.wikipedia.org/wiki/Lega_Anseatika">Anseatika</ref> Ġermaniża ta' merkanti li kienu għex f'diversi bliet Anseatiċi. Il-bużnannu ta' Fahrenheit kien għex f'<ref target="https://mt.wikipedia.org/wiki/Rostock">Rostock</ref>, u r-riċerka tissuġġerixxi li l-familja Fahrenheit oriġinat minn <ref target="https://mt.wikipedia.org/wiki/Hildesheim">Hildesheim</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> In-nannu ta' Daniel ittrasferixxa ruħu minn <ref target="https://mt.wikipedia.org/wiki/Kneiphof">Kneiphof</ref> f'Königsberg (illum <ref target="https://mt.wikipedia.org/wiki/Kaliningrad">Kaliningrad</ref>) għal Danzig u għex hemm bħala merkant fl-1650. Ibnu, <ref target="https://mt.wikipedia.org/wiki/Daniel_Fahrenheit">Daniel Fahrenheit</ref> (missier Daniel Gabriel), iżżewweġ lil <ref target="https://mt.wikipedia.org/wiki/Concordia_Schumann">Concordia Schumann</ref>, bint familja magħrufa ħafna ta' negozjanti. Daniel kien l-ikbar minn ħamest itfal tal-familja Fahrenheit (żewġ subien u tlett ibniet) li baqgħu ħajjin wara t-tfulija. Oħtu <ref target="https://mt.wikipedia.org/wiki/Virginia_Elisabeth_Fahrenheit">Virginia Elisabeth Fahrenheit</ref> iżżewġet lil <ref target="https://mt.wikipedia.org/wiki/Benjamin_Krüger">Benjamin Krüger</ref> u kienet omm <ref target="https://mt.wikipedia.org/wiki/Benjamin_Ephraim_Krüger">Benjamin Ephraim Krüger</ref>, <ref target="https://mt.wikipedia.org/wiki/Raġel">raġel</ref> tal-kleru u drammaturgu.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<figure><caption>Id-dar fi Gdańsk fejn twieled Fahrenheit</caption></figure>
<p>Daniel Gabriel beda jitħarreġ bħala merkant f'<ref target="https://mt.wikipedia.org/wiki/Amsterdam">Amsterdam</ref> wara li l-ġenituri tiegħu mietu fl-14 ta' Awwissu 1701 minħabba li kielu <ref target="https://mt.wikipedia.org/wiki/Faqqiegħ">faqqiegħ</ref> velenuż. Madankollu, l-interess ta' Fahrenheit fix-<ref target="https://mt.wikipedia.org/wiki/Xjenza_Naturali">xjenza naturali</ref> waslitu biex jibda l-istudji u l-esperimentazzjoni f'dak il-qasam. Mill-1717, huwa vvjaġġa lejn <ref target="https://mt.wikipedia.org/wiki/Berlin">Berlin</ref>, <ref target="https://mt.wikipedia.org/wiki/Halle">Halle</ref>, <ref target="https://mt.wikipedia.org/wiki/Leipzig">Leipzig</ref>, <ref target="https://mt.wikipedia.org/wiki/Dresden">Dresden</ref>, <ref target="https://mt.wikipedia.org/wiki/Kopenħagen">Copenhagen</ref>, kif ukoll belt twelidu, fejn kien għadu jgħix ħuh. Matul dak iż-żmien, Fahrenheit iltaqa' jew kien f'kuntatt ma' <ref target="https://mt.wikipedia.org/wiki/Ole_Rømer">Ole Rømer</ref>, <ref target="https://mt.wikipedia.org/wiki/Christian_Wolff">Christian Wolff</ref>, u <ref target="https://mt.wikipedia.org/wiki/Gottfried_Leibniz">Gottfried Leibniz</ref>. Fl-1717, Fahrenheit stabbilixxa ruħu f'Den Haag bħala wieħed li jonfoħ il-ħġieġ, u pproduċa <ref target="https://mt.wikipedia.org/wiki/Barometru">barometri</ref>, altimetri, u termometri. Mill-1718 'il quddiem, huwa <ref target="https://mt.wikipedia.org/wiki/Għalliem">għallem</ref> il-<ref target="https://mt.wikipedia.org/wiki/Kimika">kimika</ref> f'Amsterdam. Huwa żar l-<ref target="https://mt.wikipedia.org/wiki/Renju_Unit">Ingilterra</ref> fl-1724 u fl-istess sena ġie elett bħala Sieħeb tas-Soċjetà Rjali.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Minn Awwissu 1736, Fahrenheit għex fid-dar ta' <ref target="https://mt.wikipedia.org/wiki/Johannes_Frisleven">Johannes Frisleven</ref> fil-Pjazza Plein f'Den Haag, b'rabta ma' applikazzjoni għal privattiva fl-Istati tal-Olanda u Friesland tal-Punent. Fil-bidu ta' Settembru, huwa marad u fis-7 ta' Settembru saħħtu tant kienet marret għall-agħar li sejjaħ lin-<ref target="https://mt.wikipedia.org/wiki/Nutar">nutar</ref> <ref target="https://mt.wikipedia.org/wiki/Willem_Ruijsbroek">Willem Ruijsbroek</ref> biex jiġi sabiex ifassal it-testment tiegħu. Fil-11 ta' Settembru n-nutar reġa' ġie biex isiru xi bidliet fit-testment. Ħamest ijiem wara, Fahrenheit miet fl-età ta' 50 sena. Erbat ijiem wara huwa ngħata funeral tar-raba' klassi bħala wieħed ikklassifikat bħala fqir, fil-Kloosterkerk f'Den Haag.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Skala ta' Fahrenheit
<figure><caption>Skali ta' Fahrenheit u ta' Celsius</caption></figure>
<p>Skont l-artiklu ta' Fahrenheit tal-1724<ref target="https://mt.wikipedia.org/wiki/Il-Paġna_prinċipali#cite_note-:0-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref>, huwa ddetermina l-iskala tiegħu b'referenza għal tliet punti fissi tat-temperatura. L-iktar temperatura baxxa nkisbet permezz tat-tħejjija ta' taħlita frigorifika ta' silġ, ilma u melħ ("klorur tal-ammonju jew saħansitra melħ tal-baħar"), u billi stenna lis-sistema ewtektika tilħaq temperatura ta' ekwilibriju. It-termometru mbagħad tqiegħed fit-taħlita u l-likwidu fit-termometru tħalla jinżel sal-iktar punt baxx tiegħu. Il-qari tat-termometru kien meqjus bħala 0 °F. It-tieni punt ta' referenza ntgħażel bħala l-qari tat-termometru meta tqiegħed fl-ilma fil-mument meta s-silġ beda jifforma fil-wiċċ.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Dan il-punt ġie meqjus bħala 30 °F. It-tielet punt ta' referenza, meqjus bħala 90 °F, intgħażel bħala l-qari tat-termometru meta l-istrument tqiegħed taħt abt persuna jew f'ħalqha.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<figure><caption>Lapida ta' mafkar fil-post fejn indifen Fahrenheit f'Den Haag</caption></figure>
<p>Fahrenheit ħareġ bl-idea li l-merkurju jagħli f'madwar 300 grad fuq din l-iskala tat-temperatura. Mix-xogħol ta' ħaddieħor ħareġ li l-ilma jagħli f'madwar 180 grad 'il fuq mill-punt tal-iffriżar tiegħu. Iktar 'il quddiem l-iskala ta' Fahrenheit ġiet definita mill-ġdid sabiex l-intervall bejn il-punt tal-iffriżar u dak tat-tgħollija jkunu eżatt f'180 grad, valur konvenjenti peress li 180 huwa numru kompożitu ħafna<ref target="https://mt.wikipedia.org/wiki/Il-Paġna_prinċipali#cite_note-:0-10">[10]</ref>, jiġifieri jista' jiġi diviż biż-żewġ f'bosta frazzjonijiet. Huwa bis-saħħa tad-definizzjoni mill-ġdid tal-iskala li llum il-ġurnata t-temperatura medja normali tal-ġisem skont l-iskala Fahrenheit titqies li hija 98.2 grad<ref target="https://mt.wikipedia.org/wiki/Il-Paġna_prinċipali#cite_note-14">[14]</ref>, mentri fl-iskala oriġinali ta' Fahrenheit kienet 96 grad.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<p>L-iskala ta' Fahrenheit kienet l-istandard primarju tat-temperatura għal skopijiet klimatiċi, industrijali u mediċi fil-pajjiżi fejn kien mitkellem l-<ref target="https://mt.wikipedia.org/wiki/Lingwa_Ingliża">Ingliż</ref> sas-snin 70 tas-seklu 20, iżda llum il-ġurnata ġiet sostwita bl-iskala ta' Celsius bħall-bqija tad-dinja, għajr fl-<ref target="https://mt.wikipedia.org/wiki/Stati_Uniti">Istati Uniti</ref>, fejn it-temperatura u r-rapporti tat-temp għadhom jiġu mħabbra skont l-iskala ta' Fahrenheit.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
</text></body></html>