<html><body><text id="wikipedia_mt_wikipedia_org__12208.html" ns="0" revid="263393" sourceurl="https://mt.wikipedia.org/wiki/Mona_Lisa" title="Mona Lisa" type="wikipedia">Mona Lisa
<p>Il-<hi rend="bold">Mona Lisa</hi> (magħrufa wkoll bħala <hi rend="bold">La Gioconda</hi>) hija pittura tas-seklu 16, imwettqa biż-żejt fuq panew tal-luq minn <ref target="https://mt.wikipedia.org/wiki/Leonardo_da_Vinci">Leonardo da Vinci</ref> fi żmien ir-<ref target="https://mt.wikipedia.org/wiki/Rinaxximent_Taljan">Rinaxximent Taljan</ref>. Dan ix-xogħol huwa propjetà tal-Gvern ta' <ref target="https://mt.wikipedia.org/wiki/Franza">Franza</ref> u jinsab espost ġewwa l-<ref target="https://mt.wikipedia.org/wiki/Louvre">Louvre</ref> f'<ref target="https://mt.wikipedia.org/wiki/Pariġi">Pariġi</ref> (Franza) bit-titlu <hi rend="italic">Xbieha ta' Lisa Gherardini, mart Francesco del Giocondo</hi>.<ref target="https://mt.wikipedia.org/wiki/Il-Paġna_prinċipali#cite_note-Louvre.fr-1">[1]</ref></p>
<p>Il-pittura turi nofs xbieha ta' mara b'espressjoni sikwit deskritta bħala enigmatika.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> L-ambigwità espressiva tas-suġġett, il-qagħda monumentali tal-figura u l-immudellar delikat tal-forom u l-illużjoniżmu atmosferiku kienu kwalitajiet innovattivi li taw sehemhom fis-seħer li l-pittura dejjem kellha matul iż-żmien.<ref target="https://mt.wikipedia.org/wiki/Il-Paġna_prinċipali#cite_note-Louvre.fr-1">[1]</ref> Ftit xogħlijiet oħra ta' pittura kienu suġġetti għal daqstant eżaminazzjoni, studju, mitoloġija u parodija.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Il-Kuntest Storiku tal-Pittura
<figure><caption>Xbiha ta' Leonardo da Vinci mwettqa bil-ġibs aħmar bejn l-1512 u l-1515.</caption></figure>
<p><ref target="https://mt.wikipedia.org/wiki/Leonardo_da_Vinci">Leonardo da Vinci</ref> beda jaħdem fuq il-Mona Lisa fl-1503 fi żmien ir-<ref target="https://mt.wikipedia.org/wiki/Rinaxximent_Taljan">Rinaxximent Taljan</ref> u, skont <ref target="https://mt.wikipedia.org/wiki/Giorgio_Vasari">Giorgio Vasari</ref>, "wara li dam iġebbed erba' snin, ma lestihiex..."<ref target="https://mt.wikipedia.org/wiki/Il-Paġna_prinċipali#cite_note-Clark-5">[5]</ref> Huwa maħsub li Leonardo ssokkta jaħdem fuqha għal tliet snin wara li mar joqgħod <ref target="https://mt.wikipedia.org/wiki/Franza">Franza</ref> u li lestiha ftit qabel miet fl-1519.<ref target="https://mt.wikipedia.org/wiki/Il-Paġna_prinċipali#cite_note-BBC-Faces-6">[6]</ref> Leonardo ġarr il-pittura mill-<ref target="https://mt.wikipedia.org/wiki/Italja">Italja</ref> għal Franza fl-1516, meta r-<ref target="https://mt.wikipedia.org/wiki/Re_François_I">Re François I</ref> stieden lill-pittur biex jaħdem fil-Clos Lucé, qrib il-kastell tar-re f'<ref target="https://mt.wikipedia.org/wiki/Amboise">Amboise</ref>. X'aktarx ir-re xtara l-pittura mingħand il-werrieta ta' Salai<ref target="https://mt.wikipedia.org/wiki/Il-Paġna_prinċipali#cite_note-FOOTNOTEKemp2006261-262-7">[7]</ref>, l-assistent ta' Leonardo, b'4,000 <ref target="https://mt.wikipedia.org/wiki/Skud">skud</ref> u żammha f'<ref target="https://mt.wikipedia.org/wiki/Château_Fontainebleau">Château Fontainebleau</ref>. Din baqgħet hemm sakemm ingħatat lil <ref target="https://mt.wikipedia.org/wiki/Luiġi_XI">Luiġi XI</ref>, li wara ħa l-pittura fil-<ref target="https://mt.wikipedia.org/wiki/Palazz_ta'_Versailles">Palazz ta' Versailles</ref>. Wara r-<ref target="https://mt.wikipedia.org/wiki/Rivoluzzjoni_Franċiża">Rivoluzzjoni Franċiża</ref> l-Mona Lisa ttieħdet fil-Louvre. <ref target="https://mt.wikipedia.org/wiki/Napuljun_I_ta'_Franza">Napuljun I</ref> poġġiha fil-kamra tas-sodda tiegħu fil-<ref target="https://mt.wikipedia.org/wiki/Palazz_tat-Tuileries">Palazz tat-Tuileries</ref> u wara reġgħet ittieħdet għal darba oħra fil-Louvre. Waqt il-<ref target="https://mt.wikipedia.org/wiki/Gwerra_Franko-Prussjana">Gwerra Franko-Prussjana</ref> (1870-1871) iċċaqilqet mil-<ref target="https://mt.wikipedia.org/wiki/Louvre">Louvre</ref> għal moħba xi mkien fi Franza.</p>
<p>Il-<hi rend="italic">Mona Lisa</hi> ma kenitx magħrufa wisq sakemm, f'nofs is-seklu 19, l-artisti tal-Muviment Simbolista nibbieta bdew japprezzawha u jassoċjawha mal-ideat tagħhom tal-mistika femminili. Il-kritiku Walter Pater, fl-artiklu tiegħu tal-1867 dwar Leonardo, iddeskriva l-figura fil-pittura bħala għamla ta' inkarnazzjoni mitika tal-femminilità eterna, għaliex hija "ixjeħ mill-ġebel li fosthom tinsab bilqiegħda" u għaliex "kienet mejta ħafna drabi u tgħallmet is-sigrieti tal-qabar."</p>
Suġġett u Titlu
<figure><caption>Ir-Re François I ta' Franza.</caption></figure>
<p>Il-Mona Lisa hija msemmija għal <ref target="https://mt.wikipedia.org/wiki/Lisa_del_Giocondo">Lisa del Giocondo</ref> <ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref>, membru tal-familja Gherardini ta' <ref target="https://mt.wikipedia.org/wiki/Firenze">Firenze</ref> u <ref target="https://mt.wikipedia.org/wiki/Toskana">Toskana</ref> u l-mara tan-negozjant għani tal-ħarir minn Firenze <ref target="https://mt.wikipedia.org/wiki/Francesco_del_Giocondo">Francesco del Giocondo</ref><ref target="https://mt.wikipedia.org/wiki/Il-Paġna_prinċipali#cite_note-FOOTNOTEKemp2006261-262-7">[7]</ref>. Il-pittura ġiet ikkummissjonata għad-dar il-ġdida tagħhom kif ukoll biex jiċċelebraw it-twelid tat-tieni tifel tagħhom, Andrea <ref target="https://mt.wikipedia.org/wiki/Il-Paġna_prinċipali#cite_note-FOOTNOTEFarago1999123-10">[10]</ref>.</p>
<p>L-identità tas-suġġett ġiet aċċertata fl-<ref target="https://mt.wikipedia.org/wiki/Università_ta'_Heidelberg">Università ta' Heidelberg</ref> fl-2005, meta espert bibljotekarju skopra nota ta' Agostino Vespucci miktuba fil-ġenb fl-1503 <ref target="https://mt.wikipedia.org/wiki/Il-Paġna_prinċipali#cite_note-subject-11">[11]</ref>. L-istudjużi kellhom diversi fehmiet, u dawn mhux biss identifikaw minn tal-anqas erba' pitturi oħra bħala l-Mona Lisa iżda pproponew ukoll bosta nies oħra bħala s-suġġett possibbli tal-pittura <ref target="https://mt.wikipedia.org/wiki/Il-Paġna_prinċipali#cite_note-monna_bella-12">[12]</ref><ref target="https://mt.wikipedia.org/wiki/Il-Paġna_prinċipali#cite_note-FOOTNOTELittlefield1914525-13">[13]</ref><ref target="https://mt.wikipedia.org/wiki/Il-Paġna_prinċipali#cite_note-FOOTNOTEWilson2000366-14">[14]</ref>. Omm Leonardo Caterina<ref target="https://mt.wikipedia.org/wiki/Il-Paġna_prinċipali#cite_note-15">[15]</ref>, Iżabella ta' Napli jew Aragon <ref target="https://mt.wikipedia.org/wiki/Il-Paġna_prinċipali#cite_note-TheAge-16">[16]</ref>, Cecilia Gallerani <ref target="https://mt.wikipedia.org/wiki/Il-Paġna_prinċipali#cite_note-Johnston-17">[17]</ref>, Costanza d'Avalos (imsejħa wkoll "il-ferħana" jew <hi rend="italic">La Gioconda</hi>)<ref target="https://mt.wikipedia.org/wiki/Il-Paġna_prinċipali#cite_note-FOOTNOTEWilson2000366-14">[14]</ref>, <ref target="https://mt.wikipedia.org/wiki/Isabella_d'Este">Isabella d'Este</ref>, Pacifica Brandano jew Brandino, Isabela Gualanda, Caterina Sforza, u Leonardo stess kollha ssemmew bħala suġġetti possibbli <ref target="https://mt.wikipedia.org/wiki/Il-Paġna_prinċipali#cite_note-myth-18">[18]</ref><ref target="https://mt.wikipedia.org/wiki/Il-Paġna_prinċipali#cite_note-BBC-Faces-6">[6]</ref>. 
Dan iż-żmien huwa aċċettat li s-suġġett hija Lisa u dan kien minn dejjem it-twemmin tradizzjonali <ref target="https://mt.wikipedia.org/wiki/Il-Paġna_prinċipali#cite_note-subject-11">[11]</ref>.</p>
<p>It-titlu tal-pittura ttieħed minn deskrizzjoni fil-bijografija ta' Leonardo da Vinci ta' <ref target="https://mt.wikipedia.org/wiki/Giorgio_Vasari">Giorgio Vasari</ref>, li ġiet ippubblikata fl-1550 jiġifieri 31 sena wara l-mewt tal-artista. "Leonardo ħa f'idejh li jpinġi għal Francesco del Giocondo xbihet Mona Lisa, martu..."<ref target="https://mt.wikipedia.org/wiki/Il-Paġna_prinċipali#cite_note-Clark-5">[5]</ref> (bit-Taljan: <hi rend="italic">Prese Lionardo a fare per Francesco del Giocondo il ritratto di mona Lisa sua moglie</hi>)<ref target="https://mt.wikipedia.org/wiki/Il-Paġna_prinċipali#cite_note-FOOTNOTEVasari187939-19">[19]</ref>. Bit-Taljan, <hi rend="italic">ma donna</hi> tfisser <hi rend="italic">sinjura tiegħi</hi>. Din ġiet <hi rend="italic">madonna</hi> u tqassret f'<hi rend="italic">mona</hi>. <hi rend="italic">Mona</hi> għaldaqstant hija forma pulita ta' indirizz. Fit-Taljan modern, il-forma mqassra ta' <hi rend="italic">madonna</hi> hija spelluta bħala <hi rend="italic">Monna</hi>, jiġifieri xi mindaqqiet it-titlu jidher bħala <hi rend="italic">Monna Lisa</hi>. Din hija aktar frekwenti fil-<ref target="https://mt.wikipedia.org/wiki/Lingwi_Rumanzi">lingwi Rumanzi</ref>, bħal fil-Franċiż u t-Taljan, iżda rari fl-Ingliż.</p>
<p>Fil-mewt ta' Leonardo fl-1525, l-assistent tiegħu Salai sar il-proprjetarju tal-pittura, minħabba li din ingħatat lilu mill-artista u tniżżlet fid-dokumenti personali tiegħu bħala <hi rend="italic">La Gioconda</hi>. <hi rend="italic">Gioconda</hi>, li bit-Taljan tfisser "ferriħija" u "pjaċevoli", kien għaldaqstant laqam mogħti lis-suġġett u logħba bil-kliem dwar il-forma femminili ta' kunjomha Giocondo<ref target="https://mt.wikipedia.org/wiki/Il-Paġna_prinċipali#cite_note-FOOTNOTEKemp2006261-262-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-FOOTNOTEBartz2006626-20">[20]</ref>. Fil-Franċiż, it-titlu <hi rend="italic">La Joconde</hi> għandu l-istess tifsira doppja.</p>
Estetika
<figure><caption>Dettall mill-isfond (naħa leminija)</caption></figure>
<figure><caption>Dettall mill-isfond (naħa xellugija)</caption></figure>
<p>Leonardo uża disinn forma ta' piramida sabiex iqiegħed il-mara b'mod sempliċi u kalm fl-ispazju tal-pittura. Dirgħajha marbutin jieħdu r-rokna tax-xellug tal-piramida. Id-dawl li jixgħel fuq sidirha, għonqha u wiċċha huwa l-istess li jagħti forma lil idejha. Milli jidher, Leonardo kien jirrikorri għall-formola sempliċi tax-xbieha tal-Madonna bilqiegħda (li dak iż-żmien kienet popolari) sabiex ipitter il-figura tal-mara bilqiegħda. Irnexxielu jimmodifika din il-formola b'suċċess sabiex b'hekk joħloq l-illużjoni viżwali tad-distanza bejn is-suġġett u l-osservatur. Driegħ is-siġġu jaħdem bħala element li jifred il-Mona Lisa mill-osservatur.</p>
<figure><caption>Dettall ta' jdejn il-Mona Lisa, fejn idha l-leminija sserraħ fuq dik xellugija. Leonardo għażel din il-qagħda, u mhux ċurkett tat-tieġ, sabiex juri li Lisa hija mara ta' virtu u leali lejn żewġha.</caption></figure>
<figure><caption>Dettall juri l-ħarsa tas-suġġett.</caption></figure>
<p>Il-mara bilqiegħda tinsab f'qagħda dritta u prominenti b'dirgħajha marbutin, simbolu tan-natural riżervat tagħha. Il-ħarsa profonda tagħha ssammar l-osservatur u tidher tistiednu biex tikkomunika miegħu fis-skiet. Peress li l-wiċċ imdawwal huwa prattikament imdawwar b'elementi ħafna aktar skuri (ix-xagħar, il-velu, id-dellijiet), l-osservatur jinġibed ħafna aktar lejn wiċċ il-Mona Lisa. Għaldaqstant il-kompożizzjoni tal-figura toħloq effett ambigwu: l-osservatur jinġibed lejn din il-mara misterjuża iżda jkollu jżomm id-distanza, bħallikieku kienet ħlejqa divina. Mhemm ebda ħjiel ta' djalogu intimu bejn il-mara u l-osservatur, bħalma jiġri fil-każ tax-xbieha ta' <hi rend="italic">Baldassare Castiglione</hi> (fil-Louvre) li saret minn <ref target="https://mt.wikipedia.org/wiki/Raffaello_Sanzio">Raffaello</ref> xi għaxar snin wara l-Mona Lisa, li ġie bla dubju ta' xejn influwenzat mix-xogħol ta' Leonardo.</p>
<p>Din il-pittura kienet fost l-ewwel xbiehat li juru suġġett fuq sfond immaġinarju. Il-mara enigmatika tidher bilqiegħda f'donnha loġġa miftuħa fejn hemm bażi ta' kolonna skura fuq kull naħa. Warajha tinsab veduta li tieqaf hekk kif jibdew il-muntanji miksija bis-silġ. Il-mogħdijiet imserrpin u l-pont imbiegħed jagħtu ħjiel ċkejken ta' preżenza umana. Il-kurvi senswali ta' xagħar il-mara u ħwejjiġha, maħluqin bl-i<ref target="https://mt.wikipedia.org/wiki/Sfumato">sfumato</ref>, jidwu fil-widien immaġinarji mmewġin u fix-xmajjar ta' warajha. Ix-xfar sfumati, il-figura grazzjuża, il-kuntrasti drammatiċi bejn iċ-ċar u l-iskur, u s-sensazzjoni ġenerali ta' kalma huma kollha karatteristika tal-istil ta' Leonardo. Minħabba li Leonardo kiseb din is-sinteżi espressiva bejn is-suġġett u l-veduta, huwa diskutibbli jekk il-Mona Lisa għandhiex tkun meqjusa xbieha tradizzjonali li tirreppreżenta l-mara ideali aktar milli l-mara reali. Is-sens ta' armonija ġenerali miksub fil-pittura, b'mod speċjali fil-ħjiel ta' tbissima fuq fomm is-suġġett, jirrifletti l-idea li kellu Leonardo tal-għaqda bejn il-bniedem u n-natura.</p>
<p>Il-Mona Lisa m'għandha ebda xagħar fuq wiċċha, la fuq ħuġbejha u lanqas fuq il-kpiepel ta' għajnejha. Xi riċerkaturi jisħqu li dak iż-żmien in-nisa ta' klassi kellhom użanza jneħħuh dan, minħabba li kien meqjus ħaġa mhux ta' quddiem in-nies <ref target="https://mt.wikipedia.org/wiki/Il-Paġna_prinċipali#cite_note-FOOTNOTETurudich2003198-21">[21]</ref><ref target="https://mt.wikipedia.org/wiki/Il-Paġna_prinċipali#cite_note-22">[22]</ref>. Għall-osservaturi moderni n-nuqqas tax-xagħar tal-għajnejn iżid mal-kwalità kemxejn semiastratta tal-wiċċ.</p>
Serq u Vandaliżmu
<figure><caption>Il-Mona Lisa nsterqet fl-1911.</caption></figure>
<p>Il-Mona Lisa qiegħda attwalment esposta fil-Musée du Louvre f'Pariġi, fi Franza. Il-fama dejjem tiżdied tal-pittura ġiet aktar enfasizzata meta nsterqet fil-21 ta' Awwissu 1911. L-għada l-pittur <ref target="https://mt.wikipedia.org/wiki/Louis_Béroud">Louis Béroud</ref> daħal fil-Louvre u mar fis-Salon Carré fejn il-Mona Lisa kienet ilha esposta għal ħames snin. Iżda minflok il-Mona Lisa sab erba' grampuni tal-ħadid. Béroud sejjaħ il-kap tas-sezzjoni tal-gwardji, li ħaseb li t-tpinġija kienu qegħdin jitteħdulha xi ritratti għall-skopijiet kummerċjali. Ftit sigħat wara, Béroud reġa' sejjaħ il-kap tas-sezzjoni tal-mużew, u ġie kkonfermat li l-Mona Lisa ma tteħditx mill-fotografi. Il-Louvre ingħalaq għal ġimgħa sħiħa sabiex tiġi ffaċilitata l-investigazzjoni tas-serqa.</p>
<p>Is-suspett waqa' fuq il-poeta Franċiż <ref target="https://mt.wikipedia.org/wiki/Guillaume_Apollinaire">Guillaume Apollinaire</ref>, li kien saħaq li l-Louvre għandu "jinħaraq", u għalhekk ġie arrestat u mitfugħ il-ħabs. Apollinaire ipprova jdaħħal lil sieħbu <ref target="https://mt.wikipedia.org/wiki/Pablo_Picasso">Pablo Picasso</ref> fil-kwistjoni, li nġieb huwa wkoll għall-interrogazzjoni, iżda t-tnejn inħelsu aktar tard <ref target="https://mt.wikipedia.org/wiki/Il-Paġna_prinċipali#cite_note-monalisa25-23">[23]</ref>.</p>
<p>Dak iż-żmien kien maħsub li l-pittura ntilfet għalkollox u kien biss wara sentejn li nqabad il-ħalliel. L-impjegat fil-Louvre <ref target="https://mt.wikipedia.org/wiki/Vincenzo_Peruggia">Vincenzo Peruggia</ref> seraq il-Mona Lisa billi daħal fil-bini waqt is-sigħat regolari tal-ftuħ, staħba ġo kmajra tal-ixkupi u ħarab 'il barra biha moħbija taħt il-kowt wara li ngħalaq il-mużew <ref target="https://mt.wikipedia.org/wiki/Il-Paġna_prinċipali#cite_note-FOOTNOTEBartz2006626-20">[20]</ref>. Peruggia kien patrijott Taljan li kien jemmen li x-xogħol ta' Leonardo għandu jerġa' lura fl-Italja u jiġi espost f'mużew Taljan. Peruggia seta' tħeġġeġ minn ħabib tiegħu li kien ibiegħ kopji tal-pittura, minħabba li l-valur ta' dawn kien jogħla ħafna wara s-serqa tal-kopja oriġinali. Wara li żamm it-tpinġija fl-appartament tiegħu għal sentejn, Peruggia beda jitlef sabru u sa fl-aħħar inqabad meta pprova jbiegħha lid-diretturi tal-<ref target="https://mt.wikipedia.org/wiki/Gallerija_Uffizi">Gallerija Uffizi</ref> ġewwa <ref target="https://mt.wikipedia.org/wiki/Firenze">Firenze</ref>. Wara dan kollu, il-Mona Lisa ġiet esposta madwar l-Italja kollha u ttieħdet lura fil-Louvre fl-1913. Ġewwa l-Italja Peruggia ġie mfaħħar għall-patrijottiżmu tiegħu u kien għalhekk li qatta' biss ftit xhur il-ħabs <ref target="https://mt.wikipedia.org/wiki/Il-Paġna_prinċipali#cite_note-monalisa25-23">[23]</ref>. </p>
<p>Matul it-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref>, il-pittura tneħħiet għal darba oħra mil-Louvre u ttieħdet f'postijiet anqas perikolużi: l-ewwel f'Château d'Amboise, imbagħad fil-<ref target="https://mt.wikipedia.org/wiki/Kunvent_Loc-Dieu">Kunvent Loc-Dieu</ref> u fl-aħħar fl-<ref target="https://mt.wikipedia.org/wiki/Ingres_Museum">Ingres Museum</ref> ġewwa <ref target="https://mt.wikipedia.org/wiki/Montauban">Montauban</ref>. Fl-1956, il-pittura saritilha ħsara estensiva fil-parti t'isfel meta vandalu tefa' l-aċtu fuqha <ref target="https://mt.wikipedia.org/wiki/Il-Paġna_prinċipali#cite_note-BBC-Faces-6">[6]</ref>. Fit-30 ta' Diċembru tal-istess sena żagħżugħ <ref target="https://mt.wikipedia.org/wiki/Bolivja">Bolivjan</ref> għamlilha l-ħsara billi waddbilha ġebla. Ġara li ntilfet biċċa żgħira mill-pigment ta' qrib il-minkeb xellugi, iżda ma damitx ma nżebgħet.</p>
Konservazzjoni
<p>Il-Mona Lisa għexet għal aktar minn 500 sena, u kummissjoni internazzjonali li ltaqgħet fl-1952 irrimarkat li "x-xbieha qiegħda fi stat eċċezzjonali ta' preservazzjoni" <ref target="https://mt.wikipedia.org/wiki/Il-Paġna_prinċipali#cite_note-mohen-24">[24]</ref>. Dan huwa parzjalment dovut għall-varjetà ta' trattamenti ta' konservazzjoni li ngħatat il-pittura. Analiżi dettaljata minn Madame de Gironde fl-1933 uriet li l-ewwel restawraturi "żammew lura ħafna" <ref target="https://mt.wikipedia.org/wiki/Il-Paġna_prinċipali#cite_note-mohen-24">[24]</ref>. Madanakollu, l-applikazzjonijiet ta' verniċ fuq il-pittura kienu laħqu swiedu saħansitra sal-aħħar tas-seklu 16, u tindifa aggressiva u passata friska ta' verniċ fl-1809 neħħew xi ftit mill-kisja ta' kulur tal-wiċċ, li ċċara l-wiċċ tal-figura. Minkejja t-trattamenti kollha, il-Mona Lisa ngħatat attenzjoni tajba matul l-istorja tagħha u t-tim ta' konservazzjoni tal-2004/5 kien ottimist dwar il-futur ta' din l-opra tal-arti <ref target="https://mt.wikipedia.org/wiki/Il-Paġna_prinċipali#cite_note-mohen-24">[24]</ref>.</p>
Tavla tal-Luq
<p>F'xi punt fl-istorja tagħha, il-Mona Lisa tneħħiet mill-gwarniċ oriġinali tagħha. Il-panew tal-luq kien jikber u jiċkien minħabba bidliet fl-umdità, u għaldaqstant bdiet tiżviluppa qasma qrib il-parti ta' fuq tat-tavla. Il-qasma tasal sa xagħar il-figura. Bejn nofs is-seklu 18 u l-bidu tas-seklu 19, xi ħadd ipprova jsewwi l-qasma billi jpoġġi żewġ maqfla tal-ġewż forma ta' farfett fuq il-wara tat-tavla qisu xi 1/3 fil-ħxuna tagħha. Dan ix-xogħol twettaq bis-sengħa u stabbilizza l-qasma b'suċċess. F'punt minnhom bejn l-1888 u l-1905, jew forsi meta nsterqet, il-maqfel ta' fuq waqa'. Restawratur ieħor inkolla u għalaq it-toqba li dehret bid-drapp. Il-gwarniċ flessibbli tal-ballut (miżjud fl-1951) u l-lasti (miżjudin fl-1970) jgħinu sabiex il-panew ma jinbaramx iżjed. Maqfel forma ta' farfett jevita li l-panew jixxaqqaq iżjed.</p>
<p>Il-pittura tinżamm attwalment f'kundizzjonijiet klimatiċi ikkontrollati u stretti f'niċċa tal-ħġieġ, li hija reżistenti għall-bulits. L-umdità li tinżamm fiha hija ta' 50% ±10%, u t-temperatura tinżamm bejn 18 u 21°C. Sabiex ikun hemm kumpens għall-bidliet fl-umdità relattiva, in-niċċa fiha wkoll strat ta' ġell tas-silika li jipprovdi 55% tal-umdità relattiva <ref target="https://mt.wikipedia.org/wiki/Il-Paġna_prinċipali#cite_note-mohen-24">[24]</ref>.</p>
Gwarniċ
<figure><caption>Nies jaraw il-Mona Lisa wara l-ħġieġ (qabel ma ċċaqilqet fl-2005).</caption></figure>
<p>Minħabba li t-tavla tal-luq tal-Mona Lisa tespandi u tiċkien bil-bidla fl-umdità, il-pittura tilfet xi ftit mil-forma tagħha. Sabiex ipattu għad-deformazzjonijiet li kellha tgħaddi minnhom matul il-konservazzjoni tagħha waqt it-Tieni Gwerra Dinjija, u sabiex il-pittura titħejja għall-wirja f'isem l-anniversarju tal-500 sena ta' Da Vinci, fl-1951 il-Mona Lisa tqiegħdet fi gwarniċ tal-ballut flessibbli b'lasti tal-fagu minn naħa għall-oħra. Dan il-gwarniċ flessibbli, li huwa użat flimkien mal-gwarniċ dekorattiv deskritt hawn isfel, jagħfas fuq il-panew sabiex ma jkomplix jinbaram iżjed. Fl-1970, il-lasti tal-fagu inbidlu f'lasti oħra magħmula mill-aġġru wara li nstab li l-injam tal-fagu ġie attakkat mill-insetti. Fl-2004-2005 tim ta' studjużi konservaturi bidlu l-lasti tal-aġġru f'oħrajn tas-sikamoru u żiedu magħhom virga tal-metall għall-kejl xjentifiku tal-bidliet fil-forma tal-panew. Il-Mona Lisa kellha bosta gwarniċi dekorattivi differenti fl-istorja tagħha minħabba li l-gosti kienu jinbidlu maż-żmien. Fl-1906, il-kontessa ta' Béarn tat il-gwarniċ attwali lill-pittura, xogħol Rinaxximentali konsistenti mal-perijodu storiku tal-Mona Lisa. It-truf tal-pittura traqqmu minn tal-anqas darba fl-istorja tagħha sabiex titqiegħed fi gwarniċi differenti, iżda ebda parti mill-istrat oriġinali taż-żebgħa ma traqqmet <ref target="https://mt.wikipedia.org/wiki/Il-Paġna_prinċipali#cite_note-mohen-24">[24]</ref>.</p>
Tindif u Irtokki
<figure><caption>In-nota fil-ġenb ta' Agostino Vespucci.</caption></figure>
<p>L-ewwel tindif, applikazzjoni friska ta' verniċ u rtukkar l-aktar estensivi tal-Mona Lisa seħħew fl-1809 meta ingħatatilha ħasla u applikazzjoni friska ta' verniċ minn Jean-Marie Hooghstoel, li kien responsabbli mir-restawr tal-pitturi tal-gallerija tal-Musée Napoléon. Ix-xogħol kien jinvolvi ħasil bl-ispirti, irtokki fuq il-kulur u applikazzjoni friska ta' verniċ fuq il-pittura. Fl-1906, ir-restawratur tal-Louvre Eugène Denizard wettaq irtokki bl-akkwarelli fuq il-partijiet tal-istrat tal-kulur iddisturbat mill-qasma fil-panew. Denizard irtokka wkoll it-truf tal-pittura bil-verniċ sabiex jgħatti l-partijiet li qabel kienu mgħottija minn gwarniċ ieħor antik. Fl-1913, meta l-pittura nstabet mill-ġdid wara li nsterqet, Denizard reġa ssejjaħ sabiex jaħdem fuq il-Mona Lisa. Denizard ingħatawlu istruzzjonijiet biex ma jnaddafx il-pittura mingħajr solvent u biex jirtokka b'mod ħafif il-ħafna brix li sarilha bl-akkwarelli. Fl-1952, l-istrat tal-verniċ fuq l-isfond tal-pittura ġie rregolarizzat ma' dak fil-bqija tal-pittura. Wara t-tieni attakk fl-1956, ir-restawratur Jean-Gabriel Goulinat ingħatawlu istruzzjonijiet biex jirtokka l-ħsarat li saru fuq il-minkeb xellugi tal-Mona Lisa bl-akkwarelli <ref target="https://mt.wikipedia.org/wiki/Il-Paġna_prinċipali#cite_note-mohen-24">[24]</ref>.</p>
<p>Fl-1977, instab attakk ġdid mill-insetti fuq il-wara tal-panew minħabba s-serratizzi miżjuda sabiex ma titgħawwiġx il-pittura. Dan ġie ttrattat fuq il-post bit-tatrakloridu tal-karbonju, u wara bl-ossidu tal-etilene. Fl-1985, il-punt reġa ġie ttrattat mill-ġdid bit-tetrakloridu tal-karbonju bħala miżura preventiva <ref target="https://mt.wikipedia.org/wiki/Il-Paġna_prinċipali#cite_note-mohen-24">[24]</ref>.</p>
Skan infraħmar
<p>Fl-2004 esperti Kanadiżi mill-Kunsill Nazzjonali għar-Riċerka wettqu skan infraħmar tridimensjonali. Minħabba l-qedem tal-verniċ fuq il-pittura kien diffiċli li jingħarfu d-dettalji. Id-data tal-iskan u l-infraħmar intużat minn Bruno Mottin miċ-"Ċentru għar-Riċerka u r-Restawr" tal-Mużewijiet Franċiżi sabiex iseddaq l-argument li l-velu trasparenti tas-suġġett huwa <hi rend="italic">guarnello</hi>, użat tipikament min-nisa tqal jew eżatt wara li dawn ikunu welldu. <hi rend="italic">Guarnello</hi> jixtiebaħ jinsab fir-<hi rend="italic">Ritratt ta' Smeralda Brandini</hi> (ċ.1470/1475) ta' <ref target="https://mt.wikipedia.org/wiki/Sandro_Botticelli">Sandro Botticelli</ref> li juri mara tqila (dan huwa attwalment espost fil-Victoria and Albert Museum f'Londra). Barra minn hekk, din ir-riflessografija wriet li xagħar il-Mona Lisa ma jidhirx mitluq 'l isfel iżda marbut ma' bonit fuq il-wara ta' rasha jew miġbur bil-molol f'qagħqa u mgħotti b'velu ta' bordura bi ħjata mdawra. Fis-seklu 16, ix-xagħar mitluq fuq l-ispalel kien stil tax-xbejbiet jew tal-prostituti. Din il-kuntradizzjoni apparenti dwar l-istatus tal-Mona Lisa bħala mara miżżewġa issa ssolviet. </p>
<p>Ir-riċerkaturi mhux biss użaw id-data miksuba biex jikxfu d-dettalji tekniċi mħaddma minn Leonardo, iżda bassru wkoll li l-pittura mhux se tiddegrada wisq jekk it-teknika ta' konservazzjoni attwali titkompla <ref target="https://mt.wikipedia.org/wiki/Il-Paġna_prinċipali#cite_note-25">[25]</ref><ref target="https://mt.wikipedia.org/wiki/Il-Paġna_prinċipali#cite_note-26">[26]</ref>. Matul l-2006, il-Mona Lisa għaddiet minn osservazzjoni xjentifika mill-akbar fejn permezz tal-kameras infrared ingħatat prova li kienet oriġinarjament liebsa bonit u qiegħda taqbad xagħarha, ħaġa li Leonardo ddeċieda li jbiddel <ref target="https://mt.wikipedia.org/wiki/Il-Paġna_prinċipali#cite_note-27">[27]</ref>.</p>
Wirja
<p>Fis-6 ta' April 2005, wara perijodu ta' manutenzjoni, dokumentazzjoni u analiżi tal-kuratur, il-pittura ċċaqilqet f'post ġdid fis-Salle des États stess tal-mużew. Hija esposta f'niċċa magħluqa mibnija apposta li tirregola l-klima, bi ħġieġ reżistenti għall-bulits <ref target="https://mt.wikipedia.org/wiki/Il-Paġna_prinċipali#cite_note-28">[28]</ref> About 6 million people view the painting at the Louvre each year.<ref target="https://mt.wikipedia.org/wiki/Il-Paġna_prinċipali#cite_note-BBC-Faces-6">[6]</ref>. Bejn wieħed u ieħor 6 miljun persuna żżur il-pittura fil-Louvre kull sena <ref target="https://mt.wikipedia.org/wiki/Il-Paġna_prinċipali#cite_note-BBC-Faces-6">[6]</ref>.</p>
Fama
<figure><caption>Il-<hi rend="italic">Mona Lisa</hi> kif kienet tidher oriġinarjament.</caption></figure>
<figure><caption>Il-<hi rend="italic">Mona Lisa</hi> esposta f'<ref target="https://mt.wikipedia.org/wiki/Washington">Washington</ref> fl-1963 fil-preżenza tal-Kennedys, <ref target="https://mt.wikipedia.org/wiki/Lyndon_B._Johnso">Lyndon B. Johnson</ref> u l-ministru Franċiż tal-affarijiet kulturali <ref target="https://mt.wikipedia.org/wiki/André_Malraux">André Malraux</ref> flimkien ma' martu.</caption></figure>
<p>L-istudjuż tal-istorja Donald Sassoon iddokumenta l-fama tal-pittura. F'nofs is-seklu 19, <ref target="https://mt.wikipedia.org/wiki/Théophile_Gautier">Théophile Gautier</ref> u l-<ref target="https://mt.wikipedia.org/wiki/Poeti_Romantiċi">poeti Romantiċi</ref> iddeskrivew il-Mona Lisa bħala <hi rend="italic">femme fatale</hi> għaliex Lisa kienet persuna normali. Il-Mona Lisa "...kienet ktieb miftuħ minn fejn wieħed seta' jaqra dak li ried; jista' jkun għaliex ma kenitx figura reliġjuża; u jista' jkun għaliex l-esperti letterarji kienu mill-biċċa l-kbira rġiel li għamluha s-suġġett ta' ruxxmata fantażiji maskili ma jispiċċaw qatt." Matul is-seklu 20 mhux biss insterqet iżda saret ukoll oġġett ta' riproduzzjoni bil-massa, merkanzija, żuffjett u spekulazzjoni. Ġiet riprodotta wkoll fi 300 pittura u 2,000 reklam <ref target="https://mt.wikipedia.org/wiki/Il-Paġna_prinċipali#cite_note-Sassoon-29">[29]</ref>. Il-mara ġiet deskritta bħala truxa, bil-vistu <ref target="https://mt.wikipedia.org/wiki/Il-Paġna_prinċipali#cite_note-FOOTNOTELittlefield1914525-13">[13]</ref>, bla snien, "prostituta mħallsa tajjeb", namrata ta' ħafna nies, riflessjoni tan-nevrożi tal-artista, u vittma ta' sifilide, infezzjoni, paraliżi, kolesterol u uġigħ ta' snien <ref target="https://mt.wikipedia.org/wiki/Il-Paġna_prinċipali#cite_note-Sassoon-29">[29]</ref>. L-ispekulazzjonijiet mill-għorrief kif ukoll mid-dilettanti attribwew l-isem ta' Lisa lil minn tal-anqas erba' pitturi differenti <ref target="https://mt.wikipedia.org/wiki/Il-Paġna_prinċipali#cite_note-monna_bella-12">[12]</ref><ref target="https://mt.wikipedia.org/wiki/Il-Paġna_prinċipali#cite_note-FOOTNOTEWilson2000366-14">[14]</ref><ref target="https://mt.wikipedia.org/wiki/Il-Paġna_prinċipali#cite_note-FOOTNOTELittlefield1914525-13">[13]</ref> u l-identità tagħha lil minn tal-anqas għaxar persuni differenti <ref target="https://mt.wikipedia.org/wiki/Il-Paġna_prinċipali#cite_note-Johnston-17">[17]</ref><ref target="https://mt.wikipedia.org/wiki/Il-Paġna_prinċipali#cite_note-myth-18">[18]</ref><ref target="https://mt.wikipedia.org/wiki/Il-Paġna_prinċipali#cite_note-TheAge-16">[16]</ref><ref target="https://mt.wikipedia.org/wiki/Il-Paġna_prinċipali#cite_note-BBC-Faces-6">[6]</ref>.</p>
<p>Min iżur il-Mona Lisa ġeneralment idum bejn wieħed u ieħor 15-il sekonda jaraha <ref target="https://mt.wikipedia.org/wiki/Il-Paġna_prinċipali#cite_note-30">[30]</ref>. Sas-seklu 20, il-Mona Lisa kienet biss waħda fost ħafna pitturi famużi u żgur mhux "l-aktar pittura famuża" <ref target="https://mt.wikipedia.org/wiki/Il-Paġna_prinċipali#cite_note-31">[31]</ref> fid-dinja bħalma hija magħrufa llum il-ġurnata. Fost ix-xogħlijiet li jinsabu fil-Louvre, fl-1852 il-valur tagħha kien ta' 90,000 frank meta wieħed jikkumpara max-xogħlijiet ta' Raffaello li kellhom valur jilħaq is-600,000 frank. Fl-1878, il-gwida Baedeker sejħitilha "l-aktar xogħol ċelebri ta' Leonardo fil-Louvre". Bejn l-1851 u l-1880, l-artisti li żaru l-Louvre ikkuppjaw il-Mona Lisa bejn wieħed u ieħor nofs id-drabi ta' ċerti xogħlijiet minn <ref target="https://mt.wikipedia.org/wiki/Bartolomé_Esteban_Murillo">Bartolomé Esteban Murillo</ref>, <ref target="https://mt.wikipedia.org/wiki/Antonio_da_Correggio">Antonio da Correggio</ref>, <ref target="https://mt.wikipedia.org/wiki/Paolo_Veronese">Paolo Veronese</ref>, <ref target="https://mt.wikipedia.org/wiki/Tiziano">Tiziano</ref>, <ref target="https://mt.wikipedia.org/wiki/Jean-Baptiste_Greuze">Jean-Baptiste Greuze</ref> u <ref target="https://mt.wikipedia.org/wiki/Pierre_Paul_Prud'hon">Pierre Paul Prud'hon</ref>.</p>
<p>

Qabel is-sensiela ta' żjariet li l-pittura għamlet fl-1962/3 l-istima tal-valur tagħha kien ta' $100,000,000, iżda ma nxtrat ebda assigurazzjoni u minflok intefqu aktar flus fuq sigurtà <ref target="https://mt.wikipedia.org/wiki/Il-Paġna_prinċipali#cite_note-32">[32]</ref>. Bħala pittura tiswa l-flus, kien biss riċentement li tliet pitturi oħra saru jiswew aktar mill-Mona Lisa f'termini ta' flus: ir-<hi rend="italic"><ref target="https://mt.wikipedia.org/wiki/Ritratt_ta'_Adele_Bloch-Bauer_I">Ritratt ta' Adele Bloch-Bauer I</ref></hi> ta' <ref target="https://mt.wikipedia.org/wiki/Gustav_Klimt">Gustav Klimt</ref> li nbiegħet għal $350 miljun, il-<hi rend="italic"><ref target="https://mt.wikipedia.org/wiki/Woman_III">Woman III</ref></hi> ta' <ref target="https://mt.wikipedia.org/wiki/Willem_de_Kooning">Willem de Kooning</ref> li nbiegħet għal $138 miljun f'Novembru 2006 u n-<hi rend="italic"><ref target="https://mt.wikipedia.org/wiki/No._5,_1948">No. 5, 1948</ref></hi> minn <ref target="https://mt.wikipedia.org/wiki/Jackson_Pollock">Jackson Pollock</ref> li nbiegħet għas-somma rekord ta' $140 miljun f'Novembru 2006. Għalkemm dawn il-figuri huma aktar mill-figura tal-1962 stimata għall-Mona Lisa, it-tqabbil ma jqisx il-bidla fil-prezz li ġġib l-inflazzjoni - $100 miljun fl-1962 huwa l-ekwivalenti ta' bejn wieħed u ieħor $700 miljun fl-2009 meta tiġi kkalkulata l-inflazzjoni bl-Indiċi tal-Prezz tal-Konsumatur tal-<ref target="https://mt.wikipedia.org/wiki/Stati_Uniti">Istati Uniti</ref> <ref target="https://mt.wikipedia.org/wiki/Il-Paġna_prinċipali#cite_note-33">[33]</ref>.</p>
Riproduzzjonijiet u Parodiji
<p>Id-dinja tal-arti avangardista qieset li l-popolarità tal-<hi rend="italic">Mona Lisa</hi> huwa fatt li ma jistax jinċaħad. Minħabba l-istatura dominanti tal-pittura, id-Dadaisti u s-Surrealisti sikwit kienu jipproduċu modifikazzjonijiet u karikaturi tagħha. Fl-1919, Marcel Duchamp, wieħed mill-aktar Dadaisti ta' influwenza, ħoloq l-<hi rend="italic">L.H.O.O.Q.</hi> bħala parodija tal-Mona Lisa magħmula minn riproduzzjoni fqira tal-figura b'mustaċċi u pizzett u taħtha inżiedet skrizzjoni insolenti, li meta tinqara bil-Franċiż tinstema' "Elle a chaud au cul" (tradotta litteralment bħala "Għandha sormha sħun", li timplika li l-mara fil-pittura hija eċitata sesswalment u qiegħda tfittex). Din kellha tkun ċajta fl-istil ta' Freud, b'referenza għall-omosesswalità allegata ta' Leonardo. Skont Rhonda R. Shearer, ir-riproduzzjoni apparenti hija fil-fatt kopja parzjalment ibbażata fuq wiċċ Duchamp stess. <ref target="https://mt.wikipedia.org/wiki/Salvador_Dalí">Salvador Dalí</ref>, famuż bħala pijunier tas-surrealiżmu, pinġa awtoritratt bħala l-Mona Lisa fl-1954.</p>


Sorsi
<list type="unordered"><item>Bartz, Gabriele; König, Eberhard (2006). <hi rend="italic">Art and Architecture: Louvre</hi> (bl-Ingliż). H. F. Ullman. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-3833119439">978-3833119439</ref>.</item>
<item>Farago, Claire J. (1999). <hi rend="italic">Leonardo's Projects, C. 1500-1519</hi> (bl-Ingliż). Garland Publishing Inc. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/9780815329350">9780815329350</ref>.</item>
<item>Kemp, Martin (2006). <hi rend="italic">Leonardo Da Vinci: The Marvellous Works of Nature And Man</hi> (bl-Ingliż). Oxford University Press. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/0-19-280725-0">0-19-280725-0</ref>.</item>
<item>Littlefield, Walter (1914). "The Two "Mona Lisas"". <hi rend="italic">The Century: A Popular Quarterly</hi> (bl-Ingliż). Nru.87. Scribner &amp; Company.</item>
<item>Turudich, Daniela; Welch, Laurie J. (2003). <hi rend="italic">Plucked, Shaved &amp; Braided: Medieval and Renaissance Beauty and Grooming Practices 1000–1600</hi> (bl-Ingliż). Streamline Press. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-1930064089">978-1930064089</ref>.</item>
<item>Vasari, Giorgio (1550). <hi rend="italic">Le vite de' più eccellenti pittori, scultori ed architettori</hi> (bit-Taljan). G.C. Sansoni.</item>
<item>Wilson, Colin (2000). <hi rend="italic">The Mammoth Encyclopedia of the Unsolved</hi> (bl-Ingliż). Carroll &amp; Graf Publishers. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-0786707935">978-0786707935</ref>.</item></list>
Ħoloq esterni
<list type="unordered"><item><ref target="http://www.megamonalisa.com">Mega Mona Lisa</ref></item>
<item><ref target="http://www.pbs.org/treasuresoftheworld/a_nav/mona_nav/main_monafrm.html">Theft of the Mona Lisa</ref></item>
<item><ref target="http://news.bbc.co.uk/2/hi/entertainment/3660143.stm">Aging Mona Lisa worries Louvre</ref></item>
<item><ref target="http://www.bbc.co.uk/science/leonardo/gallery/monalisa.shtml">The Mona Lisa</ref></item>
<item><ref target="http://www.elrelojdesol.com/leonardo-da-vinci/gallery-english/index.htm">Leonardo da Vinci, Gallery of Paintings and Drawings</ref></item>
<item><ref target="http://news.independent.co.uk/europe/article357000.ece">Unmasking the Mona Lisa: Expert claims to have discovered da Vinci's technique</ref></item>
<item><ref target="http://www.kleio.org/en/history/monalisa/ml_fakten.html">Who is Mona Lisa? Historical Facts versus Conjectures</ref></item>
<item><ref target="http://www.cosmosmagazine.com/node/691">"Mona Lisa had a makeover, 3D images reveal"</ref></item>
<item><ref target="http://www.aiwaz.net/shattered-images-of-mona-lisa-story-of-a-portrait/a69">Mona Lisa replicated in later art</ref></item>
<item><ref target="http://www.latrobe.edu.au/news/articles/2008/podcasts/the-mona-lisa-with-donald-sassoon/transcript">The Mona Lisa with Professor Donald Sassoon</ref></item>
<item><ref target="http://www.leonardosshoes.com/gallery/index.html"><hi rend="italic">Anatomy of a Smile: Mona's Bones</hi> (2002) and <hi rend="italic">Mona Masticating</hi> (2006)</ref></item></list>
</text></body></html>