<html><body><text id="wikipedia_mt_wikipedia_org__8880.html" ns="0" revid="268848" sourceurl="https://mt.wikipedia.org/wiki/Hakan_Yak%C4%B1n" title="Hakan Yakın" type="wikipedia">Hakan Yakın
<p><hi rend="bold">Hakan Yakın</hi> (<ref target="https://mt.wikipedia.org/wiki/Bażel">Bażel</ref>, <ref target="https://mt.wikipedia.org/wiki/22_ta'_Frar">22 ta' Frar</ref> <ref target="https://mt.wikipedia.org/wiki/1977">1977</ref>) hu eks-plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Żvizzera">Żvizzeru</ref> li lagħab bħala <ref target="https://mt.wikipedia.org/wiki/Midfilder">midfilder</ref>. Rinomat għat-teknika, il-viżjoni u l-passaġġi tiegħu hu fforma parti mit-<ref target="https://mt.wikipedia.org/wiki/Tim_nazzjonali_tal-futbol_tal-Iżvizzera">tim nazzjonali Żvizzeru</ref> għal ħdax-il sena.</p>
Karriera
Klabb
<p>Il-karriera ta' Hakan kienet oskurata minn problemi fuq trasferimenti ma' klabbs oħra barra l-Iżvizzera, hekk kif ma' timijiet bħal <ref target="https://mt.wikipedia.org/wiki/Paris_Saint-Germain_FC">Paris Saint-Germain</ref>,<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> <ref target="https://mt.wikipedia.org/wiki/VfB_Stuttgart">VfB Stuttgart</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> u <ref target="https://mt.wikipedia.org/wiki/Galatasaray_SK">Galatasaray</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> ftit li xejn kellu fortuna.</p>
<p>Lura fl-Iżvizzera wara l-esperjenzi qarsa barra minn pajjiżu, hu ngħaqad ma' <ref target="https://mt.wikipedia.org/wiki/BSC_Young_Boys">BSC Young Boys</ref> fl-2005. Magħhom irnexxielu jikseb post regulari, qabel ma f'Lulju 2008 issieħeb maċ-ċampjins tal-<ref target="https://mt.wikipedia.org/wiki/Qatar">Qatar</ref>, <ref target="https://mt.wikipedia.org/wiki/Al-Gharafa_Doha">Al-Gharafa</ref>, għal salarju ta' €2.5 miljun fis-sena. Magħhom rebaħ il-kampjonat nazzjonali, sakemm f'Ġunju tal-2009 reġa' lura l-Iżvizzera, din id-darba ma' <ref target="https://mt.wikipedia.org/wiki/FC_Lucerne">FC Lucerne</ref> fejn iffirma kuntratt sat-30 ta' Ġunju, 2011.</p>
Internazzjonali
<p>Hakan lagħab iktar minn 80 darba mat-tim nazzjonali Żvizzeru. Qabel ma beda jilgħab mat-tim Żvizzeru, lil Hakan kienet ġiet offruta nazzjonalità <ref target="https://mt.wikipedia.org/wiki/Turkija">Torka</ref>, offerta li hu m'aċċettax għal raġunijiet personali. Hu ħa sehem f'numru ta' manifestazzjonijiet importanti fosthom fil-<ref target="https://mt.wikipedia.org/wiki/Kampjonati_Ewropej_tal-Futbol_2004">Kampjonati Ewropej tal-2004</ref> u l-<ref target="https://mt.wikipedia.org/wiki/Kampjonati_Ewropej_tal-Futbol_2008">2008</ref>, u fit-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja tal-2006</ref> u l-<ref target="https://mt.wikipedia.org/wiki/Tazza_tad-Dinja_tal-Futbol_2010">2010</ref>.</p>
<p>Kien fl-Euro 2008 li Yakin tassew impressjona, fejn minkejja li pajjiżu safa eliminat fl-ewwel tappa, hu spiċċa bħala t-tieni l-aqwa skorer tal-kampjonat bi tliet gowls, wara <ref target="https://mt.wikipedia.org/wiki/David_Villa">David Villa</ref>. Kien hu li skorja l-ewwel gowl tal-Iżvizzeri fil-fażi finali ta' din il-kompetizzjoni kontra t-<ref target="https://mt.wikipedia.org/wiki/Tim_nazzjonali_tal-futbol_tat-Turkija">Turkija</ref> fi <ref target="https://mt.wikipedia.org/wiki/Grupp_A_tal-Kampjonati_Ewropej_tal-Futbol_2008">Grupp A</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Fl-aħħħar logħba mill-fażi tal-gruppi kontra l-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref>, Yakin skorja darbtejn biex assigura l-ewwel rebħa fil-<ref target="https://mt.wikipedia.org/wiki/Kampjonati_Ewropej_tal-Futbol">Kampjonati Ewropej</ref> għall-Iżvizzera.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
</text></body></html>