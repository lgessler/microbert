<html><body><text id="wikipedia_mt_wikipedia_org__3115.html" ns="0" revid="265556" sourceurl="https://mt.wikipedia.org/wiki/Jean_Parisot_de_la_Valette" title="Jean Parisot de la Valette" type="wikipedia">Jean Parisot de la Valette
<p><hi rend="bold">Jean Parisot de Valette</hi> (<ref target="https://mt.wikipedia.org/wiki/Parisot_(Tarn)">Parisot</ref>, <ref target="https://mt.wikipedia.org/wiki/1494">1494</ref> – <ref target="https://mt.wikipedia.org/wiki/Malta">Malta</ref>, <ref target="https://mt.wikipedia.org/wiki/21_ta'_Awwissu">21 ta' Awwissu</ref> <ref target="https://mt.wikipedia.org/wiki/1568">1568</ref>) kien il-Gran Mastru tal-<ref target="https://mt.wikipedia.org/wiki/Ordni_Militari_Sovran_ta'_Malta">Ordni Militari Sovran ta' Malta</ref> li mexxa d-difiża ta' Malta Fl-<ref target="https://mt.wikipedia.org/wiki/Assedju_l-Kbir">Assedju l-Kbir</ref> tal-1565.</p>
Bijografija
<p>Twieled fl-1494 fix-Château de Labro f'Parisot (Tarn-et-Garonne) fir-Rouergue<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, <ref target="https://mt.wikipedia.org/wiki/Franza">Franza</ref>. Kien it-tieni tifel ta' Guillot jew Guillaume de la Valette-Cornusson (miet 1513), Kavallier, Sinjur ta' Cornusson u ta' Boismenon, Ġentlom ordinarju tal-Kamra tar-Re, u ta' Jeanne de Castres. (mietet 1548)<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>.</p>
<figure><caption>Jean de Vallette</caption></figure>
<p>Meta kellu 20 sena daħal fl-<ref target="https://mt.wikipedia.org/wiki/Ordni_Militari_Sovran_ta'_Malta">Ordni ta' San Ġwann ta' Ġerusalemm</ref>. Fl-1522, flimkien ma' 159 kavallier ieħor u l-Gran Mastru [[Philippe de Villiers de L'Isle-Adam], ħa sehem fid-difiża ta' <ref target="https://mt.wikipedia.org/wiki/Rodi">Rodi</ref> fl-assedju mill-Ottomani. L-armata kbira ta' Suliman il-Manjifiku kienet wisq għalihom u l-gżira waqgħet f'idejn l-Ottomani. De la Valette mal-ftit Kavallieri li baqgħu ħajjin tħallew imorru r-renju ta' Sqallija.  Fl-1541 qabduh il-pirati ta' Barberija taħt il-kmand ta' Turgut Reis li ħaduh bħala lsir tal-galeri għal sena.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Karriera fl-Ordni
<figure><caption>L-arma ta' de la Valette bħala Gran Mastru</caption></figure>
<p>Fl-1554 de la Valette ġie elett Kaptan Ġenerali tal-galeri tal-Ordni. Dan kien unur kbir għal-lingwa ta' Provenza, billi matul il-parti l-kbira tal-istorja tal-Ordni, il-pożizzjoni ta' Gran Ammiral kienet tmur għand il-Lingwa tal-Italja. F'dik il-kariga sar famuż u f'dak iż-żmien ta' kmandanti tal-baħar kbar kien meqjus fl-istess livell tal-Kavallier Mathurin Romegas - wieħed mill-ikbar kmandanti tal-baħar Insara. Fl-1557, meta miet il-Gran Mastru <ref target="https://mt.wikipedia.org/wiki/Claude_de_la_Sengle">Claude de la Sengle</ref>, il-Kavallieri, li kienu nwitati bl-attakk li żgur kien ġej fuqhom, għażlu lil de la Valette bħala Gran Mastru.</p>
L-assedju
<p>Kien il-mexxej tad-difiża ta' Malta fl-<ref target="https://mt.wikipedia.org/wiki/Assedju_ta'_Malta">assedju</ref> tal-1565 mit-Torok. L-assedju dam tliet xhur u l-forza tal-Ottomani kienet ħafna ikbar min dik tal-Insara. L-Ottomani kellhom 'il fuq minn 30,000 suldat, fosthom il-Ġannizzeri, kif ukoll flotta ta' 193 frejgata. Fit-18 jew l-24 ta' Mejju, it-Torok assedjaw il-<ref target="https://mt.wikipedia.org/wiki/Forti_Sant'Iermu">Forti Sant'Iermu</ref> li kienet difiża minn 130 kavalier li waqgħet fit-23 ta' Ġunju. Minkejja dan fit-8 ta' Settembru l-Insara irnexxilhom ikeċċu t-Torok u bis-saħħa ta' din ir-rebħa de la Valette kiseb prestiġju kbir fl-<ref target="https://mt.wikipedia.org/wiki/Ewropa">Ewropa</ref>,  imma rrifjuta l-offerta li jsir kardinal biex jibqa' indipendenti mill-Papa. Ħafna attribwew din ir-rifjuta għall-modestà u l-umiltà tiegħu bħala suldat reliġjuż.  <ref target="https://mt.wikipedia.org/wiki/Filippu_II_ta'_Spanja">Filippu II ta' Spanja</ref>, biex jgħaraf il-kuraġġ tiegħu bagħat stallet tad-deħeb bil-kitba <hi rend="italic">plus quam valor Valetta valet</hi>.</p>
L-aħħar snin
<figure><caption>Jean Parisot de la Valette, inċiżjoni ta' Laurent Cars</caption></figure>
<p>Fl-1566, il-Gran Mastru reġa' bena l-Forti Sant'Iermu u beda l-bini tal-belt <ref target="https://mt.wikipedia.org/wiki/Valletta">Valletta</ref> li ġġib ismu fuq l-għolja ta' Xiberras fejn ħafna mit-Torok kienu mietu fl-attakk ta' Sant'Iermu. Qiegħed l-ewwel ġebla hu nnifsu. Il-belt il-ġdida
- Humilissima Civitas Vallettae - saret magħrufa bħala l-fortizza l-iżjed aristokratika u esklużiva fl-Ewropa - belt li sikwit kienet imsejħa "Superbissima". </p>
<p>Jean Parisot de la Valette miet fil-paċi fl-1568 qabel ma tlestiet il-belt. Il-qabar tiegħu (forma ta' sarkofagu) jinstab fil-kripta tal-<ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta' San Ġwann</ref>, fil-belt Valletta. L-iskrizzjoni fuq il-qabar komposta mis-segretarju tal-Latin, Oliver Starkey, l-aħħar kavallier tal-Lingwa Ingliża waqt l-assedju, tgħid bil-Latin:</p>
ILLI ASIAE LIBYAEQUE PAVQR,
TVTELAQUE QUONDAM EVROPAE EDOMITIS,
SACRA PER ARMA GETIS;
PRIMUS IN HAC ALMA QUAM CONDIDIT VRBE SEPVLTVS,
VALLETTA AETERNO DIGNUS HONORE IACET.
Hu li kien il-biża' tal-Asja u l-Afrika ta' Fuq,
Li kien il-protettur tal-Ewropa, li minnha keċċa l-barbari
Bl-armi mqaddsa tiegħu;
Kien l-ewwel li ndifen fil-belt maħbuba li waqqaf.
F'Valletta bl-unur mistħoqq jistrieħ għal dejjem.


Ara wkoll
<list type="unordered"><item><ref target="https://mt.wikipedia.org/wiki/Assedju_ta'_Malta">Assedju ta' Malta</ref></item>
<item><ref target="https://mt.wikipedia.org/wiki/Valletta">Valletta</ref></item>
<item><ref target="https://mt.wikipedia.org/wiki/Ordni_Militari_Sovran_ta'_Malta">Ordni Militari Sovran ta' Malta</ref></item>
<item><ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta' San Ġwann</ref></item></list>
Ħoloq esterni
<list type="unordered"><item><ref target="http://www.newadvent.org/cathen/09047a.htm">Artiklu fil-Catholic Encyclopedia</ref></item>
<item><ref target="http://www.orderofmalta.int/english">Is-sit tal-web uffiċjali tal-Ordni ta' Malta</ref></item></list>
</text></body></html>