<html><body><text id="wikipedia_mt_wikipedia_org__14108.html" ns="0" revid="229721" sourceurl="https://mt.wikipedia.org/wiki/Rosalba_Carriera" title="Rosalba Carriera" type="wikipedia">Rosalba Carriera<figure><caption>Rosalba Carriera, awtoritratt 1715</caption></figure>
<p><hi rend="bold">Rosalba Carriera</hi> (7 ta' Ottubru, 1675 – 15 ta' April, 1757) kienet pittriċi <ref target="https://mt.wikipedia.org/wiki/Venezja">Venezjana</ref> tal-istil <ref target="https://mt.wikipedia.org/wiki/Rokokò">rokokò</ref>. F'żgħożitha speċjalizzat fil-pittura tal-minjaturi. Aktar tard saret magħrufa għax-xogħol tagħha bil-<ref target="https://mt.wikipedia.org/wiki/Pastelli">pastelli</ref>, mezz li jaqbel sewwa mal-istil rokokò. </p>
Bijografija
<p>Rosalba Carriera twieldet Venezja u kellha żewġt aħwa bniet. Kienet prominenti u ammirata ħafna bħala ritrattista tar-rokokò Taljan. Il-familja tagħha kienet mill-klassi medju-baxxa ta' Venezja, u bdiet il-karriera artistika tagħha meta kienet tifla billi tpinġi l-mudelli għax-xogħol tal-<ref target="https://mt.wikipedia.org/wiki/Bizzilla">bizzilla</ref> għal ommha, li kienet taħdem f'din is-sengħa. Hemm min isostni li l-pittur Venezjan ftit magħruf <ref target="https://mt.wikipedia.org/wiki/Giuseppe_Diamantini">Giuseppe Diamantini</ref> taha l-ewwel tagħlim fuq it-teknika taż-żejt<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>.</p>
<p>Meta t-tabakk beda jsir popolari, Carriera bdiet tpinġi l-minjaturi fuq l-għotjien tat-tabakkieri u kienet l-ewwel li użat l-<ref target="https://mt.wikipedia.org/wiki/Avorju">avorju</ref> għal dan l-iskop. Ftit ftit dan żviluppa fil-pittura tar-ritratti u kienet pijuniera fl-użu tal-<ref target="https://mt.wikipedia.org/wiki/Pastelli">pastelli</ref> waħidhom għal dan ix-xogħol. Nies prominenti barranin li kienu jżuru l-belt ta' Venezja, pereżempju l-ulied żgħażagħ tan-nobbiltà fuq il-<hi rend="italic">Grand Tour</hi> u d-diplomatiċi, kienu ħerqana li jitpinġew minnha<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>. Fost ir-ritratti li pinġiet fil-bidu insibu dawk ta' Massimiljanu II tal-Bavarja, ta' Federiku IV tad-Danimarka, tal-isbaħ 12-il mara tal-qorti Venezjani, tal-<hi rend="italic">Artista u oħtha Naneta</hi> (Uffizi), u ta' Awgustu l-Qawwi tas-Sassonja, li ġabar kollezzjoni kbira ta' pastelli tagħha <ref target="https://mt.wikipedia.org/wiki/Il-Paġna_prinċipali#cite_note-3">[3]</ref>.</p>
<p>Sal-1721, meta Carriera għamlet l-ewwel vjaġġ tagħha għal <ref target="https://mt.wikipedia.org/wiki/Pariġi">Pariġi</ref>, kien sar hemm domanda kbira għar-ritratti mpinġijin minnha. Meta kienet Pariġi, bħala l-mistiedna tad-dilettant u kollettur tal-arti kbir, <ref target="https://mt.wikipedia.org/wiki/Pierre_Crozat">Pierre Crozat</ref>, pinġiet ritratti tal-pittur <ref target="https://mt.wikipedia.org/wiki/Antoine_Watteau">Watteau</ref> u tan-nies irjali u nobbli kollha mir-Re u r-Reġġent 'l isfel, u ġiet eletta membru tal-<ref target="https://mt.wikipedia.org/wiki/Académie_Française">Akkademja</ref> b'akklamazzjoni<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>. Żewġ oħtha Angela, il-pittur <ref target="https://mt.wikipedia.org/wiki/Antonio_Pellegrini">Antonio Pellegrini</ref> li kien stmat ħafna, kien ukoll Pariġi dik is-sena. Pellegrini kien imqabbad minn John Law, finanzier u avventurier Ingliż biex ipinġi s-saqaf tal-<hi rend="italic">Grand Salle</hi> fil-bini ġdid tal-bank tiegħu. </p>
<p>Oħtha l-oħra, Giovanna, u ommha kienu magħha Franza. Iż-żewġ ħutha, l-iżjed Giovanna, kienu jgħinuha tpinġi l-mijiet ta' ritratti li kienet mitluba tpinġi. Id-djarju ta' Carriera ta' dawn it-18-il xahar f'Pariġi ġie ppublikat aktar tard mill-ammiratur ħerqan tagħha, <ref target="https://mt.wikipedia.org/wiki/Antonio_Zanetti">Antonio Zanetti</ref> fl-1793. Il-korrispondenza estensiva tagħha ukoll ġiet ippublikata<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>. Fl-1721 marret lura Venezja u żaret <ref target="https://mt.wikipedia.org/wiki/Modena">Modena</ref>, <ref target="https://mt.wikipedia.org/wiki/Parma">Parma</ref>, u <ref target="https://mt.wikipedia.org/wiki/Vjenna">Vjenna</ref>, u intlaqgħet b'entużjażmu kbir mill-mexxejja u l-qrati. </p>
<p>Aktar tard f'-ħajjitha, Carriera għamlet vjaġġ twil lejn il-qorti tal-<ref target="https://mt.wikipedia.org/wiki/Polonja">Polonja</ref>. Ix-xogħlijiet li wettqet hemmhekk, aktar tard iffurmaw il-bażi tal-kollezzjoni kbira li hemm fil-<hi rend="italic">Gemäldegalerie Alte Meister</hi> ta' <ref target="https://mt.wikipedia.org/wiki/Dresden">Dresden</ref>. Fl-1705, inħatret "Accademico di merito" mill- <ref target="https://mt.wikipedia.org/wiki/Accademia_di_San_Luca">Accademia di San Luca</ref> ta' Ruma, titlu riżervat għall-pitturi mhux Rumani. </p>
<p>Meta marret lura Venezja, Carriera kienet għadha immensament popolari u d-domanda għax-xogħol tagħha kienet għadha kbira (fil-fatti kienet hi li taqla' l-għixien tal-familja). Ir-ritratti tagħha kienu ta' sengħa kbira u juru 'l dak li jkun dejjem iżjed sabiħ, kienu kważi dejjem mill-qadd 'il fuq, bil-ġisem imdawwar ftit 'l hemm u r-ras tħares dritt lejn l-ispettatur. Carriera kellha ħila mhux tas-soltu biex tirrappreżenta t-tessuti u d-disinji fuq il-ħwejjeġ, biex fedelment toħloq mill-ġdid id-drappijiet, lazzijiet tad-deheb, il-bizzilla, il-pelliċji, il-ġojjelli, ix-xagħar u l-ġilda b'mod li jispikka l-istil tal-ħajja materjali lussuż tal-patruni influwenti tagħha. </p>
<p>Carriera nfisha ma kinitx mara sabiħa; l-awto-ritratti tagħha juruha b'wiċċ mhux attraenti wisq u b'imnieħer kbir u daqsxejn sfurmat. Però kienet magħrufa għall-ħlewwa tal-karattru tagħha u l-pulitizza u d-deċenza ta' lbisha, iżda kellha ukoll tendenza għad-dwejjaq u d-depressjoni, attribwiti minn xi wħud għall-fatt li qatt ma żżewġet. Fil-<ref target="https://mt.wikipedia.org/wiki/Prideaux_Post">Prideaux Post</ref>, <ref target="https://mt.wikipedia.org/wiki/Padstow">Padstow</ref>, <ref target="https://mt.wikipedia.org/wiki/Cornwall">Cornwall</ref>, hemm pittura affaxxinanti impinġija minn Carriera ta' <ref target="https://mt.wikipedia.org/wiki/Humphrey_Prideaux">Humphrey Prideaux</ref>, l-iben arketipiku tal-borgeżija għolja muri matul il-<hi rend="italic">Grand Tour</hi> tiegħu, li wara l-gwarniċ tagħha, skont l-istorja, kien hemm moħbija ittra ta' mħabba minn Carriera għall-mudell. Kellha ħafna ħbieb irġiel li kienu jammiraw it-talent tagħha, iżda ħadd minnhom ma ried jiżżewiġha. </p>
<p>L-aħħar snin tal-ħajja twila ta' Carriera kienu traġiċi, billi għajnejha, forsi bil-ħsara li kienet għamlitilhom meta kienet tpinġi l-minjaturi f'żgħożitha, marru għal kollox u għamiet. Għamlet żewġ operazzjonijiet tal-<ref target="https://mt.wikipedia.org/wiki/Katarretti">katarretti</ref> imma dawn ma rnexxewx. Kienet l-aħħar waħda li mietet mill-familja tagħha u għaddiet l-aħħar snin ta' ħajjitha f'dar żgħira fl-inħawi ta' <ref target="https://mt.wikipedia.org/wiki/Dorsoduro">Dorsoduro</ref> f'Venezja fejn mietet.</p>


Ħoloq esterni

<list type="unordered"><item> Neil Jeffares, <hi rend="italic">Dictionary of pastellists before 1800</hi>, (Dizzjunarju tal-pastellisti ta' qabel l-1800), edizzjoni fuq l-internet</item>
<item> Rosalba Carriera fl-<hi rend="italic">Artcyclopedia</hi></item></list>
</text></body></html>