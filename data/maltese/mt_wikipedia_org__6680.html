<html><body><text id="wikipedia_mt_wikipedia_org__6680.html" ns="0" revid="267733" sourceurl="https://mt.wikipedia.org/wiki/Michael_Falzon" title="Michael Falzon" type="wikipedia">Michael Falzon
<p><hi rend="bold">Michael Falzon</hi> (<ref target="https://mt.wikipedia.org/wiki/16_ta'_Novembru">16 ta' Novembru</ref> <ref target="https://mt.wikipedia.org/wiki/1961">1961</ref>, <ref target="https://mt.wikipedia.org/wiki/Tas-Sliema">Tas-Sliema</ref>, <ref target="https://mt.wikipedia.org/wiki/Malta">Malta</ref>)  huwa l-Ministru tal-Familja u Drittijiet tat-Tfal u Deputat Laburista fil-Parlament Malti. Kien Segretarju Parlamentari għall-Ippjanar u Simplifikazzjoni tad-Data, u qabel kien ukoll Deputat Mexxej għall-Affarijiet tal-Partit tal-<ref target="https://mt.wikipedia.org/wiki/Partit_Laburista">Partit Laburista</ref> (PL).</p>
<p>Bin Mosè u Carmela mwielda Said. Fi tfulitu kien iqatta’ ħafna mill-ħin tiegħu jaqra fil-ħanut tal-merċa ta’ missieru.</p>
Edukazzjoni
<p>L-ewwel snin tal-iskola għaddihom fil-Kulleġġ San Albert il-Kbir, f’Tas-Sliema u fil-<ref target="https://mt.wikipedia.org/wiki/Valletta">Belt</ref>; filwaqt li wara kompla jistudja s<hi rend="italic">-Sixth Form</hi>, il-Belt Valletta. Daħal jaħdem mal-<hi rend="italic">Bank of Valletta</hi> fl-1979, bħala <ref target="https://mt.wikipedia.org/wiki/Skrivan">skrivan</ref>. Minn dejjem wera x-xewqa li jaqbad il-karriera ta’ <ref target="https://mt.wikipedia.org/wiki/Avukat">avukat</ref> u fl-1985 beda jistudja l-<ref target="https://mt.wikipedia.org/wiki/Dritt">liġi</ref> fl-<ref target="https://mt.wikipedia.org/wiki/Università_ta'_Malta">Università ta’ Malta</ref>, minn fejn iggradwa bħala <ref target="https://mt.wikipedia.org/wiki/Nutar">nutar</ref> fl-1989 u bħala avukat fl-1991.</p>
<p>Bħala impjegat tal-istess Bank kompla jistudja u kiseb ukoll iċ-ċertifikat <hi rend="italic">ACIB</hi> – <hi rend="italic">Associate of the Chartered Institute of Bankers</hi>. Baqa’ dejjem jaħdem mal-istess Bank u llum jokkupa l-kariga ta’ <hi rend="italic">Executive Head</hi> fl-Uffiċċju Legali tal-istess <hi rend="italic">Bank of Valletta</hi>.</p>
<list type="unordered"><item>1991: Avukat, Università ta' Malta</item>
<item>Associate of Chartered Institute of Bankers (UK)</item></list>
Politika

<p>L-Avukat Michael Falzon, ilu jaħdem fil-Partit fuq bażi ċentrali sa mill-1992. Wara li kien ta sehmu fl-Elezzjoni Ġenerali ta’ Frar 1992, huwa waqqaf u mexxa b’mod professjonali l-Uffiċċju Elettorali tal-Partit Laburista għal ħdax-il sena sħaħ u fil-fatt, baqa’ jżomm il-kariga ta’ <hi rend="italic">Election Manager</hi> sal-2003.</p>
<p>Kien ukoll Segretarju Internazzjonali tal-Partit Laburista mill-1998 sal-2003. Bħala Segretarju Internazzjonali huwa ta sehmu sabiex il-Partit Laburista kompla jsaħħaħ ir-rabtiet internazzjonali tiegħu.</p>
<p>Tul il-karriera politika tiegħu, Michael Falzon attenda għadd ta’ konferenzi u kellu laqgħat ma’ politiċi ewlenin barranin, barra minn Malta. Ewlenin fosthom, mal-eks Prim Ministru tar-<ref target="https://mt.wikipedia.org/wiki/Renju_Unit">Renju Unit</ref> <ref target="https://mt.wikipedia.org/wiki/Tony_Blair">Tony Blair</ref>, ma’ <ref target="https://mt.wikipedia.org/wiki/Massimo_D’Alema">Massimo D’Alema</ref>, eks Prim Ministru tal-<ref target="https://mt.wikipedia.org/wiki/Italja">Italja</ref>, mal-President tal-Grupp tas-Soċjalisti Ewropej fil-Parlament Ewropew <ref target="https://mt.wikipedia.org/wiki/Martin_Schulz">Martin Schulz</ref>, u oħrajn.</p>
<p>Dr Falzon ġie elett bħala Deputat Mexxej għall-Affarijiet tal-Partit Laburista, f’Mejju 2003, kariga li żamm sa Ġunju 2008.</p>
<p>Michael ikkontesta l-Elezzjoni Ġenerali għall-ewwel darba f’Marzu 2008 u tela' minn żewġ distretti.</p>
<p>Wara l-Elezzjoni tal-2013, huwa nħatar Segretarju Parlamentari għall-Ippjanar u Simplifikazzjoni tad-<hi rend="italic">Data</hi> imma rriżenja minn din il-kariga f'Jannar 2016, għalkemm baqa' Deputat Parlamentari attiv fil-Partit Laburista. Fl-2017, inħatar Ministru tal-Familja u Drittijiet tat-Tfal.</p>
Ħajja Personali
<p>Huwa miżżewweġ lil Anna u għandu żewġt itfal: Martina u Nathaniel. Iħobb ħafna l-qari u hu dilettant kbir tal-festi Maltin, filwaqt li għandu għal qalbu wkoll dak kollu li hu Malti.</p>
Referenzi
<list type="unordered"><item><ref target="http://www.maltatoday.com.mt/2001/1028/interview.html">http://www.maltatoday.com.mt/2001/1028/interview.html</ref></item>
<item><ref target="http://www.timesofmalta.com/articles/view/20080316/interview/the-lion-of-change">http://www.timesofmalta.com/articles/view/20080316/interview/the-lion-of-change</ref></item></list>
</text></body></html>