<html><body><text id="wikipedia_mt_wikipedia_org__13814.html" ns="0" revid="268331" sourceurl="https://mt.wikipedia.org/wiki/Facebook" title="Facebook" type="wikipedia">Facebook
<p><hi rend="bold">Facebook</hi> huwa <ref target="https://mt.wikipedia.org/wiki/Sit_elettroniku">sit elettroniku</ref> li jipprovdi servizz ta' <ref target="https://mt.wikipedia.org/wiki/Midja_soċjali">midja soċjali</ref> mmexxi minn kumpanija bbażata f'<ref target="https://mt.wikipedia.org/wiki/Menlo_Park">Menlo Park</ref>, <ref target="https://mt.wikipedia.org/wiki/California">California</ref>. Is-sit tnieda fl-4 ta' Frar 2004 minn <ref target="https://mt.wikipedia.org/wiki/Mark_Zuckerberg">Mark Zuckerberg</ref> flimkien ma' sħabu fl-Università ta' Harvard. F'dan is-sit, l-utenti jistgħu jirreġistraw, joħolqu profil personali tagħhom, iżidu utenti oħra bħala "ħbieb" u jaqsmu magħhom messaġġi, ritratti, vidjows u ħoloq. L-utenti jistgħu wkoll jissieħbu f'paġni ta' interess u gruppi.</p>
<p>Għall-bidu l-fundaturi llimitaw is-sħubija fis-sit għall-istudenti ta' Harvard biss. Aktar tard bdew jiġu inklużi skejjel u universitajiet oħra, sakemm fl-aħħar infetħet għal kull min għandu 'l fuq minn 13-il sena. Fi Frar tal-2012, Facebook tqiegħed fis-suq permezz ta' <ref target="https://mt.wikipedia.org/wiki/Offerta_Pubblika_Inizjali">Offerta Pubblika Inizjali</ref> (IPO) u beda jbigħ <ref target="https://mt.wikipedia.org/wiki/Stokk">stokks</ref> lill-pubbliku tliet xhur wara, fejn laħaq kapital rekord ta' $104 miljun. Il-maġġoranza tad-dħul tal-kumpanija ġej mir-reklami li jidher fis-sit.</p>
<p>Sa Ġunju tal-2017, 'il fuq minn 2 biljun utent jaċċessaw is-sit fix-xahar. Din il-popularità wassal għall-istampa sabiex tkopri l-impatt ta' dan is-sit, fosthom fuq l-iskrutinju dwar il-privatezza u l-effetti psikoloġiċi tal-utenti tagħha. Fis-snin riċenti, il-kumpanija affaċċjat kritika fuq l-ammont ta' aħbarijiet foloz, diskors ta' mibegħda u xeni ta' vjolenza.</p>
Storja
<p>Il-Facebook ġie fundat fl-4 ta' Frar 2004 minn <ref target="https://mt.wikipedia.org/wiki/Mark_Zuckerberg">Mark Zuckerberg</ref>, fi żmien meta kien għadu student ta' dsatax-il sena fl-<ref target="https://mt.wikipedia.org/wiki/Università_ta'_Harvard">Università ta' Harvard</ref>, bl-għajnuna ta' Andrew McCollum u Eduardo Saverin. Fi tmiem l-istess xahar, iktar minn nofs il-popolazzjoni universitarja ta' Harvard kienu reġistrati ma' dan is-servizz. Dak iż-żmien, Zuckerberg kien ġie megħjun minn Dustin Moskovitz u Chris Hughes għall-promozzjoni tas-sit u l-Facebook kiber għall-<ref target="https://mt.wikipedia.org/wiki/Università_ta'_Stanford">Università ta' Stanford</ref>, għall-<ref target="https://mt.wikipedia.org/wiki/Università_ta'_Kolumbja">Università ta' Kolumbja</ref> u għall-<ref target="https://mt.wikipedia.org/wiki/Università_ta'_Yale">Università ta' Yale</ref>. Dan it-tkabbir kompla f'April tal-2004 meta ġie estiż għall-kumplament tal-<ref target="https://mt.wikipedia.org/wiki/Ivy_League">Ivy League</ref>, għall-<ref target="https://mt.wikipedia.org/wiki/Massachusetts_Institute_of_Technology">MIT</ref>, għall-<ref target="https://mt.wikipedia.org/wiki/Università_ta'_Boston">Università ta' Boston</ref> u għall-<ref target="https://mt.wikipedia.org/wiki/Kulleġġ_ta'_Boston">Kulleġġ ta' Boston</ref>. Fi tmiem is-sena skolastika, Zuckerberg u Moskovitz ittrasferew lejn <ref target="https://mt.wikipedia.org/wiki/Palo_Alto">Palo Alto</ref> f'<ref target="https://mt.wikipedia.org/wiki/Kalifornja">Kalifornja</ref> ma' McCollum. Hemmhekk huma krew dar qrib l-Università ta' Stanford fejn magħhom ingħaqdu wkoll Adam D'Angelo u Sean Parker.</p>
<p>Id-dominju attwali, facebook.com, ġie reġistrat bejn April u Awwissu tal-2005 għal somma ta' $200,000,<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> u diversi universitajiet oħra ġew miżjuda fis-sena ta' wara. Maż-żmien, persuni li kellhom l-indirizz tal-posta elettronika tagħhom b'dominju universitarju (per eżempju .edu, .ac.uk u oħrajn) minn istituzzjonijiet minn madwar id-dinja kisbu r-rekwiżiti sabiex jipparteċipaw. B'hekk, nhar is-27 ta' Frar 2006 Facebook estenda ruħu għall-iskejjel sekondarji u azjendi kbar.</p>
<p>Mis-26 ta' Settembru 2006, Facebook fetaħ għal dawk kollha li għandhom tlettax-il sena jew iktar u li għandhom <ref target="https://mt.wikipedia.org/wiki/Indirizz_elettroniku">indirizz elettroniku</ref> validu. F'Ottubru 2008, Facebook ħabbar li kien se jagħmel il-kwartieri ġenerali internazzjonali tiegħu ġewwa <ref target="https://mt.wikipedia.org/wiki/Dublin">Dublin</ref>, fl-<ref target="https://mt.wikipedia.org/wiki/Irlanda">Irlanda</ref>.</p>
<p>Minn Settembru tal-2006 sa Settembru tal-2007, il-pożizzjoni fil-klassifiki tat-traffiku tas-siti web skont kif maħruġ minn <ref target="https://mt.wikipedia.org/wiki/Alexa_Internet">Alexa</ref>, dan is-sit għamel qabża kbira mis-sittin post għas-seba' post. Minn Lulju 2007, daħal fil-klassifika tal-għaxar siti l-aktar viżitati fid-dinja.</p>
<p>Ġewwa <ref target="https://mt.wikipedia.org/wiki/Malta">Malta</ref>, skont rapport maħruġ minn <ref target="https://mt.wikipedia.org/wiki/Google_Labs">Google Labs</ref>, in-numru ta' Maltin fuq dan is-sit matul l-2007 immultiplika ħafna drabi.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Matul l-2008 kien hemm splużjoni kbira ta' utenti fuq dan is-sit, fejn dan in-numru kiber biex sa Jannar 2010 hemm madwar 131,000 utent Malti. Barra minn hekk, il-Facebook f'Malta kellu fost l-ogħla rata ta' penetrazzjoni minn madwar id-dinja.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Skont Alexa, f'Malta, dan is-sit huwa t-tieni wieħed l-iktar viżitat, wara l-<ref target="https://mt.wikipedia.org/wiki/Google">Google</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Sit web
<figure><caption>Il-paġna prinċipali tal-Facebook turi formola biex utent li għandu diġà kont jagħmel il-login fuq in-naħa ta' fuq, u formola ta' reġistrazzjoni taħtha għal utenti ġodda.</caption></figure>
<p>L-utenti jistgħu joħolqu l-profili tagħhom b'ritratti, elenki tal-interessi tagħhom, u dettalji oħra personali. Komunikazzjoni bejn il-ħbieb u utenti oħra tista' ssir permezz ta' messaġġi kemm dawk privati kif ukoll dawk pubbliċi, jew permezz tal-użu taċ-chat. L-utenti jistgħu joħolqu u jingħaqdu fi gruppi ta' interess partikulari jew ta' sostenn, fejn xi ftit minnhom huma miżmuma minn organizzazzjonijiet għal skopijiet ta' reklamar. Biex tikkumbatti l-"ġlieda" fuq il-privatezza, il-Facebook tħalli lil kull min għandu profil jagħżel min jista' jara l-profil tiegħu u liema parti jista' jara.</p>
<p>Dan is-sit huwa miftuħ għal kulħadd, huwa b'xejn għall-utenti u l-introjtu huwa ġenerat mir-reklamar.</p>


Ħoloq esterni
<list type="unordered"><item><ref target="https://www.facebook.com/">Sit uffiċjali</ref></item></list>
</text></body></html>