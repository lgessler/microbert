<html><body><text id="wikipedia_mt_wikipedia_org__25759.html" ns="0" revid="261579" sourceurl="https://mt.wikipedia.org/wiki/G%C5%BCejjer_Eolji" title="Gżejjer Eolji" type="wikipedia">Gżejjer Eolji<figure><caption>Veduta tal-gżejjer mill-ajru</caption></figure>
<p>Il-Gżejjer Eolji (bit-<ref target="https://mt.wikipedia.org/wiki/Lingwa_Taljana">Taljan</ref>: Isole Eolie [ˈiːzole eˈɔːlje]), li xi kultant jissejħu wkoll il-<hi rend="bold">Gżejjer Lipari</hi> wara l-ikbar gżira, huma <ref target="https://mt.wikipedia.org/wiki/Arċipelagu">arċipelagu</ref> vulkaniku fil-<ref target="https://mt.wikipedia.org/wiki/Baħar_Tirren">Baħar Tirren</ref> fit-Tramuntana ta’ <ref target="https://mt.wikipedia.org/wiki/Sqallija">Sqallija</ref>. Isem il-gżejjer oriġina mis-semialla tal-irjieħ <ref target="https://mt.wikipedia.org/wiki/Eolu">Eolu</ref>, mill-<ref target="https://mt.wikipedia.org/wiki/Mitoloġija_Griega">mitoloġija Griega</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> L-abitanti tal-gżejjer jissejħu Eoljani. Skont iċ-ċensiment tal-2011, il-gżejjer kellhom popolazzjoni permanenti ta’ 14,224 ruħ; skont stima uffiċjali tal-1 ta’ Jannar 2019, il-popolazzjoni żdiedet għal 15,419-il ruħ. Il-Gżejjer Eolji huma destinazzjoni turistika popolari, speċjalment fis-sajf, u jattiraw xi 600,000 viżitatur kull sena.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Hemm seba’ gżejjer abitati: <ref target="https://mt.wikipedia.org/wiki/Lipari">Lipari</ref>, <ref target="https://mt.wikipedia.org/wiki/Vulcano">Vulcano</ref>, Salina, <ref target="https://mt.wikipedia.org/wiki/Stromboli">Stromboli</ref>, <ref target="https://mt.wikipedia.org/wiki/Filicudi">Filicudi</ref>, <ref target="https://mt.wikipedia.org/wiki/Alicudi">Alicudi</ref> u <ref target="https://mt.wikipedia.org/wiki/Panarea">Panarea</ref>; u sett ta’ gżejriet u blat ħdejn Panarea msejħa <ref target="https://mt.wikipedia.org/wiki/Basiluzzo">Basiluzzo</ref>, <ref target="https://mt.wikipedia.org/wiki/Dattilo">Dattilo</ref> u <ref target="https://mt.wikipedia.org/wiki/Lisca_Bianca">Lisca Bianca</ref>.</p>
Ġeografija
<figure><caption>Filicudi</caption></figure>
<p>L-għamla attwali tal-Gżejjer Eolji hija r-riżultat tal-attività vulkanika matul perjodu ta’ 260,000 sena. Hemm żewġ <ref target="https://mt.wikipedia.org/wiki/Vulkan_(diżambigwazzjoni)">vulkani</ref> attivi – Stromboli u Vulcano.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> L-attività vulkanika hija preżenti fil-biċċa l-kbira tal-gżejjer permezz ta’ rilaxxi tal-<ref target="https://mt.wikipedia.org/wiki/Fwar">fwar</ref> u ilmijiet termali. Permezz tal-attività vulkanika, il-<ref target="https://mt.wikipedia.org/wiki/Ħamrija">ħamrija</ref> tal-gżejjer hija għammiela ħafna u din iffavuriet it-tkabbir tal-<ref target="https://mt.wikipedia.org/wiki/Flora">flora</ref> naturali.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<figure><caption>Alicudi</caption></figure>
<p>Ġeoloġikament, l-arċipelagu huwa definit bħala ark vulkaniku.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> L-oriġini tal-gżejjer hija frott il-moviment tal-qoxra tad-<ref target="https://mt.wikipedia.org/wiki/Id-Dinja">dinja</ref> bħala riżultat tal-moviment tal-plakki tettoniċi tad-dinja. Il-blata kontinentali <ref target="https://mt.wikipedia.org/wiki/Afrika">Afrikana</ref> qed tiċċaqlaq b’mod kostanti lejn l-<ref target="https://mt.wikipedia.org/wiki/Ewropa">Ewropa</ref>. Is-<ref target="https://mt.wikipedia.org/wiki/Subduzzjoni">subduzzjoni</ref> tagħha taħt il-plakka Ewropea tiġġenera l-<ref target="https://mt.wikipedia.org/wiki/Magma">magma</ref>, li titla’ fil-wiċċ u tifforma l-vulkani. L-“Ark Eolju” huwa estiż fuq iktar minn 140 km, iżda ż-żona ta’ instabbiltà ġeoloġika kkawżata mill-kolliżjoni bejn l-Afrika u l-Ewropa hija ferm ikbar. Din tinkludi Sqallija, <ref target="https://mt.wikipedia.org/wiki/Calabria">Calabria</ref>, u <ref target="https://mt.wikipedia.org/wiki/Campania">Campania</ref> flimkien mal-<ref target="https://mt.wikipedia.org/wiki/Greċja">Greċja</ref> u l-gżejjer tal-<ref target="https://mt.wikipedia.org/wiki/Baħar_Eġew">Eġew</ref>.</p>
<p>Is-seba’ Gżejjer Eolji, li jkopru żona ta’ 1,600 km2 u li jinsabu 12-il mil nawtiku mill-kosta ta’ <ref target="https://mt.wikipedia.org/wiki/Milazzo">Milazzo</ref> fi Sqallija, oriġinaw fil-Baċir Tirren, biċċa art watja kbira fil-qiegħ tal-Baħar Tirren. L-iżbroffar tal-<ref target="https://mt.wikipedia.org/wiki/Lava">lava</ref> minn fond ta’ xi 3,600 metru rriżulta fil-ħolqien tal-Gżejjer Eolji, flimkien ma’ <ref target="https://mt.wikipedia.org/wiki/Ustica">Ustica</ref> u sensiela ta’ vulkani taħt il-baħar imsejħin Magnani, Vavilov, Marsili u Palinuro, u tnejn oħra mingħajr isem.</p>
<figure><caption>Lipari</caption></figure>
<figure><caption>Panarea</caption></figure>
<figure><caption>Salina</caption></figure>
<figure><caption>Stromboli</caption></figure>
<figure><caption>Vulcano</caption></figure>




Storja
Preistorja
<p>Il-preżenza tal-bniedem fuq l-arċipelagu ilha minn żmien il-qedem. X’aktarx, in-nies fiż-żminijiet preistoriċi ġew attratti mill-preżenza tal-kwantitajiet kbar ta’ <ref target="https://mt.wikipedia.org/wiki/Ossidjana">ossidjana</ref>, li hija blata vulkanika sewda bħal-lava iżda li tleqq bħall-<ref target="https://mt.wikipedia.org/wiki/Ħġieġ">ħġieġ</ref>. Bis-saħħa ta’ din il-blata, il-Gżejjer Eolji kien waqfa importanti fir-rotot kummerċjali. L-ewwel insedjamenti li nstabu l-fdalijiet tagħhom kienu ta’ żmien in-<ref target="https://mt.wikipedia.org/wiki/Neolitiku">Neolitiċi</ref> bejn il-5500 u l-4000 Q.K., f’Lipari u Salina, fejn instabu traċċi ta’ vażuni taċ-<ref target="https://mt.wikipedia.org/wiki/Ċeramika">ċeramika</ref> u tal-ossidjana maħduma. L-ossidjana, li dak iż-żmien kienet materja prima importanti ħafna minħabba li kienet waħda mill-iktar materjali jaqtgħu li l-bniedem kien jaf bihom dak iż-żmien, wasslet għal traffiku kummerċjali intensiv: bis-saħħa ta’ din il-materja prima, il-gżejjer tal-arċipelagu kellhom prosperità notevoli u għalhekk kien hemm ħafna strutturi tal-abitazzjoni u villaġġi. L-ossidjana tal-Gżejjer Eolji, instabet fi Sqallija, fin-Nofsinhar tal-Italja, fil-<ref target="https://mt.wikipedia.org/wiki/Liguria">Ligurja</ref>, fi <ref target="https://mt.wikipedia.org/wiki/Provenza">Provenza</ref> u fid-<ref target="https://mt.wikipedia.org/wiki/Dalmazja">Dalmazja</ref>. Fil-gżira ta’ Lipari nstab l-ikbar insedjament ta’ dak iż-żmien. L-ossidjana minn Lipari kienet tiġi ttrasportata fi kwantitajiet kbar lejn il-gżira ta’ Salina fejn kienet tinħadem.</p>
<p>Fil-medda art watja kbira ta’ <ref target="https://mt.wikipedia.org/wiki/Rinicedda">Rinicedda</ref> f’<ref target="https://mt.wikipedia.org/wiki/Leni">Leni</ref> (Salina) ġew skoperti l-fdalijiet ta’ qishom tined bi frammenti tat-tafal u tal-fuħħar. Madankollu, ma kienx hemm il-ħofor tas-soltu li kien ikun hemm biex fihom jiddaħħlu z-zkuk li kienu jirfdu l-istruttura tat-tined. L-insedjament ta’ <ref target="https://mt.wikipedia.org/wiki/Castellaro_Vecchio">Castellaro Vecchio</ref> f’Lipari huwa tal-istess perjodu, u hemmhekk instabu bċejjeċ taċ-ċeramika tal-kultura ta’ <ref target="https://mt.wikipedia.org/wiki/Stentinello">Stentinello</ref>. Il-vażuni kienu jinħadmu bl-idejn, għaliex it-<ref target="https://mt.wikipedia.org/wiki/Torn">torn</ref> ma kienx għadu jeżisti. L-għamliet tagħhom kienu sempliċi u d-dekorazzjonijiet kienu jsiru bl-idejn jew b’xorta ta’ puntelli li kienu jintużaw biex il-wiċċ tagħhom jinbarax. Instabu wkoll dekorazzjonijiet ikkuluriti bi strixxi ħomor kif kien isir fin-Nofsinhar tal-Italja. F’Panarea, instab framment iddekorat bl-istil ta’ <ref target="https://mt.wikipedia.org/wiki/Serra_d'Alto">Serra d'Alto</ref> li huwa wieħed mill-iktar stili evoluti tan-Neolitiku. Fir-raba’ <ref target="https://mt.wikipedia.org/wiki/Millenju">millenju</ref> Q.K., matul il-perjodu tal-kultura tal-villaġġ ta’ <ref target="https://mt.wikipedia.org/wiki/Diana">Diana</ref> ta’ Lipari, kien hemm insedjamenti fuq il-Gżejjer Eolji kollha għajr fuq Vulcano.</p>
<figure><caption>Illustrazzjoni ta’ <ref target="https://mt.wikipedia.org/wiki/Luigi_Mayer">Luigi Mayer</ref> tal-1810 ta’ tempju antik f’Salina</caption></figure>
<p>Instabu fdalijiet ta’ tined ta’ Żmien ir-<ref target="https://mt.wikipedia.org/wiki/Ram">Ram</ref> (3000-2300 Q.K.) f’Filicudi, f’Panarea, fi Stromboli e f’Salina. Fi Stromboli, fl-inħawi ta’ <ref target="https://mt.wikipedia.org/wiki/Serro_Fareddu">Serro Fareddu</ref> f’għoli ta’ 130 metru. F’Panarea, fl-inħawi ta’ <ref target="https://mt.wikipedia.org/wiki/Piano_Quartara">Piano Quartara</ref> nstabu bċejjeċ taċ-ċeramika tal-kultura ta’ Malpasso-San Ippolito.</p>
<p>Bejn is-16 u l-14-il sekli Q.K., il-gżejjer saru iktar importanti fir-rotta kummerċjali tal-<ref target="https://mt.wikipedia.org/wiki/Metall">metalli</ref>, b’mod partikolari kienet tiġi skambjata l-<ref target="https://mt.wikipedia.org/wiki/Landa">landa</ref> li kienet tiġi ttrasportata bil-baħar mill-bogħod ħafna, eż. mill-Brittanja, u kienet tiġi ttranżitata mill-Istrett ta’ <ref target="https://mt.wikipedia.org/wiki/Messina">Messina</ref> biex tiġi ttrasportata lejn l-Orjent.</p>
<p>Fil-bidu tat-tieni millenju Q.K. fi Sqallija kien hemm il-kultura ta’ <ref target="https://mt.wikipedia.org/wiki/Castelluccio">Castelluccio</ref>, filwaqt li fil-Gżejjer Eolji kienet mifruxa l-kultura ta’ <ref target="https://mt.wikipedia.org/wiki/Capo_Graziano">Capo Graziano</ref>, li ġġib isimha mill-fdalijiet li nstabu f’Filicudi. F’Lipari nstab insedjament ta’ din il-kultura b’tined jew bi strutturi ċirkolari b’ħitan tal-ġebel mingħajr tkaħħil, qishom <ref target="https://mt.wikipedia.org/wiki/Ħajt_tas-sejjieħ">ħitan tas-sejjieħ</ref>, f’xifer l-irdumijiet. Instabu diversi għamliet tal-bċejjeċ taċ-ċeramika ta’ dan il-perjodu u sa Żmien il-<ref target="https://mt.wikipedia.org/wiki/Bronż">Bronż</ref> kien hemm influss qawwi tal-kultura ta’ <ref target="https://mt.wikipedia.org/wiki/Thapsos">Thapsos</ref>, magħrufa bħala l-kultura ta’ Milazzo, minn Sqallija. F’dan il-perjodu kien hemm ukoll influwenzi minn <ref target="https://mt.wikipedia.org/wiki/Mycenae">Mycenae</ref> u mil-<ref target="https://mt.wikipedia.org/wiki/Lvant_Qarib">Lvant Qarib</ref>. Instabu wkoll fdalijiet ta’ kultura differenti b’situli (vażuni kbar tal-bronż) u b’vażuni bikoniċi, magħrufa bħala ta’ <ref target="https://mt.wikipedia.org/wiki/Awsonju_I">Awsonju I</ref> u ta’ <ref target="https://mt.wikipedia.org/wiki/Awsonju_II">Awsonju II</ref>. Il-gżira ta’ Lipari ġiet kolonizzata minn grupp ta’ Griegi għall-ħabta tas-sena 580 Q.K., u f’dan il-perjodu l-arċipelagu kiseb ismu <hi rend="italic">Eolie</hi>, <hi rend="italic">Αιόλιαι</hi>, u sar magħruf fil-mitoloġija permezz ta’ <ref target="https://mt.wikipedia.org/wiki/Omeru">Omeru</ref> bħala l-post fejn jgħix is-semialla tal-irjieħ, Eolo.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Żmien il-Griegi u r-Rumani
<p>Fil-perjodu tal-Griegi wkoll, il-Gżejjer Eolji kienu importanti ġeografikament u strateġikament għar-rabtiet bejn it-Tirreni (l-<ref target="https://mt.wikipedia.org/wiki/Etruski">Etruski</ref>), il-<ref target="https://mt.wikipedia.org/wiki/Feniċi">Feniċi</ref> (il-<ref target="https://mt.wikipedia.org/wiki/Kartaġiniżi">Kartaġiniżi</ref>) u l-Griegi (kemm tal-Greċja proprja propria kif ukoll tal-<ref target="https://mt.wikipedia.org/wiki/Manja_Greċja">Manja Greċja</ref> u ta’ Sqallija, b’rabtiet partikolari mal-bliet tul l-Istrett ta’ Messina u ma’ <ref target="https://mt.wikipedia.org/wiki/Siracusa">Siracusa</ref>). Fin-nekropoli rikki ta’ Lipara nstabu vażuni u materjali importati mill-Greċja (ta’ <ref target="https://mt.wikipedia.org/wiki/Korinzja">Korinzja</ref>, ta’ <ref target="https://mt.wikipedia.org/wiki/Ateni">Ateni</ref> e ta’ <ref target="https://mt.wikipedia.org/wiki/Jonja">Jonja</ref>) kif ukoll bċejjeċ lokali lussużi. Ta’ interess partikolari kienu l-bċejjeċ tat-terrakotta kif ukoll l-anfori tar-raba’ seklu li kellhom elementi simili għal dawk tan-Nofsinhar tal-Italja u bċejjeċ ikkuluriti tat-tielet seklu li ġew prodotti lokalment.</p>
<p>Matul l-ewwel <ref target="https://mt.wikipedia.org/wiki/Gwerra_Punika">Gwerra Punika</ref>, il-gżejjer kienu xhieda tal-ġlied kontinwu bejn <ref target="https://mt.wikipedia.org/wiki/Ruma">Ruma</ref> u <ref target="https://mt.wikipedia.org/wiki/Kartaġni">Kartaġni</ref>, u Lipari nħakmet minn Ruma fis-sena 252. Fi żmien ir-<ref target="https://mt.wikipedia.org/wiki/Imperu_Ruman">Rumani</ref>, il-Gżejjer Eolji saru ċentri kummerċjali tal-<ref target="https://mt.wikipedia.org/wiki/Kubrit">kubrit</ref>, tal-<ref target="https://mt.wikipedia.org/wiki/Allumi">allumi</ref>, tal-<ref target="https://mt.wikipedia.org/wiki/Melħ">melħ</ref>, tal-<ref target="https://mt.wikipedia.org/wiki/Inbid">inbid</ref> u tal-<ref target="https://mt.wikipedia.org/wiki/Garum">garum</ref> (zalza tal-<ref target="https://mt.wikipedia.org/wiki/Ħut">ħut</ref>). F’dan il-każ ukoll, meta wieħed iqis ulk-il-fdalijiet ta’ <ref target="https://mt.wikipedia.org/wiki/Ġojjellerija">ġojjellerija</ref>, kontenituri tal-ħġieġ, kif ukoll bċejjeċ ta’ sarkofagi u <ref target="https://mt.wikipedia.org/wiki/Statwa">statwi</ref> funebri, wisq probabbli l-livell ta’ għajxien kien tajjeb ħafna.</p>
Dominazzjonijiet suċċessivi
<p>Fil-perjodu bejn is-sena 836 u s-sena 837, l-arċipelagu ġie assedjat mill-armata ta’ <ref target="https://mt.wikipedia.org/wiki/Al-Fadl_ibn_Yaʿqūb">Al-Fadl ibn Yaʿqūb</ref> (li mbagħad ġie sostitwit ftit wara mill-gvernatur il-ġdid Abū l-Aghlab Ibrāhīm bin Abd Allāh bin al-Aghlab, il-kuġin tal-<ref target="https://mt.wikipedia.org/wiki/Emir">emir</ref> Ziyadat Allah I). Il-flotta Musulmana mmexxija minn Al-Fadl ibn Yaʿqūb iddevastat il-Gżejjer Eolji u rebħet diversi <ref target="https://mt.wikipedia.org/wiki/Fortizza">fortizzi</ref> tul il-kosta tat-Tramuntana ta’ Sqallija. Fis-seklu 11, il-gżira ta’ Lipari nħakmet min-Normanni li bnew abbazija Benedettina u taħt <ref target="https://mt.wikipedia.org/wiki/Ruġġieru_II">Ruġġieru II</ref> saret is-sede tal-isqof.</p>
<p>Fl-1544, meta <ref target="https://mt.wikipedia.org/wiki/Spanja">Spanja</ref> ddikjarat gwerra kontra Franza, ir-re Franċiż <ref target="https://mt.wikipedia.org/wiki/Franġisku_I">Franġisku I</ref> talab l-għajnuna mingħand is-sultan <ref target="https://mt.wikipedia.org/wiki/Ottomani">Ottoman</ref> <ref target="https://mt.wikipedia.org/wiki/Sulejman_il-Kbir">Sulejman il-Kbir</ref>. Is-sultan bagħat flotta kkmandata minn <ref target="https://mt.wikipedia.org/wiki/Khayr_al-Din">Khayr al-Din</ref> li attakkat il-Gżejjer Eolji, u qatlet u ddeportat ħafna mill-abitanti tal-gżejjer. Skont il-pjanijiet tiegħu, il-Gżejjer Eolji kellhom ikunu l-punt minn fejn seta’ jattakka lil <ref target="https://mt.wikipedia.org/wiki/Napli">Napli</ref>.</p>
<p>Matul is-sekli ta’ wara, il-popolazzjoni tal-gżejjer żdiedet bil-wasla ta’ komunitajiet Spanjoli, Sqallin u mill-bqija tal-Italja. Fi żmien il-<ref target="https://mt.wikipedia.org/wiki/Borboni">Borboni</ref>, il-gżira ta’ Vulcano ntużat bħala <ref target="https://mt.wikipedia.org/wiki/Kolonja">kolonja</ref> penali għall-estrazzjoni mġiegħla tal-allumi u tal-kubrit.</p>
Etimoloġija tal-ismijiet tal-gżejjer ewlenin
<list type="unordered"><item>Lipari: fil-Greċja antika <hi rend="italic">Lipàra</hi> (<hi rend="italic">Λιπάρα</hi> jiġifieri xaħmija jew li tagħti l-<ref target="https://mt.wikipedia.org/wiki/Frott">frott</ref>) jew <hi rend="italic">Meligunìs</hi> (<hi rend="italic">Μελιγουνίς</hi>, isem li x’aktarx kien jirreferi għall-<ref target="https://mt.wikipedia.org/wiki/Għasel">għasel</ref>, li bil-Grieg antik jissejjaħ <hi rend="italic">méli</hi>, <hi rend="italic">μέλι</hi>). Skont ipoteżi oħra, isem il-gżira oriġina minn ġebla tal-<ref target="https://mt.wikipedia.org/wiki/Baħar_Mediterran">Mediterran</ref> bħat-terminu bil-Franċiż <hi rend="italic">libe</hi>, li jfisser "blokka tal-ġebel".</item>
<item>Salina: fil-Greċja antika <hi rend="italic">Didỳmē</hi> (<hi rend="italic">Διδύμη</hi> jiġifieri tewmija, b’referenza għaż-żewġ muntanji prinċipali tal-gżira li jixbħu lil xulxin). L-isem attwali jirreferi għal lag żgħir tal-ilma mielaħ li kien jintuża bħala salina (biex jinkiseb il-melħ bis-saħħa tax-<ref target="https://mt.wikipedia.org/wiki/Xemx">xemx</ref>).</item>
<item>Vulcano: fil-Greċja antika <hi rend="italic">Hierà</hi> (<hi rend="italic">Ἱερά</hi> jiġifieri sagra). Il-gżira kienet konsagrata għall-alla Efestu, imsejjaħ Vulkan mir-Rumani, li huwa l-oriġini tal-isem attwali tal-gżira.</item>
<item>Stromboli: mill-Grieg antik <hi rend="italic">Stronghỳlē</hi> (<hi rend="italic">Στρογγύλη</hi> jiġifieri t-tonda).</item>
<item>Filicudi: fil-Greċja antika <hi rend="italic">Phoinicṑdēs</hi> (<hi rend="italic">Φοινικώδης</hi> jiġifieri tal-<ref target="https://mt.wikipedia.org/wiki/Palm">palm</ref>) jew <hi rend="italic">Phoinicùssa</hi> (<hi rend="italic">Φοινικοῦσσα</hi>); iż-żewġ ismijiet joriġinaw minn <hi rend="italic">fόinix</hi>, <hi rend="italic">φοῖνιξ</hi> li tirreferi għall-palma nana, iżda anke għall-<ref target="https://mt.wikipedia.org/wiki/Porpora">porpora</ref>.</item>
<item>Alicudi: mill-Grieg antik <hi rend="italic">Ericṑdēs</hi> (<hi rend="italic">Ἐρικώδης</hi>) jew <hi rend="italic">Ericùssa</hi> (<hi rend="italic">Ἐρικοῦσσα</hi>), b’referenza għall-pjanta ta’ <ref target="https://mt.wikipedia.org/wiki/Ħaxixet_il-mikinsa">ħaxixet il-mikinsa</ref>.</item>
<item>Panarea: fil-Greċja antika <hi rend="italic">Euṑnymos</hi> (<hi rend="italic">Eὐώνυμος</hi> jiġifieri “ta’ reputazzjoni/fama tajba”). L-isem attwali, ta’ <ref target="https://mt.wikipedia.org/wiki/Etimoloġija">etimoloġija</ref> inċerta, ġie ddokumentat għall-ewwel darba fil-Kożmografija ta’ <ref target="https://mt.wikipedia.org/wiki/Ravenna">Ravenna</ref> għall-ħabta tas-sekli 6 jew 7 bħala <hi rend="italic">Pagnarea</hi>.</item></list>
Trasport
<p>Wieħed jista’ jżur il-Gżejjer Eolji bil-lanċa jew bl-aliskaf minn <ref target="https://mt.wikipedia.org/wiki/Cefalù">Cefalù</ref>, <ref target="https://mt.wikipedia.org/wiki/Capo_d'Orlando">Capo d'Orlando</ref>, <ref target="https://mt.wikipedia.org/wiki/Patti">Patti</ref>, <ref target="https://mt.wikipedia.org/wiki/Vibo_Valentia">Vibo Valentia</ref>, Messina, Milazzo, <ref target="https://mt.wikipedia.org/wiki/Palermo">Palermo</ref>, <ref target="https://mt.wikipedia.org/wiki/Sant'Agata_di_Militello">Sant'Agata di Militello</ref>, <ref target="https://mt.wikipedia.org/wiki/Salerno">Salerno</ref>, <ref target="https://mt.wikipedia.org/wiki/Reggio_Calabria">Reggio Calabria</ref>, <ref target="https://mt.wikipedia.org/wiki/Tropea">Tropea</ref>, Napli u <ref target="https://mt.wikipedia.org/wiki/Cetraro">Cetraro</ref>.</p>
Sit ta’ Wirt Dinji
<p>Il-Gżejjer Eolji ġew iddeżinjati bħala <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fis-sena 2000. Il-valur universali straordinarju ta’ dan il-wirt naturali tqies abbażi tal-<hi rend="bold">kriterju (viii)</hi> “Eżempju straordinarju li jirrappreżenta stadji importanti tal-istorja tad-dinja, inkluż it-trapass tal-ħajja, il-proċessi ġeoloġiċi kontinwi sinifikanti fl-iżvilupp tat-tipi differenti ta’ art, jew il-karatteristiċi ġeomorfiċi jew fiżjografiċi sinifikanti”, ladarba l-fenomeni vulkaniċi tal-gżejjer jirrappreżentaw il-karattereistiċi klassiċi fl-istudju kontinwu tal-vulkanoloġija fid-dinja mis-seklu 18 ’l hawn.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
</text></body></html>