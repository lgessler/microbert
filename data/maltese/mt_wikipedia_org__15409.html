<html><body><text id="wikipedia_mt_wikipedia_org__15409.html" ns="0" revid="216462" sourceurl="https://mt.wikipedia.org/wiki/Vin%C4%8Benz_de_Paul" title="Vinċenz de Paul" type="wikipedia">Vinċenz de Paul
<p><hi rend="bold">San Vinċenz de Paul</hi> (<ref target="https://mt.wikipedia.org/wiki/Landes">Landes</ref>, <ref target="https://mt.wikipedia.org/wiki/24_ta'_April">24 ta' April</ref> <ref target="https://mt.wikipedia.org/wiki/1581">1581</ref> – <ref target="https://mt.wikipedia.org/wiki/27_ta'_Settembru">27 ta' Settembru</ref> <ref target="https://mt.wikipedia.org/wiki/1660">1660</ref>) kien qassis <ref target="https://mt.wikipedia.org/wiki/Knisja_Kattolika">Kattoliku</ref> iddedikat għas-servizz tal-foqra.  </p>
<p>Vinċenz de Paul twieled f'Pouy, qrib il-muntanji Pirinej, f'Landes, il-Gaskonja fi Franza, f'familja ta' seba' aħwa.  Il-ġenituri tiegħu kellhom razzett żgħir li minnu kienu jaqilgħu l-għixien tagħhom.  Meta l-missier ra li ibnu Vinċenż kellu xeħta għall-istudju, iddeċieda li jedukah, u bagħtu jistudja f'kulleġġ immexxi mill-<ref target="https://mt.wikipedia.org/wiki/San_Franġisk_t'Assisi">Franġiskani</ref>. Meta Vinċenz kien qed jistudja, laqa' talba ta' wieħed sinjur mid-distrett biex ikun l-għalliem privat ta' uliedu.  Hekk ma baqax iktar ta' piż finanzjarju fuq il-familja.</p>
Saċerdot
<p>Fl-1596 Vinċenz daħal l-Università ta' Toulouse biex jistudja l-filosofija u t-teoloġija.  Fl-1600, meta kellu biss 19-il sena, sar saċerdot u baqa' jistudja sal-1605, meta miet missieru u l-familja tiegħu ġiet daharha mal-ħajt. Vinċenz fetaħ skola privata imma mingħajr wisq suċċess u ntela' b'ħafna djun. F'Lulju telaq għal vjaġġ fuq il-baħar minn Marsilja għal Narbona, probabilment biex jaħrab mid-debituri tiegħu.  Waqt dan il-vjaġġ, pirati Torok qabżu fuq il-ġifen tiegħu, u ħaduh ilsir f'<ref target="https://mt.wikipedia.org/wiki/Tunes">Tunes</ref>.  Hemm dam madwar sentejn u qeda tliet sidien bħala lsir, l-aħħar wieħed kien patri apostata, kien ċaħad il-fidi Nisranija u sar Mislem, għall-flus.  Bl-eżempju tal-ħajja tajba tiegħu Vinċenz ħajru jerġa jsir Nisrani, u flimkien miegħu ħarab minn Tunes fuq dgħajsa.  Wara li għamel sena <ref target="https://mt.wikipedia.org/wiki/Ruma">Ruma</ref> huwa rritorna Franza fl-1607.</p>
<p>Mar <ref target="https://mt.wikipedia.org/wiki/Pariġi">Pariġi</ref> u hemm iltaqa' ma' Monsinjur Pierre de Berulle li wara nħatar Kardinal, u fuq il-parir tiegħu sar Kappillan ta' Clinchy, raħal żgħir qrib il-belt, fl-1611.  Fl-istess waqt kien ukoll kappillan tar-Reġina Margerita ta' Valois, u għalliem privat ta' wlied il-Konti de Gondi li kien Ġeneral tax-xwieni kollha ta' Franza. De Berulle kien influwenza pożittiva fuq Vinċenz u ffurmah fi spiritwalità profonda.</p>
Mal-foqra u l-ilsiera
<p>Milqut mill-ħajja ta' talb ta' uħud mill-parruċċani tiegħu, fl-1617 Vinċenz ta lilu nnifsu għat-tagħlim u beda jipprietka l-missjonijiet. Darba meta kien f'raħal, sama' l-aħħar qrara ta' wieħed fqir qabel miet, u ntebaħ kemm il-fqar ta' Franza kellhom bżonn min jieħu ħsiebhom.  Minn dak in-nhar intefa' b'ruħu u b'ġismu jaħdem għall-fqar, fil-ħabsijiet, fl-isptarijiet u fost l-ilsiera tax-xwieni.  Fl-1619 inħatar uffiċjalment bħala Kappillan tal-ilsiera tax-xwieni.</p>
Twaqqif ta' Kongregazzjonijiet
<p>Fl-1625 waqqaf il-<hi rend="italic">Kongregazzjoni tal-Missjoni</hi> li l-membri tagħha saru magħrufa bħala l-"Lazzaristi" minħabba li l-kunvent li kien qed iservi saru bħala d-Dar Ċentrali kien iġib l-isem ta' San Lazzru, <hi rend="italic">Saint Lazare</hi>, f'Pariġi.</p>
<p>Bil-għajnuna ta' Santa Louise de Marillac waqqaf il-<hi rend="italic">Kongregazzjoni tas-Sorijiet tal-Karità</hi> li l-"kappella tagħhom kienet il-knisja parrokkjali u l-kunvent tagħhom kien fis-swali tal-morda fl-isptarijiet u fit-toroq mal-fqar".</p>
<p>Bil-għajnuna tal-membri ta' dawn il-kongregazzjonijiet huwa waqqaf orfanatrofji għas-subien u għall-bniet, sptarijiet, djar għall-kura tal-mard tal-moħħ, u rnexxielu jifdi iktar minn 1,200 ilsir f'Tunes u fl-<ref target="https://mt.wikipedia.org/wiki/Alġier">Alġier</ref>.</p>
<p>Kien bniedem li jġib il-ferħ kull fejn jersaq.  Kien sensittiv ħafna għall-bżonnijiet tal-oħrajn. Iżda kif jgħid hu stess kellu jissielet bis-sħiħ biex jirbaħ it-temperament supperv, żorr u aħrax li kellu.</p>
Mewt
<p>San Vinċenz de Paul miet fis-27 ta' Settembru 1660.  Papa Benedittu XIII iddikjarah Beatu fl-1729. Tmien snin wara, Papa Klement XII ikkanonizzah.  Fl-1885, <ref target="https://mt.wikipedia.org/wiki/Papa_Ljun_XIII">Papa Ljun XIII</ref> għamlu Patrun tal-Istituzzjonijiet tal-Karità tal-Knisja. Qalbu għadha intatta, u qiegħda f'relikarju fil-kappella tad-dar ġenerali tas-Sorijiet tal-Karità f'Pariġi.</p>
<p>San Vinċenz huwa wkoll il-qaddis patrun tal-<ref target="https://mt.wikipedia.org/wiki/Madagascar">Madagascar</ref>, tat-tfal abbandunati, tal-iltima, tal-infermieri, tal-iskjavi, u tal-ħabsin.</p>
<p>Fil-<ref target="https://mt.wikipedia.org/wiki/Bażilika_ta'_San_Pietru">Bażilika ta' San Pietru</ref> fil-<ref target="https://mt.wikipedia.org/wiki/Vatikan">Vatikan</ref>, tinsab statwa ġganteska tiegħu tirrappreżenta lil “missier il-foqra”, xogħol l-iskultur Pietro Bracci, u ilha hemm sa mill-1754.</p>
<p>Il-Knisja Kattolika tagħmel it-tifkira tiegħu nhar is-27 ta' Settembru.</p>
San Ġorġ Preca
<p><ref target="https://mt.wikipedia.org/wiki/San_Ġorġ_Preca">San Ġorġ Preca</ref> kien familjari ħafna mal-kitbiet spiritwali ta' San Vinċenz de Paul. </p>
Istituzzjonijiet li jġibu ismu
<list type="unordered"><item><ref target="https://mt.wikipedia.org/wiki/Is-Soċjetà_ta'_San_Vinċenż_de_Paul">Is-Soċjetà ta' San Vinċenż de Paul</ref>, <hi rend="italic">Société de Saint Vincent de Paul</hi> hija organizzazzjoni tal-karità iddedikata għall-foqra, imwaqqfa mill-beatu <ref target="https://mt.wikipedia.org/wiki/Federiku_Ozanam">Federiku Ozanam</ref> (1813-1853) fl-1833. Illum din is-soċjetà tinsab f'132 pajjiż.</item></list>
<list type="unordered"><item><hi rend="italic">DePaul University</hi> tieħu isimha minn San Vinċenz de Paul. Din tinsab f'Chicago, Illinois, l-<ref target="https://mt.wikipedia.org/wiki/Stati_Uniti_tal-Amerika">Istati Uniti</ref>. Twaqqfet mill-Kongregazzjoni tal-Missjoni (ta' San Vinċenz) fl-1898. Fiha jattendu 25,100 student biex <hi rend="italic">DePaul University</hi> hija l-akbar università Kattolika fl-Amerika.</item></list>
<list type="unordered"><item><ref target="https://ehealth.gov.mt/HealthPortal/elderly/st.vincent_de_paule.aspx">Residenza tal-Anzjani f'Malta amministrata mill-Gvern</ref></item></list>
Ħoloq esterni
<list type="unordered"><item><ref target="http://www.vincenter.org/tree/svdp/about.html">Is-Soċjetà ta' San Vinċenż de Paul</ref></item>
<item><ref target="http://www.youtube.com/watch?v=TTArfk8BL3M"><hi rend="italic">Video</hi> fuq l-istorja tas-Soċjetà ta' San Vinċenż de Paul</ref></item></list>
</text></body></html>