<html><body><text id="wikipedia_mt_wikipedia_org__2101.html" ns="0" revid="273105" sourceurl="https://mt.wikipedia.org/wiki/It-Tieni_Gwerra_Dinjija" title="It-Tieni Gwerra Dinjija" type="wikipedia">It-Tieni Gwerra Dinjija
<p>It-<hi rend="bold">Tieni Gwerra Dinjija</hi> kien kunflitt mondjali li involva l-maġġoranza tal-pajjiżi tad-dinja, b'mod speċjali l-pajjiżi l-iktar avvanzati maqsumin f'żewġ alleanzi militari opposti: L-<ref target="https://mt.wikipedia.org/wiki/Alleati_tat-Tieni_Gwerra_Dinjija">Alleati</ref> u l-<ref target="https://mt.wikipedia.org/wiki/Qawwiet_tal-Assi_tat-Tieni_Gwerra_Dinjija">Qawwiet tal-Assi</ref>. Din il-gwerra involviet il-mobilitazzjoni ta' 'l fuq minn 100 miljun rekluta militari, b'hekk hi meqjusa bħala l-iktar gwerra mifruxa fl-istorja. Fi stat ta' "<ref target="https://mt.wikipedia.org/wiki/Gwerra_totali">gwerra totali</ref>", il-partiċipanti maġġuri poġġew il-kapaċitajiet ekonomiċi, industrijali, u xjentifiċi għas-servizz ta' isforz belliku, bl-injorar tad-distinzjoni bejn riżorsi militari u dawk ċivili. Iktar minn 70 miljun ruħ, il-maġġoranza tagħhom ċivili, inqatlu f'dan il-konflitt, li għalhekk jitqies bħala l-iktar imdemmi fl-istorja umana. In-nefqa finanzjarja totali tal-gwerra hi stimata li laħqet triljun dollaru amerikan, b'hekk hi ukoll l-iktar gwerra li swiet flus. 
Il-bidu tal-gwerra hu meqjus li hu Settembru 1939 bl-invażjoni tal-Polonja, u d-dikjarazzjoni ta'gwerra fuq il-<ref target="https://mt.wikipedia.org/wiki/Ġermanja">Ġermanja</ref> mir-<ref target="https://mt.wikipedia.org/wiki/Renju_Unit">Renju Unit</ref>, <ref target="https://mt.wikipedia.org/wiki/Tielet_Repubblika_Franċiża">Franza</ref> u d-Dominji Britanniċi. L-Allejati kienu rebbieħa, bil-Ġermanja ċċedi fit-8 ta' Mejju 1945, u r-rebħa fuq il-Ġappun fit-2 ta' Settembru.</p>
<p>L-<ref target="https://mt.wikipedia.org/wiki/Unjoni_Sovjetika">Unjoni Sovjetika</ref> u l-<ref target="https://mt.wikipedia.org/wiki/Stati_Uniti">Istati Uniti</ref> ħarġu mill-kunflitt bħala ż-żewġ superpotenzi maġġuri. Din is-sitwazzjoni fetħet il-<ref target="https://mt.wikipedia.org/wiki/Gwerra_l-Bierda">Gwerra l-Bierda</ref>, li damet 45 sena. Il-<ref target="https://mt.wikipedia.org/wiki/Ġnus_Magħquda">Ġnus Magħquda</ref> ġew iffurmati bit-tama li jiġi evitat kunflitt ieħor bħal dan. L-idea ta' <ref target="https://mt.wikipedia.org/wiki/Determinazzjoni_nazzjonali">determinazzjoni nazzjonali</ref> imbuttata mill-gwerra aċċelerat il-moviment ta' dekolonizazzjoni fl-Asja u l-Afrika, filwaqt li fl-Ewropa tal-Punent stess bdiet miexja lejn l-integrazzjoni.</p>
<p>Wara l-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref>, it-telfa tal-<ref target="https://mt.wikipedia.org/wiki/Ġermanja">Ġermanja</ref>, ffirmata fit-Trattat ta' Versailles imponiet fuq dan il-pajjiż it-telfien ta' parti mdaqqsa mit-territorju, ċaħdet l-annessjoni ta' stati oħra, llimitat id-daqs tal-forzi armati Ġermanizi, u imponiet reparazzjonijiet finanzjarji kbar ħafna. Ir-<ref target="https://mt.wikipedia.org/wiki/Rivoluzzjoni_Russa_tal-_1917">Rivoluzzjoni Russa tal- 1917</ref> u l-gwerra ċivili li din ikkawżat, wasslu għall-ħolqien tal-<ref target="https://mt.wikipedia.org/wiki/Unjoni_Sovjetika">Unjoni Sovjetika</ref> li malajr ġiet taħt il-ħakma ta' <ref target="https://mt.wikipedia.org/wiki/Stalin">Joseph Stalin</ref>. Fl-Italja, <ref target="https://mt.wikipedia.org/wiki/Benito_Mussolini">Benito Mussolini</ref> <ref target="https://mt.wikipedia.org/wiki/Marċ_fuq_Ruma">ħataf il-poter</ref> bħala <ref target="https://mt.wikipedia.org/wiki/Dittatur">dittatur</ref> <ref target="https://mt.wikipedia.org/wiki/Faxxist">faxxist</ref> bil-wiegħda li joħloq "<ref target="https://mt.wikipedia.org/wiki/Imperu_Ruman_Ġdid">Imperu Ruman Ġdid</ref>". Il-Partit <ref target="https://mt.wikipedia.org/wiki/Kuomintang">Kuomintang</ref> fiċ-Ċina beda Spedizzjoni fit-Tramuntana (1926-1927) bħala programm ta' unifikazzjoni nazzjonali, kontra sinjuri tal-gwerra Ċiniżi tas-snin għoxrin, imma spiċċa mgħarraq fi <ref target="https://mt.wikipedia.org/wiki/Gwerra_Ċivili_Ċiniża">gwerra ċivili</ref> kontra l-ex alleati, <ref target="https://mt.wikipedia.org/wiki/Il-Partit_Komunista_Ċiniż">il-Partit Komunista Ċiniż</ref>. Fl-1931, l-Imperu Ġappuniż, li kien ilu ħafna jipprova jespandi l-influwenza tiegħu fiċ-Ċina, taħt il-kunċett tad-<ref target="https://mt.wikipedia.org/wiki/Hakko_ichiu">dritt li jaħkem fuq l-Asja</ref>, uża l-<ref target="https://mt.wikipedia.org/wiki/Inċident_ta'_Mukden">Inċident ta' Mukden</ref> bħala ġustifikazzjoni biex jinvadi l-<ref target="https://mt.wikipedia.org/wiki/Manċurja">Manċurja</ref>; iż-żewġ nazzjonijiet tqabdu f'bosta kunflitti zgħar sad-<ref target="https://mt.wikipedia.org/wiki/Dikjarazzjoni_Tanggu">Dikjarazzjoni Tanggu</ref> li ħabbret il-waqfien tal-gwerra fl-1933.
In-<ref target="https://mt.wikipedia.org/wiki/Nażismu">Nazzjonal-Soċjalist</ref> <ref target="https://mt.wikipedia.org/wiki/Adolf_Hitler">Adolf Hitler</ref> sar il-mexxej tal-Ġermanja fl- 1933 u fis beda kampanja kbira ta'riarmament. Dan ħasseb lil Franza u r-Renju Unit, li kienu batew ħafna fl-aħħar gwerra, kif ukoll l-Italja, li rat l-ambizzjonijiet territorjali tagħha jiddalmu minħabba dawk tal-Ġermanja. Biex jiżgura l-alleanza, il-<ref target="https://mt.wikipedia.org/wiki/Qbil_Franco–Taljan">Franċiżi ħallew lill-Italja ħielsa fl-operazzjonijiet tagħha fl- Etjopja</ref>, li l-Italja xtaqet taħtaf. Din is-sitwazzjoni ġiet aggravata fl-1935 meta s-<ref target="https://mt.wikipedia.org/wiki/Saarland">Saarland</ref> ingħaqdet legalment mal-Ġermanja, u Hitler rrinunzja t-Trattat ta' Versailles, għaġġel ir-remilitarizazzjoni u daħħal il-lieva. Bl-isperanza li tinżamm il-Ġermanja, ir-Renju Unit, Franza u l-Italja ffurmaw il-<ref target="https://mt.wikipedia.org/wiki/Front_ta'_Stresa">Front ta' Stresa</ref>. L-Unjoni Sovjetika, mbeżża mill-<ref target="https://mt.wikipedia.org/wiki/Drang_nach_Osten">għanijiet tal-Ġermanja li taħtaf art fil-Lvant tal-Ewropa</ref>, kkonkluda trattat ta' assistenza militari ma' Franza.</p>
<p>Qabel jieħu effett, dan il-patt Franco-Sovjetiku kellu jgħaddi mill-burokrazija tal- <ref target="https://mt.wikipedia.org/wiki/Lega_tan-Nazzjonijiet">Lega tan-Nazzjonijiet</ref>, li spiċċa jagħmlu bla saħħa. Biex iktar tikkomplika s-sitwazzjoni, f'Ġunju tal-1935, ir-Renju Unit iffirma trattat Navali indipendenti mal-Ġermanja, jħoll ħafna mir-restrizzjonijiet ta' qabel. L-Istati Uniti, minħabba l-ġrajjiet fl-Ewropa u l-Asja, għadda l-Att tan-Newtralità' f'Awissu. F'Ottubru, l-Italja invadiet l-Ewropa, bil-Ġermanja tkun l-uniku pajjiż fl-Ewropa li ma kkundannatx dan l-att. L-Italja allura neħħiet kull objezzjoni tagħha fuq l-għan tal-Ġermanja li tagħmel mill-<ref target="https://mt.wikipedia.org/wiki/Awstrija">Awstrija</ref> stat-satellita.
Bi vjolazzjoni diretta tat-Trattat ta' Versaille u dak ta' <ref target="https://mt.wikipedia.org/wiki/Trattat_ta'_Lokarno">Lokarno</ref>, Hitler rremilitarizza r- <ref target="https://mt.wikipedia.org/wiki/Rhineland">Rhineland</ref> f'Marzu tal- 1936, u hawn bilkem irċieva tweġiba mil-potenzi l-oħra. Meta bdiet il-<ref target="https://mt.wikipedia.org/wiki/Gwerra_Ċivili_Spanjola">Gwerra Ċivili Spanjola</ref> f'Lulju, Hitler u Mussolini għenu l-fazzjoni faxxista mmexxija minn Ġeneralíssimu <ref target="https://mt.wikipedia.org/wiki/Francisco_Franco">Francisco Franco</ref> u l-forzi nazzjonalisti tiegħu fil-gwerra ċivili kontra t-Tieni Repubblika Spanjola, megħjuna mill-Unjoni Sovjetika. Iż-żewġ naħat użaw il-kunflitt biex jisperimentaw armi u metodi ta' gwerra ġodda, bil-forzi nazzjonalisti spanjoli jirbhu fl-1939.</p>
<p>Biż-żieda fit-tensjonijiet, bedw isiru sforzi ta' konsolidazzjoni ta' poter f'bosta pajjiżi. F'Ottubru, l-Ġermanja u l-Italja ffurmaw l-<ref target="https://mt.wikipedia.org/wiki/Assi_Ruma-Berlin">Assi Ruma-Berlin</ref> u xahar wara, il-Ġermanja u l-Ġappun, bil-ħsieb li l-Unjoni Sovjetika u l-komuniżmu kien l-ikbar periklu għalihom, iffirmaw il-<ref target="https://mt.wikipedia.org/wiki/Patt_Anti-Komintern">Patt Anti-Komintern</ref>, li l-Italja daħlet fih sena wara. Fiċ-Ċina, il-Kuomintang u l-forzi komunisti, qablu fuq waqfien mil-ġlied biex jippreżentaw front magħqud kontra l-forzi ġappuniżi.</p>
Kronoloġija
<p>Dati oħra li huma kkunsidrati bħala l-bidu tal-kunflitt jinkludu l-invażjoni ġappuniża tal-Manċurja fl-1931, il-bidu tat-Tieni Gwerra Sino-Ġappuniża, fl-1937, jew bosta dati marbutin ma' avvenimenti oħrajn. Xi sorsi jimxu mal-idea ta' <ref target="https://mt.wikipedia.org/wiki/A._J._P._Taylor">A. J. P. Taylor</ref>, li jemmen li kien hemm żewġ gwerer simultanei, il-Gwerra Sino-Ġappuniża fl-Asja tal-Lvant, u t-Tieni Gwerra Ewropea fl-Ewropa u fil-kolonji tagħha, imma dawn ma sarux <hi rend="italic">gwerra dinjija</hi> sakemm ma ngħaqdux fl-1941 bid-daħla fil-gwerra tal-Unjoni Sovjetika; b'hekk il-gwerra kompliet sal-1945. </p>
<p>Għat-tmiem tal-gwerra għandha bosta dati wkoll. Xi sorsi jgħidu li dan seħħ bl-armistizju tal-14 t'Awwissu <ref target="https://mt.wikipedia.org/wiki/1945">1945</ref>, minflok fid-data li fiha l-Ġermanja ċediet b'mod uffiċjali; f'diskussjonijiet storiċi Ewropej, il-gwerra ntemmet f'<ref target="https://mt.wikipedia.org/wiki/Jum_ir-Rebħ_fl-Ewropa">Jum ir-Rebħ fl-Ewropa</ref>, il-<hi rend="italic">V-E Day</hi>. It-trattat uffiċjali tat-tmiem tal-gwerra mal-Ġappun ġie iffirmat biss fl-1951, fit-<ref target="https://mt.wikipedia.org/wiki/Trattat_ta'_San_Francisco">Trattat ta' San Francisco</ref>.</p>
Deskrizzjoni tal-gwerra
Il-gwerra fiċ-Ċina
<figure><caption>Il-fdalijiet ta 'Guernica <ref target="https://mt.wikipedia.org/wiki/Bomba_ta_Guernica">wara l-ibbumbardjar</ref>.</caption></figure>
<p>F'nofs l-1937, wara l-<ref target="https://mt.wikipedia.org/wiki/Inċident_fuq_il-Pont_Marku_Polo">Inċident fuq il-Pont Marku Polo</ref>, il-Ġappun beda invażjoni sħiħa taċ-Ċina. Is-Sovjetiċi mill-ewwel għenu liċ-Ċiniżi, fatt li ħassar il-kooperazjoni Ċiniża mal-Ġermanja. Wara assalt fuq Shanghai , il-Ġappuniżi tefgħu lura l-qawwiet Ċiniżi, <ref target="https://mt.wikipedia.org/wiki/Battalja_ta'_Nanġing">bil-ħtif tal-kapitali Nanġing</ref> f'Diċembru. F'Ġunju tal- 1938, iċ-Ċiniżi żammew l-avvanzata Ġappuniża billi għarrqu x-<ref target="https://mt.wikipedia.org/wiki/Xmara_s-Safra">Xmara s-Safra</ref>; anki jekk dan ta' liċ-Ċiniżi biżżejjed ħin biex tiġi ffortifikata l-belt ta'<ref target="https://mt.wikipedia.org/wiki/Wuħan">Wuħan</ref>, il-belt xorta wagħet f'idejn Ġappuniżi sa Ottubru. F'dan iż-żmien, forzi ġappuniżi u sovetiċi ingaġġaw f'battalja minuri fuq l-Għadira Khasan; f'Mejju tal-1939, dawn ġew involuti f'battalja eħrex f'Khalkhin Gol, li spiċċat bi qbil ta' waqfien mill-ġlied fil- 15 ta' Settembru u r-restawr tal-istat <hi rend="italic">ante bellum</hi>.</p>
Il-gwerra tibda fl-Ewropa
<figure><caption>Ċiniż b'arma tan-nar ġo bejta fil-<ref target="https://mt.wikipedia.org/wiki/Battalja_ta_'Shanghai">Battalja ta 'Shanghai</ref>, 1937.</caption></figure>
<p>Fl-Ewropa, il-Ġermanja u l-Italja bdew jippreparaw għat-taqbid. F'Marzu tal-1938, il-Ġermanja permezz tal- <ref target="https://mt.wikipedia.org/wiki/Anschluss">Anschluss</ref>, għaqqdet lill-Awstrija mat-territorju tagħha, li ma tantx ġabet rekriminazzjonijiet mill-poetnzi Ewropej. Inkuraġġat, Hitler beda jesponi drittijiet ġermaniżi fuq is-<ref target="https://mt.wikipedia.org/wiki/Sudetenland">Sudetenland</ref>; Franza u l-Gran Brittanja ħallewh jannessi dawn l-artijiet fil-<ref target="https://mt.wikipedia.org/wiki/Qbil_ta'_Munich">Qbil ta' Munich</ref>, bil-wiegħda li din kellha tkun l-aħħar domanda territorjali tal-Ġermanja. Hitler malajr ħarab mil-wiegħda tiegħu. F' Marzu tal-1939, il-Ġermanja u l-Ungerija okkupaw iċ-Ċekoslovakkja sħiħa, flimkien.</p>
<p>Allarmat, u b'Hitler jiddikjara li ried jerġa' jagħqqad lil belt ta' Danżing, u allura kellu pretensjonijiet għal art Pollakka, Franza u r-Renju Unit ħarġu garanzija tal-indipendenza tal-Polonja; meta l-Italja invadiet l-<ref target="https://mt.wikipedia.org/wiki/Albanija">Albanija</ref> f'April, l-istess garanzija ġiet estiża lir-<ref target="https://mt.wikipedia.org/wiki/Rumanija">Rumanija</ref> u l-<ref target="https://mt.wikipedia.org/wiki/Greċja">Greċja</ref>. L-Unjoni Sovjetika pruvat tallea ruħha ma' Franza u r-Renju Unit, imma ġiet injorata minħabba suspetti fuq il-motivi tagħha u l-kapaċitajiet militari li kellha. Ftit wara l-garanziji Franko-Britanniċi lejn il-Polonja, il-Ġermanja u l-Italja fformalizzaw l-alleanza tagħhom bil-<ref target="https://mt.wikipedia.org/wiki/Patt_tal-Azzar">Patt tal-Azzar</ref>. Bit-twemmin li Franza u r-Renju Unit ma xtaqux jalleaw rwieħhom mal-Unjoni Sovjetika, minħabba l-biża li din setgħet tiżviluppa fi gwerra bejn Hitler u l-URSS bil-qawwiet tal-Punent jibqgħu newtrali jew jgħinu lil Hitler, l-Unjoni Sovjetika ddeċiedet li tidħol fi qbil li ma tattakkax lil Ġermanja permezz tal –Patt Molotov Ribbentrop. Dan il patt kien jinkludi qbil sigriet biex l-Ewropa tal-Lvant tinqasam bejniethom. 
Fl- 1 ta' Settembru, 1939, <ref target="https://mt.wikipedia.org/wiki/Adolf_Hitler">Adolf Hitler</ref> ħabbar l-invażjoni tal-<ref target="https://mt.wikipedia.org/wiki/Polonja">Polonja</ref> u t-Tieni Gwerra Dinjija bdiet. Franza, l-Gran Brittanja, u l-Pajjiżi tal-<ref target="https://mt.wikipedia.org/wiki/Commonwealth_of_Nations">Commonwealth</ref> ddikjaraw gwerra fuq il-Ġermanja, imma ftit li xejn wettqu operazzjonijiet belliċi apparti attakk zgħir Franċiż fis-Saarland. F' nofs Settembru, wara li ġie ffirmat armistizju mal-Ġappun, l-Unjoni Sovjetika bdiet l-invażjoni tagħha tal-Polonja. Sa' l-bidu t' Ottubru, il-Polonja nqasmet bejn il-Ġermanja u l-Unjoni Sovjetika. Matul il-battalji fil-Polonja, il-Ġappun beda l-ewwel attakk fuq il-belt ċiniża strateġikament importanti ta' Changsha; dan l-attakk falla sal-bidu t'Ottubru. </p>
<figure><caption>Mix-xellug għal-lemin (quddiem):<ref target="https://mt.wikipedia.org/wiki/Neville_Chamberlain">Chamberlain</ref></caption></figure>
<p>Wara l-invażjoni tal-Polonja, l-Unjoni Sovjetika bdiet l-okkupazzjoni tal-<ref target="https://mt.wikipedia.org/wiki/Pajjiżi_Baltiċi">Pajjiżi Baltiċi</ref>. Reżistenza Finlandiża għal pressjonijiet mill-Unjoni Sovjetika f' l-aħħar ta' Novembru wassal għall-<ref target="https://mt.wikipedia.org/wiki/Gwerra_tax-Xitwa">Gwerra tax-Xitwa</ref> li damet erba' xhur, u ntemmet bit-<ref target="https://mt.wikipedia.org/wiki/Trattat_ta'_Paċi_ta'_Moska">Trattat ta' Paċi ta' Moska</ref> b'konċessjonijiet Finlandiżi. Franza u r-Renju Unit trattaw l-attakk tal-Unjoni Sovjetika fuq il-Finlandja daqslikieku din daħlet fil-gwerra fuq in-naħa tal-Ġermanja, u rrispondew għal din l-invażjoni billi qablu mal-espulsjoni tas-Sovjetiċi mill-Lega tan-Nazzjonijiet. Anki jekk iċ-Ċina kellha l-saħħa timponi l-veto fuq din l-azzjoni, hi la riedet tinqata mill-potenzi tal-punent u wisq inqas mill-Unjoni Sovjetika u għalhekk iddeċidiet li tastjeni. L-Unjoni Sovjetika xorta ma qablitx ma' din l-azzjoni, u ssospendiet kull għajnuna militari għaċ-Ċina. Sa' Ġunju 1940, il-Forzi Armati Sovjetiċi lestew l-<ref target="https://mt.wikipedia.org/wiki/Okkupazzjoni_tal-Istati_Baltiċi">okkupazjoni tal-istati ta' mal-Baltiku</ref>. </p>
<p>Fl-Ewropa tal-Punent, qawwiet Brittaniċi bdew l-ewwel jibagħtu l-ewwel truppi fuq il-kontinent, però <ref target="https://mt.wikipedia.org/wiki/Gwerra_Finta">la l-Ġermanja u lanqas l-Alleati</ref> ma bdew attakki diretti fuq l-għadu. F'April, <ref target="https://mt.wikipedia.org/wiki/Operazzjoni_Weserübung">il-Ġermanja invadiet id-Danimarka u n-Norveġja</ref> biex tiddefendi l-fornituri ta' minerali tal-ħadid mill-iSvezja, li l-Alleati żgur kienu ser jippruvaw iwaqqfu. Id-<ref target="https://mt.wikipedia.org/wiki/Danimarka">Danimarka</ref> ikkapitulat mill-ewwel, u <ref target="https://mt.wikipedia.org/wiki/Kampanja_Norveġjiża">minkejja s-support tal-Alleati</ref>, in-<ref target="https://mt.wikipedia.org/wiki/Norveġja">Norveġja</ref> intrebħet f'inqas minn xahrejn. <ref target="https://mt.wikipedia.org/wiki/Dibattitu_Norveġjiż">Skuntentizza Brittanika fuq il-Kampanja Norveġjiża</ref> wasslet għall-waqgħa tal-Prim Ministru <ref target="https://mt.wikipedia.org/wiki/Neville_Chamberlain">Neville Chamberlain</ref>, b' <ref target="https://mt.wikipedia.org/wiki/Winston_Churchill">Winston Churchill</ref> jieħu postu fl-10 ta' Mejju, 1940.</p>
L-avvanzi tal-Assi
<figure><caption>Il-<ref target="https://mt.wikipedia.org/wiki/Battalja_tal-Brittanja">Battalja tal-Brittanja</ref> ntemmet l-avvanz Ġermaniż Ewropa tal-Punent.</caption></figure>
<p>Fl-istess jum, il-Ġermanja <ref target="https://mt.wikipedia.org/wiki/Battalja_ta'_Franza">invadiet lil Franza u l-Pajjiżi l-Baxxi</ref>. L-<ref target="https://mt.wikipedia.org/wiki/Battalja_tal-Pajjiżi_l-Baxxi">Olanda</ref> u l-<ref target="https://mt.wikipedia.org/wiki/Belġju">Belġju</ref> ġew assaltati u waqgħu fi ftit ġimgħat, permezz tat-tattiċi tal-<ref target="https://mt.wikipedia.org/wiki/Blitzkrieg">blitzkrieg</ref>. Il-<ref target="https://mt.wikipedia.org/wiki/Linja_Maġinot">Linja Maġinot</ref>, ffortifikata mill-Franċiżi ddawret mill-Ġermaniżi b' manuvri fuq il-ġenb minn ġol Muntanji tal-<ref target="https://mt.wikipedia.org/wiki/Ardennes">Ardennes</ref>; dawn kienu jitqiesu bħala barriera impenetrabli għall-karrijiet armati mill-Franċiżi. Truppi Brittaniċi kienu sfurzati jevakwaw il-kontinent f' <ref target="https://mt.wikipedia.org/wiki/Evakwazjoni_ta'_Dunkirk">Dunkirk</ref>, bit-telf ta' ħafna mill-materjal militari li kellhom, sa' l-aħħar tax-xahar. Fl-10 ta' Ġunju, l-<ref target="https://mt.wikipedia.org/wiki/Invażjoni_Taljana_ta'_Franza">Italja invadiet</ref>, u ddikjarat gwerra fuq Franza u r-Renju Unit; tnax-il jum wara, <ref target="https://mt.wikipedia.org/wiki/Armistizju_ma'_Franza_(It-Tieni_Compiègne)">Franza ċediet</ref> u mill-ewwel inqasmet f' żoni ta' okkupazzjoni <ref target="https://mt.wikipedia.org/wiki/Okkupazzjoni_Ġermaniża_ta'_Franza_fit-Tieni_Gwerra_Dinjija">Ġermaniza</ref> u <ref target="https://mt.wikipedia.org/wiki/Okkupazzjoni_Taljana_ta'_Franza">Taljana</ref>, kif ukoll stat pupazz mhux okkupat taħt ir-<ref target="https://mt.wikipedia.org/wiki/Reġim_ta'_Vichy">Reġim ta' Vichy</ref>. Fil-bidu ta' Lulju, l-qawwiet Brittaniċi <ref target="https://mt.wikipedia.org/wiki/Attakk_fuq_Mers-el-Kébir">attakkaw il-flotta Franċiża</ref> fl-<ref target="https://mt.wikipedia.org/wiki/Alġerija_Franċiża">Alġerija</ref> biex jipprevjenu li din tingħaqad ma' dik Franċiża.</p>
<figure><caption><ref target="https://mt.wikipedia.org/wiki/Fallschirmjäger_(Nazisti_Ġermaniżi)">paratruppi Ġermaniżi</ref></caption></figure>
<p>Bi Franza barra mill-kunflitt, il-Ġermanja bdiet <ref target="https://mt.wikipedia.org/wiki/Battalja_tal-Brittanja">kampanja ta' superjorita tal-ajru fuq l-Ingilterra</ref> bi preparazzjoni għall-<ref target="https://mt.wikipedia.org/wiki/Operazzjoni_Sealion">invażjoni</ref>. Il-kampanja falliet u sa Settembru l-pjanijiet tal-invażjoni ġew kanċellati. Bl-użu ta' portijiet Franċiżi okkupati, il-Flotta Ġermaniża <ref target="https://mt.wikipedia.org/wiki/Battalja_tal-Atlantiku">gawdiet suċċessi</ref> fuq <ref target="https://mt.wikipedia.org/wiki/Flotta_Rjali">Flotta Rjali</ref> li kienet estiża wisq, bl-użu ta' <ref target="https://mt.wikipedia.org/wiki/U-boat">U-boats</ref> fil-linji ta' fornitura navali Brittaniċi. L-Italja bdiet l-operazzjonijiet fil-Mediterran, billi fetħet <ref target="https://mt.wikipedia.org/wiki/L-Assedju_ta'_Malta_(1940)">assedju f' Malta</ref> f'Ġunju, <ref target="https://mt.wikipedia.org/wiki/Rebħ_Taljan_tas-Somaliland_Brittanika">bir-rebħ tas-Somaliland Brittanika</ref> f'Awissu, u b' <ref target="https://mt.wikipedia.org/wiki/Invażjoni_Taljana_tal-Eġittu">inkursjonijiet fl-Eġittu okkupat mill-Brittanja</ref> fil-bidu ta' Settembru. Il-Ġappun żied l-imblokk taċ-Ċina f'Settembru bil-<ref target="https://mt.wikipedia.org/wiki/Invażjoni_tal-Indoċina_Franċiża">ħtif ta' bosta bażijiet navali</ref> fit-tramuntana tal-kolonja iżolata tal-<ref target="https://mt.wikipedia.org/wiki/Indoċina_Franċiża">Indoċina Franċiża</ref>. </p>
<p>Matul dan iż-żmien kollu, l-Istati Uniti newtrali ħadu xi miżuti biex jgħinu liċ-Ċina u l-Alleati tal-Punent. F'Novembru tal-1939, l-Att tan-Newtralità Amerikan ġie amendat biex iħalli x-xiri ta' munizzjonijiet mill-Alleati. Fl-1940, wara l-waqgħa ta' Franza, il-qies tal-<ref target="https://mt.wikipedia.org/wiki/Flotta_Navali_tal-Istati_Uniti">Flotta Navali tal-Istati Uniti</ref> tkabbret ħafna u wara l-inkursjonijiet Ġappuniżi fl-Indoċina, l-Istati Uniti imblukkaw l-esportazzjoni ta' ħadid, azzar u partijiet mekkaniċi lejn il-Ġappun. F'Settembru, l-Istati Uniti qablu li jpartu ammont ta' destroyers qodma għal bażijiet Brittaniċi fil-Karibew.</p>
<p>Fl-aħħar ta' Settembru il-<ref target="https://mt.wikipedia.org/wiki/Patt_Tripartit">Patt Tripartit</ref> bejn il-Ġappun, l-Italja u l-Ġermanja fformaliżżaw il- <ref target="https://mt.wikipedia.org/wiki/Qawwiet_tal-Assi">Qawwiet tal-Assi</ref>. Il-patt stipula li, b'eċċezzjoni tal-Unjoni Sovjetika, kull pajjiż li jattakka l-pajjiż tal-Assi ikollu jidħol fi gwerra ma' kull wieħed mill-pajjiżi msieħba. L-Unjoni Sovjetika wriet interess li tidħol f'din l-alleanza, u f'Novembru batgħet it-test tal-patt amendat; wara offriet ukoll għajnuna ekonomika li kienet tiffavorixxi ħafna lill-Ġermanja. Il-Ġermanja baqgħet siekta fuq l-ewwel proposta, iżda qablet mat-tieni waħda. Minkejja dan il-Patt, l-Istati Uniti komplew jgħinu r-Renju Unit u ċ-Ċina bl-introduzzjoni tal-qbil <ref target="https://mt.wikipedia.org/wiki/Lend-Lease">Lend-Lease</ref>. L-Istati Uniti ħolqu żona ta' sigurta tikkomprendi madwar nofs l-<ref target="https://mt.wikipedia.org/wiki/Oċean_Atlantiku">Oċean Atlantiku</ref> bil-flotta Amerikana teskorta konvojs Brittaniċi. </p>
<p>F'Ottubru, l-<ref target="https://mt.wikipedia.org/wiki/Gwerra_Greko-Taljana">Italja invadiet il-Greċja</ref> imma fi ftit jiem l-attakk twaqqaf mill-Griegi u ġie mbuttat lura fl-Albanija. Ftit wara, fl-Afrika, qawwiet tal-Commonwealth bdew attakki fuq l-Eġittu u l-Lvant Taljan tal-Afrika. Sal-bidu tal-1941, il-qawwiet taljani intefgħu lura fil-Libja mil-Commonwealth, Churchill <ref target="https://mt.wikipedia.org/wiki/Operazzjoni_Lustre">ordna li jintbagħtu truppi biex isaħħu l-Griegi</ref>. Ir- <ref target="https://mt.wikipedia.org/wiki/Regia_Marina">Flotta Taljana</ref> tilfet bosta battalji navali, bil-Flotta Rjali taqla' tliet bastimenti tal-gwerra mill-kunflitt b'attakk fuq Taranto, u ħafna bastimenti oħra magħrrqa fil-<ref target="https://mt.wikipedia.org/wiki/Battalja_ta'_Kap_Matapan">Battalja ta' Kap Matapan</ref>.
Il-Ġermanja malajr interveniet biex tgħin lill-Italja. Hitler <ref target="https://mt.wikipedia.org/wiki/Operazzjoni_Sunflower">bagħat qawwiet ġermaniżi fil-Libja</ref> fi Frar u sat-tmiem ta' Marzu bdew attakk fuq il-forzi tal-Commonwealth mnaqqsin ħabba l-isforz fil-Greċja. F'xahar, il-qawwiet tal-Commonwealth reġgħu intefgħu fl-Eġittu bl-eċċezzjoni tal-<ref target="https://mt.wikipedia.org/wiki/Assedju_ta'_Tobruk">port mblokkat ta' Tobruk</ref>. Il-Commonwealth pruvat teħles mill-qawwiet tal-Assi f'<ref target="https://mt.wikipedia.org/wiki/Operazzjoni_Brevity">Mejju</ref> u f'<ref target="https://mt.wikipedia.org/wiki/Operazzjoni_Battleaxe">f'Ġunju</ref>, iżda falliet fiż-żewġ okkażjonijiet. Fil-bidu t'April il-Ġermaniżi intervjenew fil-Balkani, <ref target="https://mt.wikipedia.org/wiki/Battalja_tal-Greċja">bl-invażjoni tal-Greċja</ref> u l-<ref target="https://mt.wikipedia.org/wiki/Invażjoni_tal-Jugoslavja">Jugoslavja</ref>; hawnhekk l-attakk irnexxa, u l-Alleati ġew sfurzati jevakwaw il-Greċja, <ref target="https://mt.wikipedia.org/wiki/Battalja_ta'_Kreta">u l-gżira ta' Kreta</ref> sal-aħħar ta' Mejju.</p>
<p>L-Alleati xorta kellhom xi rebħiet importanti f'dan iż-żmien ukoll. Fil-Lvant Nofsani, qawwiet tal-Commonwealth l-ewwel <ref target="https://mt.wikipedia.org/wiki/Gwerra_Anglo-Iraqina">waqqfu kolp ta' stat fl-Iraq</ref> li kellu l-għajnuna ta' ajruplani Ġermaniżi minn bażijiet Franċiżi kkontrollati mir-reġim ta' Vichy fil-mandat Franċiż fis-Sirja , wara, bl-għajnuna tal-<ref target="https://mt.wikipedia.org/wiki/Forces_Françaises_Libres">Forces Françaises Libres</ref>, <ref target="https://mt.wikipedia.org/wiki/Kampanja_fis-Sirja-Libanu">invadiet is-Sirja u l-Libanu</ref> biex iżomm milli jerġgħu jinqalgħu l-istess problemi. Fl-Atlantiku, il-Brittaniċi irnexxielhom jgħollu l-moral pubbliku billi għerrqu l-bastiment amirral tal-Ġermanja, il-Bismarck. Forsi l-ikbar suċċess f'dan iż-żmien kien fil-<ref target="https://mt.wikipedia.org/wiki/Battalja_tal-Brittanja">Battalja tal-Brittanja</ref>, fejn ir-<ref target="https://mt.wikipedia.org/wiki/Royal_Air_Force">Royal Air Force</ref> irnexxiela tirreżisti attakki mill-<ref target="https://mt.wikipedia.org/wiki/Luftwaffe">Luftwaffe</ref>, tant li fl-10 ta' Mejju 1941, Hitler ħassar il-kampanja tal-bombardament fuq l-Ingilterra.</p>
<p>Fl-Asja, minkejja bosta azzjonijiet offensivi miż-żewġ naħat, il-gwerra bejn iċ-Ċina u l-Ġappun ma wasslet suċċessi lil ebda naħa. F'Awissu ta' dik is-sena, il-Komunisti Ċiniżi bdew offensiva fiċ-Ċina ċentrali; b'retaljazzjoni, il-Ġappun iddeċiedi li jdaħħal miżuri ta' rappreżalja fit-territorji okkupati. Biex iktar tiġi ikkumplikata s-sitwazzjoni, bdew jiżdiedu t-tensjonijiet bejn il-qawwiet komunisti u dawk nazzjonalisti fiċ-Ċina, <ref target="https://mt.wikipedia.org/wiki/Inċident_tar-Raba'_Armata_Ġdida">li laħqu 'l ogħla f'Jannar tal-1941</ref>, tant li l-koperazzjoni bejn iż-żewġ fazzjonijiet ċiniżi waqfet.</p>
<p>Bis-sitwazzjoni fl-Ewropa u l-Asja bejn wieħed u ieħor stabbli, il-Ġermanja, il-Ġappun u l-Unjoni Sovjetika bdew jippreparaw għal dak li seta' jiġri wara. Is-Sovjetiċi kienu qed jibżgħu mill-espansjoni Ġermaniża, kif ukoll minn dik Ġappuniża fil-possedimenti Ewropej mogħnija b'ħafna riżorsi minerali, b'hekk l-URSS u l-Ġappun iffirmaw <ref target="https://mt.wikipedia.org/wiki/Patt_ta'_Newtralità_Nippo-Sovjetiku">qbil ta' newtralità</ref> f'April, 1941. Bil-kontra, il-Ġermanja kienet diġa qed tibgħat il-qawwiet tagħha fuq il-fruntiera Sovjetika</p>
Il-Gwerra ssir globali (1941)
<figure><caption>Infanterija Ġermaniża u vetturi armati <ref target="https://mt.wikipedia.org/wiki/Battalja_Qabel_Kharkov">jiġġieldu mad-difensuri Sovjetiċi fit-toroq ta' Kharkov</ref>, Ottubru 1941.</caption></figure>
<p>Fl-aħħar jiem ta' Ġunju, il-Ġermanja, flimkien ma' pajjiżi oħra membri tal-Assi u l-Finlandja, <ref target="https://mt.wikipedia.org/wiki/Operazzjoni_Barbarossa">invadiet l-Unjoni Sovjetika</ref>. Dawn kisbu u okkupaw ħafna artijiet fir-Russja tal-Punent, u kkaġunaw ħafna mejtin, u saħansitra <ref target="https://mt.wikipedia.org/wiki/Battalja_ta'_Moska">kważi waslu sa Moska</ref>, biss bl-ibliet ta' <ref target="https://mt.wikipedia.org/wiki/Imblokk_ta'_Leningrad">Leningrad</ref> u l- <ref target="https://mt.wikipedia.org/wiki/Imblokk_ta'_Sebastopli_(1941-1942)">Sebastopli</ref> mhux mirbuħa, u wara l-linja tal-gwerra. Però bil-wasla tax-xitwa kiefra fir-Russja, l-offensiva tal-Assi waqfet ħesrem u s-Sovjetiċi wettqu <ref target="https://mt.wikipedia.org/wiki/Offensiva_Sovjetika_(1941-1942)">kontro-offensiva</ref> bl-użu ta' truppi u riservi li nġiebu mill-fruntiera mal-istat satellita tal-Ġappun, il-Manċukwo.</p>
<figure><ref target="https://mt.wikipedia.org/wiki/Special:FilePath/Soviet_Offensive_Moscow_December_1941.jpg">Stampa:Soviet Offensive Moscow December 1941.jpg</ref><caption>il-kontrattakki Sovjetiki matul il-<ref target="https://mt.wikipedia.org/wiki/Battalja_ta'_Moska">battalja ta' Moska</ref>, Diċembru 1941.</caption></figure>
<p>Wara l-attakk Ġermaniż fuq is-Sovjetiċi, ir-Renju Unit beda jirkupra. F'Lulju, ir-Renju Unit u l-Unjoni Sovjetika ffurmaw <ref target="https://mt.wikipedia.org/wiki/Qbil_Anglo-Sovjetiku">alleanza militari kontra l-Ġermanja</ref> u ftit wara <ref target="https://mt.wikipedia.org/wiki/Invażjoni_Anglo_Sovjetika_tal-Iran">invadew l-Iran</ref> biex jiżguraw il-<ref target="https://mt.wikipedia.org/wiki/Kuritur_Persjan">Kuritur Persjan</ref> u l-fornituri ta' żejt Iranjan. F'Awissu, ir-Renju Unit u l-Istati Uniti ħarġu ċ- <ref target="https://mt.wikipedia.org/wiki/Ċarter_Atlantiku">Ċarter Atlantiku</ref>, viżjoni li kienet tiggarantixxi "d-dritt ta' kull poplu li jagħżel il-forma ta' gvern li ried". F'Novembru, qawwiet tal-Commonwealth <ref target="https://mt.wikipedia.org/wiki/Operazzjoni_Crusader">bdew kontro-offensiva fid-deżert</ref>, u rebħu lura kull avvanz li kienu għamlu l-qawwiet Ġermaniżi u Taljani.</p>
<figure><caption>Animazzjoni tat-Teatru Ewropew WWII.</caption></figure>
<p>Il-Ġappun, bl-isperanza li tgawdi mill-kontroll Ġermaniż tal-Olanda, għamlet bosta talbiet, fostom anke fornitura kostanti ta' żejt, mill-<ref target="https://mt.wikipedia.org/wiki/Indji_Olandiżi_tal-Lvant">Indji Olandiżi tal-Lvant</ref>; dawn il-laqgħat fallew f'Ġunju. F'Lulju, il-Ġappun ħatfu l-kontroll militari tal-Indoċina tan-nofsinhar għax mhux talli setgħet tinfluwenza l-Olanda aħjar, iżda kienet tkompli toħnoq liċ-Ċina; u jekk kien hemm bżonn ta' gwerra, kienet tipprovdi bosta bażijiet strateġiċi kontra l-Brittanja u l-Amerika. L-Istati Uniti, r-Renju Unit u l-pajjiżi l-ożra tal-punent u l-gvernijiet f'eżilju, wieġbu għal din l-inkursjoni Ġappuniża bil-friża tal-assi u l-beni Ġappuniżi, u l-Istati Uniti, li waħedha kienet tforni mat-80% taż-żejt tal-Ġappun, żiedet iż-żejt mal-lista ta' riżorsi fl-imblokk tal-Ġappun. B'dan l-imblokk mhux mistenni, il-Ġappun kien sfurzat li jew jirtita mill-aggressjoni fl-Asja, jew inkella jaħtaf iż-żejt li ried b'mod dirett; il-forzi militar ġappuniżi ma kienux jaqblu mal-ewwel għażla, u ħafna minnhom ikkunsidraw l-imblokk taż-żejt bħala dikjarazzjoni ta' gwerra siekta.</p>
<figure><caption>Frar 1942 <ref target="https://mt.wikipedia.org/wiki/Battalja_ta_'Singapor">Battalja ta 'Singapor</ref> rat 80000 suldati alleati maqbudin mill-Ġappuniżi</caption></figure><p>.</p>
<p>Il-<ref target="https://mt.wikipedia.org/wiki/Kwartierġenerali_Imperjali_Ġappuniż">Kwartierġenerali Imperjali Ġappuniż</ref> iddeċieda li jespandi perimetru ta' gżejjer għal ġoċ-ċentru tal-Paċifiku biex jgħin fi gwerra difensiva u fl-istess ħin ikun jista' jiddisponi mir-riżorsi tax-Xlokk tal-Asja; biex jipprevjeni l-agressjoni u allura jiżgura l-perimetru, kien pjanat li tiġi newtraliżżata mill-bidu l-<ref target="https://mt.wikipedia.org/wiki/Flotta_tal-Istati_Uniti_tal-Paċifiku">Flotta tal-Istati Uniti tal-Paċifiku</ref>. Fis-7 ta' Settembru, il-Ġappun attakka possedimenti Brittaniċi, Olandiżi u Amerikani b'offensivi kważi simultanei fl-Asja tax-xlokk u l-Paċifiku ċentrali, fostom attakk fuq il-bażi navali Amerikana ta' <ref target="https://mt.wikipedia.org/wiki/Pearl_Harbor">Pearl Harbor</ref>. </p>
<p>Dawn l-attakki ġiegħlu lill-Istati Uniti, r-<ref target="https://mt.wikipedia.org/wiki/Dikjarazzjoni_ta'_gwerra_tar-Renju_Unit_fuq_il-Ġappun_(1941)">Renju Unit</ref>, ċ-Ċina, u l-Alleati l-oħra tal-punent biex jiddikjaraw gwerra fuq il-Ġappun. L-Italja, il-Ġermanja, u l-membri l-oħra tal-Patt Tripartit wieġbu billi jiddikjaraw gwerra fuq l-Istati Uniti. F'Jannar, l-Istati Uniti, r-Renju Unit, l-Unjoni Sovjetika u ċ-Ċina, flimkien ma' tnejn-u-għoxrin stat żgħir jew gvern f'eżilju, ħarġu d-<ref target="https://mt.wikipedia.org/wiki/Dikjarazzjoni_mill-Ġnus_Magħquda">Dikjarazzjoni mill-Ġnus Magħquda</ref>, bl-affirmazjoni mil-ġdid taċ-Ċarter Atlantiku u l-formaliżazzjoni tal-alleanza kontra l-qawwiet tal-Assi. L-Unjoni Sovjetika ma mexietx bi sħiħ ma' din id-dikjarazzjoni, billi żammet il-qbil li kellhom mal-Ġappun, kif ukoll astjeniet mill-prinċipju ta' determinazjoni poplari. 
Il-Qawwiet tal-Assi, però, rnexxew ikomplu l-offensivi tagħhom. Il-Ġappun kien kważi żataf ix-Xlokk tal-Asja sal-aħħar t'April, 1942, keċċew l-Alleati minn Burma, ħadu ħafna priġunieri fil-Filippini, fil-Malaja,fl-Indji tal-Lvant Olandiżi u f'Singapore. Ibbumbardaw il-bażi navali f'Darwin fl-Awstralja, u għerrqu bosta bastimenti Alleati, mhux biss f'Pearl Harbor, imma wkoll il-Prince of Wales u r-Repulse fil-Baħar Ċiniż tan-Nofsinhar, fil-Baħar ta' Java u l-Oċejan Indjan. L-uniku suċċessi ta' veru kontra l-Ġappun kienu r-rebħa fejn il-belt ta' Changsha fil-bidu ta' Jannar, 1942, u rebħa psikoloġika bil-<ref target="https://mt.wikipedia.org/wiki/Doolittle_Rejd">bumbardament tal-kapitali ġappuniża, Tokyo</ref> f'April.</p>
<p>Il-Ġermanja kienet kapaċi tieħu l-offensiva mill-ġdid ukoll. Il-Flotta Ġermaniża ndunat bl-inesperjenza Amerikana fil-kamp t' gwerra bis-sottomarini, u rnexxiela tgħarraq riżorsi importanti fejn il-kosta Amerikana. Fid-deżert, bdew offensiva f'Jannar, u mbuttaw il-qawwiet Brittaniċi lura lejn il Linja ta' Gazala sal-bidu ta' Frar. Fl-Unjoni Sovjetika, il-kontro-offensiva Sovjetika tax-xitwa kienet spiċċat sa' Marzu. Fid-deżert kien hemm kalma mhux tas-soltu fl-operazzjonijiet, li tat ċans lill-Ġermanja tipprepara għall-offensiva li jmiss</p>
Idur ir-riħ
<p>Fil-bidu ta' Jannar, il-Ġappun beda jipprova <ref target="https://mt.wikipedia.org/wiki/Operazzjoni_Mo">jaħtaf Port Moresby</ref> permezz t'<ref target="https://mt.wikipedia.org/wiki/Assalt_amfibju">assalt amfibju</ref> biex tinqatal-linja ta' komunikazzjoni bejn l-Istati Uniti u l-Awstralja. L-Alleati, però, <ref target="https://mt.wikipedia.org/wiki/Battalja_tal-Baħar_tal-Koralli">interċettaw il-messaġġ, u dawwru lura l-qawwiet navali</ref>, u waqqfu l-invażjoni. Il-pjan li jmiss tal-Ġappun, mmotivat mill-bombardament ta' Tokyo, kien li jinħataf l-<ref target="https://mt.wikipedia.org/wiki/Atoll_ta'_Midway">Atoll ta' Midway</ref> biex jinġibdu l-aircraftcarriers Amerikani u jgħerrquhom hemm; bħala diverżjoni, il-Ġappun kellu jibgħat forzi ta' diverżjoni billi <ref target="https://mt.wikipedia.org/wiki/Kampanja_tal-Gżejjer_Alewzjani">jokkupa l-gżejjer Alewzjani</ref>. Fil-bidu ta' Jannar, il-Ġappun beda jimxi ma' dawn il-pjanijiet iżda l-Amerikani, li rnexxielhom jiddeċifraw il-kodiċi sigrieti navali ġappuniżi, kienu jafu b'kollox u użaw din l-informazzjoni biex <ref target="https://mt.wikipedia.org/wiki/Battalja_ta'_Midway">jirbħu vittorja deċiżiva</ref> fuq il-<ref target="https://mt.wikipedia.org/wiki/Flotta_Imperjali_Ġappuniża">Flotta Imperjali Ġappuniża</ref>. Bil-kapaċità tagħhom drastikament mnaqqsa ħabba t-telfa f'Midway, il-Ġappun prova jikkonċentra l-attakki tiegħu billi jiffukaw fuq <ref target="https://mt.wikipedia.org/wiki/Port_Moresby">Port Moresby</ref>, b'kampanja minn fuq l-<ref target="https://mt.wikipedia.org/wiki/Kampanja_tal-Passaġġ_ta'_Kokoda">art</ref> fit-<ref target="https://mt.wikipedia.org/wiki/Territorju_tal-Papua">Territorju tal-Papua</ref>. L-Amerikani pjanaw kontro-attak fuq il-Ġappuniżi, b'pożizjonijiet fin-nofsinhar tal-<ref target="https://mt.wikipedia.org/wiki/Gżejjer_Solomon">Gżejjer Solomon</ref>, primarjament <ref target="https://mt.wikipedia.org/wiki/Guadalcanal">Guadalcanal</ref>, bħala l-ewwel pass biex jinħataf <ref target="https://mt.wikipedia.org/wiki/Rabaul">Rabaul</ref>, il-bażi navali ġappuniża prinċipali fix-Xlokk tal-Asja. Iż-żewġ pjanijiet bdew f'Lulju, però sa nofs Settembru, <ref target="https://mt.wikipedia.org/wiki/Il-Kampanja_ta'_Guadalcanal">il-battalja ta' Guadalcanal</ref> ħadet prijorità, u t-truppi ta' New Guinea ġew ordnati li jirtiraw minn Port Moresby għall-provinċja ta' Oro. Guadalcanal malajr sar punt fokali għaż-żewġ naħat b'użu ta' truppi u materjal f'<ref target="https://mt.wikipedia.org/wiki/Gwerra_t'Attrizzjoni">battalja t'attrizzjoni</ref>. Sal-bidu tal- 1943, il-Ġappuniżi tilfu l-gżira u <ref target="https://mt.wikipedia.org/wiki/Operazzjoni_Ke">rtiraw it-truppi</ref>.</p>
<p>F'Burma, qawwiet tal-Commonwealth bdew żewġ operazzjonijiet. L-ewwel waħda, <ref target="https://mt.wikipedia.org/wiki/L-Ewwel_Offensiva_f'Arakan">kienet offensiva fir-reġjun tal-Arakan</ref> fl-aħħar tal-1942, marret ħażin ħafna tant li kellha ssir irtitrata lura fl-India sa Mejju tal-1943. It-tieni kienet <ref target="https://mt.wikipedia.org/wiki/Operazzjoni_Longcloth">id-dħul ta' qawwiet irregolari</ref> wara l-linji Ġappuniżi fi Frar, li sal-aħħar t'April, kienet kisbet riżultati dubjużi ħafna.</p>
<p>Fuq il-front tal-lvant tal-Ġermanja, l-Assi rebaħ f'offensiva Sovjetika fil-<ref target="https://mt.wikipedia.org/wiki/Battalja_tal-Peniżola_ta'_Kerch">peniżola ta' kerch</ref> u f' <ref target="https://mt.wikipedia.org/wiki/Tieni_Battalja_ta'_Kharkov">Kharkov</ref> u wara bdew l- <ref target="https://mt.wikipedia.org/wiki/Case_Blue">offensiva tas-sajf</ref> kontra r-Russja tan-nofsinhar f'Ġunju, 1942, bl-għan li jintrebaħ iż-żejt tal-Kawkażu. Is-Sovjetiċi ddeċidew li jwaqqfu l-irtirata tagħhom fi Stalingrad, u sa nofs Novembru l-Ġermaniżi <ref target="https://mt.wikipedia.org/wiki/Battalja_ta'_Stalingrad">kważi ħadu Stalingrad</ref> fi ġlied qalil fit-toroq. Meta s-Sovjetiċi bdew it-<ref target="https://mt.wikipedia.org/wiki/Offensiva_Sovjetika_(1942-1943)">tieni kontro-offensiva tax-xitwa</ref>, bil-<ref target="https://mt.wikipedia.org/wiki/Operazzjoni_Uranus">qtugħ tal-forzi ġermaniżi fi Stalingrad</ref> u attakk fuq <ref target="https://mt.wikipedia.org/wiki/Operazzjoni_Mars">il-qagħdiet Ġermaniżi fi Rzhev fejn Moska</ref>, fejn tal-aħħar falliet serjament. Sa' l-bidu ta' Frar, l-Armata Ġermaniża kienet soffriet telfiet qawwija; it-truppi fi Stalingrad kellhom iċedu u l-linja tal-front ġiet imbuttata lil hinn minn fejn bdiet l-offensiva Ġermaniża. F'nofs Frar, wara li attakk Sovjetiku batta fix-xejn, il-Ġermaniżi reġgħu attakkaw Kharkov, u dawwru l-belt russa ta' Kursk bil-qagħdiet tagħhom.</p>
<p>Fil-punent, bil-biża li l-Ġappun seta' juża l-gżira ta' <ref target="https://mt.wikipedia.org/wiki/Madagaskar">Madagaskar</ref> bħala bażi ġiegħel lil Brittaniċi jinvadu l-gżira f'Mejju, 1942. Dan is-suċċess malajr intesa meta offensiva Ġermaniża fil-Libja imbuttat il-qawwiet Alleati sa' r-raħal ta' El-Alamein, fejn irnexxielhom <ref target="https://mt.wikipedia.org/wiki/First_Battle_of_El_Alamein">iwaqqfu l-qawwiet tal-Assi</ref>. Fil-kontinent, rejds ta' <ref target="https://mt.wikipedia.org/wiki/Kommando">kommandos</ref> Alleati fuq objettivi strateġiċi, fostom ir-<ref target="https://mt.wikipedia.org/wiki/Rejd_ta'_Dieppe">rejd diżastruż fuq Dieppe</ref>, wrew in-nuqqas ta' saħħa tal-Alleati tal-Punent biex jattwaw invażjoni tal-Ewropa kontinentali mingħajr preparazjoni bir-reqqa, materjal aħjar, u sigurtà operazjonali. F'Awissu l-Alleati rnexxielhom jimbuttaw <ref target="https://mt.wikipedia.org/wiki/Battalja_t'_Alam_el_Halfa">t-tieni attakk fuq El Alamein</ref> u, b'telf qawwi ħafna, rnexxielhom <ref target="https://mt.wikipedia.org/wiki/Operazzjoni_Pedestal">iwasslu munizzjonijiet u għajnuna lill-gżira assedjata ta' Malta</ref>. Ftit xhur wara, l-Alleati <ref target="https://mt.wikipedia.org/wiki/It-Tieni_Battalja_t'El_Alamein">bdew attakk tagħhom</ref> fl-Eġittu, qalgħu l-qawwiet tal-Assi mit-trunċieri u bdew javvanzaw minn ġol-Libja. Fuq ix-xtajta l-oħra tal-Afrika, <ref target="https://mt.wikipedia.org/wiki/Operazzjoni_Torch">invażjoni Anglo-Amerikana ta' t-Tramuntana Franċiż tal-Afrika</ref>, wasslet biex ir-reġjun daħlet fil-gwerra mal-Alleati. Hitler wieġeb għal din il-bidla ta' naħat billi <ref target="https://mt.wikipedia.org/wiki/Case_Anton">okkupa l-bqija ta' Franza</ref> , anki jekk l-Ammiraljat ta' Vichy rnexxielu jgħarraq il-flotta Franċiża biex ma taqax f'idejn Ġermaniżi. Il-qawwiet tal-Assi f'dawn in-naħat irtiraw fit-<ref target="https://mt.wikipedia.org/wiki/Tuniżija">Tuniżija</ref>, li kienet issa imdawra; din <ref target="https://mt.wikipedia.org/wiki/Kampanja_Tuniżina">intrebħet mill-Alleati</ref> sa Mejju 1943.</p>
L-Alleati jibdew javvanzaw (1942)
<figure><caption><ref target="https://mt.wikipedia.org/wiki/SBD_dauntless">bombi adsa Amerikani</ref> jeżerċitaw il-<hi rend="italic"> <ref target="https://mt.wikipedia.org/wiki/Bastimenti_Ġappuniż_Mikuma">Mikuma</ref></hi> fil-<ref target="https://mt.wikipedia.org/wiki/Battalja_tal-Midway">Battalja tal-Midway</ref>, Ġunju 1942</caption></figure><p>.</p>
<p>Fl-Asja kontinentali, il-Ġappuniżi bdew żewġ offensivi serji. L-ewwel, li bdiet f'Marzu, 1944, kienet <ref target="https://mt.wikipedia.org/wiki/Operazzjoni_U-Go">kontra l-qawwiet Brittaniċi f' Assam, fl-Indja</ref> u malajr wassal biex il-qawwiet ġermaniħi jassedjaw il-pożizzjonijiet tal-Commonwealth f' <ref target="https://mt.wikipedia.org/wiki/Battalja_t'Imphal">Imphal</ref> u <ref target="https://mt.wikipedia.org/wiki/Battalja_ta'_Kohima">Kohima</ref>; imma sa Mejju, qawwiet ġappuniżi oħra kienu qed jiġu assedjati f'<ref target="https://mt.wikipedia.org/wiki/Myitkyina">Myitkyina</ref> minn qawwiet ċiniżi li nvadew it-tramuntana ta' Burma fl-aħħar tal-1943. It-<ref target="https://mt.wikipedia.org/wiki/Operazzjoni_Ichi-Go">tieni kienet fiċ-Ċina</ref>, bl-għan li jitkissru l-forzi armati ċiniżi, jiżguraw il-ferroviji bejn it-territorju okkupat mill-Ġappun, u l-bażijiet tal-ajru Amerikani. Sa Ġunju, il-Ġappuniżi rebħu l-provinċja ta'<ref target="https://mt.wikipedia.org/wiki/Ħenan">Ħenan</ref> u reġgħu bdew <ref target="https://mt.wikipedia.org/wiki/Battalja_ta'_Changsha_(1944)">l-attak għal Changshafil</ref>-provinċja tal-<ref target="https://mt.wikipedia.org/wiki/Ħunan">Ħunan</ref>.</p>
<p>Wara l-kampanja fi Guadalcanal, l-Alleati bdew bosta operazzjonijiet kontra l-Ġappun fil-Paċifiku. F'Mejju, 1943, qawwiet Amerikani ntbagħtu <ref target="https://mt.wikipedia.org/wiki/Kampanja_tal-Gżejjer_Alewzjani">fil-Gżejjer Alewzjani b'risposta għall-attakk ġappuniż</ref>; ftit wara nbdew operazzjonijiet <ref target="https://mt.wikipedia.org/wiki/Operazzjoni_Cartwheel">fejn Rabaul biex tiġi iżolata din il-bażi</ref>, u <ref target="https://mt.wikipedia.org/wiki/Kampanja_fil-gżejjer_Gilbert_u_Marshall">attentat biex jinfetaħ il-perimetru ġappuniż fil-Paċifiku fil-gżejjer Gilbert u Marshall</ref>. Sal-aħħar ta' Marzu, 1944, l-Alleati kienu laħqu dawn l-għanijiet, biż-żieda tan-<ref target="https://mt.wikipedia.org/wiki/Operazzjoni_Hailstone">newtraliżazzjoni ta' bażi ġappuniża kbira oħra</ref> fil-<ref target="https://mt.wikipedia.org/wiki/Gżejjer_Caroline">Gżejjer Caroline</ref>. F'April, l-Alleati bdew operazzjoni biex <ref target="https://mt.wikipedia.org/wiki/Kampanja_fin-New_Guinea_tal-Punent">terġa tittieħed in-New Guinea tal-Punent</ref>. </p>
<figure><caption>Suldati Sovjetiċi jattakkaw dar matul il-<ref target="https://mt.wikipedia.org/wiki/Battalja_ta_'Stalingrad">Battalja ta 'Stalingrad</ref>, 1943.</caption></figure>
<p>Fil-Mediterran, qawwiet Alleati bdew <ref target="https://mt.wikipedia.org/wiki/Invażjoni_Alleata_ta'_Sqallija">invażjoni ta' Sqallija</ref> fil-bidu ta' Lulju, 1943. L-attakk fuq it-territorju taljan, biż-żieda tal-ħafna telfiet fil-gwerra, wasslet għall-waqgħa u l-arrest ta' Mussolini iktar tard matul ix-xahar. L-Alleati komplew din l-azzjoni <ref target="https://mt.wikipedia.org/wiki/Invażjoni_Alleata_tal-Italja">meta invadew il-peniżola taljana</ref> fil-bidu ta' Settembru, u wkoll iffirmaw <ref target="https://mt.wikipedia.org/wiki/Armistizju_bejn_l-Italja_u_l-qawwiet_Alleati">armistizju mal-Italja</ref>. Meta l-armistizju ġie dikjarat fit-8 ta' Settembru, il-Ġermanja wieġbet billi żarmat il-qawwiet Taljani, bil-ħtif ta' art Taljana, u l-bini ta' bosta linji difensivi. Fit-12 ta' Settembru qawwiet speċjali Ġermaniżi <ref target="https://mt.wikipedia.org/wiki/Rejd_tal-Gran_Sasso">ħatfu l-Mussolini</ref> li waqqaf ir-<ref target="https://mt.wikipedia.org/wiki/Repubblika_Soċjali_Taljana">stat satellita ġdid fit-territorju taljan okkupat mill-Ġermanja</ref>. L-Alleati ġġieldu bosta battalji u għaddew minn ħafna minn dawn il-linja, sakemm ma' waslu fejn <ref target="https://mt.wikipedia.org/wiki/Linja_tax-Xitwa">il-linja difensiva prinċipali Ġermaniża</ref> f'nofs Novembru. F'Jannar 1944, l-Alleati attakkaw <ref target="https://mt.wikipedia.org/wiki/Battalja_ta'_Monte_Cassino">il-linja fejn Monte Cassino</ref> u pruvaw iduru l-linja bi <ref target="https://mt.wikipedia.org/wiki/Operazzjoni_Shingle">żbarki f'Anzio</ref>.Sal-aħħar ta' Mejju, iż-żewġ offensivi rnexxew, però bosta diviżjonijiet ġermaniżi ħarbu; fl-4 ta' Ġunju <ref target="https://mt.wikipedia.org/wiki/Ruma">Ruma</ref> ntrebħet. </p>
<figure><caption><ref target="https://mt.wikipedia.org/wiki/Kanuni_Kruċjati">kanuni Kruċjati</ref> Britaniċi jiċċaqalqu biex jgħaddu mill-pożizzjonijiet matul il-<ref target="https://mt.wikipedia.org/wiki/Tramuntana_Kampanja_Afrika">Tramuntana Kampanja Afrika</ref>.</caption></figure>
<p>Operazzjonijiet ġermaniżi fl-Atlantiku wkoll soffrew f'dan il-perijodu. Sa Mejju 1943, telfiet ta' sottomarini kienu tant għoljin li l-attakki kellhom jiġu sospiżi, għax il-kontro-miżuri Alleati bdew issiru iktar u iktar effettivi.
Fl-Unjoni Sovjetika, il-Ġermaniżi użaw ir-rebbiegħa u l-bidu tas-sajf tal-1943 jagħmlu l-preparazzjonijiet għal attakk kbir madwar il-belt ta' Kursk; is-Sovjetiċi bdew ndunaw b'din l-azzjoni u użaw dak il-ħin biex jiffortifikaw dik l-area. Fl-4 ta' Lulju, il-Ġermaniżi <ref target="https://mt.wikipedia.org/wiki/Battalja_ta'_Kursk">bdew l-attakk</ref>, imma madwar ġimgħa wara Hitler ikkanċella l-operazzjoni. Is-Sovjetiċi kienu kapaċi jibdew kontro-offensiva, u sa Ġunju 1944, kienu keċċew il-qawwiet tal-Assi u għamlu <ref target="https://mt.wikipedia.org/wiki/Battalja_ta'_Târgul_Frumos">inkursjonijiet fir-Rumanija</ref>. 
F'Novembru, 1943, Franklin Roosevelt uWinston Churchill iltaqgħu ma' Chiang Kai-shek <ref target="https://mt.wikipedia.org/wiki/Konferenza_tal-Kajr">fil-Kajr</ref> u wara ma' Joseph Stalin <ref target="https://mt.wikipedia.org/wiki/Konferenza_ta'_Tehran">f' Tehran</ref>. Fl-ewwel konferenza ġie determinat ir-ritorn tal-artijiet okkupati mill-ġappuniżi, u fit-tieni, l-Alleati tal-Punent qablu li jinvadu l-Ewropa Kontinentali fl-1944 u li l-Unjoni Sovjetika kellha tiddikjara gwerra fuq il-Ġappun fi tlett xhur mir-rebħa fuq il-Ġermanja.</p>
L-Alleati jersqu qrib (1944)
<figure><caption>Alleati <ref target="https://mt.wikipedia.org/wiki/Invażjoni_tal-Normandija">Invażjoni tal-Normandija</ref>, Ġunju 6, 1944</caption></figure>
<figure><caption>Persunal Armata ħamra u tagħmir jaqsmu xmara waqt is-Sajf tramuntana tal-1944</caption></figure>
<p>Wara l-avvanzata Sovjetika u l-ħelsien tal-belt ta' Leningrad fi Frar 1944, il-kontro-offensiva inżammetfuq il-fruntiera tal-Estonja għal 8 xhur mill-forzi armati ġermanizi, megħjuna minn truppi Estoni maqbuda bil-lieva, u bl-isperanza li jerġgħu jwaqqfu l-istat sovran tal-Estonja.</p>
<p>Fis-6 ta' Ġunju 1944, (magħrufa bħala <ref target="https://mt.wikipedia.org/wiki/D-Day">D-Day</ref>), l-Alleati tal-Punent <ref target="https://mt.wikipedia.org/wiki/Battalja_tan-Normandija">invadew it-tramuntana ta' Franza</ref> u, wara li tmexxew ħafna diviżjonijiet mill-Italja, <ref target="https://mt.wikipedia.org/wiki/Operazzjoni_Dragoon">Operazzjoni Dragoonin</ref>-nofsinhar ta' Franza wkoll. Matul il-bqija tas-sena, l-Alleati tal-Punent <ref target="https://mt.wikipedia.org/wiki/Avvanzata_Alleata_minn_Pariġi_sar-Renu">imbuttaw il-qawwiet ġermaniżi</ref> fil-punent tal-Ewropa, u fl-Italja waslu sal-<ref target="https://mt.wikipedia.org/wiki/Linja_Gotika">l-aħħar linja difensiva</ref>.</p>
<figure><caption>Ribelli Pollakki matul il-<ref target="https://mt.wikipedia.org/wiki/Rivoluzzjoni_Varsavja">Rivoluzzjoni Varsavja</ref>, li fih madwar 200,000 persuni ċivili jitmermru.</caption></figure>
<p>Fit-22 ta' Ġunju, is-Sovjetiċi bdew attakk fil-Belarus (magħrufa bħala "<ref target="https://mt.wikipedia.org/wiki/Operazzjoni_Bagration">Operazzjoni Bagration</ref>") li wasslet għad-distruzzjoni totali tal-Grupp Ċentrali tal-Armata Ġermaniża. Ftit żmien wara, <ref target="https://mt.wikipedia.org/wiki/Offensiva_Lvov-Sandomierz">offensiva strateġika Sovjetika kbira</ref> tefgħet it-truppi Ġermaniżi fl-Ukrajna lura fil-Lvant tal-Polonja. Assalti oħra kontra l-Finlandja u r-Rumanija ġabu suċċessi oħra kbar,bil-Bulgaria, r-Rumanija u l-Finlandja jiffirmaw armistizji mal-Unjoni Sovjetika u wasslu biex <ref target="https://mt.wikipedia.org/wiki/Armia_Krajowa">qawwiet ta' reżistenza Pollakki</ref> biex <ref target="https://mt.wikipedia.org/wiki/Operazzjoni_Tempest">jibdew bosta rvelli fil-Polonja</ref>, anki jekk l-ikbar wieħed minn dawn, f' <ref target="https://mt.wikipedia.org/wiki/Rvell_ta'_Varsavja">Varsavja</ref>, ġie kondott mingħajr assistenza Sovjetika u twaqqaf wara ħafna taqbid mill-Ġermaniżi. F'Ottubru, is-Sovjetiċi bdew attakk aħrax fuq it-territorju Ungeriż okkupat mill-Ġermanja li damet għaddejja sal-waqgħa ta' Budapest fi Frar tal-1945. </p>
<p>Sal-bidu ta' Lulju, qawwiet tal-Commonwealth fix-Xlokk tal-Asja ħelsu mill-assedju ġappuniż t'Assam, u tefgħu lil ġappuniżi lura fix-xmara Chindwin mentri ċ-Ċiniżi okkupaw lil Myitkyina. Fiċ-Ċina, il-Ġappuniżi kellhom iktar suċċessi, fejn irnexxielhom jirbħu l-belt ta' Changsha f'nofs Ġunju u dik ta' <ref target="https://mt.wikipedia.org/wiki/Ħengyang">Ħengyang</ref> fil-bidu t'Awissu. Ftit wara, dawn daħlu fil-provinċja ta' Guangxi, u rebħu bosta battalji kontra qawwiet ċiniżi f'Guilin u Liuzhou f'Novembru, kif ukoll għaqqdu l-qawwiet tagħhom fiċ-Ċina u l-Indoċina sa nofs Diċembru.</p>
<p>Fil-Paċifiku, il-qawwiet Amerikani komplew jimbuttaw il-perimetru tal-Paċifiku. F'nofs Ġunju, fl-1944, bdew offensiva kontra l-gżejjer Mariana u Palau, u rnexxielhom jagħmlu rebħa kbira fil-<ref target="https://mt.wikipedia.org/wiki/Battalja_tal-Baħar_tal-Filippini">Baħar tal-Filippini</ref> fi ftit ġranet. Fl-aħħar t'Ottubru, qawwiet Amerikani <ref target="https://mt.wikipedia.org/wiki/Battalja_ta'_Leyte">invadew il-gżira filippina ta' Leyte</ref>; ftit wara, forzi navali Alleati rebħu battalja oħra fil-<ref target="https://mt.wikipedia.org/wiki/Battalja_tal-Golf_ta'_Leyte">Golf ta' Leyte</ref>.</p>
Waqgħa tal-Assi, rebħa Alleata
<p>Fis-6 ta' Diċembru, <ref target="https://mt.wikipedia.org/wiki/1944">1944</ref> qawwiet Ġermaniżi <ref target="https://mt.wikipedia.org/wiki/Battalja_tal-Ardennes">wettqu kontro-attakk fl-Ardennes</ref> kontra l-Alleati tal-Punent. L-Alleati damu sitt ġimgħat biex iwaqqfu dan l-attakk. Is-Sovjetiċi attakkaw minn ġol-Ungerija, filwaqt li l-Ġermaniżi telqu l-Greċja, l-Albanija u ġew imbuttati minn nofsinhar tal-Jugoslavja mill-partiġġjani. Fl-Italja, l-Alleati tal-Punent baqgħu mwaħħlin mal-aħħar linja difensiva. F'nofs Jannar tal-1945, is-Sovjetiċi attakkaw minn ġol-Polonja, <ref target="https://mt.wikipedia.org/wiki/Offensiva_tal-_Vistula_u_l-Oder">u mbuttaw lura kważi sax-xmara Oder</ref> fil-Ġermanja, u <ref target="https://mt.wikipedia.org/wiki/Offensiva_fil-Prussja_tal-Lvant">ħatfu l-Prussja tal-Lvant</ref>. 
Fl-4 ta' Frar, mexxejja Amerikani, Brittaniċi, u Sovjetiċi <ref target="https://mt.wikipedia.org/wiki/Konferenza_f'Yalta">iltaqgħu f' Yalta</ref>. Dawn qablu fuq l-okkupazzjoni tal-Ġermanja wara l-gwerra u kkonfermaw id-dħul tal-Unjoni Sovjetika kontra l-Ġappun x'ħin il-Ġermanja ċċedi.</p>
<p>Fi Frar, qawwiet tal-Alleati tal-Punent daħlu fil-Ġermanja u waslu sax-xmara <ref target="https://mt.wikipedia.org/wiki/Renu">Renu</ref> , sakemm is-Sovjetiċi <ref target="https://mt.wikipedia.org/wiki/Offensiva_fil-Pomeranja_tal-Lvant">invadew il-Pomerania</ref> u s-<ref target="https://mt.wikipedia.org/wiki/Offensiva_tas-Silesia">Silesia</ref>. F'Marzu, l-Alleati tal-Punent daru r-reġjun industrijali tar- <ref target="https://mt.wikipedia.org/wiki/Ruhr">Ruhr</ref>, u qatgħu barra ħafna truppi Ġermaniżi, filwaqt li s-Sovjetiċi avvanzaw fuq <ref target="https://mt.wikipedia.org/wiki/Vjenna">Vjenna</ref>. Fil-bidu t'April, l-Alleati tal-Punent <ref target="https://mt.wikipedia.org/wiki/Offensiva_tar-Rebbiegħa_fl-Italja_tal-1945">imbuttaw 'il quddiem fl-Italja</ref> u daħlu sew fil-Ġermanja tal-punent; f'dan iż-żmien, is-Sovjetiċi <ref target="https://mt.wikipedia.org/wiki/Battalja_ta'_Berlin">daħlu f'Berlin</ref>. F'<ref target="https://mt.wikipedia.org/wiki/Jum_l-Elba">Jum l-Elba</ref>, il-25 t'April, elementi minn forzi Amerikani u Sovjetiċi iltaqgħu flimkien fuq ix-xmara Elba, effetivament l-Alleati kienu qasmu l-Ġermanja fi tnejn.</p>
<p>Ħafna tibdiliet fit-tmexxija tal-pajjiżi bdew jiġru f'dan iż-żmien. Fit-12 t'April, miet il-President Amerikan Roosevelt; li ġie segwit minn <ref target="https://mt.wikipedia.org/wiki/Harry_Truman">Harry Truman</ref>. Mussolini inqatel mill-<ref target="https://mt.wikipedia.org/wiki/Moviment_ta'_reżistenza_taljan">partiġġjani taljani</ref> fit-28 t'April u jumejn wara, <ref target="https://mt.wikipedia.org/wiki/Mewt_t'Adolf_Hitler">Hitler kkommetta swiċidju</ref>, u ġie segwit bħala mexxej tal-Ġermanja minn <ref target="https://mt.wikipedia.org/wiki/Karl_Dönitz">Karl Dönitz</ref>.</p>
<p>Il-qawwiet Ġermaniżi ċedew fl-Italja fid-29 t'April u fl-<ref target="https://mt.wikipedia.org/wiki/Jum_ir-Rebħ_fl-Ewropa">Ewropa tal-Punent fis-7 ta' Mejju</ref>. Imma l-ġlied baqa' sejjer fuq il-front tal-lvant sakemm il-Ġermaniżi ċedew b'mod speċifiku lis-Sovjetiċi <ref target="https://mt.wikipedia.org/wiki/Jum_ir-Rebħ_(Front_tal-Lvant)">fit-8 ta' Mejju</ref>. Fi <ref target="https://mt.wikipedia.org/wiki/Offensiva_ta'_Praga">Praga</ref>, ir-reżistenza ta' elementi Ġermaniżi baqgħet għaddejja sal-11 ta' Mejju.
Fit-teatru Paċifiku, qawwiet Amerikani bdew javvanzaw fuq il-Filippini u ħadu l-Leyte kollha f'1944. Wara niżlu f'<ref target="https://mt.wikipedia.org/wiki/Battalja_ta'_Lużon">Lużon</ref> f'Jannar 1945 u f'<ref target="https://mt.wikipedia.org/wiki/Battalja_ta'_Mindanao">Mindanao</ref> f'Marzu.Qawwiet Ċiniżi u Brittaniċi rebħu lill-Ġappuniżi fit-tramuntana ta' Burma, u minn Ottubru sa Marzu bdew jimbuttaw sa <ref target="https://mt.wikipedia.org/wiki/Rangoon">Rangoon</ref>, li laħqu fit-3 ta' Mejju. Qawwiet Amerikani bdew jersqu lejn il-Ġappun, u ħadu lil <ref target="https://mt.wikipedia.org/wiki/Battalja_t'Iwo_Jima">Iwo Jima</ref> sa Marzu, u <ref target="https://mt.wikipedia.org/wiki/Battalja_t'Okinawa">Okinawa</ref> sa Ġunju. Il-ħin kollu waqt dawn l-avvanzati, bombardamenti Amerikani mill-ajru ħassru bliet Ġappuniżi, u sottomarini Amerikani fgaw l-importazzjoni ta' kull tip ta' prodott lejn il-Ġappun.</p>
<p>Fil-11 ta' Lulju, mexxejja Alleati <ref target="https://mt.wikipedia.org/wiki/Konferenza_ta'_Potsdam">ltaqgħu f'Potsdam, fejn Berlin</ref>. Dawn <ref target="https://mt.wikipedia.org/wiki/Qbil_ta'_Potsdam">kkonfermaw il-qbil preċedenti</ref> fuq il-Ġermanja u reġgħu tennew li l-Ġappun kellu jċedi bla ebda kundizzjoni speċifikament bil-kliem li "l-alternattiva għall-Ġappun kienet distruzzjoni immedjata u kompleta " Matul din il-konferenza, <ref target="https://mt.wikipedia.org/wiki/Elezzjoni_Ġenerali_tar-Renju_Unit,_1945">ir-Renju Unit żamm elezzjoni ġenerali</ref> u <ref target="https://mt.wikipedia.org/wiki/Clement_Attlee">Clement Attlee</ref> ħa post Churchill bħala Prim Ministru.
Meta l-Ġappun kompla jmeri li jċedi bla kundizzjoni, l-Istati Uniti <ref target="https://mt.wikipedia.org/wiki/Bombardament_Atomiku_ta'_Ħiroxima_u_Nagasaki">tefgħu bombi atomiċi</ref> fuq l-ibliet Ġappuniżi ta' <ref target="https://mt.wikipedia.org/wiki/Ħiroxima">Ħiroxima</ref> u <ref target="https://mt.wikipedia.org/wiki/Nagasaki">Nagasaki</ref> fil-bidu t'Awissu. Bejniet dawn iż-żewġ bombi, is-Sovjetiċi <ref target="https://mt.wikipedia.org/wiki/Operazjoni_Offensiva_Strateġika_fil-Manċurja">invadiet it-territorju tal-Manċurja</ref>, okkupat mill-Ġappun, Kif miftiehem f'Yalta. Fil-15 t'Awissu, <ref target="https://mt.wikipedia.org/wiki/1945">1945</ref> il-Ġappun ċeda, u l-gwerra ntemmet.</p>
<list type="unordered">
<item>Truppi Amerikani u <ref target="https://mt.wikipedia.org/wiki/USSR">Sovjetiċi</ref> <ref target="https://mt.wikipedia.org/wiki/Elbe_Jum">jiltaqgħu April 1945</ref>, lvant ta 'l-<ref target="https://mt.wikipedia.org/wiki/Xmara-Elbe">xmara-Elbe</ref>.</item>
<item>Triq ġo Berlin qerdu fil-post ċentru tal-belt <ref target="https://mt.wikipedia.org/wiki/Battalja_ta_'Berlin">Battalja ta 'Berlin</ref>, meħud 3 lulju, 1945.</item>
<item><ref target="https://mt.wikipedia.org/wiki/Bombi_atomiċi_ta_'Hiroshima_u_Nagasaki">splużjoni atomika</ref> fi <ref target="https://mt.wikipedia.org/wiki/Nagasaki">Nagasaki</ref>, 9 Awissu, 1945.</item>
</list>
Wara l-gwerra
<p>Fi sforz biex tinżamm il-paċi, l-Alleati ffurmaw il-<ref target="https://mt.wikipedia.org/wiki/Ġnus_Magħquda">Ġnus Magħquda</ref>, li uffiċjalment bdew fl-24 t' Ottubru, 1945.
Minkejja dan, l-alleanza bejn l-Unjoni Sovjetika u l-Alleati tal-Punent kienet diġa bdiet issofri, minn qabel ma spiċċat il-gwerra, u ż-żewġ kampijiet malajr waqqfu l-isferi t'influwenza tagħhom. Fl-Ewropa, il-kontinent kien maqsum fi tnejn, il-Punent u l-Lvant bil-<ref target="https://mt.wikipedia.org/wiki/Purtiera_tal-Ħadid">Purtiera tal-Ħadid</ref> li kienet tgħaddi mill-<ref target="https://mt.wikipedia.org/wiki/Żoni_t'Okkupazzjoni_Alleata">Ġermanja okkupata</ref> u l-<ref target="https://mt.wikipedia.org/wiki/Awstrija_Amministrata_mill-Alleati">Awstrija okkupata</ref>. Fl-Asja, l-Istati Uniti <ref target="https://mt.wikipedia.org/wiki/Occupazzjoni_tal-Ġappun">okkupaw il-Ġappun</ref> u amministraw il-gżejjer Ġappuniżi fil-Paċifiku, filwaqt li s-Sovjetiċi ħatfu l-gżejjer ta' <ref target="https://mt.wikipedia.org/wiki/Sakhalin">Sakhalin</ref> u <ref target="https://mt.wikipedia.org/wiki/Kuril">Kuril</ref>; iż-żewġ superpotenzi emerġenti qasmu l-Korea bejniethom. Tensjonijiet bejn l-Istati Uniti u l-Unjoni Sovjetika malajr evlovew fil-formazzjoni tal-alleanza <ref target="https://mt.wikipedia.org/wiki/NATO">NATO</ref>, mmexxija mill-Amerika u l-alleanza tal-<ref target="https://mt.wikipedia.org/wiki/Patt_ta'_Varsavja">Patt ta' Varsavja</ref> mmexxija mill-Unjoni Sovjetika; dan kien il-bidu tal-<ref target="https://mt.wikipedia.org/wiki/Gwerra_l-Bierda">Gwerra l-Bierda</ref> bejniethom.</p>
<p>F'ħafna partijiet tad-dinja, il-kunflitt reġa' beda taħt forma oħra ftit wara li ntemm uffiċjalment. Fiċ-Ċina, il-fazzjonijiet komunisti u nazzjonalisti malajr reġgħu bdew il-gwerra ċivili tagħhom. Il-komunisti ħarġu rebbieħa u waqqfu r-<ref target="https://mt.wikipedia.org/wiki/Repubblika_Popolari_Ċiniża">Repubblika Popolari Ċiniża</ref> fiċ-Ċina kontinentali, filwaqt li qawwiet nazzjonalisti rtiraw lura fuq il-gżira ta' <ref target="https://mt.wikipedia.org/wiki/Taiwan">Taiwan</ref>. Fil-Greċja, <ref target="https://mt.wikipedia.org/wiki/Gwerra_Ċivili_Griega">bdiet gwerra ċivili</ref> bejn qawwiet li jżommu mas-sultan, megħjuna mill-Anglo-Amerikani u l-<ref target="https://mt.wikipedia.org/wiki/Armata_Demokratika_tal-Greċja">qawwiet komunisti</ref>, bir-rebħa tal-qawwiet tas-sultan. Ftit wara li ntemmu dawn il-kunflitti, <ref target="https://mt.wikipedia.org/wiki/Gwerra_tal-Korea">bdiet il-Gwerra tal-Korea</ref> bejn il-<ref target="https://mt.wikipedia.org/wiki/Korea_tan-Nofsinhar">Korea tan-Nofsinhar</ref>, megħjuna mill-qawwiet tal-Punent, u l- <ref target="https://mt.wikipedia.org/wiki/Korea_tat-Tramuntana">Korea tat-Tramuntana</ref>, megħjuna mill-Unjoni Sovjetika u ċ-Ċina; din il-gwerra ntemmet bi qbil ta' waqfien t'attivitajiet militari, imma l-ebda trattat ta' paċi ma ġie iffirmat.</p>
<p>Wara t-tmiem tal-gwerra, beda żmien twil ta' <ref target="https://mt.wikipedia.org/wiki/Dekoloniżazzjoni">dekoloniżazzjoni</ref> fost il-bosta potenzi kolonjali Ewropej. Dan ġara minħabba bidliet fl-ideoloġiji politiċi, għejja ekonomika wara l-gwerra u x-xewqa tal-popli indiġeni li jkollhom rajhom f'idejhom. Fil-maġġoranza tald-drabi, dawn it-transizzjonijieti kienu paċifiċi anki jekk kien hemm eċċezzjonijiet bħall-<ref target="https://mt.wikipedia.org/wiki/Ewwel_Gwerra_tal-Indoċina">Indoċina</ref>, <ref target="https://mt.wikipedia.org/wiki/Rivolta_tal-Madagaskar">Madagaskar</ref>, <ref target="https://mt.wikipedia.org/wiki/Rivoluzzjoni_Nazzjonali_Indoneżjana">Indoneżja</ref> u l-<ref target="https://mt.wikipedia.org/wiki/Gwerra_tal-Alġerija">Alġerija</ref>. F'ħafna reġjuni seħħu diviżjonijiet, minħabba raġjunijiet etniċi jew ta' reliġjon, minħabba t-tluq tal-qawwiet Ewropej; dan ġara b'mod prominenti fil-<ref target="https://mt.wikipedia.org/wiki/Mandat_Brittaniku_tal-Palestina">Mandat tal-Palestina</ref>, <ref target="https://mt.wikipedia.org/wiki/Pjan_ta'_Partizzjoni_tal-Ġnus_Magħquda_tal-1947">li wassal għall-kreazzjoni</ref> t' <ref target="https://mt.wikipedia.org/wiki/Iżrael">Iżrael</ref> u l-<ref target="https://mt.wikipedia.org/wiki/Palestina">Palestina</ref>, kif ukoll fl-<ref target="https://mt.wikipedia.org/wiki/Raġ_Britanniku">Indja</ref>, <ref target="https://mt.wikipedia.org/wiki/Partizzjoni_tal-Indja">li ġab miegħu</ref> il-ħolqien tad-<ref target="https://mt.wikipedia.org/wiki/Dominju_tal-Indja">Dominju tal-Indja</ref> u d-<ref target="https://mt.wikipedia.org/wiki/Dominju_tal-Pakistan">Dominju tal-Pakistan</ref>.</p>
<p>L-irkupru ekonomiku wara l-gwerra kien ivarja fid-diversi reġjuni tad-dinja , anki jekk b'mod ġenerali dan kien pożittiv. Fl-Ewropa, il-<ref target="https://mt.wikipedia.org/wiki/Ġermanja_tal-Punent">Ġermanja tal-Punent</ref> <ref target="https://mt.wikipedia.org/wiki/Wirtschaftswunder">irkuprat malajr</ref> u sas-snin ħamsin kienet diġa rdupjat il-produzzjoni ekonomika tagħha. L-Italja ħarġet mill-gwerra b'ekonomija mfarrka imma, wkoll sal-ħamsinijiet, l-ekonomija Taljana kienet stabbli ferm u kienet qed tikber m'mod mgħaġġel. L-ekonomija tar-Renju Unit kienet fi stat ta' rovina, u baqgħet tesperjenza deklin ekonomiku relattiv għall-għexieren ta' snin wara l-gwerra. Franza reġgħet ġiet f'tagħha malajr, u malajr gawdiet minn tkabbir ekonomiku u moderniżazzjoni. L-Unjoni Sovjetika wkoll esperjenzat tkabbir ekonomiku qawwi ħafna fis-snin ta' wara l-gwerra. FL-Asja, il-Ġappun esperjenza <ref target="https://mt.wikipedia.org/wiki/Miraklu_ekonomiku_Ġappuniż">tkabbir ekonomiku inkredibbli</ref>, li wassal biex sas-snin tmenin l-ekonomija Ġappuniża ssir waħda mill-potenzi ekonomiċi mondjali. Sal-1953, fiċ-Ċina r-restawrazzjoni ekonomika dehret li laħqet suċċess kbir, tant li l-produzzjoni kienet diġa laħqet il-livelli ta' qabel il-gwerra. Dan it-tkabbir kompla, anki jekk twaqqaf għal żmien qasir minħabba l-esperiment ekonomiku tal-<ref target="https://mt.wikipedia.org/wiki/Pass_Kbir_'il_Quddiem">Pass Kbir 'il Quddiem</ref>. Sa' l-aħħar tal-gwerra , l-Istati Uniti kienu jipproduċu madwar nofs il-produzzjoni industrijali mondjali; sa' l-aħħar tas-snin sebgħin, din id-dominazzjoni kienet naqset sew.</p>
Impatt tal-gwerra
Mejtin u krimini ta' gwerra
<p>Stimi għat-total ta' mejtin madwar id-dinja kollha jvarjaw,imma l-maġġoranza jsostnu li madwar 60 miljun ruħ mietu fil-gwerra, bejn wieħed u ieħor 20 miljun suldat u 40 miljun civil. Ħafna minn dawn tal-aħħar mietu minħabba mard, ġuħ, massakri u ġenoċidji. L-Unjoni Sovjetika waħedha tilfet madwar 27 miljun ruħ fil-gwerra, madwar nofs it-total ta' mejtin. Minn dan it-total, madwar 85% kien telf minn naħa tal-Alleati (il-maġġoranza kienu Sovjetiċi u Ċiniżi) u 15% kienu minn naħa tal-Assi. Stima waġda hi li madwar 12-il miljun ċivil mietu f'kampijiet ta' konċentrament Nażisti, miljun u nofs minn <ref target="https://mt.wikipedia.org/wiki/Bombardament_Strateġiku_fit-Tieni_Gwera_Dinjija">bombardamenti</ref>, 7 miljuni fl-Ewropa għal kawżi oħra, u 7 miljuni u nofs fiċ-Ċina għal raġunijiet oħra. Il-figuri totali ta' mewtiet u telfien ta' ħajja mhumiex magħrufa minħabba l-fatt li l-maġġoranza assoluta tagħhom qatt ma ġew dokumentati.</p>
<figure><caption>Prim Ministru <ref target="https://mt.wikipedia.org/wiki/Winston_Churchill">Winston Churchill</ref> jagħti is-sinjal tal Vitorja  lil-folol f'Londra f'<ref target="https://mt.wikipedia.org/wiki/Jum_il-Vitorja_fl-Ewropa">Jum il-Vitorja fl-Ewropa</ref>.</caption></figure>
<p>Ħafna minn dawn il-mejtin irriżultaw minn atti ta' <ref target="https://mt.wikipedia.org/wiki/Ġenoċidju">ġenoċidju</ref> magħmula f'territorji okkupati mill-Assi, kif ukoll krimini ta' gwerra oħra <ref target="https://mt.wikipedia.org/wiki/Krimini_ta'_gwerra_magħmula_mill-Wehrmacht">mill-qawwiet Ġermaniżi</ref> kif ukoll <ref target="https://mt.wikipedia.org/wiki/Krimini_ta'_gwerra_magħmula_mill-Ġappuniżi">Ġappuniżi</ref>. L-iktar atroċità magħrufa u magħmula mill-Ġermaniżi kien l-<ref target="https://mt.wikipedia.org/wiki/Olokawst">Olokawst</ref>, il-ġenoċidju sistematiku tal-<ref target="https://mt.wikipedia.org/wiki/Lhud">Lhud</ref> f'territorji kkontrollati mill-Ġermaniżi u l-alleati tagħhom. In-Nażisti wettqu krimini wkoll lejn popli oħra, fosthom ir-<ref target="https://mt.wikipedia.org/wiki/Poplu_Roma">Roma</ref> (kif ukoll il-<ref target="https://mt.wikipedia.org/wiki/Porajmos">Porajmos</ref>), l-i<ref target="https://mt.wikipedia.org/wiki/Slav">Slavi</ref>, u l-omosesswali]], sterminazzjoni ta' madwar ħames miljun ruħ. Għall-Ġappun, l-iktar massakru magħruf huwa l-<ref target="https://mt.wikipedia.org/wiki/Massakru_ta'_Nanking">Massakru ta' Nanking</ref>, fejn bosta mijiet t'eluf ċivili ċiniżi inqatlu u ġew abbużati. Il-Militar Ġappuniż qatel minn 3 miljun sa iktar minn 10 miljun ċivil, fil-maġġuranza tagħhom ċiniżi. </p>
<p>Użu limitat ta' gwerra kimika u bioloġika minn qawwiet tal-Assi huwa wkoll magħruf. It-Taljani użaw il-<ref target="https://mt.wikipedia.org/wiki/Gass_mustarda">gass mustarda</ref> fil-gwerra tal-Abbisinja, filwaqt li l-<ref target="https://mt.wikipedia.org/wiki/Armata_Imperjali_Ġappuniża">Armata Imperjali Ġappuniża</ref> użat varjetà minn dawn l-armi fl-<ref target="https://mt.wikipedia.org/wiki/Tieni_Gwerra_Sino-Ġappuniża">invażjoni u okkupazjoni taċ-Ċina</ref> u f' <ref target="https://mt.wikipedia.org/wiki/Battalja_ta'_Khalkhin_Gol">kunflitti bikrin kontra s-Sovjetiċi</ref>. Kemm il-Ġermaniżi kif ukoll il-Ġappuniżi sperimentaw dawn l-armi fuq iċ-ċivili, u f'ċerti każi anki priġunieri ta' gwerra.</p>
<p>Filwaqt li bosta krimini tal-Assi ingħataw prominenza fl-ewwel tribunal internazzjonali tad-dinja, krimini ta' gwerra tal-Alleati ma ġewx trattati bl-istess mod. Eżempji ta' dawn l-azzjonijiet jinkludu l-moviment furzat ta' nies fl-Unjoni Sovjetika, l-internament ta' ċittadini Amerikani b'dixxendenza ġappuniża fl-Istati Uniti, il-<ref target="https://mt.wikipedia.org/wiki/Massakru_ta'_Katyn">massakru Sovjetiku ta' ċittadini pollakki</ref> u l-użu kontroversjali ta' bombardamenti strateġiċi ta' zoni ċivili f'territorju tal-għadu, fosthom <ref target="https://mt.wikipedia.org/wiki/Bombardament_ta'_Dresden">Dresden</ref>.
Numru kbir ta' mewtiet jistgħu jiġu attributi, anki jekk parzjalment lill-gwerra, bħal-miżerja fil-Bengal tal-1943.</p>
<list type="unordered">
<item>Mappa tad-Dinja ta 'kolonizzazzjoni fl-1945. Bit-tmiem tal-gwerra, il-<ref target="https://mt.wikipedia.org/wiki/Gwerer_tal-liberazzjoni_nazzjonali">gwerer tal-liberazzjoni nazzjonali</ref> twettqet, li jwassal għall-<ref target="https://mt.wikipedia.org/wiki/Ħolqien_ta_'Iżrael">ħolqien ta 'Iżrael</ref>, flimkien mal-<ref target="https://mt.wikipedia.org/wiki/Dekolonizzazzjoni_ta_'l-Asja">dekolonizzazzjoni tal-Asja</ref> u l-Afrika.</item>
</list>
Kampijiet ta' konċentrament u xogħol furzat
<figure><caption>World War II deaths</caption></figure>
<p>In-Nażisti kienu responsabbli għall-qtil ta' madwar sitt miljun Lhudi (b'maġġoranza assoluta minnhom <ref target="https://mt.wikipedia.org/wiki/Lhud_Axkenazi">Axkenazi</ref>) kif ukoll żewġ miljun pollakki etniċi, u madwar erba' miljun oħra li tqiesu "mingħajr dritt li jgħixu" (fosthom diżabbli, disturbi mentali, priġunieri ta' gwerra sovjetiċi, omosesswali, mażuni, xiehda ta' Jehovah, u nies Roma) bħala parti minn progamm ta' sterminazzjoni pjanat u eżegwit mill-Ġermanja Nażista. Madwar 12-il miljun, li l-biċċa l-kbira tagħhom kienu mil-Lvant tal-Ewropa, kienu jaħdmu fl-ekonomija ġermaniża bħala furzati.</p>
<p>Lil hinn mill-kampijiet ta' konċentrament nażisti, il-<ref target="https://mt.wikipedia.org/wiki/Gulag">Gulags</ref> Sovjetiċi, jew kampijiet ta' xogħol oħra,wasslu għall-mewt ta' ħafna ċittadini ta' pajjiżi okkupati, bħal Polonja, <ref target="https://mt.wikipedia.org/wiki/Litwanja">Litwanja</ref>, <ref target="https://mt.wikipedia.org/wiki/Latvja">Latvja</ref>, u l-<ref target="https://mt.wikipedia.org/wiki/Estonja">Estonja</ref>, kif ukoll priġunieri ta' gwerra Ġermaniżi u ċittadini sovjetiċi stess li tqiesu li kienu jżommu mal-Ġermanja. Sittin fil-mija ta' priġunieri ta' gwerra sovjetiċi mietu fil-gwerra. </p>
<figure><caption>Ċivili Ċiniżi jiġu midfuna ħajjin minn suldati Ġappuniżi.</caption></figure>
<p>Kampijiet ta' priġunerija Ġappuniżi wkoll kellhom rati għolja ta' mejtin, u ħafna mill-priġunieri kienu jintużaw ukoll għal xogħlijiet furzati. Ir-rati ta' priġunieri mejtin ċiniżi kien ħafna għola; filwaqt li 37,583 priġunier brittaniku, 28,500 olandiż u 14,473 Amerikan inħelsu wara li l-Ġappun ċeda, in-numru ta' ċiniżi meħlusa kien biss 56. 
Fid-19 ta' Frar, 1942 Roosevelt ffirma 'L-Ordni Eżekkutiv tal-Istati Uniti Numru 9066', li interna eluf ta' Amerikani-Ġappuniżi, Taljani emigrati fl-Amerika, kif ukoll dawk mill-Ġermanja, u xi emigranti mill-Ħawaii li ħarbu minn <ref target="https://mt.wikipedia.org/wiki/Pearl_Harbor">Pearl Harbor</ref>. 150,000 Ġappuniż ġew internati mill-gvernijiet tal-Kanada u tal-Istati Uniti, u madwar 11,000 Ġermaniż u Taljan li kienu residenti fl-Istati Uniti. </p>
<p>L-użu ta' xogħol furzat mill-Alleati sar fil-maġġoranza tal-każi fil-Lvant, bħal Polonja, imma iktar minn miljun ġew użati wkoll fil-Punent. Sa Diċembru tal-1945 awtoritajiet Franċiżi kienu jistmaw li madwar 2,000 priġunier Ġermaniż kienu qed imutu jew jispiċċaw feruti f'inċident ma' attivitajiet ta' bonifika ta' mini.</p>
Front ċivili u produzzjoni
<p>Fl-Ewropa, qabel il-bidu tal-Gwerra, l-Alleati kellhom vantaġġi kbar fil-kampijiet ta' popolazzjoni u ekonomija. Fl-1938, l-Alleati tal-Punent (Renju Unit, Franza, Polonja u d-Dominji Brittaniċi) kellhom popolazzjoni 30% ikbar u <ref target="https://mt.wikipedia.org/wiki/Prodott_gross_domestiku">prodott gross domestiku</ref> (PGD) ta' 30% ikbar mill-Qawwiet tal-Assi ta' dawk iż-żminijiet (Ġermanja u Italja); jekk jingħaddu l-Kolonja, il-vantaġġi għall-Alleati kienu jiġu madwar 5:1 f'popolazzjoni u madwar 2:1 fil-PGD. Fl-Asja, iċ-Ċina kellha popolazzjoni sitt darbiet ogħla mill-Ġappun, imma PGD 89% ogħla biss; dan jiġi għal madwar tlett darbiet il-popolazzjoni u PGD 38% ogħla jekk wieħed jinkludi kolonji ġappuniżi.
Anki jekk il-vantaġġi ekonomiċi u ta' popolazzjoni tal-Alleati ġew fgati bl-użu tat-tattika tal-Blitkrieg, dawn saru l-fatturi deċisivi fl-1942, u wara d-dħul tal-Istati Uniti u l-Unjoni Sovjetika fin-naħa tal-Alleati, il-gwerra intefgħet fuq linji t'attrizzjoni.</p>
<p>Anki jekk il-kapaċità tal-Alleati li jipproduċu iktar mill-Assi is-soltu titqies li kienet minħabba l-ammont ta' riżorsi naturali li kellhom l-Alleati, fatturi oħra, bħar-riluttanza tal-Ġermanja u l-Ġappun li jħallu lin-nisa jidħlu fis-suq tax-xogħol, il-bombardament strateġiku tal-Alleati u d-dewmien biex il-Ġermanja taqleb għall-ekonomija bellika, ikkontribwew b'mod qawwi ħafna fil-gwerra. Mhux hekk biss, kemm il-Ġermanja u kif ukoll il-Ġappun, qatt ma pjanaw li jiġġieldu gwerra twila, u ma kienux ekwipaġġati għaliha. Biex itejbu l-produzjoni tagħhom, il-Ġermanja u l-Ġappun użaw miljun ta' nies bħala skjavi u furzati, il-Ġermanja użat adwar 12-il miljun persuna, il-maġġoranza tagħhom mil-Lvant tal-Ewropa, filwaqt li l-Ġappun uża 'l fuq minn 18-il miljun ruħ fil-Lvant Imbiegħed. </p>
Okkupazzjoni waqt il-gwerra
<p>Fl-Ewropa, l-okkupazzjoni territorjali ġiet taħt żewġ forom differenti. Fil-punent, fit-tramuntana u fiċ-ċentru tal-Ewropa (Franza, Norveġja, Danimarka, l-Olanda, u l-Boħemja u l-Moravia anessi miċ-Ċekoslovakkja) il-Ġermanja stabbilixxiet politika ekonomika li ġabret madwar 69.5 biljun <ref target="https://mt.wikipedia.org/wiki/Reichsmark_Ġermaniż">reichmark</ref> sal-aħħar tal-gwerra; din is-somma ma tinkludix is-sakkeġġ ta' prodotti industrijali, materjali belliċi, materja prima u prodotti oħra. Għalhekk, id-dħul minn pajjiżi okkupati kien iktar minn 40% tad-dħul minn taxxi fil-Ġermanja, figura li wara żdiedet għal 40% tad-dħul totali tal-Ġermanja għat-tul tal-gwerra.
Fil-Lvant, ir-riżorsi naturali u l-materja prima mwiegħda mill-politika ta' <ref target="https://mt.wikipedia.org/wiki/Lebensraum">lebensraum</ref> qatt ma nkisbu minħabba movimenti fil-frontijiet tal-gwerra u l-kunċett sovjetiku li wara irtirati ma jitħalla xejn li seta' jintuża mill-Ġermaniżi. Bil-kontra tat-territorji okkupati fil-punent, il-politika razzjali nażista kienet tinkoraġġixi brutalità lejn il-popolazzjonijiet Slavi tal-lvant, peress li dawn kienu jitqiesu inferjuri. Kienu ħafna għalhekk il-mejtin f'eżekuzzjonijiet tal-massa u massakri ta' tindif etniku. Minkejja li gruppi ta' reżistenza ġew iffurmati fit-territorji okkupati, dawn ma tantx fixklu attivitajiet ġermaniżi la fil-lvant u lanqas fil-punent, sa tmiem l-1943. </p>
<p>Fl-Asja, il-Ġappun kien isejjaħ lil pajjiżi taħt okkupazzjoni bħala parti mill-i<ref target="https://mt.wikipedia.org/wiki/Sfera_ta'_ko-prosperità_Asjatika">Sfera ta' ko-prosperità Asjatika</ref>, essenzjalment eġemonija ġappuniża f'isem il-liberazzjoni ta' popli kkoloniżati. Minkejja li l-qawwiet ġappuniżi kienu ngħataw merbħa bħala liberaturi minn dominanza Ewropea f'ħafna territorji, il-brutalità eċċesiva tagħhom dawret l-opinjoni pubblika kontrihom fi ftit ġimgħat. Fl-avvanzati inizjali tagħhom il-Ġappuniżi ħatfu madwar 4 miljun barmil żejt mitluqin fir-ritirata Alleata, u sal-1943 kienu kapaċi jżidu l-produzzjoni ta' żejt fl-Indji tal-Lvant Olandiżi għal iktar minn 50 miljun barmil, 76% tal-produzzjoni tal-1940</p>
Avvanzati fit-teknoloġija u fix-xjenza bellika
<p>Matul il-gwerra, l-ajruplani komplew fir-rwolijiet tagħom tal-Ewwel Gwerra Dinjija, dawk ta' rikonjizzjoni, <ref target="https://mt.wikipedia.org/wiki/Fighters">fighters</ref>, <ref target="https://mt.wikipedia.org/wiki/Bombardieri">bombardieri</ref> u għajnuna tat-truppi tal-art, imma kull kamp ġie avvanzat b'mod konsiderevoli. Żewġ żidiet importanti kienu dawk tat-<ref target="https://mt.wikipedia.org/wiki/Trasport_mill-ajru">trasport mill-ajru</ref>, il-kapaċità li tmexxi matejal militari, għodda u truppi, anki jekk f'numri modesti; u l-użu tal-<ref target="https://mt.wikipedia.org/wiki/Bombardament_strateġiku">bombardament strateġiku</ref>, l-użu ko-ordinat tal-bombardieri biex jattakaw bliet jew ċentri ċivili bl-għan li tbaxxi l-produzzjoni u twaqqa' l-moral. Armi ta' kontra l-ajru komplew javvanzaw, biż-żieda ta' difiżi bħar-<ref target="https://mt.wikipedia.org/wiki/Radar">radar</ref> u artillerija kontra l-ajru, bħall-kanun ta'88mm Ġermaniż. Ajruplani bi propulsjoni jet raw l-ewwel operazzjonijiet tagħhom matul din il-gwerra, u anki jekk id-dħul tard tagħhom fil-gwerra ftit li xejn kellu effet fuq ir-riżultat, il-ftit ajruplani li ntużaw matul il-gwerra wasslu għal tibdil enormi fil-flottot t'ajruplani militari u ċivili.</p>
<list type="unordered">
<item><ref target="https://mt.wikipedia.org/wiki/B-17_Flying_Fortress">Boeing B-17e</ref> Amerikani. L-Alleati tilfu 160,000 piloti u 33,700 ajruplani matul il-gwerra bl-ajru fl-Ewropa.</item>
<item><ref target="https://mt.wikipedia.org/wiki/Ġermaniż_Tip_sottomarini_VII">U-995 Tip VIIC</ref> Ġermaniż. Bejn 1939 u 1945, 3500 vapuri merkantili Alleati kienu għerqU bi spiża ta '783 Ġermaniżi u dgħajjes.</item>
<item><ref target="https://mt.wikipedia.org/wiki/T-34">T-34</ref> Sovjetika, il-kanun l-aktar prodott użat tal-gwerra. Aktar minn 57,000 kienu mibnija mill-1945.</item>
</list>
<p>Fil-baħar, filwaqt li avvanzi saru f'kważi kull qasam navali, iż-żewġ żoni ta' żvilupp kkonċnetraw rwieħhom fuq l-aircraft carriers u s-sottomarini. Anki jekk fil-bidu tal-gwerra il-qasam militari ajrunawtiku kellu relattivament suċċessi modesti ħafna, azzjonijiet f' Taranto, Pearl Harbor, il-Baħar Ċiniż tan-Nofsinhar u l-Baħar tal-Koralli malajr stabilixxew lill-aircraft carriers bħala l-iktar bastiment importanti fi gwerra, iktar mill-bastimenti tal-gwerra. Fl-Atlantiku, <ref target="https://mt.wikipedia.org/wiki/Escort_carrier">escort carriers</ref> dehru bħala parti fundamentali tal-konvojs, b'żieda drammatika tar-radju ta' protezzjoni effettiva tal-vapuri u billi soddew it-<ref target="https://mt.wikipedia.org/wiki/Toqba_fl-Atlantiku_ċentrali">toqba fl-Atlantiku ċentrali</ref>. Lil hinn mill-effikaċja tagħhom, il-carriers kienu ħafna iktar ekonomiċi mill-bastiment tal-gwerra minħabba r-roħs relattiv fil-press tal-ajruplani u l-fatt li ma kellhomx bżonn ta' ħxuna fl-armaturi ta' protezzjoni tagħhom. Kulħadd stenna li s-sottomarini, li dehru importanti ħafna fl-ewwel gwerra, kienu ser jerġgħu joħorġu bħala fundamentali fit-tieni waħda. Il-Brittaniċi ffokaw fuq l-iżvilupp ta' miżuri fi sfond ta' gwerra anti-sottomarina, b'tattiċi, għodda u vapuri, bħas-<ref target="https://mt.wikipedia.org/wiki/Sonar">sonar</ref> u l-konvojs; il-Ġermanja ffokat iktar fuq l-iżvilupp offensiv ta' din l-arma, b'diżinji bħas-<ref target="https://mt.wikipedia.org/wiki/Sottomarin_Ġermaniż_Tip_VII">sottomarin Tip VII</ref> u t-tattika <ref target="https://mt.wikipedia.org/wiki/Wolfsrudel_taktik">wolfsrudel</ref>. Bilmod il-mod, teknoloġiji żviluppati kontinwalment mill-Alleati, bħal <ref target="https://mt.wikipedia.org/wiki/Leigh_light">Leigh light</ref>, <ref target="https://mt.wikipedia.org/wiki/Qanfud_(arma)">qanfud</ref>, <ref target="https://mt.wikipedia.org/wiki/Klamar_(arma)">klamar</ref>, u t-<ref target="https://mt.wikipedia.org/wiki/Mark_24_FIDO_Torpedo">torpedos intelliġenti</ref> ħarġu rebbieħa.</p>
<p>Fuq l-art, il-gwerra mbidlet b'mod drastiku mill-frontijiet tal-gwerra statiċi tal-Ewwel Gwerra Dinjija, u saru ħafna iktar fluwdi u mobbli. Bidla importanti kienet il-kunċetti ta' <ref target="https://mt.wikipedia.org/wiki/Armi_kkumbinati">armi kkumbinati</ref>, b'kordinazzjoni stretta ħafna bejn elementi differenti fil-gwerra; it-<ref target="https://mt.wikipedia.org/wiki/Tank">tank</ref>, li kien diġa ntuża fl-għajnuna tal-fanterija fl-ewwel gwerra, evolva biex sar l-arma primarja għal dawn il-qawwiet. Fl-aħħar tas-snin tletin, id-disinji tat-tankijiet tal-gwerra kienu diġa avvanzaw ħafna iktar minn dawk tal-ewwel gwerra, u l- avvanzati tkomplew matul is-snin tal-gwerra, b'żidiet fil-veloċità, armatura u qawwa. Sal-bidu tal-gwerra, ħafna armati kienu jikkunsidraw it-tank bħala l-aħjar arma kontriha nnifisha, u żviluppaw tankijiet għal dak l-iskop speċifiku. Dawn il-ħsibijiet ġew negati bl-attaki diżastrużi ta' tankijiet b'armaturi ħfief kontra xulxin, u bid-duttrina Ġermaniża li tevita ġlied dirett bejn it-tankijiet; dan tal-aħħar, flimkien mal-użu ġermaniż tal-armi kkumbinati, kienu fost l-elementi ta' suċċess fit-tattika tal-<ref target="https://mt.wikipedia.org/wiki/Blitzkrieg">blitzkrieg</ref> fil-Polonja u Franza. Intużaw wkoll ħafna metodi biex jitkissru t-tankijiet, fosthom artillerija indiretta, u kanuni disinjati kontrihom (kemm miġbudin u mixjin b' saħħithom), mini, u suldati b'armi speċjali, u tankijiet oħrajn. 
Anki jekk ħafna armati kienu mekkaniżati, il-fanterija baqgħet tifformas-saħħa prinċipali tal-armati, u matul il-gwerra, ħafna mill-armi tal-fanterija kienu jixbħu jew disinjati fuq dawk tal-ewwel gwerra. Xi uħud mill-avvanzi primarji kienu fl-użu ta' <ref target="https://mt.wikipedia.org/wiki/Machine_gun">machine guns</ref> mobbli, l-iktar eżempju famuż fosthom l- <ref target="https://mt.wikipedia.org/wiki/MG42">MG42</ref> Ġermaniż, u ħafna <ref target="https://mt.wikipedia.org/wiki/Submachine_gun">submachine guns</ref> li kienu tajbin ħafna għal ġlied mill-qrib, f'ġungli jew ċentri urbani. L-<ref target="https://mt.wikipedia.org/wiki/Assault_rifle">assault rifle</ref>, kien żvilupp li sar fl-aħħar tal-gwerra, li kien jagħqqad l-aħjar fost il-vantaġġi tar-<ref target="https://mt.wikipedia.org/wiki/Rifle">rifle</ref> u tas-submachine gun, sar l-istandard tal-armati wara l-gwerra.</p>
<p>Fil-kamp ta' komunikazzjonijiet, ħafna mill-pajjiżi belliġġerenti kbar pruvaw isolvi l-problemi tal-kumplessità u s-sigurtà preżentati fl-użu ta' kodiċi fil-kriptografija billi ħolqu bosta magni apposta, l-iktar famuża fosthom il-<ref target="https://mt.wikipedia.org/wiki/Magna_Enigma">magna Enigma</ref> tal-Ġermanja. <ref target="https://mt.wikipedia.org/wiki/SIGINT">SIGINT</ref> <hi rend="italic">(<hi rend="bold">sig</hi>nals <hi rend="bold">int</hi>elligence)</hi> kien il-proċess li jħassar id-dekriptazjoni, bl-iktar eżempji magħrufa jkunu l-Brittanika <ref target="https://mt.wikipedia.org/wiki/ULTRA">ULTRA</ref> u d-dekriptazzjoni alleata tal-kodiċi navali ġappuniżi. Aspett importanti ieħor tal-<ref target="https://mt.wikipedia.org/wiki/Intelliġenza_militari">intelliġenza militari</ref> kien l-użu t'operazzjonijiet ta' taħwid tal-għadu, operazzjonijiet li l-Alleati użaw għal bosta drabi b'ħafna suċċessi, fosthom l-operazzjonijiet <ref target="https://mt.wikipedia.org/wiki/Operazzjoni_Mincemeat">Mincemeat</ref> u <ref target="https://mt.wikipedia.org/wiki/Operazzjoni_Bodyguard">Bodyguard</ref>, li dawwret l-attenzjoni Ġermaniża mill-invażjonijiet ta' Sqallija u n-Normandija, rispettivament.
Riżultati importanti oħra milħuqa fil-kampijiet tal-inġinjerija u t-teknoloġija li waslu jew matul jew b'riżultat tal-gwerra jinkludu l-<ref target="https://mt.wikipedia.org/wiki/Kompjuter">kompjuters</ref> (<ref target="https://mt.wikipedia.org/wiki/Z3_(kompjuter)">Z3</ref>, <ref target="https://mt.wikipedia.org/wiki/Kompjuter_Colossus">Colossus</ref>, u <ref target="https://mt.wikipedia.org/wiki/ENIAC">ENIAC</ref>), <ref target="https://mt.wikipedia.org/wiki/Bomba_V-1">missili gwidati</ref> u <ref target="https://mt.wikipedia.org/wiki/Rokit_V-2">rokits moderni</ref>, il-<ref target="https://mt.wikipedia.org/wiki/Proġett_Manhattan">Proġett Manhattan</ref> u l-iżvilupp tal-<ref target="https://mt.wikipedia.org/wiki/Armi_nukleari">armi nukleari</ref>, l-iżvilupp ta' <ref target="https://mt.wikipedia.org/wiki/Portijiet_Mulberry">portijiet artifiċjali</ref> u <ref target="https://mt.wikipedia.org/wiki/Operazjoni_Pluto">pajpijiet taż-żejt taħt il-kanal ingliż</ref>.</p>
</text></body></html>