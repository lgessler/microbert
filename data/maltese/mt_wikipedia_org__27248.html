<html><body><text id="wikipedia_mt_wikipedia_org__27248.html" ns="0" revid="270797" sourceurl="https://mt.wikipedia.org/wiki/Tempju_ta%27_Haeinsa" title="Tempju ta' Haeinsa" type="wikipedia">Tempju ta' Haeinsa<figure><caption>It-Tempju ta' Haeinsa</caption></figure>
<p>It-<hi rend="bold">Tempju ta' Haeinsa</hi> (bil-Korean magħruf ukoll bħala 해인사, 海印寺: it-Tempju tal-Mudra tal-Oċean) huwa tempju ewlieni tal-Ordni ta' Jogye (대한불교조계종, 大韓佛敎 曹溪宗) tal-<ref target="https://mt.wikipedia.org/wiki/Buddiżmu">Buddiżmu</ref> Seon Korean li jinsab fil-Park Nazzjonali ta' Gayasan (가야산, 伽倻山), fil-Provinċja tan-Nofsinhar ta' Gyeongsang, il-<ref target="https://mt.wikipedia.org/wiki/Korea_t'Isfel">Korea t'Isfel</ref>. It-Tempju ta' Haeinsa huwa magħruf l-iktar bħala l-post fejn hija maħżuna t-<hi rend="italic">Tripitaka Koreana,</hi> jiġifieri l-kollezzjoni kompluta tal-Iskritturi Buddisti mnaqqxa fuq 81,350 tavla litografika tal-<ref target="https://mt.wikipedia.org/wiki/Injam">injam</ref>, li ilha tinżamm hemmhekk mill-1398.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>It-Tempju ta' Haeinsa huwa wieħed mit-Tempji tat-Tliet Ġojjelli, u jirrappreżenta d-<hi rend="italic">Dharma</hi> jew it-tagħlimiet tal-<ref target="https://mt.wikipedia.org/wiki/Gautama_Buddha">Buddha</ref>. Għadu ċentru attiv fejn jiġi pprattikat il-Buddiżmu Seon (선, 禪) fiż-żminijiet moderni, u kien it-tempju tal-imgħallem Seon influwenti <ref target="https://mt.wikipedia.org/wiki/Seongcheol">Seongcheol</ref> (성철, 性徹), li miet fl-1993.</p>
Storja
<figure><caption>Veduta tat-Tempju ta' Haeinsa mill-għoli</caption></figure>
<p>It-tempju nbena għall-ewwel darba fit-802. Skont leġġenda, żewġ patrijiet Koreani, Suneung u Ijeong, reġgħu lura miċ-<ref target="https://mt.wikipedia.org/wiki/Ċina">Ċina</ref> u fejqu lill-mara tar-re <ref target="https://mt.wikipedia.org/wiki/Aejang_ta'_Silla">Aejang ta' Silla</ref> mill-mard li kellha. Bħala ħajr għall-ħniena ta' Gautama Buddha, ir-re ordna l-kostruzzjoni tat-tempju.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Rakkont ieħor ta' <ref target="https://mt.wikipedia.org/wiki/Choe_Chi-Won">Choe Chi-Won</ref> fid-900 jiddikjara li Suneung u d-dixxiplu tiegħu Ijeong, kisbu l-appoġġ ta' reġina armla li kkonvertit għall-Buddiżmu u mbagħad għenet biex tiffinanzja l-kostruzzjoni tat-tempju.</p>
<p>Il-kumpless tat-tempju ġie rinnovat fis-seklu 10, fl-1488, fl-1622, u fl-1644. <ref target="https://mt.wikipedia.org/wiki/Huirang">Huirang</ref>, is-superjur tal-patrijiet tat-tempju kiseb il-patroċinju tar-re <ref target="https://mt.wikipedia.org/wiki/Taejo_ta'_Goryeo">Taejo ta' Goryeo</ref>. It-Tempju ta' Haeinsa nqered minħabba nirien fl-1817 u reġa' nbena fl-1818.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Waqt rinnovazzjoni oħra fl-1964, instabet libsa rjali ta' <ref target="https://mt.wikipedia.org/wiki/Gwanghaegun_ta'_Joseon">Gwanghaegun ta' Joseon</ref>, li kien responsabbli għar-rinnovazzjoni tal-1622, u iskrizzjoni fuq travu tat-tempju.</p>
<figure><caption>Il-Pavaljun tat-Tanbur fit-Tempju ta' Haeinsa</caption></figure>
<p>Is-sala prinċipali, Daejeokkwangjeon (대적광전, 大寂光殿: is-Sala ta' Silenzju u Dawl Kbir), mhijiex tas-soltu għaliex hija ddedikata lil Vairocana, filwaqt li l-biċċa l-kbira tat-tempji Koreani l-oħra jkollhom xbihat ta' Gautama Buddha fis-swali prinċipali tagħhom.</p>
<p>It-Tempju ta' Haeinsa u r-Repożitorji tat-Tavli Litografiċi tal-Injam tat-<hi rend="italic">Tripiṭaka Koreana</hi> saru <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1995.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Il-Kumitat tal-UNESCO nnota li l-binjiet fejn hija maħżuna t-Tripiṭaka Koreana huma uniċi għaliex l-ebda struttura storika oħra ma ġiet iddedikata b'mod speċifiku għall-preservazzjoni ta' artefatti u t-tekniki li ntużaw kienu partikolarment inġenjużi.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<figure><caption><ref target="https://mt.wikipedia.org/wiki/Statwa">Statwa</ref> tal-Buddha fit-Tempju ta' Haeinsa</caption></figure>
<p>It-tempju fih ukoll diversi teżori uffiċjali tal-Korea t'Isfel, fosthom tinqix realistiku fl-injam ta' patri Buddist u pitturi Buddisti interessanti, pagodi tal-ġebel, u lanterni.</p>
Kriżi
<p>Wara l-indipendenza, meta faqqgħet il-Gwerra Koreana, it-Tempju ta' Haeinsa għadda minn kriżi. F'Settembru 1951, wara l-Battalja ta' Inchon, il-Korea t'Isfel kienet minn fuq fil-gwerra iżda l-<ref target="https://mt.wikipedia.org/wiki/Korea_ta'_Fuq">Korea ta' Fuq</ref> ma rtiratx it-truppi tagħha u xi elf suldat tal-Korea ta' Fuq li kien għad fadal madwar it-Tempju ta' Haeinsa baqgħu jiġġieldu f'għadd ta' <hi rend="italic">guerrillas</hi>. Il-forzi tan-<ref target="https://mt.wikipedia.org/wiki/Nazzjonijiet_Uniti">Nazzjonijiet Uniti</ref> ġew ordnati jibbumbardjaw it-Tempju ta' Haeinsa b'erba' bumbardaturi.</p>
Janggyeong Panjeon (Teżor Nazzjonali Nru 32)
<figure><caption>Il-ħżin ta' wħud mit-tavli litografiċi tal-injam tat-<hi rend="italic">Tripitaka Koreana</hi> fit-Tempju ta' Haeinsa</caption></figure>
<p>Is-swali tal-ħżin magħrufa bħala l-kumpless ta' Janggyeong Panjeon huma r-repożitorji tat-tavli litografiċi tal-injam tat-<hi rend="italic">Tripiṭaka Koreana</hi> fit-Tempju ta' Haeinsa u fl-20 ta' Diċembru 1962 ġew iddeżinjati mill-gvern Korean bħala Teżor Nazzjonali. Huma wħud mill-ikbar faċilitajiet tal-ħżin tal-injam fid-dinja. B'xorti tajba, is-swali ma ġewx affettwati mill-invażjonijiet <ref target="https://mt.wikipedia.org/wiki/Ġappun">Ġappuniżi</ref> tal-Korea (1592-1598) u min-nirien tal-1818 li qerdu l-biċċa l-kbira tal-kumpless tat-tempju. B'kollox, is-swali tal-ħżin ħelsuha ħafif minn seba' nirien kbar u minn bumbardament bi żbrixx matul il-Gwerra Koreana meta bdot ma obdiex l-ordnijiet minħabba li ftakar li fit-tempju kien hemm teżori imprezzabbli.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Il-kumpless ta' Janggyeong Panjeon huwa l-eqdem parti tat-tempju u fih l-81,258 tavla litografika tal-injam tat-<hi rend="italic">Tripiṭaka Koreana</hi>. Għalkemm id-data eżatta tal-kostruzzjoni tal-kumpless mhix ċerta, jingħad li <ref target="https://mt.wikipedia.org/wiki/Sejo_ta'_Joseon">Sejo ta' Joseon</ref> espandih u rrinnovah fl-1457. Il-kumpless huwa magħmul minn erba' swali f'għamla ta' rettangolu u l-istil tagħhom huwa sempliċi ħafna minħabba l-użu tagħhom bħala faċilitajiet tal-ħżin. Is-sala tat-Tramuntana tissejjaħ Beopbojeon (is-Sala tad-<hi rend="italic">Dharma</hi>) u s-sala tan-Nofsinhar tissejjaħ <hi rend="italic">Sudara-jang</hi> (is-Sala tas-Sutri). Dawn iż-żewġ swali prinċipali għandhom tul ta' 60.44 metru, wisa' ta' 8.73 metri, u għoli ta' 7.8 metri. It-tnejn li huma fihom ħmistax-il kamra b'żewġ kmamar jagħtu għal xulxin. Barra minn hekk, hemm żewġ swali żgħar fil-Lvant u fil-Punent li fihom żewġ libreriji żgħar.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>Replika ta' tavla litografika tal-injam tat-<hi rend="italic">Tripitaka Koreana</hi></caption></figure>
<p>Diversi tekniki ta' preservazzjoni inġenjużi jintużaw biex jiġu ppreservati t-tavli litografiċi tal-injam. L-<ref target="https://mt.wikipedia.org/wiki/Arkitett">arkitetti</ref> użaw ukoll in-natura biex tgħinhom jippreservaw it-<hi rend="italic">Tripitaka</hi>. Il-kumpless tal-ħżin inbena fl-ogħla punt tat-tempju, 655 metru 'l fuq mil-livell tal-baħar. Janggyeong Panjeon tħares lejn il-Lbiċ biex jiġi evitat ir-riħ umduż mix-Xlokk mill-wied iktar 'l isfel u l-qċaċet tal-muntanji jilqgħulha mir-riħ kiesaħ mit-Tramuntana. Barra minn hekk, hemm bosta twieqi b'daqs differenti fin-naħat tat-Tramuntana u tan-Nofsinhar taż-żewġ swali prinċipali għall-ventilazzjoni, li jużaw il-prinċipji tal-idrodinamika. It-twieqi ġew installati f'kull sala biex tiġi mmassimizzata l-ventilazzjoni u biex tiġi rregolata t-temperatura. L-artijiet taflin ġew mimlija bil-karbonju, bl-ossidu tal-kalċju, bil-melħ, bil-<ref target="https://mt.wikipedia.org/wiki/Ġebla_tal-ġir">ġebla tal-ġir</ref> u bir-ramel, li jnaqqsu l-umdità meta tagħmel ix-xita billi jassorbu l-indewwa eċċessiva li mbagħad tinżamm matul ix-xhur nexfin tax-xitwa. Is-saqaf huwa magħmul ukoll bit-tafal u l-brekits u r-riffieda tal-injam jipprevjenu bidliet ħesrem fit-temperatura. Barra minn hekk, l-ebda parti mill-kumpless mhi esposta għax-<ref target="https://mt.wikipedia.org/wiki/Xemx">xemx</ref>. Milli jidher, l-<ref target="https://mt.wikipedia.org/wiki/Annimal">annimali</ref>, l-<ref target="https://mt.wikipedia.org/wiki/Insett">insetti</ref>, u l-<ref target="https://mt.wikipedia.org/wiki/Għasfur">għasafar</ref> jevitaw il-kumpless iżda r-raġuni għalfejn dan huwa l-każ mhijiex magħrufa. Dawn il-miżuri sofistikati ta' preservazzjoni ġew akkreditati bħala r-raġuni ewlenija għalfejn it-tavli litografiċi tal-injam waslu sa żminijietna f'kundizzjoni daqstant tajba.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
<p>Fl-1970, kumpless modern tal-ħżin inbena bl-użu ta' tekniki moderni ta' preservazzjoni biex jieħu post il-kumpless attwali iżda meta nstabet il-moffa fit-tavli litografiċi ta' prova, iċ-ċaqliq maħsub ġie kkanċellat u t-tavli litografiċi tal-injam baqgħu fit-Tempju ta' Haeinsa.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
Sit ta' Wirt Dinji
<figure><caption>Mafkar tat-Tempju ta' Haeinsa bħala Sit ta' Wirt Dinji tal-UNESCO</caption></figure>
<p>It-Tempju ta' Haeinsa ġie ddeżinjat bħala Sit ta' Wirt Dinji tal-UNESCO fl-1995.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem"; u l-<hi rend="bold">kriterju (vi)</hi> "Assoċjazzjoni diretta jew tanġibbli ma' avvenimenti jew ma' tradizzjonijiet ħajjin, ma' ideat jew ma' twemmin, jew ma' xogħlijiet artistiċi jew letterarji ta' valur universali straordinarju".<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Turiżmu
<p>It-tempju joffri programmi ta' Soġġorn fit-Tempju fejn il-viżitaturi jistgħu jesperjenzaw il-<ref target="https://mt.wikipedia.org/wiki/Kultura">kultura</ref> Buddista.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
</text></body></html>