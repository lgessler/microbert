<html><body><text id="wikipedia_mt_wikipedia_org__25409.html" ns="0" revid="267643" sourceurl="https://mt.wikipedia.org/wiki/Raffaello" title="Raffaello" type="wikipedia">Raffaello
<p><hi rend="bold">Raffaello</hi>, isem sħiħ <hi rend="italic">Raffaello Sanzio</hi> jew <hi rend="italic">Raffaello Santi</hi>, (28 ta' Marzu jew 6 ta’ April<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, 1483, <ref target="https://mt.wikipedia.org/wiki/Urbino">Urbino</ref>, Dukat ta’ Urbino, l-<ref target="https://mt.wikipedia.org/wiki/Italja">Italja</ref> — 6 ta’ April, 1520, <ref target="https://mt.wikipedia.org/wiki/Ruma">Ruma</ref>, Stati Papali, l-<ref target="https://mt.wikipedia.org/wiki/Italja">Italja</ref>), pittur u <ref target="https://mt.wikipedia.org/wiki/Arkitett">arkitett</ref> tar-<ref target="https://mt.wikipedia.org/wiki/Rinaxximent">Rinaxximent</ref> Għoli Taljan. Raffaello huwa magħruf l-iktar għall-Madonni tiegħu u għall-kompożizzjonijiet kbar bil-figuri fil-<ref target="https://mt.wikipedia.org/wiki/Belt_tal-Vatikan">Vatikan</ref>. Ix-xogħol tiegħu huwa ammirat għaċ-ċarezza tal-forma u l-faċilità tal-kompożizzjoni u għar-rappreżentazzjoni viżwali tal-ideal Neoplatoniku tal-grandjożità umana.</p>
L-ewwel snin f'Urbino
<p>Raffaello kien iben Giovanni Santi u Magia di Battista Ciarla; ommu mietet fl-1491. Missieru kien, skont l-artist u bijografu tas-seklu 16, <ref target="https://mt.wikipedia.org/wiki/Giorgio_Vasari">Giorgio Vasari</ref>, pittur "ta' ebda mertu kbir".<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Madankollu kien bniedem kolt li kien f'kuntatt kontinwu mal-ideat artistiċi avvanzati ta' dak iż-żmien fil-qorti ta' Urbino. Lil ibnu tah l-ewwel tagħlim fil-<ref target="https://mt.wikipedia.org/wiki/Pittura">pittura</ref>, u, qabel mewtu fl-1494, meta Raffaello kellu biss 11-il sena, introduċieh għall-<ref target="https://mt.wikipedia.org/wiki/Filosofija">filosofija</ref> umanistika tal-qorti.</p>
<p>Urbino kien sar ċentru tal-<ref target="https://mt.wikipedia.org/wiki/Kultura">kultura</ref> matul il-ħakma tad-Duka Federico da Montefeltro, li inkuraġġixxa <ref target="https://mt.wikipedia.org/wiki/L-Arti">l-arti</ref> u attira fil-qorti tiegħu nies ta' talent kbir, fosthom <ref target="https://mt.wikipedia.org/wiki/Donato_Bramante">Donato Bramante</ref>, <ref target="https://mt.wikipedia.org/wiki/Piero_della_Francesca">Piero della Francesca</ref>, u <ref target="https://mt.wikipedia.org/wiki/Leon_Battista_Alberti">Leon Battista Alberti</ref>. Għalkemm Raffaello kien ħa jkun influwenzat minn artisti mill-ikbar f'<ref target="https://mt.wikipedia.org/wiki/Firenze">Firenze</ref> u <ref target="https://mt.wikipedia.org/wiki/Ruma">Ruma</ref>, Urbino kien il-bażi għat-tagħlim ta' wara kollu tiegħu. Barra minn hekk, il-vitalità kulturali tal-belt x'aktarx stimulat il-prekoċità eċċezzjonali tal-artist żagħżugħ, li, anke fil-bidu tas-seklu 16, meta bilkemm kellu 17-il sena, kien diġà wera talent straordinarju.</p>
Apprendistat f'Perugia
<figure><caption><hi rend="italic">Iż-Żwieġ tal-Madonna</hi></caption></figure>
<p>Id-data ta' meta Raffaello mar <ref target="https://mt.wikipedia.org/wiki/Perugia">Perugia</ref> mhijiex magħrufa, iżda diversi studjużi jagħtu l-1495. L-ewwel xhieda tal-attività ta’ Raffaello bħala pittur tinstab Perugia f’dokument tal-10 ta’ Diċembru 1500, li jiddikjara li l-pittur żagħżugħ, dak iż-żmien diġà msejjaħ "maestro", ingħata kummissjoni biex jgħin fil-pittura ta' titular li kellu jitlesta sat-13 ta' Settembru 1502. Minn dan naraw ċar li Raffaello kien diġà ta prova tal-abbiltá tiegħu, tant li bejn l-1501 u l-1503 irċieva kummissjoni pjuttost importanti - biex ipinġi l-<hi rend="italic">Inkurunazzjoni tal-Madonna</hi> għall-<ref target="https://mt.wikipedia.org/wiki/Kappella">Kappella</ref> Oddi fil-Knisja ta' <ref target="https://mt.wikipedia.org/wiki/San_Franġisk_t'Assisi">San Franġisk</ref>, Perugia (u li issa qiegħda fil-Vatikan). Il-pittur kbir Umbrijan <ref target="https://mt.wikipedia.org/wiki/Pietro_Perugino">Pietro Perugino</ref> kien qiegħed jaħdem fuq l-affreski fil-<hi rend="italic">Collegio del Cambio</hi> f’Perugia bejn l-1498 u l-1500, u b'hekk Raffaello, bħala membru tal-istudjo ta' Perugino seta' jitgħallem ħafna mingħandu fis-<ref target="https://mt.wikipedia.org/wiki/Sengħa">sengħa</ref> tiegħu. </p>
<p>Barra dan it-tagħlim prattiku, Raffaello kien influwenzat ukoll mill-istil skwiżit u kalm ta’ Perugino. <hi rend="italic">L-Għoti  taċ-Ċwievet lil San Pietru</hi>, impinġija fl-1481-1482 minn Perugino għall-<ref target="https://mt.wikipedia.org/wiki/Kappella_Sistina">Kappella Sistina</ref> tal-palazz tal-Vatikan, ispirat l-ewwel xogħol kbir ta’ Raffaello, <hi rend="italic">Iż-Żwieġ tal-Madonna</hi> (1504). L-influwenza ta’ Perugino tidher fl-enfasi fuq il-perspettiva, fir-relazzjonijiet gradati bejn il-figuri u l-arkitettura, u fil-ħlewwa lirika tal-figuri. Minkejja dan, anke f’din il-pittura bikrija, jidher ċar li s-sensibilità ta’ Raffaello kienet differenti minn dik tal-<ref target="https://mt.wikipedia.org/wiki/Għalliem">għalliem</ref> tiegħu. Id-dispożizzjoni tal-figuri hija marbuta mal-arkitettura b’mod inqas riġidu, u d-dispożizzjoni ta’ kull figura relattiva għall-oħrajn hija aktar informali u animata. Il-ħlewwa tal-figuri u r-relazzjoni ġentili bejniethom ma nsibux bħalhom fix-xogħol ta’ Perugino.</p>
<p>It-tliet pitturi żgħar li pinġa Raffaello ftit wara <hi rend="italic">Iż-Żwieġ tal-Madonna</hi> --<hi rend="italic">Viżjoni ta’ Kavallier, Tliet Grazzji,</hi> u <hi rend="italic">San Mikiel</hi> -- huma eżempji tal-ikbar sengħa ta’ pittura narrattiva, fejn naraw minbarra l-freskezza taż-żgħożija, kapaċità li qiegħda timmatura biex tikkontrolla l-elementi tal-istil tiegħu. Għalkemm kien tgħallem ħafna minn Perugino, Raffaello fl-aħħar tal- 1504 ħass il-bżonn li jfittex pitturi oħra biex jitgħallem minnhom; jidher ċar li x-xewqa li kellu li jitgħallem kienet qiegħda ġġegħlu jħares lil hinn minn Perugia.</p>
Firenze
<p>Vasari jirrakkonta b'mod vag li Raffaello mar <ref target="https://mt.wikipedia.org/wiki/Siena">Siena</ref> mal-pittur Peruġin <ref target="https://mt.wikipedia.org/wiki/Bernardino_Pinturicchio">Bernardino Pinturicchio</ref> u mbagħad baqa' sejjer Firenze, attirat minn dak li sema' dwar ix-xogħol li <ref target="https://mt.wikipedia.org/wiki/Leonardo_da_Vinci">Leonardo da Vinci</ref> u <ref target="https://mt.wikipedia.org/wiki/Mikelanġlu">Mikelanġlu</ref> kienu qegħdin iwettqu f'dik il-belt. Fil-ħarifa tal-1504 Raffaello żgur kien wasal Firenze. Ma nafux jekk din kinitx l-ewwel żjara tiegħu f'Firenze, iżda, kif jixhdu x-xogħlijiet tiegħu, kien madwar l-1504 li l-ewwel ġie f'kuntatt sewwa ma' din iċ-ċiviltà artistika, li saħħet l-ideat kollha li kien diġà kiseb waqt li fetħitlu orizzonti ġodda u aktar fil-wisa'. Vasari jikteb li ma studjax biss ix-xogħlijiet ta' Leonardo, Mikelanġlu, u <ref target="https://mt.wikipedia.org/wiki/Fra_Bartolomeo">Fra Bartolomeo</ref>, li kienu l-maestri tar-Rinaxximent Għoli, iżda wkoll "l-affarijiet qodma ta' <ref target="https://mt.wikipedia.org/wiki/Masaccio">Masaccio</ref>", pijunier tan-naturaliżmu li mmarka l-qtugħ tar-Rinaxximent bikri mill-Gotiku.</p>
<p>Xorta waħda, l-għalliema prinċipali tiegħu f'Firenze kienu Leonardo u Mikelanġlu. Ħafna mix-xogħlijiet li ħoloq Raffaello bejn l-1505 u l-1507, l-aktar is-sensiela kbira ta’ Madonni fosthom Il-<hi rend="italic">Madonna tal-Gardell</hi> (c. 1505), il-<hi rend="italic">Madonna del Prato</hi> (c. 1505), il-<hi rend="italic">Madonna ta' Esterházy</hi> (c. 1505-1507), u <hi rend="italic">La Belle Jardinière</hi> (c. 1507), fihom ħafna xhieda tal-influwenza ta’ Leonardo, li kien ilu jagħmel innovazzjonijiet kbar fil-pittura mill-1480. Raffaello kien influwenzat b’mod partikolari mill-pitturi tal-Madonna u l-Bambin ma' Sant'Anna ta’ Leonardo, li fihom insibu ambjentazzjoni intima u sempliċi rari fl-arti tas-seklu 15. Mill-Fjorentini Raffaello tgħallem il-metodu għall-bini tal-kompożizzjonijiet tiegħu li fil-fond għandhom mases piramidali ta' fiġuri; il-figuri huma miġbura f'unità waħda, filwaqt li kull waħda minnhom tibqa' żżomm l-individwalità u l-forma tagħha. Il-karatteristiċi ġodda tal-unità tal-kompożizzjoni u tat-tneħħija ta' kulma mhuwiex meħtieġ jiddistingwu x-xogħlijiet li pinġa f’Firenze. Raffaello tgħallem ħafna wkoll mit-tekniki tad-tidwil ta’ Leonardo; għamel użu moderat tal-<hi rend="italic">chiaroscuro</hi> ta’ Leonardo (jiġifieri, kuntrast qawwi bejn id-dawl u d-dlam), u kien influwenzat b’mod speċjali mill-i<hi rend="italic">sfumato</hi> tiegħu (jiġifieri, l-użu ta’ sfumatura fina u ħafifa għall-aħħar minflok linja biex tiddefinixxi l-forom u l-karatteristiċi). Raffaello għadda lil Leonardo, madankollu, fil-ħolqien ta' tipi ġodda ta' figuri li l-uċuh tondi u ġentili tagħhom juru sentimenti mhux komplikati u tipikament umani imma mgħollijin għal perfezzjoni u għal serenità sublimi.</p>
<figure><caption><hi rend="italic">Id-Depożizzjoni ta' Kristu</hi></caption></figure>
<p>Fl-1507 Rafael kiseb kummissjoni biex ipinġi d-<hi rend="italic">Depożizzjoni ta’ Kristu</hi>. F’dan ix-xogħol jidher ċar li Raffaello ried jitgħallem minn Mikelanġlu l-possibbiltajiet espressivi tal-anatomija umana. Iżda Raffaello kien differenti minn Leonardo u Mikelanġlu, li t-tnejn kienu pitturi ta' intensità skura u ta' eċitament, fis-sens li xtaq jiżviluppa stil aktar kalm u aktar estrovert li jservi bħala forma ta' komunikazzjoni viżwali għall-poplu, li jista' jifhmu kulħadd.</p>
L-aħħar snin f'Ruma
<p>Raffaello ġie imsejjaħ Ruma lejn l-aħħar tal-1508 mill-Papa <ref target="https://mt.wikipedia.org/wiki/Ġulju_II">Ġulju II</ref>, fuq suġġeriment tal-arkitett <ref target="https://mt.wikipedia.org/wiki/Donato_Bramante">Donato Bramante</ref>, li sejjaħ lil Raffaello biex imur Ruma. Dak iż-żmien Raffaello ma kienx magħruf ħafna hemmhekk, iżda ż-żagħżugħ ma damx ma ħalla impressjoni profonda fuq Ġulju u l-qorti Papali, u l-awtorità tiegħu bħala maestro kibret ma' kull jum. Raffaello kien mogħni b'dehra sabiħa u b'seħer personali kbir minbarra t-talenti artistiċi prodiġjużi li kellu, u fl-aħħar tant sar popolari li beda jisejjaħ "il-prinċep tal-pitturi".</p>
<p>Raffaello għadda l-aħħar 12-il sena tal-ħajja qasira tiegħu f'Ruma. Kienu snin ta' attività sfrenata u ta' kapolavur wara l-ieħor. L-ewwel impieg tiegħu fil-belt kien biex ipinġi ċiklu ta’ affreski f’sensiela ta’ kmamar ta’ daqs medju fl-appartamenti Papali tal-Vatikan li fihom kien jgħix u jaħdem Ġulju nnifsu; dawn il-kmamar huma magħrufa sempliċement bħala <hi rend="italic">Le Stanze</hi>: <hi rend="italic">La Stanza della Segnatura</hi> (1508-1511) u <hi rend="italic">La Stanza d’Eliodoro</hi> (1512-1514) kienu mżejna prattikament għalkollox minn Raffaello stess; l-affreski f'<hi rend="italic">La Stanza dell’Incendio</hi> (1514-1517), għalkemm iddisinjati minn Raffaello, kienu fil-biċċa l-kbira esegwiti mill-bosta assistenti u studenti tiegħu.</p>
<p>Id-dekorazzjoni ta’ <hi rend="italic">La Stanza della Segnatura</hi> kienet forsi l-akbar xogħol ta’ Raffaello. Ġulju II kien raġel kolt ħafna li ġab madwaru l-iktar nies famużi tar-Rinaxximent. Kien fada lil Bramante bil-bini tal-bażilika l-ġdida ta’ San Pietru biex tissostitwixxi l-knisja oriġinali tas-seklu 4; talab lil Michelangelo biex jeżegwixxi l-qabar tiegħu u ġiegħlu kontra qalbu jżejjen is-saqaf tal-Kappella Sistina; u, meta ntebaħ bil-ġenju ta’ Raffaello, tah f’idejh l-interpretazzjoni tal-iskema filosofika tal-affreski f'<hi rend="italic">La Stanza della Segnatura</hi>. It-tema tagħha kienet il-ġustifikazzjoni storika tal-poter tal-<ref target="https://mt.wikipedia.org/wiki/Knisja_Kattolika">Knisja Kattolika Rumana</ref> permezz tal-filosofija Neoplatonika.</p>
<figure><caption>L-Iskola ta' Ateni</caption></figure>
<p>Fuq l-erba’ ħitan ewlenin f'<hi rend="italic">La Stanza della Segnatura</hi> hemm l-affreski <hi rend="italic">d-Diżgwid</hi> u <hi rend="italic">L-Iskola ta’ Ateni</hi> fuq il-ħitan il-kbar u <hi rend="italic">Parnassu</hi> u <hi rend="italic">Il-Virtujiet Kardinali</hi> fuq il-ħitan iż-żgħar. L-iktar tnejn importanti minn dawn l-affreski huma <hi rend="italic">Id-Diżgwid</hi> u <hi rend="italic">L-Iskola ta’ Ateni</hi>. Id-Diżgwid, li turi viżjoni ċelestjali ta' <ref target="https://mt.wikipedia.org/wiki/Alla_l-Missier">Alla</ref> u l-profeti u l-appostli tiegħu 'l fuq minn ġabra ta' rappreżentanti, tal-passat u tal-preżent, tal-Knisja Kattolika Rumana, tidentifika permezz tal-ikonografija tagħha t-trijonf tal-knisja mat-trijonf tal-verità. <hi rend="italic">L-Iskola ta' Ateni</hi> hija allegorija kumplessa tal-filosofija, li turi lil <ref target="https://mt.wikipedia.org/wiki/Platun">Platun</ref> u <ref target="https://mt.wikipedia.org/wiki/Aristotli">Aristotli</ref> mdawra minn filosfi, tal-imgħoddi u tal-ġejjieni, f'ambjent arkitettoniku mill-isbaħ, li tirrappreżenta l-kontinwità storika tal-ħsieb Platoniku. <hi rend="italic">L-Iskola ta’ Aten</hi>i hija forsi l-iktar famuża mill-affreski kollha ta’ Raffaello, u waħda mill-aqwa opri artistiċi tar-Rinaxximent Għoli. F'dil-pittura Raffaello jimla spazju ordnat b'figuri f'ħafna pożi u ġesti, imma jikkontrollah b'tali mod li grupp wieħed ta' figuri jwassal għall-ieħor u jiġbed l-għajn lejn il-figuri ċentrali ta' Platun u Aristotli fil-punt konverġenti tal-ispazju perspettivali. L-ispazju li fih hemm jiltaqgħu l-filosfi huwa definit mill-kolonni u s-saqaf bl-arkati ta’ bażilika kbira bbażata fuq id-disinn ta’ Bramante għad-disinn tal-Bażilika l-ġdida ta’ San Pietru f’Ruma. L-effett ġenerali tal-affresk huwa wieħed ta’ kalma, ċarezza u ekwilibriju maestuż.</p>
<figure><caption>In-Nar fil-Borgo</caption></figure>
<p>Għall-ħabta tal-istess żmien, probabbilment fl-1511, Raffaello pinġa suġġett aktar sekulari, <hi rend="italic">It-Trijonf ta’ Galatea</hi>, fil-Villa Farnesina f’Ruma; dan ix-xogħol kien forsi l-aktar evokazzjoni li rnexxiet tal-ispirtu ħaj tal-antikità Klassika fir-Rinaxximent Għoli. Sadanittant, id-dekorazzjoni tal-appartamenti Papali ta' Raffaello kompliet wara l-mewt ta' Ġulju fl-1513 u fil-pontifikat suċċessiv ta' <ref target="https://mt.wikipedia.org/wiki/Papa_Ljun_X">Ljun X</ref> sal-1517. B'kuntrast mal-allegoriji ġeneralizzati f'<hi rend="italic">La Stanza della Segnatura</hi>, id-dekorazzjonijiet fit-tieni kamra, <hi rend="italic">La Stanza d'Eliodoro</hi>, juru ġrajjiet mirakulużi speċifiċi fl-istorja tal-knisja <ref target="https://mt.wikipedia.org/wiki/Kristjaneżmu">Nisranija</ref>. L-erba' suġġetti prinċipali huma <hi rend="italic">It-Tkeċċija ta' Heliodorus mit-Tempju</hi>, <hi rend="italic">Il-Quddiesa f'Bolsena</hi>, <hi rend="italic">Il-Ħelsien ta' San Pietru</hi>, u l-<hi rend="italic">Iljun Ii waqqaf lil Attila</hi>. Dawn l-affreski huma aktar profondi u aktar rikki fl-ilwien minn dawk fil-kamra ta’ qabel, u juru qawwa ġdida min-naħa ta’ Raffaello kemm fis-suġġetti drammatiċi tagħhom kif ukoll fl-effetti mhux tas-soltu tad-dawl. <hi rend="italic">Il-Ħelsien ta’ San Pietru</hi>, pereżempju, huwa xena ta’ billejl u fih tliet effetti ta’ dawl differenti — id-dawl tal-<ref target="https://mt.wikipedia.org/wiki/Qamar">qamar</ref>, it-torċa li tinġarr minn suldat, u d-dawl sopranaturali ħiereġ minn anġlu. Raffaello ħalla l-assistenti tiegħu jiddekoraw <hi rend="italic">La Stanza dell’Incendio</hi>, ħlief affresk wieħed, <hi rend="italic">In-Nar fil-Borgo</hi>, li fih jidher ċar kemm kien qiegħed fittex inċidenti pittoreski aktar drammatiċi u l-istudju kontinwu tiegħu ta’ suġġetti maskili għerwenin.</p>
<p>Fil-Madonni li Raffaello pinġa f'Ruma jitbiegħed mis-serenità u mill-ġentilezza tax-xogħlijiet ta' qabel biex jenfasizza l-kwalitajiet ta' enerġija u grandjożità. Il-<hi rend="italic">Madonna ta' Alba</hi> (1508) hi eżempju perfett tal-ħlewwa trankwilla tal-Madonni Fjorentini iżda fl-istess ħin turi maturità ġdida ta’ espressjoni emozzjonali u sofistikazzjoni teknika suprema fil-pożi tal-figuri. Warajha kien hemm il-<hi rend="italic">Madonna di Foligno</hi> (1510) u l-<hi rend="italic">Madonna Sistina</hi> (1513), li juru kemm ir-rikkezza tal-ilwien kif ukoll l-awdaċja ġdida fl-invenzjoni kompożizzjonali tipika tal-perjodu Ruman ta’ Raffaello. Uħud mill-Madonni l-oħra ta' dak iż-żmien, bħall-<hi rend="italic">Madonna ta' Franġisku I</hi>, huma notevoli għall-eleganza raffinata tagħhom.</p>
<list type="unordered">
<item>Madonna ta' Alba</item>
<item>Madonna di Foligno</item>
<item>Madonna Sistina</item>
</list>
<p>Minbarra s-suċċessi l-oħra tiegħu, Raffaello sar l-iktar ritrattist importanti f'Ruma matul l-ewwel għoxrin sena tas-seklu 16. Introduċa modi ġodda ta’ preżentazzjoni u sitwazzjonijiet psikoloġiċi ġodda għall-mudelli tiegħu, kif jidher fir-ritratt ta’ <hi rend="italic">Ljun X b’Żewġ Kardinali</hi> (1517-1519). L-aħjar xogħol ta’ Raffaello f'dan il-ġeneru huwa forsi r-<hi rend="italic">Ritratt ta’ Baldassare Castiglione</hi> (1516), studju tal-karattru brillanti u impressjonanti.</p>
<p>Ljun X kkummissjona lil Raffaello biex jiddisinja 10 arazzi kbar biex jiddendlu mal-ħitan tal-Kappella Sistina. Seba’ mill-10 disinni preparatorji ta’ daqs sħiħ tlestew sal-1516, u l-arazzi minsuġa fuqhom iddendlu f’posthom fil-kappella sal-1519. Fil-pitturi <hi rend="italic">Ananija</hi>, <hi rend="italic">Il-Fejqan taz-Zopp</hi>, <hi rend="italic">L-Għama ta’ Elize</hi>, <hi rend="italic">Is-Sagrifiċċju f’Lystra</hi>, u <hi rend="italic">San Pawl Jipprietka f’Ateni</hi>, Raffaello ħoloq prototipi li kienu ħa jinfluwenzaw it-tradizzjoni Ewropea tal-pittura tal-istorja narrattiva għal ħafna sekli wara. Id-disinni preparatorji juru s-sens drammatiku qawwi ta’ Raffaello, l-użu tiegħu ta’ ġesti u espressjonijiet tal-wiċċ biex juri l-emozzjoni, u l-inkorporazzjoni ta’ ambjenti fiżiċi kredibbli kemm mid-dinja naturali kif ukoll minn dik tal-arkitettura Rumana tal-qedem.</p>
<p>Waqt li kien qiegħed jaħdem f'<hi rend="italic">La Stanza della Segnatura</hi>, Raffaello għamel ukoll l-ewwel xogħol arkitettoniku tiegħu, billi ddisinja l-Knisja ta’ Sant’Eligio degli Orefici. Fl-1513 il-bankier Agostino Chigi, li Raffaello kien diġà ddekora l-Villa Farnesina  tiegħu, ikkummissjonah biex jiddisinja u jżejjen il-kappella funerarja tiegħu fil-Knisja ta’ Santa Maria del Popolo. Fl-1514 Ljun X għażlu biex jaħdem fuq il-Bażilika ta San Pietru flimkien ma’ Bramante; meta Bramante miet aktar tard dik is-sena, Raffaello ħa x-xogħol f'idejh u biddel il-pjanti tal-knisja minn disinn Grieg, jew fit-tond, għal wieħed disinn Latin, jew fit-tul.</p>
<p>Raffaello kien ukoll student ħerqan tal-arkeoloġija u tal-iskultura Greco-Rumana tal-qedem, li l-eki tagħha jidhru fil-pitturi tiegħu tal-figura umana matul il-perjodu Ruman. Fl-1515 Ljun X inkarigah bis-superviżjoni tal-preżervazzjoni tal-irħamijiet li kellhom iskrizzjonijiet ta' valur bil-Latin; sentejn wara nħatar kummissarju tal-antikitajiet għall-belt, u fassal mappa arkeoloġika ta' Ruma. Raffaello sa dan iż-żmien kien inkarigat mid-diversi proġetti artistiċi kollha tal-papat f’Ruma, li kienu jinvolvu l-arkitettura, il-pittura u d-dekorazzjoni, u l-preżervazzjoni tal-antikitajiet.</p>
<figure><caption><hi rend="italic">It-Trasfigurazzjoni</hi></caption></figure>
<p>L-aħħar kapulavur ta’ Raffaello kien <hi rend="italic">It-Trasfigurazzjoni</hi> (ikkummissjonata minn Giulio Kardinal de’ Medici fl-1517), titular enormi li kien għadu mhux lest meta miet u komplieh l-assistent tiegħu Giulio Romano. <hi rend="italic">It-Trasfigurazzjoni</hi> hija xogħol kumpless li jgħaqqad l-irfinar formali estrem u l-eleganza kbira fl-eżekuzzjoni ma' atmosfera ta' tensjoni u vjolenza kkomunikata mill-ġesti aġitati ta' gruppi ta' figuri qrib xulxin. Juri sensibilità ġdida li qisha tbassar dinja ġdida, imqallba u dinamika. Fis-sentiment u l-kompożizzjoni tiegħu, il-kapulavur inawgura l-moviment <ref target="https://mt.wikipedia.org/wiki/Manjeriżmu">Manjerista</ref> u għandu t-tendenza lejn espressjoni li tista' saħansitra tissejjaħ Barokka.</p>
<p>Raffaello miet fl-eta ta' 37 sena. Il-quddiesa tal-funeral tiegħu ġiet iċċelebrata fil-Vatikan, <hi rend="italic">it-Trasfigurazzjoni</hi> tiegħu tqiegħdet f’ras il-katafalk, u ġismu ndifen fil-Pantheon f’Ruma.</p>


Biblijografija
<list type="unordered"><item>Cecil Gould, <hi rend="italic">The Sixteenth Century Italian Schools</hi>, National Gallery Catalogues, Londra 1975, <ref target="https://mt.wikipedia.org/wiki/Speċjali:SorsiKotba/0-947645-22-5">ISBN0-947645-22-5</ref></item>
<item>Leopold D. Ettlinger u Helen S. Ettlinger, <hi rend="italic">Raphael</hi>, Oxford: Phaidon, 1987, <ref target="https://mt.wikipedia.org/wiki/Speċjali:SorsiKotba/0714823031">ISBN0714823031</ref></item>
<item>Roger Jones u Nicholas Penny, <hi rend="italic">Raphael</hi>, Yale, 1983, <ref target="https://mt.wikipedia.org/wiki/Speċjali:SorsiKotba/0-300-03061-4">ISBN0-300-03061-4</ref></item>
<item>David Landau u Peter Parshall, <hi rend="italic">The Renaissance Print</hi>, Yale, 1996, <ref target="https://mt.wikipedia.org/wiki/Speċjali:SorsiKotba/0-300-06883-2">ISBN0-300-06883-2</ref></item>
<item>Lisa Pon, <hi rend="italic">Raphael, Dürer, u Marcantonio Raimondi, Copying and the Italian Renaissance Print</hi>, 2004, Yale UP, <ref target="https://mt.wikipedia.org/wiki/Speċjali:SorsiKotba/978-0-300-09680-4">ISBN978-0-300-09680-4</ref></item>
<item>John Shearman, <hi rend="italic">Raphael in Early Modern Sources 1483–1602</hi>, 2003, Yale University Press, <ref target="https://mt.wikipedia.org/wiki/Speċjali:SorsiKotba/0-300-09918-5">ISBN0-300-09918-5</ref></item>
<item>Giorgio Vasari, <hi rend="italic">Le vite de' più eccellenti pittori, scultori e architettori</hi>, <hi rend="italic">Vita di Raffaello da Urbino</hi>, Firenze 1568.</item>
<item>Heinrich Wölfflin, <hi rend="italic">Classic Art; An Introduction to the Renaissance</hi>, 1952), Phaidon, New York.</item></list>
</text></body></html>