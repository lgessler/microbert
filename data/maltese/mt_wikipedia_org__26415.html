<html><body><text id="wikipedia_mt_wikipedia_org__26415.html" ns="0" revid="267620" sourceurl="https://mt.wikipedia.org/wiki/Kolomenskoye" title="Kolomenskoye" type="wikipedia">Kolomenskoye<figure><caption>Kolomenskoye</caption></figure>
<p><hi rend="bold">Kolomenskoye</hi> (bir-Russu: Коло́менское) hija eks proprjetà rjali li tinsab diversi kilometri lejn ix-Xlokk taċ-ċentru tal-belt ta’ <ref target="https://mt.wikipedia.org/wiki/Moska">Moska</ref>, ir-<ref target="https://mt.wikipedia.org/wiki/Russja">Russja</ref>, fit-triq antika li twassal għar-raħal ta’ <ref target="https://mt.wikipedia.org/wiki/Kolomna">Kolomna</ref> (minn fejn oriġina l-isem). Iż-żona xenika hija kbira 390 ettaru u tħares lejn ix-xtut weqfin tax-xmara <ref target="https://mt.wikipedia.org/wiki/Moskva">Moskva</ref>. Kolomenskoye saret parti minn Moska fis-snin 60 tas-seklu 20. Is-sit tniżżel fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1994.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
Kolonna l-Bajda ta’ Kolomenskoye
<figure><caption>Veduta ta’ Kolomenskoye mill-ajru</caption></figure>
<p>Ir-raħal ta’ Kolomenskoye ssemma għall-ewwel darba fit-testment ta’ <ref target="https://mt.wikipedia.org/wiki/Ivan_Kalita">Ivan Kalita</ref> (1339). Maż-żmien, ir-raħal żviluppa bħala proprjetà favorita fil-kampanja tal-prinċpijiet il-kbar tar-Russja Muskovita. L-ewwel struttura eżistenti kienet il-Knisja tat-Tlugħ is-Sema (1532), li nbniet b’ġebla bajda biex tfakkar it-twelid tant mistenni ta’ eredi tat-tron, jiġifieri <ref target="https://mt.wikipedia.org/wiki/Ivan_IV_tar-Russja">Ivan it-Terribbli</ref>. Billi kienet l-ewwel knisja tal-ġebel b’koppla ġejja għall-ponta u li tixbah tinda, il-“Kolonna l-Bajda” mhux tas-soltu (kif kultant tiġi msejħa) tirrappreżenta ċeżura kbira mit-tradizzjoni <ref target="https://mt.wikipedia.org/wiki/Biżantini">Biżantina</ref>.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>Il-knisja għandha pjanta b’għamla ta’ salib (<hi rend="italic">podklet</hi>), qafas ottagonali (<hi rend="italic">chetverik</hi>), u “tinda” ottagonali ġejja għall-ponta, b’koppla żgħira fuqha. Il-pilastri dojoq fuq il-ġnub taċ-<hi rend="italic">chetverik</hi>, il-gwarniċi tat-twieqi b’għamla ta’ vleġġa, it-tliet livelli tal-<hi rend="italic">kokoshniks</hi> (ħnejjiet semiċirkolari dekorattivi) u r-ritmu kwiet tat-taraġ imsaqqaf u tal-galleriji miftuħa jenfasizzaw it-tendenza dinamika ta’ dan il-kapulavur tal-arkitettura Russa. Huwa maħsub li l-kompożizzjoni vertikali kollha ġiet mislufa mill-knejjes tal-<ref target="https://mt.wikipedia.org/wiki/Injam">injam</ref> bis- saqaf imqabbeż tat-Tramuntana tar-Russja.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
Palazz il-kbir u strutturi oħra
<figure><caption>Il-Knisja tal-injam ta’ San Ġorġ fil-Mużew-Riżerva ta’ Kolomenskoye f’Moska</caption></figure>
<p>Il-Kżar <ref target="https://mt.wikipedia.org/wiki/Alexis_I">Alexis I</ref> ordna li l-istrutturi preċedenti kollha tal-injam f’Kolomenskoye jiġu mġarrfa u minflok bena il-palazz il-kbir ġdid tal-injam, rinomat għas-saqaf imżejjen tiegħu qisu tal-ħrejjef. Il-barranin irreferew għal dan il-labirint enormi ta’ kurituri kumplessi u 250 kamra, bħala t-“Tmien Għaġeb tad-Dinja”. Għalkemm bażikament kien biss palazz tas-sajf, kien ir-residenza favorita tal-Kżar Alexis I. L-Imperatriċi futura <ref target="https://mt.wikipedia.org/wiki/Elizabeth_Petrovna">Elizabeth Petrovna</ref> twieldet fil-palazz fl-1709, u l-Kżar <ref target="https://mt.wikipedia.org/wiki/Pietru_l-Kbir">Pietru l-Kbir</ref> qatta’ parti minn żgħożitu fil-palazz. Mat-tluq imperjali lejn <ref target="https://mt.wikipedia.org/wiki/San_Pietruburgu">San Pietruburgu</ref>, il-palazz ġie mitluq, tant li <ref target="https://mt.wikipedia.org/wiki/Katerina_II_tar-Russja">Katerina II</ref> rrifjutat li tagħmlu r-residenza tagħha f’Moska. Skont l-ordnijiet tagħha, il-palazz tal-injam twaqqa’ fl-1768, u ġie sostitwit bi struttura ħafna iktar modesta magħmula mill-ġebel u mill-brikks.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<figure><caption>Veduta panoramika ta’ Kolomenskoye fis-seklu 18. Kopja bl-akwarelli tat-tpinġija oriġinali ta’ <ref target="https://mt.wikipedia.org/wiki/Giacomo_Quarenghi">Giacomo Quarenghi</ref></caption></figure>
<p>Il-pjanta dettaljata tal-palazz tal-Kżar Alexis I waslu sa żminijietna. Il-Gvern ta’ Moska wettaq rikostruzzjoni sħiħa tal-</p>
<p>palazz fl-2010. Il-palazz rikostruwit jinsab madwar kilometru fin-Nofsinhar tal-post oriġinali tiegħu ħdejn il-Kolonna l-Bajda, sabiex jiġu ppreservati l-pedamenti storiċi. Il-palazz li twaqqaf minn Katerina l-Kbira fl-1768 twaqqa’ fl-1872, u fadal biss ftit daħliet u binjient ta’ barra.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>Matul il-perjodu Sovjetiku bikri, bl-inizjattiva tal-<ref target="https://mt.wikipedia.org/wiki/Arkitett">arkitett</ref> u tar-restawratur <ref target="https://mt.wikipedia.org/wiki/Pyotr_Baranovsky">Pyotr Baranovsky</ref>, il-binjiet antiki tal-injam u diversi artefatti ġew ittrasportati lejn Kolomenskoye minn partijiet differenti tal-Unjoni Sovjetika biex jiġu ppreservati. B’hekk attwalment il-Park ta’ Kolomenskoye jospita sett impressjonanti ta’ kostruzzjonijiet differenti u oġġetti storiċi.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
Binjiet lokali
<figure><caption>Rikostruzzjoni moderna tal-palazz tal-injam (2011)</caption></figure>
<list type="unordered"><item>Il-Knisja ta’ <ref target="https://mt.wikipedia.org/wiki/Ġwanni_l-Battista">San Ġwann l-Battista</ref> f’Dyakovo tas-seklu 16. Il-knisja tinsab fuq l-għolja ta’ Dyakovo, li tinsab fil-Lbiċ mill-għolja ta’ Kolomenskoye. Il-knisja għandha ħames strutturi qishom tined, u x’aktarx li nbniet lejn l-1547, mill-arkitett <ref target="https://mt.wikipedia.org/wiki/Postnik_Yakovlev">Postnik Yakovlev</ref>, l-arkitett famuż tal-<ref target="https://mt.wikipedia.org/wiki/Katidral_ta’_San_Bażilju">Katidral ta’ San Bażilju</ref> fil-<ref target="https://mt.wikipedia.org/wiki/Pjazza_l-Ħamra">Pjazza l-Ħamra</ref>.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></item>
<item>Il-Knisja ta’ San Ġorġ tas-seklu 16</item>
<item>It-torri tal-kampnar maġenb il-Knisja ta’ San Ġorġ tas-seklu 16</item>
<item>Ir-refettorju biswit il-Knisja ta’ San Ġorġ tas-seklu 16</item>
<item>Il-Knisja tal-<ref target="https://mt.wikipedia.org/wiki/Santa_Marija">Madonna</ref> ta’ <ref target="https://mt.wikipedia.org/wiki/Kazan">Kazan</ref> tas-<ref target="https://mt.wikipedia.org/wiki/Seklu_XVII">seklu 17</ref></item>
<item>It-torri tal-ilma tas-seklu 17</item>
<item>Il-bibien ta’ quddiem tal-1671-1673</item>
<item>Il-kompartimenti ta’ Polkovhichyi tas-seklu 17</item>
<item>Il-kompartimenti ta’ Prikaznye tas-seklu 17</item>
<item>Il-bitħa ta’ Sytny tas-seklu 17</item>
<item>Il-bibien ta’ wara tas-seklu 17</item>
<item>Il-pavaljun tal-Park tal-1825</item>
<item>Il-bibien tal-park tas-seklu 19</item></list>
Kostruzzjonijiet u artefatti miġjuba minn inħawi oħra
<figure><caption>Pittura ta’ veduta ta’ Kolomenskoye fis-seklu 19 ta’ <ref target="https://mt.wikipedia.org/wiki/Fyodor_Alexeyev">Fyodor Alexeyev</ref></caption></figure>
<list type="unordered"><item>Il-Knisja Barbikana tal-Monasteru ta’ Nikolo-Korelsky)</item>
<item>It-Torri tal-Palizzati ta’ <ref target="https://mt.wikipedia.org/wiki/Bratsk">Bratsk</ref></item>
<item><ref target="https://mt.wikipedia.org/wiki/Ġebla_ta’_Boris">Ġebla ta’ Boris</ref> mill-<ref target="https://mt.wikipedia.org/wiki/Bjelorussja">Belarussja</ref></item>
<item>L-<ref target="https://mt.wikipedia.org/wiki/Stele_ta’_Kurgan">istele ta’ Kurgan</ref> minn tumbata funebri ta’ <ref target="https://mt.wikipedia.org/wiki/Polovtsian">Polovtsian</ref></item>
<item>L-arblu ta’ <ref target="https://mt.wikipedia.org/wiki/Chasovoy">Chasovoy</ref> tas-seklu 17</item>
<item>Torri mill-fortizza żgħira (<hi rend="italic">Ostrog</hi>) ta’ <ref target="https://mt.wikipedia.org/wiki/Sumskoy">Sumskoy</ref> tas-seklu 17</item>
<item>L-arblu ta’ mafkar mill-villaġġ ta’ <ref target="https://mt.wikipedia.org/wiki/Shaydorovo">Shaydorovo</ref> tas-seklu 19</item>
<item>Faċilità tas-seklu 18 li tagħmel ix-xorb alkoħoliku magħmul mill-għasel iffermentat u l-ilma</item>
<item>Id-Dar ta’ Pietru l-Kbir tas-seklu 18 mid-Dvina tat-Tramuntana</item>
<item>Il-Bibien tal-Iljuni mill-<ref target="https://mt.wikipedia.org/wiki/Kremlin_ta’_Moska">Kremlin ta’ Moska</ref> (frammenti li waslu sa żminijietna)<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></item></list>
Rikostruzzjonijiet
<list type="unordered"><item>Mitħna tal-ilma fix-xmara <ref target="https://mt.wikipedia.org/wiki/Zhuzha">Zhuzha</ref></item></list>
Karatteristiċi naturali
<list type="unordered"><item>Siġar tal-ballut (uħud mill-eqdem siġar tal-ballut f’Moska)</item>
<item>Wied dejjaq ta’ Golosov b’ġebliet sagri u fawwara</item>
<item>Ix-xmara Zhuzha, li titfaċċa minn taħt l-art</item>
<item>In-nixxiegħa ta’ Kolomenskoye fil-wied dejjaq ta’ Golosov</item>
<item>In-nixxiegħa ta’ Kolutushkin fil-wied bl-istess isem</item>
<item>In-nixxiegħa ta’ Dyakovskaya, fil-wied bl-istess isem, li jagħti għal widien oħra bla korpi tal-ilma (kollha fuq ix-xellug: Vospenkov, Lekseev, Bazarihin, Radyushin)<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></item></list>
Siti arkeoloġiċi
<list type="unordered"><item>L-insedjament ta’ <ref target="https://mt.wikipedia.org/wiki/Dyakovo">Dyakovo</ref></item></list>
Sit ta’ Wirt Dinji
<p>Kolomenskoye, flimkien mal-Knisja tat-Tlugħ is-Sema, ġie ddeżinjat bħala Sit ta’ Wirt Dinji tal-UNESCO fl-1994.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi tal-<hi rend="bold">kriterju (ii)</hi> tal-għażla tal-UNESCO: “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>