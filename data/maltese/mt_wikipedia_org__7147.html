<html><body><text id="wikipedia_mt_wikipedia_org__7147.html" ns="0" revid="224409" sourceurl="https://mt.wikipedia.org/wiki/Tazza_tad-Dinja_VIVA" title="Tazza tad-Dinja VIVA" type="wikipedia">Tazza tad-Dinja VIVA
<p>It-<hi rend="bold">Tazza tad-Dinja VIVA</hi> hi kompetizzjoni internazzjonali tal-<ref target="https://mt.wikipedia.org/wiki/Futbol">futbol</ref> kkontestata minn timijiet nazzjonali li mhumiex membri tal-<ref target="https://mt.wikipedia.org/wiki/FIFA">FIFA</ref>. Dan il-kampjonat isir kull sentejn u hu mmexxi mill-<ref target="https://mt.wikipedia.org/wiki/Nouvelle_Fédération-Board">NF-Board</ref>.</p>
Ħarsa lejn il-kampjonat
Ftuħ tal-kampjonat
<p>F'<ref target="https://mt.wikipedia.org/wiki/April">April</ref> <ref target="https://mt.wikipedia.org/wiki/2005">2005</ref>, l-NF-Board ħabbret li r-<ref target="https://mt.wikipedia.org/wiki/Repubblika_Torka_ta'_Ċipru_ta'_Fuq">Repubblika Torka ta' Ċipru ta' Fuq</ref> kienet magħżula biex tospita l-edizzjoni inawgurali tat-Tazza tad-Dinja VIVA, wara li kienet ospitat b'suċċess kampjonat biex jiċċelebra l-50 sena anniversarju mill-fundazzjoni tal-<ref target="https://mt.wikipedia.org/wiki/Federazzjoni_tal-futbol_tar-Repubblika_Torka_ta'_Ċipru_ta'_Fuq">federazzjoni tal-futbol</ref>. Il-federazzjoni xtaqet li sittax-il tim jieħdu sehem minn fost in-nazzjonijiet membri.</p>
Kontroversja
<p>Fir-rebbiegħa tal-2005, gvern ġdid ġie elett fir-Repubblika Torka ta' Ċipru ta' Fuq, li kien entużjast li jiżviluppa r-relazzjonijiet ma' nazzjonijiet oħra. L-NF-Board saħqet li l-gvern ta' <ref target="https://mt.wikipedia.org/wiki/Ferdi_Sabit_Soyer">Ferdi Sabit Soyer</ref> insista liema pajjiżi jistgħu jieħdu sehem u dawk li ma jistgħux biex jevita argumenti politiċi potenzjali.  Il-KTFF, kif inhi magħrufa l-federazzjoni tal-futbol tal-pajjiż rispettiv, min-naħa tagħha saħqet li l-NF-Board għamlet domandi finanzjarji mhux raġunevoli.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Ir-riżultat ta' dan kollu kien li l-NF-Board iddeċidiet li tagħti d-dritt biex tospita l-ewwel edizzjoni lill-<ref target="https://mt.wikipedia.org/wiki/Oksitanja">Oksitanja</ref>. Bħala risposta, il-KTFF ħabbret li huma kienu se jospitaw kampjonat għalihom, l-<ref target="https://mt.wikipedia.org/wiki/ELF_Cup">ELF Cup</ref>, li kienet se tkun skedata fl-istess perjodu bħat-Tazza tad-Dinja VIVA. Xi membri tal-NF-Board aċċettaw l-invit biex jieħdu sehem f'din it-Tazza.</p>
Oksitanja 2006
<p>L-Oksitanja ħabbret li l-kampjonat se jkun xorta ospitat bejn id-<ref target="https://mt.wikipedia.org/wiki/19_ta'_Novembru">19</ref> u l-<ref target="https://mt.wikipedia.org/wiki/25_ta'_Novembru">25 ta' Novembru</ref> <ref target="https://mt.wikipedia.org/wiki/2006">2006</ref>, bil-logħob jintlagħbu f'<ref target="https://mt.wikipedia.org/wiki/Hyères">Hyères les Palmiers</ref>, qrib <ref target="https://mt.wikipedia.org/wiki/Tolon">Tolon</ref>. In-numru ta' parteċipanti kien imnaqqas għal tmienja, bħala antiċipazzjoni għall-ELF Cup – li qablet li tħallas l-ispejjeż – li kienet se tieħu membri tal-NF-Board mit-Tazza tad-Dinja VIVA. Madankollu, minħabba n-nuqqas ta' kompetituri approprjati kien ifisser li l-kampjonat kien se jinkludi sitt timijiet: <ref target="https://mt.wikipedia.org/wiki/Tim_nazzjonali_tal-futbol_ta'_Monako">Monako</ref>, <ref target="https://mt.wikipedia.org/wiki/Tim_nazzjonali_tal-futbol_tal-poplu_Roman">Romani</ref>, <ref target="https://mt.wikipedia.org/wiki/Tim_nazzjonali_tal-futbol_ta'_Sapmi">Sapmi</ref>, <ref target="https://mt.wikipedia.org/wiki/Tim_nazzjonali_tal-futbol_tal-Kamerun_t'Isfel">Kamerun t'Isfel</ref>, <ref target="https://mt.wikipedia.org/wiki/Tim_nazzjonali_tal-futbol_ta'_Papwa_tal-Punent">Papwa tal-Punent</ref>, u l-<ref target="https://mt.wikipedia.org/wiki/Tim_nazzjonali_tal-futbol_tal-Oksitanja">ospiti</ref>.</p>
<p>Madanakollu, minħabba li Papwa tal-Punent u l-Kamerun t'Isfel naqsu li jattendu għall-Assemblea Ġenerali tal-NF-Board f'<ref target="https://mt.wikipedia.org/wiki/Settembru">Settembru</ref> <ref target="https://mt.wikipedia.org/wiki/2006">2006</ref>, u wkoll minħabba problemi loġistiċi,<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> tefgħu dawl ta' dubju fuq il-kampjonat li deher li kien se jkompli bi tliet timijiet biss. Fortunatament, il-Kamerun t'Isfel setgħu jaqblu biex jibagħtu t-tim tagħhom, u erba' timijiet – minn tnax-il tim li kienu maħsuba li jikkompetu – kienu se jipparteċipaw għar-rebħ tat-titlu.</p>
<p>Xorta kien għad problemi għall-organizzaturi meta l-Kamerun t'Isfel ma setgħux jipparteċipaw minħabba problemi tal-<ref target="https://mt.wikipedia.org/wiki/Visa">Visa</ref>, fejn irriżulta li l-partiti kollha tagħhom kienu rtirati.</p>
<p>Sa l-aħħar tal-ġimgħa, Sapmi kisbu l-ewwel titlu tal-ewwel edizzjoni, fejn skurjaw total ta' 42 gowl fit-tliet partiti tagħhom.</p>
Sapmi 2008
<p>It-<ref target="https://mt.wikipedia.org/wiki/Tazza_tad-Dinja_VIVA_2008">tieni edizzjoni</ref> tal-Tazza tad-Dinja VIVA ntlagħabet fil-belt <ref target="https://mt.wikipedia.org/wiki/Żvezja">Żvediża</ref> ta' <ref target="https://mt.wikipedia.org/wiki/Gällivare">Gällivare</ref> f'<ref target="https://mt.wikipedia.org/wiki/Sapmi">Sapmi</ref> bejn is-<ref target="https://mt.wikipedia.org/wiki/7_ta'_Lulju">7</ref> u t-<ref target="https://mt.wikipedia.org/wiki/13_ta'_Lulju">13 ta' Lulju</ref>, <ref target="https://mt.wikipedia.org/wiki/2008">2008</ref>. Tnax-il tim urew interess li jipparteċipaw fit-turnew tal-irġiel, waqt li tnejn fit-turnew tan-nisa. Madanakollu ħamsa biss ħadu sehem u t-tim li ħareġ rebbieħ kien il-<ref target="https://mt.wikipedia.org/wiki/Tim_nazzjonali_tal-futbol_tal-Padanja">Padanja</ref> fuq l-<ref target="https://mt.wikipedia.org/wiki/Tim_nazzjonali_tal-futbol_tal-Aramea">Aramej</ref> u l-ospiti tal-kompetizzjoni. Fil-kampjonat tan-nisa, b'żewġ timijiet, ir-rebbieħ kien l-ospitu, Sapmi.</p>







Trofew
<figure><caption>Impressjoni tal-artista tat-Trofew Nelson Mandela</caption></figure>
<p>It-Trofew Tazza tad-Dinja VIVA kien iddiżinjat mill-iskultur <ref target="https://mt.wikipedia.org/wiki/Franza">Franċiż</ref> Gérard Pigault, u hu msemmi t-Trofew <ref target="https://mt.wikipedia.org/wiki/Nelson_Mandela">Nelson Mandela</ref>, bħala unur għall-president veteran Sud-Afrikan.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Ara wkoll
<list type="unordered"><item><ref target="https://mt.wikipedia.org/wiki/Tazza_ELF">Tazza ELF</ref></item>
<item><ref target="https://mt.wikipedia.org/wiki/Tazza_UNPO">Tazza UNPO</ref></item>
<item><ref target="https://mt.wikipedia.org/wiki/FIFI_Wild_Cup">FIFI Wild Cup</ref></item>
<item><ref target="https://mt.wikipedia.org/wiki/Futbol_indipendenti_mill-FIFA">Futbol indipendenti mill-FIFA</ref></item></list>


Ħoloq esterni
<list type="unordered"><item><ref target="http://www.vivaworldcup.info/">Sit uffiċjali</ref></item>
<item><ref target="http://www.nf-board.com/forum">Forum uffiċjali</ref></item></list>
</text></body></html>