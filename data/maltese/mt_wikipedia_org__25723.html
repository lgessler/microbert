<html><body><text id="wikipedia_mt_wikipedia_org__25723.html" ns="0" revid="261588" sourceurl="https://mt.wikipedia.org/wiki/Clara_Schumann" title="Clara Schumann" type="wikipedia">Clara Schumann
<p><hi rend="bold">Clara Josephine Wieck Schumann</hi> (Leipzig, 13 ta' Settembru 1819 - Frankfurt am Main, 20 ta' Mejju 1896) kienet pjanista u kompożitriċi Ġermaniża, mart il-kompożitur <ref target="https://mt.wikipedia.org/wiki/Robert_Schumann">Robert Schumann</ref>. </p>
Bijografija
<figure><caption>Friedrich Wieck</caption></figure>
<p>Missier Clara, <ref target="https://mt.wikipedia.org/wiki/Friedrich_Wieck"> Johann Gottlob Friedrich Wieck</ref> (<ref target="https://mt.wikipedia.org/wiki/1785">1785</ref> - <ref target="https://mt.wikipedia.org/wiki/1873">1873</ref>), kien studja <ref target="https://mt.wikipedia.org/wiki/Teoloġija">teoloġija</ref>. Kellu passjoni għall-mużika u kien waqqaf fabbrika tal-pjanijiet. Ommha, <ref target="https://mt.wikipedia.org/wiki/Marianne_Tromlitz">Marianne Tromlitz</ref> (1797 - 1872), kienet kantanta u pjanista. Kellha personalità qawwija u kburija: il-vokazzjoni tagħha kienet ġejja mill-familja li kienet ikkultivat l-arti tal-mużika għal ġenerazzjonijiet sħaħ. In-nannu ta' Marianne, <ref target="https://mt.wikipedia.org/wiki/Johann_George_Tromlitz">Johann George Tromlitz</ref>, kien flawtista u kompożitur famuż, waqt li missieru kien kantant fi <ref target="https://mt.wikipedia.org/wiki/Plauen">Plauen</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Il-ġenituri ta’ Clara iżżewġu fl-1816 u l-koppja kellhom ħames ulied: Adelheid, li mietet qabel ma twieldet it-tieni tifla, Clara, Alwin, Gustav u Viktor. Fl-ewwel snin taż-żwieġ, Marianne rnexxielha tieħu ħsieb id-dar waqt li kompliet tkanta u tagħti lezzjonijiet tal-kant u tal-pjanu. Madankollu, in-nuqqas ta’ qbil ma’ żewġha malajr sar evidenti; meta twieled Viktor (1824), Marianne u Friedrich kienu diġà separati, u ddivorzjaw f'Jannar tas-sena ta' wara fl-1825. </p>
<p>Marianne żżewġet ftit xhur wara lil Adolph Bargiel, għalliem tal-mużika li kien ilu snin ħabib tal-koppja. Minnu kellha lil binha <ref target="https://mt.wikipedia.org/wiki/Woldemar_Bargiel"> Woldemar</ref>, li kien se jsir kompożitur ta' ċertu importanza. Friedrich Wieck iżżewweġ (1828) lil Clementine Fechner, għoxrin sena iżgħar minnu, u kellu tifla, Marie. </p>
<p>Missier Clara Friedrich Wieck ma damx ma nduna bid-don li kellha u ddeċieda li jeħlisha mid-distrazzjonijiet tal-iskola u jirranġalha korsijiet privati, biex fuq kollox issir <hi rend="italic">virtuosa</hi> tal-pjanu. Min-naħa tagħha, minkejja li ma kinetx taf tesprimi ruħha sew bil-miktub, kienet iżżomm djarju li fih kienet tikteb il-fatti u l-ġrajjiet fl-ewwel persuna. Aktar tard, però, kien jinsisti li jaqra dak li kienet kitbet fih. Dan eżempju minn meta Clara kellha 9 snin: <hi rend="italic">Missieri, li kien ilu jittama għal bidla fija, irrimarka llum, għal darb'oħra, li għadni għażżiena, traskurata, diżordinata, rasi iebsa, diżubbidjenti, u dak anke fid-daqq tal-pjanu; u billi kont daqqejt daqshekk ħażin fil-preżenza tiegħu d-disa' Varjazzjonijiet op. 26 ta' Hünten, huwa ċarrat il-partitura quddiem għajnejja, u ddeċieda li mil-lum ‘l quddiem ma jħallinix għal siegħa waħda, u issa nista' jkolli ndoqq biss skali, studji Cramer u eżerċizzji Czerny għat-trilli.</hi></p>
<p>Wieck personalment għallem lil bintu l-pjanu. Il-metodu pedagoġiku tiegħu għamilha artista tal-kunċert famuża, u ġie applikat ukoll b'suċċess minn <ref target="https://mt.wikipedia.org/wiki/Robert_Schumann">Robert Schumann</ref> u <ref target="https://mt.wikipedia.org/wiki/Hans_von_Bülow">Hans von Bülow</ref>. Madankollu, huwa ma kienx jirrispetta d-drittijiet tat-tfal u t-tagħlim barra l-mużika li bbenefikat minnu Clara kien limitat ħafna. L-influwenza ta’ missierha damet għal żmien twil, u tidher ċar fir-repertorju tal-kunċerti tal-perjodu bikri (<ref target="https://mt.wikipedia.org/wiki/Friedrich_Kalkbrenner">Friedrich Kalkbrenner</ref>, <ref target="https://mt.wikipedia.org/wiki/Camille_Pleyel">Camille Pleyel</ref>, <ref target="https://mt.wikipedia.org/wiki/Ignaz_Moscheles">Ignaz Moscheles</ref> u <ref target="https://mt.wikipedia.org/wiki/Henri_Herz">Henri Herz</ref>). Clara darba biss sfidat l-intransiġenza ta’ missierha u daħħlet xogħlijiet ta' <ref target="https://mt.wikipedia.org/wiki/Ludwig_van_Beethoven">Ludwig van Beethoven</ref> u <ref target="https://mt.wikipedia.org/wiki/Johann_Sebastian_Bach">Johann Sebastian Bach</ref> fil-programmi tagħha. </p>
<p>Friedrich Wieck dejjem kien jakkumpanja lil bintu fit-<hi rend="italic">tours</hi>. Kien jieħu ħsieb il-kuntratti, il-sala u l-istrument. Dwar dan l-aħħar aspett kien partikolarment puntiljuż: kien jieħu miegħu l-apparat meħtieġ kollu biex jikkorda u jsewwi l-pjanijiet akkoda li fuqhom kienet se ddoqq Clara. Dak iż-żmien, fil-fatt, ma kienx possibbli li jinġarr strument ta' dak id-daqs mal-pjanista u, barra minn hekk, id-diversi pjanijiet spiss kienu difettużi: tasti li jeħlu, sordini li ma jaħdmux u l-bqija. </p>
<p>Jidher li Clara bdiet titkellem tard ħafna, madwar l-età ta' erba' snin, u kien biss wara li qattgħet sena 'l bogħod minn missierha, fid-dar tan-nanniet tagħha. Bdiet it-tagħlim intensiv tal-pjanu fl-età ta’ ħames snin. Id-data tal-ewwel kunċert tagħha hija magħrufa wkoll: fl-20 ta' Ottubru 1829 ippreżentat, ma' student ieħor ta' missierha, xogħol għal erba' idejn ta’ <ref target="https://mt.wikipedia.org/wiki/Friedrich_Kalkbrenner">Friedrich Kalkbrenner</ref>. It-tifla artista daqqet ukoll quddiem<ref target="https://mt.wikipedia.org/wiki/Johann_Wolfgang_von_Goethe"> Goethe</ref>, <ref target="https://mt.wikipedia.org/wiki/Niccolò_Paganini">Niccolò Paganini</ref> u <ref target="https://mt.wikipedia.org/wiki/Franz_Liszt">Franz Liszt</ref>. Tat kunċerti f’bosta bliet; fi <ref target="https://mt.wikipedia.org/wiki/Vjenna">Vjenna</ref>, fl-età ta' 18, inħatret <hi rend="italic">virtuosa da camera</hi> tal-imperatur. Fl-attività tagħha bħala kompożitur ma kinitx inqas: Il-<hi rend="italic">Quatre Polonaises</hi> op. 1 ġew ippubblikati meta kellu biss għaxra jew ħdax-il sena. Dawn kienu segwiti minn <hi rend="italic">Caprices en forme de Valse</hi>, <hi rend="italic">Valses romantiques</hi>, <hi rend="italic">Quatre pièces caractéristiques</hi>, <hi rend="italic">Soirées musicales</hi>, kunċert għall-pjanu u bosta paġni oħra bħall-<hi rend="italic">Lieder</hi> għall-vuċi u l-pjanu u, fuq kollox, it-<hi rend="italic">Trio fis-Sol minuri għall-pjanu, il-vjolin u l-violoncello op. 17,</hi> li bla dubju huwa l-kapulavur tagħha.</p>
<p>Meta kellha 16-il sena bdiet tħobb lil <ref target="https://mt.wikipedia.org/wiki/Robert_Schumann">Robert Schumann</ref>, student ta' missierha. Ma setgħetx tiżżewġu  sa ħames snin wara, fit-12 ta' Settembru 1840, lejlet l-għeluq tall-ewwel u għoxrin sena tagħha, assolutament kontra x-xewqat ta' missierha,  li ma setax jirrikonoxxi t-talent enormi ta’ Robert, konvint barra minn hekk li kien jixrob (li kien veru) u li ftit li xejn kellu suċċess bħala mużiċist, minħabba l-ideat innovattivi għal kollox fil-kompożizzjoni. L-ewwel snin taż-żwieġ kienu hienja. Robert kien jiddedika ruħu għall-kompożizzjoni. Barra minn hekk, kien jgħallem għall-ewwel sena, mill-1843, fil-konservatorju ta' <ref target="https://mt.wikipedia.org/wiki/Leipzig">Leipzig</ref>, mistieden mill-fundatur, il-ħabib tiegħu <ref target="https://mt.wikipedia.org/wiki/Felix_Mendelssohn"> Felix Mendelssohn Bartholdy</ref>, iżda mbagħad ipprefera li jivvjaġġa ma’ martu f'<hi rend="italic">tour</hi> ir- <ref target="https://mt.wikipedia.org/wiki/Russja">Russja</ref>. Il-koppja mbagħad marru joqgħodu <ref target="https://mt.wikipedia.org/wiki/Dresden">Dresden</ref>, fejn Robert iddedika ruħu kompletament għall-kompożizzjoni. </p>
<p>Clara imbagħad segwit ‘il żewġha meta biddel minn belt għal oħra u ddedikat ruħha għall-saħħtu, peress li s-sintomi tal-instabbiltà mentali bdew jidhru u mbagħad marru għall-agħar matul is-snin, u b'mod partikolari f '<ref target="https://mt.wikipedia.org/wiki/Düsseldorf">Düsseldorf</ref> fejn fl-1850 kien sab impjieg bħala direttur tal-mużika. Robert kien qiegħed ibati mill-amnesija u kien ikun moħħu mitluf għal sigħat sħaħ. Irriżulta li ma kienx direttur tajjeb. L-istat tiegħu tant sar ħażin li tkeċċa u wara ġie salvat minn dgħajsa waqt attentat ta’ <ref target="https://mt.wikipedia.org/wiki/Suwiċidju">suwiċidju</ref> fir-Renu fi Frar tal-1854. Għalhekk kellu jiġi internat fi sptar tal-moħħ f '<ref target="https://mt.wikipedia.org/wiki/Endenich">Endenich</ref> f' <ref target="https://mt.wikipedia.org/wiki/Bonn">Bonn</ref> fejn miet sentejn wara.</p>
Karriera wara l-mewt tar-raġel
<p>Wara l-mewt ta' Robert fid-29 ta' Lulju, 1856, Clara iddedikat ruħha prinċipalment għall-interpretazzjoni tax-xogħlijiet ta' żewġha, iżda meta żaret l-Ingilterra għall-ewwel darba fl-istess sena, l-aktar bis-saħħa tal-ħabib kompożitur tagħha <ref target="https://mt.wikipedia.org/wiki/William_Sterndale_Bennett">William Sterndale Bennett</ref>, il-kritiċi ngħaqdu  kontra l-mużika ta’ Schumann f’kor ta’ diżapprovazzjoni. </p>
<p>Għenet ħafna biex jiġi apprezzat mill-kritiċi l-<hi rend="italic">Kunċert fir-Re minuri</hi> ta' Brahms, xogħol li wara l-ewwel eżekuzzjoni f'Hanover kellu laqgħa fietla u kien għamel fjask f'Leipzig.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Il-kompożizzjoni bdiet tiġi apprezzata biss fis-sebgħinijiet tas-seklu 19, prinċipalment minħabba t-tenaċità ta' Clara Schumann u tal-istess awtur. <ref target="https://mt.wikipedia.org/wiki/Il-Paġna_prinċipali#cite_note-joseph-3">[3]</ref></p>
<p>Il-pjanista reġgħet marret lura <ref target="https://mt.wikipedia.org/wiki/Londra">Londra</ref> fl-1865 u kompliet bil-kunċerti kull sena sal-1882, barra erbgħa snin. L-Ingilterra reġgħet tat kunċerti kull sena bejn l-1885 u l-1888. Sikwit kien hemm interruzzjonijiet fl-attività pjanistika tagħha billi kien għaddejja minn perjodi ta’ għeja kbira. Bejn l-1873 u l-1875, il-pjanista kellha tħassar l-impenji kollha minħabba uġigħ kbir f’dirgħajha imma fl-1875 sabet xi serħan bis-saħħa tat-tekniki innovattivi introdotti minn Friedrich von Esmarch f’<ref target="https://mt.wikipedia.org/wiki/Kiel">Kiel</ref>. Minkejja li saħħitha tjiebet, hi naqqset mill-attività tal-kunċert u neħħiet mir-repertrju tagħha dawk ix-xogħlijiet li kienu l-iktar fiżikament impenjattivi, fosthom iż-żewġ kunċerti ta’ Brahms għall-pjanu u orkestra nri.1 u 2, li kienu jħalluha mifnija bl-għeja.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Fil-bidu kienet interessata fix-xogħlijiet ta’ Liszt, iżda wara żviluppat ostilità distinta kontrih. Waqfet milli ddoqq x-xogħlijiet tiegħu u ħassret id-dedikazzjoni lil Liszt, magħmula minn żewġha, tal-<hi rend="italic">Fantasija fid-Do Maġġuri </hi> Op.17, meta ppubblikat ix-xogħol sħiħ. Irrifjutat li tipparteċipa fil-festival taċ-ċentinarju ta' Beethoven li sar fi Vjenna fl-1870, meta saret taf li Liszt u <ref target="https://mt.wikipedia.org/wiki/Richard_Wagner">Richard Wagner</ref> se jipparteċipaw.<ref target="https://mt.wikipedia.org/wiki/Il-Paġna_prinċipali#cite_note-joseph-3">[3]</ref> Kienet ukoll partikolarment ħarxa fil-kritika ta' Wagner. Qalet dwar it-<hi rend="italic"><ref target="https://mt.wikipedia.org/wiki/Tannhäuser">Tannhäuser</ref></hi> li "jifni ruħu  f'atroċitajiet"; iddeskriviet l-opra  <hi rend="italic"><ref target="https://mt.wikipedia.org/wiki/Lohengrin_(opra)">Lohengrin</ref></hi> bħala "orribbli"; u kiteb dwar il-kapulavur <hi rend="italic"><ref target="https://mt.wikipedia.org/wiki/Tristan_u_Isolda_(opra)">Tristan u Isolda</ref> </hi> li kienet "l-iktar ħaġa ta’ stmerrija li qatt rajt jew smajt f'ħajti kollha". <ref target="https://mt.wikipedia.org/wiki/Il-Paġna_prinċipali#cite_note-joseph-3">[3]</ref></p>
<p>Fl-1878 kisbet l-ewwel katedra tal-pjanu fil-<hi rend="italic">Hochschule für Musik</hi> ta’ <ref target="https://mt.wikipedia.org/wiki/Frankfurt_am_Main">Frankfurt am Main</ref>, pożizzjoni li żammet  sal-1892 u li fiha kkontribwixxiet ħafna għall-innovazzjoni tat-teknika moderna pjanistika.</p>
<p>Clara Schumann daqqet fl-aħħar kunċert pubbliku tagħha fit-12 ta' Marzu 1891 fi Frankfurt. L-aħħar xogħol li ppreżentat kien il-<hi rend="italic">Varjazzjonijiet fuq Tema ta' Haydn</hi> ta’ Brahms, fil-verżjoni għal żewġ pjanijiet (op. 56a). Kellha <ref target="https://mt.wikipedia.org/wiki/Puplesija">puplesija</ref> fis-26 ta’ Marzu 1896, u mietet fl-20 ta’ Mejju ta’ wara fl-età ta’ 77 sena. Indifnet f '<ref target="https://mt.wikipedia.org/wiki/Bonn">Bonn</ref> fiċ-ċimiterju <hi rend="italic">Alter Friedhof</hi> fl-istess qabar ta' żewġha.</p>
Bibliografia
<list type="unordered"><item>(EN) Bertita Harding, <hi rend="italic">Concerto: The Glowing Story of Clara Schumann</hi>. Indianapolis: Bobbs Merrill, 1961.</item>
<item>(EN) Berthold Litzmann, <hi rend="italic">Clara Schumann: An Artist's Life</hi>, (1el edizzjoni 1913). New York: Da Capo Press; 1979. <ref target="https://mt.wikipedia.org/wiki/Special:BookSources/0306795825">ISBN 0-306-79582-5</ref></item>
<item>(DE) <hi rend="italic">Johannes Brahms - Clara Schumann. Briefe aus den Jahren 1853-1896.</hi> 2 volumi, kura ta' Berthold Litzmann. Breitkopf &amp; Härtel, Leipzig, 1927</item>
<item>(EN) <ref target="https://mt.wikipedia.org/wiki/Thomas_Sowell">Thomas Sowell</ref>, <hi rend="italic">The Einstein Syndrome: Bright Children Who Talk Late</hi>, paġni 29-60. Basic Books; 2001. <ref target="https://mt.wikipedia.org/wiki/Special:BookSources/0465081401">ISBN 0-465-08140-1</ref></item>
<item>(EN) Roger Kamien, <hi rend="italic">Music: an appreciation</hi>. Mcgraw-Hill College; 3et edizzjoni (1 ta' Awwissu, 1997). <ref target="https://mt.wikipedia.org/wiki/Special:BookSources/0070365210">ISBN 0-07-036521-0</ref></item>
<item>(EN) Joseph Machlis, Kristine Forney, <hi rend="italic">The Enjoyment of Music</hi>. it-tmien edizzjoni. Norton: New York; 1999.</item>
<item>(EN) Nancy B. Reich, <hi rend="italic">Clara Schumann, The Artist and The Woman</hi>. Cornell University Press. 1985. <ref target="https://mt.wikipedia.org/wiki/Special:BookSources/0801493889">ISBN 0-8014-9388-9</ref></item>
<item>(DE) Monica Steegmann, <hi rend="italic">Clara Schumann</hi>, Reinbek bei Hamburg, Rowohlt, 2001</item>
<item><ref target="https://mt.wikipedia.org/wiki/Piero_Rattalino">Piero Rattalino</ref>, <hi rend="italic">Schumann: Robert &amp; Clara</hi>, <ref target="https://mt.wikipedia.org/wiki/Zecchini_Editore">Zecchini Editore</ref>, paġ. 234, Varese, 2002. <ref target="https://mt.wikipedia.org/wiki/Special:BookSources/8887203148">ISBN 88-87203-14-8</ref></item>
<item>Raffaella Zagni, I Festival "Donne ch'avete intelletto...di suono", Carattere (Bologna) - Cartografica Artigiana (Ferrara)</item>
<item>Clara Wieck Schumann, <hi rend="italic">Lettere, Diari, Ricordi. "Appartenere alla mia arte con anima e corpo"</hi>, Introduzzjoni, traduzzjoni, noti u kummenti ta' Claudio Bolzan, pp. 262, <ref target="https://mt.wikipedia.org/wiki/Zecchini_Editore">Zecchini Editore</ref>, Varese, 2015. <ref target="https://mt.wikipedia.org/wiki/Special:BookSources/9788865401354">ISBN 978-88-6540-135-4</ref></item>
<item>(DE) Den Lebenden schulden wir Rücksichtnahme, den Toten nur die Wahrheit. Eine Einführung in Friedrich Wiecks Welt der philisterhaften Mittelmässigkeit und besseren Salonmusik, fi: <hi rend="italic">Friedrich Wieck – Gesammelte Schriften über Musik und Musiker [...]</hi>, Tomi Mäkelä, Christoph Kammertöns und Lena Esther Ptasczynski (edituri), Peter Lang, Frankfurt am Main 2019, s. 15–49. <ref target="https://mt.wikipedia.org/wiki/Special:BookSources/9783631767450">ISBN 978-3-631-76745-0</ref></item></list>
</text></body></html>