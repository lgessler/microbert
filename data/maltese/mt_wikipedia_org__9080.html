<html><body><text id="wikipedia_mt_wikipedia_org__9080.html" ns="0" revid="269118" sourceurl="https://mt.wikipedia.org/wiki/Liebru_Ewropew" title="Liebru Ewropew" type="wikipedia">Liebru Ewropew
<figure><caption>Marki tal-lokomozzjoni tal-Liebru Ewropew <hi rend="italic"><ref target="https://mt.wikipedia.org/wiki/Lepus_europaeus">Lepus europaeus</ref></hi> a-Jimxi, b-Jaqbeż, c-Jiġri.</caption></figure>
<p>Il-<ref target="https://mt.wikipedia.org/wiki/Liebru_Ewropew">Liebru Ewropew</ref> jissejjaħ b' ħafna ismijiet komuni fosthom, <ref target="https://mt.wikipedia.org/wiki/Liebru_kannella_ta'_l-Ewropa">Liebru kannella ta' l-Ewropa</ref>, <ref target="https://mt.wikipedia.org/wiki/Liebru_komuni">Liebru komuni</ref> u <ref target="https://mt.wikipedia.org/wiki/Fenek_ħmar_tal-Lvant">Fenek ħmar tal-Lvant</ref>. Xjentifikament magħruf bħala <hi rend="italic"><hi rend="bold">Lepus europaeus</hi></hi> u huwa <ref target="https://mt.wikipedia.org/wiki/Speċi">speċi</ref> ta' mammiferu plaċentat tal-<ref target="https://mt.wikipedia.org/wiki/Familja">familja</ref> <ref target="https://mt.wikipedia.org/wiki/Leporidae">Leporidae</ref> (<hi rend="italic"><ref target="https://mt.wikipedia.org/wiki/Leporidu">leporidu</ref></hi>), fl-<ref target="https://mt.wikipedia.org/wiki/Ordni">ordni</ref> <ref target="https://mt.wikipedia.org/wiki/Lagomorpha">Lagomorpha</ref> (<hi rend="italic"><ref target="https://mt.wikipedia.org/wiki/Lagomorfu">lagomorfu</ref></hi>), nattiv tal-kontinenti tal-<ref target="https://mt.wikipedia.org/wiki/Ewropa">Ewropa</ref> u l-<ref target="https://mt.wikipedia.org/wiki/Asja">Asja</ref>.</p>
<figure><caption>Liebru Ewropew <hi rend="italic"><ref target="https://mt.wikipedia.org/wiki/Lepus_europaeus">Lepus europaeus</ref></hi> jiġri.</caption></figure>
<p>Il-<ref target="https://mt.wikipedia.org/wiki/Liebru_Ewropew">Liebru Ewropew</ref> huwa mammiferu ta' ħeffa kbira u kapaċi jilħaq veloċità ta' 70 kilometru jew 45 mil fis-siegħa. Dan jikber bejn 50 u 70 ċentimetru eskluż id-denb li ġeneralment ikun bejn 7 u 11-il ċentimetru ieħor u l-piż ta' <ref target="https://mt.wikipedia.org/wiki/Liebru">liebru</ref> adult jista jvarja minn <ref target="https://mt.wikipedia.org/wiki/Sottospeċi">sottospeċi</ref> għal oħra bejn 2.5 u 6.5 kilogrammi.</p>
<p>Għalkemm normalment il-<ref target="https://mt.wikipedia.org/wiki/Liebru_Ewropew">Liebru Ewropew</ref> <hi rend="italic"><ref target="https://mt.wikipedia.org/wiki/Lepus_europaeus">Lepus europaeus</ref></hi> huwa mammiferu ta' natura mistħijja u jgħix ħajja solitarja jew bħala par, dan jibdel l-attitudni tiegħu lejn ir-rebbiegħa, fejn dawn jibdew jiġru wara xulxin matul il-ġurnata fid-dawl tax-xemx f'nofs il-kampanja. Din l-imġieba hija xejn aktar ħlief kompetizjoni bejn l-irġiel biex jakkwistaw id-dominanza u b'hekk aċċess għal aktar nisa biex jirriproduċu magħhom. Waqt dan iż-żmien ta' ferneżija fost il-<ref target="https://mt.wikipedia.org/wiki/Liebru">liebri</ref>, wieħed jista' jarahom jagħtu u jiġġieldu bl-idejn. Għal żmien twil ħafna kienu jaħsbu li dan kien ikun ġlied ta' kompetizzjoni bejn l-irġiel, iżda minn osservazzjonijiet aktar fil-qrib irriżulta li dan ma kienx ħlief ġlied bejn in-nisa u l-irġiel, biex in-nisa juru jew li għadhom mhumiex lesti għat-tgħammir jew biex jaraw id-determinazzjoni tal-irġiel. </p>
<figure><caption>Ras ta' skeletru ta' <hi rend="italic"><ref target="https://mt.wikipedia.org/wiki/Lepus_europaeus">Lepus europaeus</ref></hi> jiġri.</caption></figure>
<p>Il-<ref target="https://mt.wikipedia.org/wiki/Liebru_Ewropew">Liebru Ewropew</ref>, ma jgħixx bħall-biċċa l-kbira tal-fniek f'bejta taħt l-art u dan lanqas meta jasal iż-żmien taż-żrameġ. It-twelid taż-żgħar isir ġo bejta magħmula minn ħofra baxxa magħrufa bħala <hi rend="italic"><hi rend="bold">"il-forma"</hi></hi> jew fil-ħaxix mirfus u mgħaffeġ mill-omm. Din mhijiex problema għaż-żrameġ għax huma addattati għan-nuqqas ta' protezzjoni fiżika billi jitwieldu miksijin bil-pil u b'għajnejhom miftuħa, b'hekk ftit żmien wara t-twelid dawn ikunu kapaċi jaħsbu għalihom infushom.</p>
Distribuzzjoni
<p>Dan il-<ref target="https://mt.wikipedia.org/wiki/Liebru">liebru</ref> mifrux mit-Tramuntana, għall-Punent, saċ-ċentru tal-Ewropa u fil-Punent tal-<ref target="https://mt.wikipedia.org/wiki/Asja">Asja</ref> għalkemm illum il-ġurnata id-distribuzzjoni ta' dan il-<ref target="https://mt.wikipedia.org/wiki/Liebru">liebru</ref> kibret billi ġie introdott mill-bniedem fil-Lvant tal-kontinent tal-<ref target="https://mt.wikipedia.org/wiki/Amerika">Amerika</ref> ta' Fuq fejn jissejjaħ <ref target="https://mt.wikipedia.org/wiki/Fenek_ħmar_tal-Lvant">Fenek ħmar tal-Lvant</ref>, fil-Lbiċ lejn in-Nofsinhar tal-kontinent tal-Amerika ta' Isfel, fil-Lvant tal-kontinent tal-<ref target="https://mt.wikipedia.org/wiki/Awstralja">Awstralja</ref> u f'<ref target="https://mt.wikipedia.org/wiki/New_Zealand">New Zealand</ref>.</p>
Klassifikazzjoni
<p>Dan il-liebru huwa 1 minn 10 <ref target="https://mt.wikipedia.org/wiki/Speċi">speċi</ref> li qegħdin ikklassifikati fis-<ref target="https://mt.wikipedia.org/wiki/Sottoġeneru">sottoġeneru</ref> <hi rend="italic"><ref target="https://mt.wikipedia.org/wiki/Eulagos">Eulagos</ref></hi> u l-i<ref target="https://mt.wikipedia.org/wiki/Speċi">speċi</ref> maqsuma minn tal-inqas f'16-il <ref target="https://mt.wikipedia.org/wiki/Sottospeċi">sottospeċi</ref>.</p>
<list type="unordered"><item><ref target="https://mt.wikipedia.org/wiki/Ordni">Ordni</ref> <ref target="https://mt.wikipedia.org/wiki/Lagomorpha">Lagomorpha</ref>
<list type="unordered"><item><ref target="https://mt.wikipedia.org/wiki/Familja">Familja</ref> <ref target="https://mt.wikipedia.org/wiki/Leporidae">Leporidae</ref>
<list type="unordered"><item><ref target="https://mt.wikipedia.org/wiki/Sottofamilja">Sottofamilja</ref> <ref target="https://mt.wikipedia.org/wiki/Leporinae">Leporinae</ref>
<list type="unordered"><item><ref target="https://mt.wikipedia.org/wiki/Tribù">Tribù</ref> <ref target="https://mt.wikipedia.org/wiki/Leporini">Leporini</ref>
<list type="unordered"><item><ref target="https://mt.wikipedia.org/wiki/Ġeneru">Ġeneru</ref> <hi rend="italic"><ref target="https://mt.wikipedia.org/wiki/Lepus">Lepus</ref></hi>
<list type="unordered"><item><ref target="https://mt.wikipedia.org/wiki/Sottoġeneru">Sottoġeneru</ref> <hi rend="italic"><ref target="https://mt.wikipedia.org/wiki/Eulagos">Eulagos</ref></hi>
<list type="unordered"><item><ref target="https://mt.wikipedia.org/wiki/Liebru_Ewropew">Liebru Ewropew</ref> jew <ref target="https://mt.wikipedia.org/wiki/Liebru_kannella_ta'_l-Ewropa">Liebru kannella ta' l-Ewropa</ref> <hi rend="italic"><ref target="https://mt.wikipedia.org/wiki/Lepus_europaeus">Lepus europaeus</ref></hi>
<list type="unordered"><item><ref target="https://mt.wikipedia.org/wiki/Sottospeċi">Sottospeċi</ref></item>
<item><hi rend="italic"><ref target="https://mt.wikipedia.org/wiki/Lepus_europaeus_caspicus">Lepus europaeus caspicus</ref></hi> (Hemprich &amp; Ehrenberg, 1832)</item>
<item><hi rend="italic"><ref target="https://mt.wikipedia.org/wiki/Lepus_europaeus_connori">Lepus europaeus connori</ref></hi> (Robinson, 1918)</item>
<item><hi rend="italic"><ref target="https://mt.wikipedia.org/wiki/Lepus_europaeus_creticus">Lepus europaeus creticus</ref></hi> (Barrett-Hamilton, 1903)</item>
<item><hi rend="italic"><ref target="https://mt.wikipedia.org/wiki/Lepus_europaeus_cyprius">Lepus europaeus cyprius</ref></hi> (Barrett-Hamilton, 1903)</item>
<item><hi rend="italic"><ref target="https://mt.wikipedia.org/wiki/Lepus_europaeus_cyrensis">Lepus europaeus cyrensis</ref></hi> (Satunin, 1905)</item>
<item><hi rend="italic"><ref target="https://mt.wikipedia.org/wiki/Lepus_europaeus_europaeus">Lepus europaeus europaeus</ref></hi> (Pallas, 1778)</item>
<item><hi rend="italic"><ref target="https://mt.wikipedia.org/wiki/Lepus_europaeus_hybridus">Lepus europaeus hybridus</ref></hi> (Desmarest, 1822)</item>
<item><hi rend="italic"><ref target="https://mt.wikipedia.org/wiki/Lepus_europaeus_judeae">Lepus europaeus judeae</ref></hi> (Gray, 1867)</item>
<item><hi rend="italic"><ref target="https://mt.wikipedia.org/wiki/Lepus_europaeus_karpathorum">Lepus europaeus karpathorum</ref></hi> (Hilzheimer, 1906)</item>
<item><hi rend="italic"><ref target="https://mt.wikipedia.org/wiki/Lepus_europaeus_medius">Lepus europaeus medius</ref></hi> (Nilsson, 1820)</item>
<item><hi rend="italic"><ref target="https://mt.wikipedia.org/wiki/Lepus_europaeus_occidentalis">Lepus europaeus occidentalis</ref></hi> (de Winton, 1898)</item>
<item><hi rend="italic"><ref target="https://mt.wikipedia.org/wiki/Lepus_europaeus_parnassius">Lepus europaeus parnassius</ref></hi> (Miller, 1903)</item>
<item><hi rend="italic"><ref target="https://mt.wikipedia.org/wiki/Lepus_europaeus_ponticus">Lepus europaeus ponticus</ref></hi> (Ognev, 1929)</item>
<item><hi rend="italic"><ref target="https://mt.wikipedia.org/wiki/Lepus_europaeus_rhodius">Lepus europaeus rhodius</ref></hi> (Festa, 1914)</item>
<item><hi rend="italic"><ref target="https://mt.wikipedia.org/wiki/Lepus_europaeus_syriacus">Lepus europaeus syriacus</ref></hi> (Hemprich &amp; Ehrenberg, 1832)</item>
<item><hi rend="italic"><ref target="https://mt.wikipedia.org/wiki/Lepus_europaeus_transsylvanicus">Lepus europaeus transsylvanicus</ref></hi> (Matschie, 1901)</item></list></item></list></item></list></item></list></item></list></item></list></item></list></item></list>
Gallarija
<list type="unordered">
<item>Żarmuġ ta' Liebru Ewropew </item>
<item>Żarmuġ ta' Liebru Ewropew imgezzez fil-forma</item>
<item>Żarmuġ ta' Liebru Ewropew fil-forma</item>
<item>Żarmuġ ta' Liebru Ewropew moħbi qalb il-ħaxix</item>
</list>
Referenzi
<list type="unordered"><item>Hoffmann, Robert S.; Andrew T. Smith (November 16, 2005). Wilson, D. E., and Reeder, D. M. (eds): Mammal Species of the World, 3rd edition, Johns Hopkins University Press. <ref target="https://mt.wikipedia.org/wiki/Special:BookSources/0801882214">ISBN 0-8018-8221-4</ref>.</item>
<item>Lagomorph Specialist Group (1996).<ref target="http://www.iucnredlist.org/search/details.php/41280/all"><hi rend="italic">Lepus europaeus</hi></ref>. 2006 IUCN Red List of Threatened Species.</item>
<item><ref target="http://paleodb.org/cgi-bin/bridge.pl">The Paleobiology Database</ref>.</item>
<item><ref target="http://www.webcitation.org/query?id=1256601206076925&amp;url=www.geocities.com/mammal_taxonomy/nederlands2.html">Tassonomija tal-Mammiferi</ref>.</item></list>
Ħoloq jew Linkijiet Esterni
<list type="unordered"><item><ref target="http://www.chrischapmanphotography.com/hares/">Il-Proġett tat-3 Liepri "The Three Hares Project"</ref></item></list>
</text></body></html>