<html><body><text id="wikipedia_mt_wikipedia_org__25489.html" ns="0" revid="268965" sourceurl="https://mt.wikipedia.org/wiki/Pietro_Mascagni" title="Pietro Mascagni" type="wikipedia">Pietro Mascagni
<p><hi rend="bold">Pietro Mascagni</hi> (7 ta' Diċembru 1863 - 2 ta' Awwissu 1945) kien <ref target="https://mt.wikipedia.org/wiki/Kompożitur">kompożitur</ref> <ref target="https://mt.wikipedia.org/wiki/Taljan">Taljan</ref> magħruf primarjament għall-opri tiegħu. Il-kapulavur tiegħu tal-1890, Cavalleria Rusticana, ikkawża waħda mill-akbar sensazzjonijiet fl-istorja tal-opra u daħal waħdu fil-moviment tal-Veriżmu fil-mużika drammatika Taljana. Bħal <ref target="https://mt.wikipedia.org/wiki/Ruggiero_Leoncavallo">Ruggiero Leoncavallo</ref>, Mascagni kien "raġel ta' opra waħda" li qatt ma seta' jirrepeti l-ewwel suċċess tiegħu, anke jekk L'amico Fritz u Iris baqgħu fir-repertorju fl-<ref target="https://mt.wikipedia.org/wiki/Ewropa">Ewropa</ref> (speċjalment fl-<ref target="https://mt.wikipedia.org/wiki/Italja">Italja</ref>) mill-premieres tagħhom.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Mascagni kiteb ħmistax-il opra, operetta, diversi xogħlijiet orkestrali u vokali, u wkoll kanzunetti u <ref target="https://mt.wikipedia.org/wiki/Mużika">mużika</ref> għall-pjanu. Huwa gawda suċċess immens matul ħajtu, kemm bħala kompożitur u direttur tal-mużika tiegħu kif ukoll ta' nies oħra u ħoloq varjetà ta' stili fl-opri tiegħu.</p>
Bijografija
Ħajja bikrija u edukazzjoni
<p>Mascagni twieled fis-7 ta' Diċembru 1863 f'<ref target="https://mt.wikipedia.org/wiki/Livorno">Livorno</ref>, it-<ref target="https://mt.wikipedia.org/wiki/Toskana">Toskana</ref>, u kien it-tieni iben ta' Domenico u Emilia Mascagni. Missieru kien imexxi <ref target="https://mt.wikipedia.org/wiki/Forn">forn</ref>. <ref target="https://mt.wikipedia.org/wiki/Giovanni_Targioni-Tozzetti">Giovanni Targioni-Tozzetti</ref> ("Nanni") twieled fl-istess sena fl-istess belt u sar il-ħabib u l-kollaboratur ta' Mascagni tul ħajtu</p>
<p>Fl-1876, fl-età ta' 13-il sena, Mascagni beda l-istudji mużikali tiegħu ma' <ref target="https://mt.wikipedia.org/wiki/Alfredo_Soffredini">Alfredo Soffredini</ref>, li waqqaf l-Istituto Musicale di Livorno (iktar tard imsejjaħ Istituto Cherubini). Soffredini kien għadu kemm temm l-istudji mużikali tiegħu f’<ref target="https://mt.wikipedia.org/wiki/Milan">Milan</ref>. Nattiv minn Livorno wkoll, Soffredini kien kompożitur, <ref target="https://mt.wikipedia.org/wiki/Għalliem">għalliem</ref> u kritiku mużikali. Mascagni beda jikkomponi malajr: bejn l-1879 u l-1880, kiteb diversi xogħlijiet: Sinfonia in do minore, Prima sinfonia in fa maggiore, Elegia, Kyrie, Gloria u Ave Maria.</p>
L-aħħar snin
<figure><caption>Pietro Mascagni</caption></figure>
<p>Fl-1940, saru ċelebrazzjonijiet għall-ħamsin anniversarju tal-opra l-iktar popolari tiegħu, Cavalleria rusticana, madwar l-Italja kollha, ħafna drabi bid-direzzjoni ta’ Mascagni. L-opra ġiet irrekordjata għal La Voce del padrone ("Leħen l-Imgħallem Tiegħu") fit-Teatru <ref target="https://mt.wikipedia.org/wiki/La_Scala">La Scala</ref> taħt id-direzzjoni ta' Mascagni, li rrekordja introduzzjoni speċjali mitkellma. Aktar tard EMI reġgħet ħarġet ir-recording fuq LP u CD.</p>
<p>Fl-1942, wara udjenza mal-<ref target="https://mt.wikipedia.org/wiki/Papa_Piju_XII">Papa Piju XII</ref>, il-gazzetta Cattolica Romana kkwotat lil Mascagni jgħid li n-neputija tiegħu li kienet milquta mit-<ref target="https://mt.wikipedia.org/wiki/Tuberkulożi">tuberkulożi</ref> kienet fieqet wara li rċeviet rużarju u midalja tal-fidda mbierka mill-Papa.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Mascagni miet fit-2 ta' Awwissu 1945 fl-appartament tiegħu fil-Grand Hotel Plaza f'<ref target="https://mt.wikipedia.org/wiki/Ruma">Ruma</ref>. Iċ-ċerimonja tal-funeral kienet fl-4 ta’ Awwissu 1945. L-awtoritajiet Taljani ma kinux preżenti. Fl-1951, il-katavru tiegħu ġie trasferit minn Ruma għal Livorno, fejn finalment Mascagni ngħata ġieħ uffiċjali wara <ref target="https://mt.wikipedia.org/wiki/Mewt">mewtu</ref>. Fis-7 ta' Diċembru 1963, il-mitt sena mit-twelid ta' Mascagni, ġiet żvelata plakka f'Ruma fuq l-Albergo del Sole fejn Mascagni qagħad waqt il-premiere ta' Cavalleria rusticana.</p>
</text></body></html>