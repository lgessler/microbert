<html><body><text id="wikipedia_mt_wikipedia_org__14749.html" ns="0" revid="270918" sourceurl="https://mt.wikipedia.org/wiki/Papa_Pawlu_VI" title="Papa Pawlu VI" type="wikipedia">Papa Pawlu VI
<p><hi rend="bold">Papa Pawlu VI</hi> (Concesio, 26 ta' Settembru 1897 – Castel Gandolfo, 6 ta' Awwissu 1978), kien il-262 Papa tal-<ref target="https://mt.wikipedia.org/wiki/Knisja_Kattolika">Knisja Kattolika</ref> mill-1963 sal-1978. Ġie ddikjarat qaddis minn <ref target="https://mt.wikipedia.org/wiki/Papa_Franġisku">Papa Franġisku</ref> nhar l-14 ta' Ottubru 2018.</p>
Saċerdot
<p>Giovanni Battista Montini twieled f’Concesio, qrib <ref target="https://mt.wikipedia.org/wiki/Brescia">Brescia</ref> fl-<ref target="https://mt.wikipedia.org/wiki/Italja">Italja</ref>, fis-26 ta’Settembru 1897. Missieru kien avukat influwenti li kien responsabbli mill-ġurnal lokali. Minn età żgħira kien juri interess kbir fil-kotba u fit-tagħlim. Minħabba saħħtu ma ntgħażilx għas-servizz militari fl-<ref target="https://mt.wikipedia.org/wiki/Ewwel_Gwerra_Dinjija">I Gwerra Dinjija</ref>. Studja fi Brescia u <ref target="https://mt.wikipedia.org/wiki/Ruma">Ruma</ref>, fejn ggradwa fil-liġi ċivili u kanonika, fit-teoloġija u l-filosofija. Ordna qassis fl-1920, intbagħat jaħdem fin-nunzjatura ta’ <ref target="https://mt.wikipedia.org/wiki/Varsavja">Varsavja</ref> (1923), u kien id-direttur spiritwali tal-Federazzjoni Kattolika Taljana tal-Istudenti Universitarji (1923-33), li kienu qed jiġu attakkati mill-<ref target="https://mt.wikipedia.org/wiki/Faxxiżmu">Faxxisti</ref>. Fl-1937 sar assistent fis-segretarjat tal-Istat tal-Vatikan u fl-1952 prosegretarju fis-segretarju tal-istat.</p>
Arċisqof ta' Milan
<p>Fl-1954 ġie kkonsagrat arċisqof ta’ <ref target="https://mt.wikipedia.org/wiki/Milan">Milan</ref>, fejn ħadem ħafna biex il-Knisja tkun qrib tal-ħaddiema. Fl-1958 sar kardinal (unur li kien irrifjutah sitt snin qabel minn idejn il-<ref target="https://mt.wikipedia.org/wiki/Papa_Piju_XII">Papa Piju XII</ref>). Ħa sehem attiv fl-ewwel sessjoni tal-<ref target="https://mt.wikipedia.org/wiki/Konċilju_Vatikan_II">Konċilju Vatikan II</ref> f’Ottubru 1962.</p>
Papa
<p>Wara l-mewt ta’ <ref target="https://mt.wikipedia.org/wiki/Papa_Ġwanni_XXIII">Papa Ġwanni XXIII</ref> fl-1963, l-għażla waqgħet fuqu. Montini ħa l-isem ta’ Pawlu VI minħabba l-interess kbir tiegħu fl-Ittri u fl-ispiritwalità ta’ <ref target="https://mt.wikipedia.org/wiki/San_Pawl">San Pawl</ref> iżda l-aktar għall-<hi rend="italic">approach</hi> missjunarju tiegħu bħal tal-appostlu Pawlu. L-ewwel att importanti tiegħu kienet it-tħabbira li l-Konċilju se jkompli.</p>
<p>Il-Papa Pawlu VI tlaqqam “il-papa pellegrin” għax bejn l-1964 u l-1970 għamel disa’ vjaġġi barra mill-Italja biex b’hekk sar l-ewwel Papa fi żminijiet moderni li ħareġ barra mill-Italja. Fl-1964 Pawlu VI żar l-<ref target="https://mt.wikipedia.org/wiki/Iżrael">Art Imqaddsa</ref>. Fl-1965, f’laqgħa storika, flimkien ma’ Athenagoras I, il-patrijarka Grieg Ortodoss ta’ Kostantinopli laħaq ftehim li jħassar l-iskomuniki reċiproċi li kienu saru mill-Knejjes tal-Lvant u l-Punent fl-1054.</p>
<p>Iżda forsi l-isbaħ siegħa tiegħu kienet nhar l-4 t’Ottubru 1965 meta sar l-ewwel Papa li ndirizza n-<ref target="https://mt.wikipedia.org/wiki/Ġnus_Magħquda">Nazzjonijiet Magħquda</ref> (UN) fi <ref target="https://mt.wikipedia.org/wiki/New_York">New York</ref> u l-ewwel Papa li rifes fuq il-kontinent Amerikan. Id-diskors emozzjonali tiegħu qajjem lill-assemblea ġenerali bil-wieqfa f’applaws kbir meta qal il-kliem famuż: “Qatt iżjed gwerra, gwerra qatt iżjed! Paċi, hija l-paċi li trid tmexxi d-destin tal-popli u tal-umanità kollha.” Żar ukoll il-<ref target="https://mt.wikipedia.org/wiki/Kolumbja">Kolumbja</ref> fl-1968, l-<ref target="https://mt.wikipedia.org/wiki/Uganda">Uganda</ref> fl-1969, u f’diversi pajjiżi Ażjatiċi, fosthom il-<ref target="https://mt.wikipedia.org/wiki/Filippini">Filippini</ref>, fl-1970. Iltaqa’ mal-<ref target="https://mt.wikipedia.org/wiki/Arċisqof_ta’_Canterbury">Arċisqof ta’ Canterbury</ref> Michael Ramsey, fl-1966, u ma’ Shenouda III, patrijarka ta’ Lixandra u mexxej tal-Knisja Kopta Ortodossa, fl-1973. Fost il-mexxejja politiċi li ltaqa’ magħhom insibu mexxejja Komunisti bħall-President Nikolay Podgorny tal-<ref target="https://mt.wikipedia.org/wiki/Unjoni_Sovjetika">Unjoni Sovjetika</ref> fl-1967 u l-President <ref target="https://mt.wikipedia.org/wiki/Tito">Tito</ref> tal-<ref target="https://mt.wikipedia.org/wiki/Jugoslavja">Jugoslavja</ref> fl-1971.</p>
Diffikultajiet
<p>Il-Papa Ġwanni XXIII tajjar “l-ajruplan” tal-Konċilju u Pawlu VI kellu l-biċċa xogħol iebsa li jillandjah tajjeb. Wara l-Konċilju eluf ta’ saċerdoti talbu d-dispensa u lejn l-aħħar ta’ ħajtu Pawlu VI stqarr li dan kien għalih “l-itqal salib” li kellu jġorr. Pawlu VI irriforma l-kurja Rumana, abolixxa l-aristokrazija papali u neħħa ħafna mill-pompa li kienet għadha assoċjata mal-papat. Żied ħafna n-numru ta’ kardinali mhux Taljani biex hekk il-kulleġġ tal-kardinali ikun jirrifletti l-Knisja kollha. Neħħa s-<ref target="https://mt.wikipedia.org/wiki/Sant’Uffizzju">Sant’Uffizzju</ref> u għamel minfloku l-<ref target="https://mt.wikipedia.org/wiki/Kongregazzjoni_għad-Duttrina_tal-Fidi">Kongregazzjoni għad-Duttrina tal-Fidi</ref>. Wara l-Konċilju ħadem kemm felaħ biex isseħħ ir-riforma fil-Liturġija. Kien fi żmienu wkoll l-liġijiet tas-sawm u astinenza nbidlu u tneħħew ukoll xi restrizzjonijiet li kien hemm qabel biex isir żwieġ ma’ persuna mhux Nisranija.</p>
<p>Minkejja li kien kritikat ħafna l-aktar fi ħdan il-Knisja nnifisha, Papa Pawlu VI kien irrispettat universalment għall-intellett u l-ispiritwalità, l-umiltà u s-sensibbiltà tiegħu. Miet f’Castel Gandolfo fis-6 t’Awissu 1978, fl-età ta’ 81 sena, tliet xhur wara li nstab maqtul il-politiku ħabib kbir tiegħu, <ref target="https://mt.wikipedia.org/wiki/Aldo_Moro">Aldo Moro</ref>.</p>
<p>Ġie ddikjarat qaddis minn Papa Franġisku nhar l-14 ta' Ottubru 2018.</p>
</text></body></html>