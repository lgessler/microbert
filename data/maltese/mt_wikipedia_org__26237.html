<html><body><text id="wikipedia_mt_wikipedia_org__26237.html" ns="0" revid="264072" sourceurl="https://mt.wikipedia.org/wiki/Radoje_Domanovi%C4%87" title="Radoje Domanović" type="wikipedia">Radoje Domanović
<p><hi rend="bold">Radoje Domanović</hi> (Frar 16, 1873 – Awissu 17, 1908) kien <ref target="https://mt.wikipedia.org/wiki/Kittieb">kittieb</ref>, <ref target="https://mt.wikipedia.org/wiki/Ġurnalist">ġurnalist</ref> u <ref target="https://mt.wikipedia.org/wiki/Għalliem">għalliem</ref> <ref target="https://mt.wikipedia.org/wiki/Serb">Serb</ref>, li kien famuż l-aktar minħabba l-istejjer qosra satiriċi tiegħu.</p>
Bijografija
<p>Radoje Domanović twieled fil-villaġġ ta’ Ovsište fiċ-ċentru tas-<ref target="https://mt.wikipedia.org/wiki/Serbja">Serbja</ref>. Temm l-iskola medja ta’ <ref target="https://mt.wikipedia.org/wiki/Kragujevac">Kragujevac</ref>, u ggradwa mill-Fakultà tal-<ref target="https://mt.wikipedia.org/wiki/Filosofija">Filosofija</ref> tal-Università ta’ <ref target="https://mt.wikipedia.org/wiki/Belgrad">Belgrad</ref>, fejn studja l-<ref target="https://mt.wikipedia.org/wiki/Lingwa_Serba">lingwa Serba</ref> u l-istorja.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Mill-1895 sal-1898 Domanović ħadem bħala għalliem tal-lingwa Serba u tal-<ref target="https://mt.wikipedia.org/wiki/Storja">istorja</ref> fin-Nofsinhar tas-Serbja.</p>
<p>Matul il-perjodu tat-tagħlim, beda jikteb l-ewwel stejjer realistiċi tiegħu. Minħabba l-affiljazzjoni tiegħu mal-oppożizzjoni, tilef xogħlu u mar joqgħod f’Belgrad ma’ familtu. F’Belgrad, beda jaħdem bħala ġurnalist ma’ ħafna gazzetti, jikteb artikli politiċi u stejjer satiriċi, li fihom kien jattakka u jikxef l-ipokresija u l-falsitajiet tar-reġim li kien fil-poter. Il-ksib tal-fama ta’ Radoje ġie bil-pubblikazzjoni tal-istejjer magħrufa tiegħu, bħal “Mexxej” (1901) u “Sofferbja” (oriġinarjament “Stradija”, 1902). Minħabba l-attitudni li kellu li bħal donnok ma tistax tilħaq ftehim miegħu, sar magħruf bħala wieħed mill-opponenti ewlenin tad-dinastija ta’ <ref target="https://mt.wikipedia.org/wiki/Obrenović">Obrenović</ref> u r-reġim reazzjonarju tagħha.</p>
<p>Wara il-waqgħa tal-gvern fl-1903 u tibdil fir-reġim, Domanović ingħata l-kariga ta’ kittieb fil-Ministeru tal-Edukazzjoni, u l-gvern il-ġdid ippermettilu jmur il-<ref target="https://mt.wikipedia.org/wiki/Ġermanja">Ġermanja</ref> għal sena ta’ speċjalizzazzjoni li huwa qatta’ fi <ref target="https://mt.wikipedia.org/wiki/Munich">Munich</ref>. Lura fis-Serbja, Radoje baqa’ diżappuntat min-nuqqas ta’ bidla fis-soċjetà. Stabbilixxa l-gazzetta politika tiegħu stess ta’ kull ġimgħa, “Sofferbja”, li fiha kompla jikkritika id-dgħufija tad-<ref target="https://mt.wikipedia.org/wiki/Demokrazija">demokrazija</ref> l-ġdida, iżda l-kitba tiegħu ma kienx għad għandha l-istess saħħa u ispirazzjoni li kellha qabel.</p>
<p>Radoje Domanović miet nofs siegħa wara li daqq nofs il-lejl, fis-17 ta’ Awissu 1908, meta kellu 35 sena, wara battalja twila mal-<ref target="https://mt.wikipedia.org/wiki/Polmonite">polmonite</ref> kronika u mat-<ref target="https://mt.wikipedia.org/wiki/Tuberkulożi">tuberkulożi</ref>. Ix-xogħlijiet li kien għad fadallu li ma kinux ġew ippubblikati, ġew mitlufa waqt <ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref>. Minħabba l-irwol importanti fil-ġlieda kontra l-forzi reazzjonarji u bl-għerf tiegħu, huwa ġeneralment ikkunsidrat l-aħjar kittieb satiriku Serb tas-seklu għoxrin.<ref target="https://mt.wikipedia.org/wiki/Il-Paġna_prinċipali#cite_note-MT-2">[2]</ref></p>
Xogħol letterarju
<p>Ftit mill-aktar xogħlijiet magħrufa ta’ Radoje Domanović jinkludu:</p>
<list type="unordered"><item>L-abolizzjoni tal-passjonijiet, 1898</item>
<item>Il-aħar il-mejjet, 1902</item>
<item>Dimonju, 1898</item>
<item>Il-Prinċep Marko fost is-Serbi għat-tieni darba, 1901</item>
<item>Ir-raġunament ta’ gendus Serb ordinarju, 1902</item>
<item>Mexxej, 1901</item>
<item>Sofferbja, 1902</item></list>
Legat
<p>Ħafna skejjel primarji u libreriji (f’Leskovac, f’Surdulica, f’Rača, f’Topola u f’Velika Plana)<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> fis-Serbja ngħataw isem Radoje Domanović. Il-fondazzjoni “Radoje Domanović” tagħti l-premju bl-istess isem għax-xogħlijiet satiriċi u għall-kontribut kumplessiv tas-satira Serba.</p>
<p>Il-Proġett “Radoje Domanović” inbeda fl-2013<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> bl-għan li l-ġabra ta’ xogħlijiet ta’ Radoje Domanović jiġu diġitalizzati, u jkunu disponibbli b’mod iktar wiesa’ għall-qarrejja madwar id-dinja permezz ta’ traduzzjonijiet tal-istejjer qosra ta’ Domanović.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>L-istejjer “Ir-raġunament ta’ gendus Serb ordinarju” u “Mexxej” ġew tradotti bil-<ref target="https://mt.wikipedia.org/wiki/Lingwa_Maltija">Malti</ref> għall-Proġett “Radoje Domanović” minn Christianne Portelli.<ref target="https://mt.wikipedia.org/wiki/Il-Paġna_prinċipali#cite_note-MT-2">[2]</ref></p>


Ħoloq esterni
<p><ref target="https://domanovic.org">Xogħol komplet ta’ Radoje Domanović</ref> (MT)  (SR)  (EN) </p>
</text></body></html>