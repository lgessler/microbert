<html><body><text id="wikipedia_mt_wikipedia_org__26287.html" ns="0" revid="264433" sourceurl="https://mt.wikipedia.org/wiki/Pietro_Longhi" title="Pietro Longhi" type="wikipedia">Pietro Longhi
<p><hi rend="bold">Pietro Longhi</hi> (twieled fil-5 ta’ Novembru 1701<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> – miet fit-8 ta’ Mejju 1785) kien <ref target="https://mt.wikipedia.org/wiki/Pittura">pittur</ref> Venezjan ta’ xeni kontemporanji tal-ħajja.</p>
Bijografija
<figure><caption><hi rend="italic">Clara ir-rinoċeronte</hi> ta’ Pietro Longhi, l-1751</caption></figure>
<p>Pietro Longhi twieled <ref target="https://mt.wikipedia.org/wiki/Venezja">Venezja</ref> fil-parroċċa ta’ <ref target="https://mt.wikipedia.org/wiki/Santa_Marija">Santa Marija</ref>, u kien l-ewwel wild tal-<ref target="https://mt.wikipedia.org/wiki/Arġentier">arġentier</ref> <ref target="https://mt.wikipedia.org/wiki/Alessandro_Falca">Alessandro Falca</ref> u ta’ martu Antonia. Huwa adotta l-kunjom Longhi meta beda jpitter. Għall-ewwel kien mgħallem mill-pittur minn <ref target="https://mt.wikipedia.org/wiki/Verona">Verona</ref> <ref target="https://mt.wikipedia.org/wiki/Antonio_Balestra">Antonio Balestra</ref>, li mbagħad irrakkomandah lil <ref target="https://mt.wikipedia.org/wiki/Giuseppe_Crespi">Giuseppe Maria Crespi</ref> minn <ref target="https://mt.wikipedia.org/wiki/Bolonja">Bologna</ref> biex ikun l-apprendist tiegħu.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Crespi kien magħruf ħafna fi żmienu kemm għall-<ref target="https://mt.wikipedia.org/wiki/Xogħlijiet_tal-ġeneru">pittura</ref> <ref target="https://mt.wikipedia.org/wiki/Reliġjon">reliġjuża</ref> kif ukoll għall-pittura ta’ xeni mill-ħajja ta’ kuljum u kien influwenzat mix-xogħol ta’ pitturi <ref target="https://mt.wikipedia.org/wiki/Pajjiżi_l-Baxxi">Olandiżi</ref>. Longhi rritorna Venezja qabel l-1732. Huwa żżewweġ fl-1732 lil <ref target="https://mt.wikipedia.org/wiki/Caterina_Maria_Rizzi">Caterina Maria Rizzi</ref> u kellhom ħdax-il wild (tlieta biss minnhom laħqu l-età tal-maturità).</p>
<p>Fost il-pitturi bikrija tiegħu hemm xi pitturi għal fuq l-artali u xogħlijiet b’temi reliġjużi. L-ewwel xogħol maġġuri tiegħu li ġie ddokumentat kien pittura għal fuq l-artal tal-knisja ta’ San Pellegrino fl-1732. Fl-1734, huwa lesta l-affreski fil-ħitan u fis-saqaf tas-sala f'Ca' Sagredo, li jirrappreżentaw il-<hi rend="italic">Mewt tal-ġganti</hi> (<hi rend="italic">Caduta dei giganti</hi>). Fl-aħħar tas-snin 30 tas-seklu 18, beda jispeċjalizza fil-pittura ta’ xeni mill-ħajja ta’ kuljum fuq skala żgħira f’Venezja li wassluh biex fil-ġejjieni jitqies bħala l-<ref target="https://mt.wikipedia.org/wiki/William_Hogarth">William Hogarth</ref> ta’ Venezja. Ix-xeni galanti fuq ġewwa ta’ Longhi jirriflettu t-tendenza tas-seklu 18 favur il-privat u l-borgesija, u kienu popolari ħafna.</p>
<figure><caption><hi rend="italic">Iċ-Ċarlatan</hi> ta’ Pietro Longhi, l-1757</caption></figure>
<p>Ħafna mill-pitturi tiegħu juru l-Venezjani waqt il-logħob u d-divertiment, bħar-rappreżentazzjoni tal-folla ta’ ċittadini jiċċassaw lejn rinoċeronte <ref target="https://mt.wikipedia.org/wiki/Indja">Indjan</ref>. Din il-pittura, għall-wiri fil-Gallerija Nazzjonali f’<ref target="https://mt.wikipedia.org/wiki/Londra">Londra</ref>, turi lil Clara ir-rinoċeronte miġjuba fl-Ewropa fl-1741 minn kaptan tal-baħar Olandiż u imprenditur minn <ref target="https://mt.wikipedia.org/wiki/Leiden">Leiden</ref>, <ref target="https://mt.wikipedia.org/wiki/Douvemont_van_der_Meer">Douvemont van der Meer</ref>. Dan ir-rinoċeronte ntwera f’Venezja fl-1751. Jeżistu żewġ verżjonijiet ta’ din il-pittura, kważi identiċi ħlief għar-ritratti mingħajr maskra ta’ żewġt irġiel fil-verżjoni ta’ Ca' Rezzonico. Fl-aħħar mill-aħħar, jista’ jkun li hemm ċajta moħbija fil-pittura, peress li ż-żagħżugħ fuq ix-xellug qed iżomm qarn (li hija metafora li spiss tintuża għall-adulterju) issegat tal-<ref target="https://mt.wikipedia.org/wiki/Annimal">annimal</ref>. Forsi dan jispjega wkoll d-differenza bejn in-nisa mhux akkumpanjati.</p>
<figure><caption><hi rend="italic">Il Ridotto</hi> ta’ Pietro Longhi, għall-ħabta tas-snin 50 tas-seklu 18</caption></figure>
<p>Pitturi oħra jirrakkontaw l-attivitajiet ta’ kuljum bħas-swali privati tal-logħob tal-azzard (<hi rend="italic">Ridotti</hi>) li pproliferaw fis-seklu 18. Kważi nofs il-figuri fil-pitturi tiegħu mix-xeni tal-ħajja ta’ kuljum għandhom wiċċhom moħbi wara maskri tal-<ref target="https://mt.wikipedia.org/wiki/Karnival_ta_'Venezja">Karnival ta’ Venezja.</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> F’xi wħud, il-qagħda mhux sigura jew inġenwa u d-dehra tal-persuni fil-pitturi qishom xi pupazzi, donnhom jissuġġerixxu perspettiva satirika tal-artist lejn is-suġġetti tiegħu. Il-fatt li din il-kwalità ta’ pupazzi kienet biċċa xogħol intenzjonata min-naħa ta’ Longhi huwa attestat mid-dettall tal-figuri fil-pitturi bikrin u fit-tpinġijiet tiegħu. Il-ħafna tpinġijiet ta’ Longhi, tipikament bil-ġibs iswed jew bil-lapes enfasizzat bil-ġibs abjad fuq karta kkulurita, spiss saru għall-fini tagħhom stess, iktar milli bħala studji għal xi pitturi.</p>
<p>Fis-snin 50 tas-seklu 18, Longhi — bħal Crespi qablu — ġie kkummissjonat biex ipitter seba’ tili li jiddokumentaw is-seba’ sagramenti <ref target="https://mt.wikipedia.org/wiki/Knisja_Kattolika">Kattoliċi</ref>. Dawn issa jinsabu fil-Pinakoteka ta’ Querini Stampalia flimkien max-xeni tiegħu mill-kaċċa (<hi rend="italic">Caccia</hi>).</p>
<p>Mill-1763 Longhi kien Direttur tal-Akkademja tat-Tpinġija u t-Tinqix. Minn dak il-perjodu, huwa beda jaħdem ħafna fuq ir-ritratti fil-pittura tiegħu, u kien assistit b’mod attiv minn ibnu, <ref target="https://mt.wikipedia.org/wiki/Alessandro_Longhi">Alessandro</ref>. Longhi miet fit-8 ta’ Mejju 1785, wara perjodu qasir fejn kien marid.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Legat
<figure><caption><hi rend="italic">L'atelier del pittore</hi> ta’ Pietro Longhi, bejn l-1740 u l-1746</caption></figure><p>
Pitturi magħrufa ta’ xeni mill-ħajja ta’ kuljum ġew prodotti minn artisti kontemporanji oħra fl-<ref target="https://mt.wikipedia.org/wiki/Italja">Italja</ref> bħal <ref target="https://mt.wikipedia.org/wiki/Gaspare_Traversi">Gaspare Traversi</ref> u Giuseppe Maria Crespi. Longhi mhux biss tbiegħed mid-<ref target="https://mt.wikipedia.org/wiki/Id-Dinja">dinja</ref> tal-mitoloġija grandjuża tal-istorja li ħafna drabi kienet tattira n-nobbiltà Venezjana, talli ffoka ferm ukoll fuq il-preżent, xi ħaġa li ftit pitturi f’Venezja kien għamlu. Jekk <ref target="https://mt.wikipedia.org/wiki/Canaletto">Canaletto</ref> u <ref target="https://mt.wikipedia.org/wiki/Francesco_Guardi">Guardi</ref> huma t-tieqa tagħna biex nittawlu lejn ir-ritwali esterni tar-repubblika, Longhi huwa t-tieqa tagħna biex nitkixxfu dwar x’ġara ġewwa l-kmamar. Il-kritiku <ref target="https://mt.wikipedia.org/wiki/Bernard_Berenson">Bernard Berenson</ref> jiddikjara li:<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p><p>Longhi pitter għall-Venezjani li kienu jħobbu l-pittura, u kien joħloq pitturi dwar ħajjithom stess fil-fażijiet domestiċi ordinarji kollha tagħhom. Fix-xeni għand il-barbier, naraw iz-zekzik tal-barbier bil-parrokka u t-tpaċpiċ tas-seftura; fl-iskola taż-żfin donnha nistgħu nisimgħu l-<ref target="https://mt.wikipedia.org/wiki/Mużika">mużika</ref> pjaċevoli tal-<ref target="https://mt.wikipedia.org/wiki/Vjolin">vjolin</ref>. Ma hemm l-ebda nota traġika mkien. Kulħadd jilbes, jiżfen, jagħmel inkini, jieħu l-<ref target="https://mt.wikipedia.org/wiki/Kafè">kafè</ref>, eċċ. bħallikieku ma kien hemm xejn ieħor fid-dinja x’jagħmel. Il-pitturi ta’ Longhi kienu jinkludu fl-istess tila tonalità ta’ korteżija għolja, ta’ raffinament kbir, flimkien ma’ ferħ mifrux fost is-suġġetti, xi ħaġa li kienet tiddistingwi l-pitturi ta’ Longhi mix-xogħlijiet ta’ Hogarth, li ħesrem kienu jkunu tant brutali u mimlijin bidliet.</p>
Maskri
<figure><caption><hi rend="italic">La Lezione di Danza</hi> ta’ Pietro Longhi, għall-ħabta tal-1741</caption></figure>
<p>F’bosta pitturi, Longhi jpitter figuri libsin maskra involuti f’diversi atti mill-logħob tal-azzard sal-ittantar tan-nisa. Pereżempju, fil-pittura ta’ Longhi <hi rend="italic">Il-Laqgħa tal-Prokuratur u Martu</hi> hemm mara fuq quddiem li qed isellmilha raġel li huwa preżunt li huwa r-raġel tagħha. L-ambjent huwa ta’ tip ta’ post ta’ ġabra fejn dak iż-żmien persuni bil-maskri kienu jiltaqgħu fihom għal kwistjonijiet privati bħal laqgħat romantiċi.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Il-mara u r-raġel tagħha mhumiex libsin maskra, iżda fuq ix-xellug, mara bilqiegħda qed tneħħi l-maskra biex tindirizza lil raġel bil-maskra li qed iserraħ ma’ spallitha. Dan l-att jista’ jissuġġerixxi li minħabba l-maskra tal-mara tat-tip <hi rend="italic">Moretta</hi>, li ma għandhiex fetħa għall-ħalq, twassalha biex tneħħiha sabiex titkellem; interpretazzjoni oħra hi li l-mara tant hija interessata fir-raġel bil-maskra li lesta tneħħi l-maskra tagħha biex tikxiflu l-identità tagħha.</p>
<p>F’<hi rend="italic">Iċ-Ċarlatan</hi> (1757), il-karattru ewlieni huwa relegat fl-isfond, fejn joqgħod fuq mejda mdawwar b’nisa jħarsu lejh u tifel żgħir. Fuq quddiem, mara bil-maskra tidher qed tilgħab bl-imrewħa tagħha u minn taħt tħares lejn raġel bil-maskra li qed jgħolli parti mil-libsa tagħha. Hemm sens ta’ duwalità peress li jinħoloq kuntrast bejn l-avveniment ordinarju tar-raġel fuq il-mejda u r-realtà tal-ħajja Venezjana rrappreżentata mill-koppja jittantaw lil xulxin; dan huwa simili għad-duwalità tal-maskra li tintuża mis-suġġetti tiegħu biex jinħbew fiżikament, iżda mbagħad jikxfu x-xewqat tagħhom bla ma jafu.</p>
<p><hi rend="italic">F’Il Ridotto</hi> (għall-ħabta tas-snin 50 tas-seklu 18), Longhi juri waħda mis-swali tal-logħob tal-azzard ewlenin f’Venezja. Ix-xena hija miżgħuda b’figuri bil-maskra u bla maskra. Il-qofol ta’ din il-pittura juri xena ta’ mara mistħija u raġel aggressiv li jgħollilha l-libsa. Longhi jirrepeti l-figuri tal-koppja jittantaw lil xulxin, u juri r-<hi rend="italic">Ridotto</hi> bħala post fejn l-elit soċjali — li ma jurix imġiba bħal din fil-pubbliku u lanqas mingħajr maskra — jabbanduna l-inibizzjonijiet kollha u jaqgħu għax-xewqat reali tagħhom.</p>
Xogħlijiet
<list type="unordered"><item><hi rend="italic">San Pellegrino condannato al supplizio</hi>, 1730 - 1732, żejt fuq it-tila, 400 × 340, parrocchiale di San Pellegrino.</item>
<item><hi rend="italic">Adorazione dei Magi</hi>, 1730 - 1732, żejt fuq it-tila, 190 × 150, Venezja, Skola ta’ San Ġwann l-Evanġelista.</item>
<item><hi rend="italic">Caduta dei giganti</hi>, affreschi, Venezja, Ca' Sagredo, 1734.</item>
<item><hi rend="italic">Pastorello seduto</hi>, 1740, żejt fuq it-tila, 61 × 48, Bassano, Mużew ċiviku.</item>
<item><hi rend="italic">Pastorello in piedi</hi>, 1740, żejt fuq it-tila, 61 × 48, Bassano, Mużew ċiviku.</item>
<item><hi rend="italic">Pastorella con fiore</hi>, 1740, żejt fuq it-tila, 61 × 48, Bassano, Mużew ċiviku.</item>
<item><hi rend="italic">Pastorella con gallo</hi>, 1740, żejt fuq it-tila, 61 × 48, Bassano, Mużew ċiviku.</item>
<item><hi rend="italic">Pastorello in piedi</hi>, 1740, żejt fuq it-tila, 61 × 45, Rovigo, Mużew tas-Seminarju</item>
<item><hi rend="italic">La filatrice</hi>, 1740, żejt fuq it-tila, 61 × 50, Venezja, Ca' Rezzonico</item>
<item><hi rend="italic">Le lavandaie</hi>, 1740, olio su tavola, 61 × 50, Venezja, Ca' Rezzonico</item>
<item><hi rend="italic">L'allegra coppia</hi>, 1740, żejt fuq it-tila, 61 × 50, Venezja, Ca' Rezzonico</item>
<item><hi rend="italic">La polenta</hi>, 1740, żejt fuq it-tila, 61 × 50, Venezja, Ca' Rezzonico</item>
<item><hi rend="italic">I bevitori</hi>, 1740 - 1745, żejt fuq it-tila, 61 × 48, Milano, Galleria d'Arte Moderna</item>
<item><hi rend="italic">Il concertino</hi>, 1741, żejt fuq it-tila, 60 × 48, Venezja, Gallerie dell'Accademia</item>
<item><hi rend="italic">La lezione di danza</hi>, għall-ħabta tal-1741, żejt fuq it-tila, 60 × 49, Venezja, Gallerie dell'Accademia</item>
<item><hi rend="italic">Il sarto</hi>, għall-ħabta tal-1741, żejt fuq it-tila, 60 × 49, Venezja, Gallerie dell'Accademia</item>
<item><hi rend="italic">La toeletta</hi>, għall-ħabta tal-1741, żejt fuq it-tila, 60 × 49, Venezja, Gallerie dell'Accademia</item>
<item><hi rend="italic">La presentazione</hi>, għall-ħabta tal-1741, żejt fuq it-tila, 64 × 53, <ref target="https://mt.wikipedia.org/wiki/Pariġi">Pariġi</ref>, <ref target="https://mt.wikipedia.org/wiki/Louvre">Louvre</ref></item>
<item><hi rend="italic">La visita alla biblioteca</hi>, għall-ħabta tal-1741, żejt fuq it-tila, 59 × 44, <ref target="https://mt.wikipedia.org/wiki/Worcester">Worcester</ref>, Mużew ta<ref target="https://mt.wikipedia.org/wiki/L-Arti">l-Arti</ref> ta’ Worcester</item>
<item>Affreski, 1744, Venezja, Knisja ta’ San Pantalon</item>
<item><hi rend="italic">Il risveglio del cavaliere</hi>, 1744, żejt fuq it-tila, 49 × 60, <ref target="https://mt.wikipedia.org/wiki/Windsor">Windsor</ref>, Kollezzjonijiet irjali</item>
<item><hi rend="italic">La moscacieca</hi>, 1744, żejt fuq it-tila, 48 × 58, Windsor, Kollezzjonijiet irjali</item>
<item><hi rend="italic">Lo svenimento</hi>, 1744, żejt fuq it-tila, 49 × 61, <ref target="https://mt.wikipedia.org/wiki/Washington">Washington</ref>, Gallerija Nazzjonali</item>
<item><hi rend="italic">Il gioco della pentola</hi>, 1744, żejt fuq it-tila, 49 × 61, Washington, Gallerija Nazzjonali</item>
<item><hi rend="italic">La visita alla dama</hi>, 1746, żejt fuq it-tila, 61 × 49, <ref target="https://mt.wikipedia.org/wiki/New_York">New York</ref>, Metropolitan Museum</item>
<item><hi rend="italic">Incontro del procuratore con la moglie</hi>, 1746, żejt fuq it-tila, 61 × 49, New York, Metropolitan Museum</item>
<item><hi rend="italic">La visita al Lord</hi>, 1746, żejt fuq it-tila, 61 × 49, New York, New York, Metropolitan Museum</item>
<item><hi rend="italic">La modista</hi>, 1746, żejt fuq it-tila, 61 × 49, New York, Metropolitan Museum</item>
<item><hi rend="italic">Gruppo di famiglia</hi>, 1746, żejt fuq it-tila, 61 × 49, Londra, Gallerija Nazzjonali</item>
<item><hi rend="italic">La visita del procuratore</hi>, għall-ħabta tal-1750, żejt fuq it-tila, 61 × 49, Londra, Gallerija Nazzjonali</item>
<item><hi rend="italic">Il cavadenti</hi>, għall-ħabta tal-1750, żejt fuq it-tila, 50 × 62, Milan, Pinakoteka ta’ Brera</item>
<item><hi rend="italic">Le lavandaie</hi>, għall-ħabta tal-1750, żejt fuq it-tila, 61 × 50, Kastell ta’ Zoppola, <ref target="https://mt.wikipedia.org/wiki/Pordenone">Pordenone</ref></item>
<item><hi rend="italic">La polenta</hi>, għall-ħabta tal-1750, żejt fuq it-tila, 60 × 50, Kastell ta’ Zoppola, Pordenone</item>
<item><hi rend="italic">La filatrice</hi>, għall-ħabta tal-1750, żejt fuq it-tila, 61 × 50, Kastell ta’ Zoppola, Pordenone</item>
<item><hi rend="italic">Gli ubriachi</hi>, għall-ħabta tal-1750, żejt fuq it-tila, 61 × 50, Kastell ta’ Zoppola, Pordenone</item>
<item><hi rend="italic">La filatrice</hi>, għall-ħabta tal-1750, żejt fuq it-tila, 60 × 49, Venezja, Pinakoteka ta’ Querini Stampalia</item>
<item><hi rend="italic">Le filatrici</hi>, għall-ħabta tal-1750, żejt fuq it-tila, 60 × 49, Venezja, Piankoteka ta’ Querini Stampalia</item>
<item><hi rend="italic">La contadina addormentata</hi>, għall-ħabta tal-1750, żejt fuq it-tila, 61 × 50, Venezja, Pinakoteka ta’ Querini Stampalia</item>
<item><hi rend="italic">La furlana</hi>, għall-ħabta tal-1750, żejt fuq it-tila, 61 x 49,5, Venezja, Pinakoteka ta’ Querini Stampalia</item>
<item><hi rend="italic">La venditrice di fritole</hi>, għall-ħabta tal-1750, żejt fuq it-tila, 62 × 51, Venezja, Ca' Rezzonico</item>
<item><hi rend="italic">Il rinoceronte</hi>, 1751, żejt fuq it-tila, 62 × 50, Venezja, Ca' Rezzonico</item>
<item><hi rend="italic">Il rinoceronte</hi>, għall-ħabta tal-1751, żejt fuq it-tila, 60 × 57, Londra, Gallerija Nazzjonali</item>
<item><hi rend="italic">L'indovina</hi>, 1752, żejt fuq it-tila, 62 × 50, Venezja, Ca' Rezzonico</item>
<item><hi rend="italic">La scuola di lavoro</hi>, 1752, żejt fuq it-tila, 62 × 50, Venezja, Ca' Rezzonico</item>
<item><hi rend="italic">La famiglia Sagredo,</hi> għall-ħabta tal-1752, żejt fuq it-tila, 60 x 49, Venezja, Fundazzjoni Querini Stampalia</item>
<item><hi rend="italic">La lezione di geografia</hi>, għall-ħabta tal-1752, żejt fuq it-tila, 61 × 49, Venezja, Fundazzjoni Querini Stampalia.</item>
<item><hi rend="italic">Il farmacista</hi>, 1752, żejt fuq it-tila, 60 × 48, Venezja, Gallerie dell'Accademia</item>
<item><hi rend="italic">Il solletico</hi>, 1755, żejt fuq it-tila, 61 × 48, <ref target="https://mt.wikipedia.org/wiki/Madrid">Madrid</ref>, Kollezzjoni Thyssen</item>
<item><hi rend="italic">Il battesimo</hi>, 1755-57, żejt fuq it-tila, 62 × 51, Venezja, Pinakoteka ta’ Querini Stampalia</item>
<item><hi rend="italic">La cresima,</hi> 1755-57, żejt fuq it-tila, 60 x 49, Venezja, Pinakoteka ta’ Querini Stampalia</item>
<item><hi rend="italic">La confessione,</hi> 1755-57, żejt fuq it-tila, 60 x 49, Venezja, Pinakoteka ta’ Querini Stampalia</item>
<item><hi rend="italic">La comunione,</hi> 1755-57, żejt fuq it-tila, 60 x 49, Venezja, Pinakoteka ta’ Querini Stampalia</item>
<item><hi rend="italic">Il matrimonio,</hi> 1755-57, żejt fuq it-tila, 62 x 50, Venezja, Pinakoteka ta’ Querini Stampalia</item>
<item><hi rend="italic">L'ordine sacro,</hi> 1755-57, żejt fuq it-tila, 61 x 49, Venezja, Pinakoteka ta’ Querini Stampalia</item>
<item><hi rend="italic">L'estrema unzione,</hi> 1755-57, żejt fuq it-tila, 61 x 50, Venezja, Pinakoteka ta’ Querini Stampalia</item>
<item><hi rend="italic">La caccia alla lepre,</hi> 1755-60, żejt fuq it-tila, 56 x 72,5, Venezja, Pinakoteka ta’ Querini Stampalia</item>
<item><hi rend="italic">Il "Mondo Novo",</hi> għall-ħabta tal-1756, żejt fuq it-tila, 61 x 49, Venezja, Pinakoteka ta’ Querini Stampalia</item>
<item><hi rend="italic">Il ciarlatano</hi>, 1757, żejt fuq it-tila, 62 × 50, Venezja, Ca' Rezzonico</item>
<item><hi rend="italic">Gli alchimisti</hi>, 1757, żejt fuq it-tila, 61 × 50, Venezja, Ca' Rezzonico</item>
<item><hi rend="italic">Il Ridotto (i),</hi> 1757-60, żejt fuq it-tila, 61 x 49, Venezja, Pinakoteka ta’ Querini Stampalia</item>
<item><hi rend="italic">Il Ridotto (ii),</hi> 1757-60, żejt fuq it-tila, 60 x 47, Venezja, Pinakoteka ta’ Querini Stampalia</item>
<item><hi rend="italic">La caccia all'anitra in Laguna,</hi> għall-ħabta tal-1760, żejt fuq it-tila, 57 x 74, Venezja, Pinakoteka ta’ Querini Stampalia</item>
<item><hi rend="italic">I giocatori di carte</hi>, 1760, żejt fuq it-tila, 60 × 47, Milan, Gallerija tal-Arti Moderna</item>
<item><hi rend="italic">La lezione di musica</hi>, 1760, żejt fuq ir-ram, 45 × 58, Baltimore, Walters Art Gallery</item>
<item><hi rend="italic">Il caffè</hi>, għall-ħabta tal-1760, żejt fuq it-tila, ?x? , Verona, Mużew ta’ Castelvecchio</item>
<item><hi rend="italic">Le tentazioni di S. Antonio,</hi> ante 1761, żejt fuq it-tila, 60 x 50, Venezja, Pinakoteka ta’ Querini Stampalia</item>
<item><hi rend="italic">Monaci, canonici e frati di Venezja,</hi> 1761, żejt fuq it-tila, 61 x 49, Venezja, Pinakoteka ta’ Querini Stampalia</item>
<item><hi rend="italic">Pitagora filosofo</hi>, 1762, żejt fuq it-tila, 130 × 91, Venezja, Gallerie dell'Accademia</item>
<item><hi rend="italic">Il casotto del leone</hi>, 1762, żejt fuq it-tila, 61 × 50, Venezja, Pinakoteka ta’ Querini Stampalia</item>
<item><hi rend="italic">Ritratto di Francesco Guardi</hi>, 1764, żejt fuq it-tila, 132 × 100, Venezja, Ca' Rezzonico</item>
<item><hi rend="italic">Ritratto di famiglia Venezjana</hi>, 1760-65, żejt fuq it-tila, 80 × 89 cm, Segromigno Monte, Kollezzjoni Eredi Salom</item>
<item><hi rend="italic">La caccia in valle (7 episodi),</hi> għall-ħabta tal-1765-70, żejt fuq it-tila, 61 × 50 ciascuno, Venezja, Pinakoteka ta’ Querini Stampalia</item>
<item><hi rend="italic">I contadini all'osteria,</hi> għall-ħabta tal-1765-70, żejt fuq it-tila, 60 x 49, Venezja, Pinakoteka ta’ Querini Stampalia</item>
<item><hi rend="italic">La famiglia Michiel</hi>, għall-ħabta tal-1780, żejt fuq it-tila, 49 × 61, Venezja, Pinakoteka ta’ Querini Stampalia</item></list>
Biblijografija
<list type="unordered"><item>Antonio Maria Zanetti, <hi rend="italic">Descrizione di tutte le pubbliche pitture della città di Venezia</hi>, 1733.</item>
<item>Alessandro Longhi, <hi rend="italic">Compendio delle vite de' Pittori Veneziani</hi>, 1761.</item>
<item>Carlo Damerini, <hi rend="italic">I pittori veneziani del Settecento</hi>, 1928.</item>
<item>Giovanni Battista Galizzi, <hi rend="italic">Le chiese di San Pellegrino</hi>, 1942.</item>
<item>Francesco Valcanover, <hi rend="italic">Affreschi sconosciuti di Pietro Longhi</hi>, f’«Paragone», 1956.</item>
<item>Bernard Berenson, <hi rend="italic">I pittori veneziani del Rinascimento</hi>, 1958.</item>
<item>André Chastel, <hi rend="italic">L'arte italiana</hi>, 1958.</item>
<item>Michael Levey, <hi rend="italic">Painting in XVIII Century</hi>, 1959.</item>
<item>Egidio Martini, <hi rend="italic">La pittura veneziana del Settecento</hi>, 1964.</item>
<item>Francesco Valcanover, <hi rend="italic">Catalogo ragionato delle opere di Pietro Longhi</hi>, 1968.</item>
<item>Giulio Carlo Argan, <hi rend="italic">Storia della pittura italiana</hi>, 1968.</item>
<item>Terisio Pignatti, <hi rend="italic">Pietro Longhi</hi>, 1968.</item>
<item>Manlio Dazzi - Ettore Merkel, Catalogo della Pinacoteca della Fondazione scientifica Querini Stampalia, Vicenza, Neri Pozza Editore, 1979, pp. 88-96.</item></list>
</text></body></html>