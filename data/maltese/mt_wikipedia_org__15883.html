<html><body><text id="wikipedia_mt_wikipedia_org__15883.html" ns="0" revid="260993" sourceurl="https://mt.wikipedia.org/wiki/Rudolf_Clausius" title="Rudolf Clausius" type="wikipedia">Rudolf Clausius
<p><hi rend="bold">Rudolf Julius Emanuel Clausius</hi> (imwieled Rudolf Gotitlieb<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>) (2 ta' Jannar, 1822 - 24 ta' Awissu 24, 1888), kien <ref target="https://mt.wikipedia.org/wiki/Fiżiku">fiżiku</ref> u <ref target="https://mt.wikipedia.org/wiki/Matematiku">matematiku</ref> <ref target="https://mt.wikipedia.org/wiki/Ġermanja">Ġermaniż</ref> u hu meqjus bħala wieħed mill-fundaturi ċentrali tax-xjenza tat-<ref target="https://mt.wikipedia.org/wiki/Termodinamika">termodinamika</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref>. Permezz tal-formolazzjoni ġdida tiegħu tal-prinċipju ta' <ref target="https://mt.wikipedia.org/wiki/Nicolas_Leonard_Sadi_Carnot">Sadi Carnot</ref> magħrufa bħala ċ-<ref target="https://mt.wikipedia.org/wiki/Ċiklu_ta'_Carnot">Ċiklu ta' Carnot</ref>, poġġa t-<ref target="https://mt.wikipedia.org/wiki/Teorija_tas-sħana">teorija tas-sħana</ref> fuq bażi aktar veru u soda. Fl-artiklu l-aktar importanti tiegħu, <hi rend="italic">Dwar it-teorija mekkanika tas-sħana</hi>, ippubblikat fl-1850, ifformola ghall-ewwel darba l-ideat bażiċi tat-<ref target="https://mt.wikipedia.org/wiki/Tieni_liġi_tat-termodinamika">tieni liġi tat-termodinamika</ref>. Fl-1865 introduċa l-kunċett tal-<ref target="https://mt.wikipedia.org/wiki/Entropija_termodinamika">entropija</ref>.</p>
Ħajja
<p>Clausius twieled f'<ref target="https://mt.wikipedia.org/wiki/Koszalin">Köslin</ref> (issa tissejjaħ Koszalin) fil-Provinċja tal-Pomeranja. Beda l-edukazzjoni tiegħu fl-iskola ta' missieru. Wara ftit snin, beda jmur il-Ġinnażju fi <ref target="https://mt.wikipedia.org/wiki/Stettin">Stettin</ref> (issa Szczecin). Clausius ħa l-lawrja mill-Università ta' <ref target="https://mt.wikipedia.org/wiki/Berlin">Berlin</ref> fl-1844 fejn studja l-matematika u l-fiżika taħt, fost oħrajn, <ref target="https://mt.wikipedia.org/wiki/Heinrich_Gustav_Magnus">Heinrich Magnus</ref>, <ref target="https://mt.wikipedia.org/wiki/Dirichlet">Johann Dirichlet</ref> u <ref target="https://mt.wikipedia.org/wiki/Jakob_Steiner">Jakob Steiner</ref>. Studja wkoll l-istorja taħt <ref target="https://mt.wikipedia.org/wiki/Leopold_von_Ranke">Leopold von Ranke</ref>. Fl-1847, ħa dottorat mill-Università ta' <ref target="https://mt.wikipedia.org/wiki/Halle">Halle</ref> b'tezi dwar l-effetti ottiċi fl-atmosfera tal-<ref target="https://mt.wikipedia.org/wiki/Art">Art</ref>. Imbagħad laħaq professur tal-fiżika fl-iSkola Rjali tal-Artilerija u l-Inġinerija f'Berlin u Privatdozent fl-Università ta' Berlin. Fl-1855 huwa sar professur fl-<ref target="https://mt.wikipedia.org/wiki/ETH_Zürich">ETH Zürich</ref>, l-Istitut Federali Żvizzeru tat-Teknoloġija f'<ref target="https://mt.wikipedia.org/wiki/Zürich">Zürich</ref>, fejn baqa' sal-1867. Matul dik is-sena, telaq biex isir professur fl-Università ta' <ref target="https://mt.wikipedia.org/wiki/Würzburg">Würzburg</ref> u sentejn wara, fl-1869 fl-Università ta' <ref target="https://mt.wikipedia.org/wiki/Bonn">Bonn</ref>.</p>
Ix-xogħol tiegħu
<p>It-teżi tad-Dottorat ta' Clausius dwar ir-rifrazzjoni tad-dawl ipproponiet li naraw is-sema kaħla matul il-jum, u gradi differenti ta' aħmar fi tlugħ u nżul ix-xemx (fost fenomeni oħra) minħabba r-rifrazzjoni u r-riflessjoni tad-dawl. Aktar tard, <ref target="https://mt.wikipedia.org/wiki/Lord_Rayleigh">Lord Rayleigh</ref> kellu juri li fil-fatt dan kien minħabba t-tifrix tad-dawl, imma madankollu, Clausius kien uża approċċ ferm aktar matematiku milli kien użaw xi wħud.</p>
<p>L-artiklu l-aktar famuż tiegħu, "<hi rend="italic">Über die bewegende Kraft der Wärme</hi>" ("<hi rend="italic">Dwar il-qawwa li tmexxi tas-sħana</hi>")
<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> ġie ppubblikat fl-1850, u ttratta t-teorija mekkanika tas-sħana. F'dan id-dokument, wera li kien hemm kontradizzjoni bejn il-prinċipju ta' <ref target="https://mt.wikipedia.org/wiki/Nicolas_Leonard_Sadi_Carnot">Carnot</ref> u l-kunċett tal-<ref target="https://mt.wikipedia.org/wiki/Konservazzjoni_tal-enerġija">konservazzjoni tal-enerġija</ref>. Clausius ifformola mill-ġdid iż-żewġ <ref target="https://mt.wikipedia.org/wiki/Liġijiet_tat-termodinamika">liġijiet tat-termodinamika</ref> biex titneħħa din il-kontradizzjoni (it-<ref target="https://mt.wikipedia.org/wiki/Tielet_liġi_tat-termodinamika">tielet liġi</ref> ġiet żviluppata minn <ref target="https://mt.wikipedia.org/wiki/Walther_Nernst">Walther Nernst</ref>, matul is-snin 1906-1912). Dan id-dokument għamlu famuż fost ix-xjenzjati.</p>
<p>Matul l-1857, Clausius ikkontribwixxa għall-qasam tat-<ref target="https://mt.wikipedia.org/wiki/Teorija_ċinetika">teorija ċinetika</ref> wara li rfina l-mudell ċinetiku sempliċi ħafna tal-gassijiet ta' <ref target="https://mt.wikipedia.org/wiki/Awissu_Krönig">Awissu Krönig</ref> biex jinkludi movimenti translazzjonali, rotazzjonali u vibrazzjonali. F'dan l-istess xogħol introduċa l-kunċett tal-"<ref target="https://mt.wikipedia.org/wiki/Mogħdija_ħielsa_medja">Mogħdija ħielsa medja</ref>" ta' partiċella.
<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>
<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>
<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>.</p>
<p>Clausius iddeduċa r-<ref target="https://mt.wikipedia.org/wiki/Relazzjoni_ta'_Clausius-Clapeyron">relazzjoni ta' Clausius-Clapeyron</ref> mit-<ref target="https://mt.wikipedia.org/wiki/Termodinamika">termodinamika</ref>. Din ir-relazzjoni, li hi mod kif tista' tiġi kkaratterizzata l-<ref target="https://mt.wikipedia.org/wiki/Tranżizzjoni_tal-fażi">tranżizzjoni tal-fażi</ref> bejn żewġ stati tal-materja bħal <ref target="https://mt.wikipedia.org/wiki/Solidu">solidu</ref> u <ref target="https://mt.wikipedia.org/wiki/Likwidu">likwidu</ref>, oriġinarjament kienet ġiet żviluppata fl-1834 minn <ref target="https://mt.wikipedia.org/wiki/Émile_Clapeyron">Émile Clapeyron</ref>.</p>
L-entropija
<p>Fl-1865, Clausius ta l-ewwel verżjoni matematika tal-kunċett tal-<ref target="https://mt.wikipedia.org/wiki/Entropija">entropija</ref>, u taha isimha wkoll. Użat l-unità ‘Clausius' issa abbandunata (simbolu: "'Cl"') għall-entropija. Clausius ħa l-kelma "entropija" mill-Grieg, en + tropein, jiġifieri "<hi rend="italic">kontenut ta' bidla</hi>" ("<hi rend="italic">Verwandlungsinhalt</hi>")
<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>
<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>,</p>
1 Cl = 1 <ref target="https://mt.wikipedia.org/wiki/Kalorija">kal</ref>/<ref target="https://mt.wikipedia.org/wiki/Grad_Celsius">°C</ref> = 4.1868 <ref target="https://mt.wikipedia.org/wiki/Joule">joule</ref> għal kull <ref target="https://mt.wikipedia.org/wiki/Kelvin">kelvin</ref> (J/K)
<p>Dawn huma żewġ frażijiet famużi li qal Clausius fl-1865:</p>
<p>L-<ref target="https://mt.wikipedia.org/wiki/Enerġija">enerġija</ref> tal-<ref target="https://mt.wikipedia.org/wiki/Univers">univers</ref> hi kostanti.</p>
<p>L-<ref target="https://mt.wikipedia.org/wiki/Entropija">entropija</ref> tal-univers dejjem tersaq lejn il-massimu.</p>
Unuri
<list type="unordered"><item>Ġie elett Fellow tar-<ref target="https://mt.wikipedia.org/wiki/Royal_Society_of_London">Royal Society of London</ref> fl-1868 u ngħata l-<ref target="https://mt.wikipedia.org/wiki/Midalja_Copley">Midalja Copley</ref> fl-1879.</item>
<item>Ġie elett membru tal-<ref target="https://mt.wikipedia.org/wiki/Akkademja_Rjali_Żvediża_tax-Xjenzi">Akkademja Rjali Żvediża tax-Xjenzi</ref> fl-1878.</item>
<item>Ingħata l-midalja <ref target="https://mt.wikipedia.org/wiki/Huygens">Huygens</ref> fl-1870.</item>
<item>Ingħata l-<ref target="https://mt.wikipedia.org/wiki/Premju_Poncelet">Premju Poncelet</ref> fl-1883.</item>
<item>Ingħata dottorat onorarju mill-Università ta' <ref target="https://mt.wikipedia.org/wiki/Würzburg">Würzburg</ref> fl-1882.</item>
<item>Il-krateru <ref target="https://mt.wikipedia.org/wiki/Clausius_(krateru)">Clausius</ref> fuq il-<ref target="https://mt.wikipedia.org/wiki/Qamar">Qamar</ref> issemma għalih.</item></list>


Ħoloq esterni
<list type="unordered"><item><ref target="http://www.math.umd.edu/~lvrmr/History/Revival.html">Revival of Kinetic Theory by Clausius</ref></item>
<item> bijografija ta' Clausius fuq MacTutor</item>
<item>Chisholm, Hugh, ed (1911). "Clausius, Rudolf Julius Emmanuel". Encyclopædia Britannica (Il-ħdax l-ed.). Cambridge University Press.</item></list>
</text></body></html>