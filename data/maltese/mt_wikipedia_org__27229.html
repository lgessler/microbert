<html><body><text id="wikipedia_mt_wikipedia_org__27229.html" ns="0" revid="270673" sourceurl="https://mt.wikipedia.org/wiki/Parmigianino" title="Parmigianino" type="wikipedia">Parmigianino
<p><hi rend="bold">Girolamo Francesco Maria Mazzola</hi> (twieled fil-11 ta' Jannar 1503 – miet fl-24 ta' Awwissu 1540), magħruf ukoll bħala <hi rend="bold">Francesco Mazzola</hi> jew iktar komunement bħala <hi rend="bold">Parmigianino</hi> ([parmidʒaˈniːno]; jiġifieri litteralment "iż-żgħir minn <ref target="https://mt.wikipedia.org/wiki/Parma">Parma</ref>"), kien pittur u litografu <ref target="https://mt.wikipedia.org/wiki/Manjeriżmu">Manjerist</ref> <ref target="https://mt.wikipedia.org/wiki/Italja">Taljan</ref> li ħadem f'<ref target="https://mt.wikipedia.org/wiki/Firenze">Firenze</ref>, f'<ref target="https://mt.wikipedia.org/wiki/Ruma">Ruma</ref>, f'<ref target="https://mt.wikipedia.org/wiki/Bolonja">Bologna</ref> u fil-belt nattiva tiegħu ta' Parma. Ix-xogħol tiegħu huwa kkaratterizzat minn "senswalità raffinata" u spiss mill-elongazzjoni tal-forom, u jinkludi l-<hi rend="italic">Viżjoni ta' <ref target="https://mt.wikipedia.org/wiki/Ġlormu">San Ġlormu</ref></hi> (1527) u l-<hi rend="italic"><ref target="https://mt.wikipedia.org/wiki/Santa_Marija">Madonna</ref> b'Għonqha Twil</hi> (1534) li hija ikonika u kemxejn anomala. Huwa baqa' l-iżjed artist magħruf tal-ewwel ġenerazzjoni li l-karriera kollha tiegħu inzertat fil-perjodu tal-Manjeriżmu.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>It-talent prodiġjuż u individwali tiegħu dejjem ġie rikonoxxut, iżda l-karriera tiegħu ġiet imfixkla mill-gwerra, speċjalment is-Serqa ta' Ruma fl-1527, tliet snin wara li mar jgħix u jaħdem hemmhekk, u mbagħad intemmet b'<ref target="https://mt.wikipedia.org/wiki/Mewt">mewtu</ref> meta kellu 37 sena biss. Huwa pproduċa tpinġijiet straordinarji, u kien wieħed mill-ewwel pitturi Taljani li sperimenta bil-litografija. Filwaqt li x-xogħlijiet portabbli tiegħu dejjem ġew kollezzjonati u issa jinsabu fil-<ref target="https://mt.wikipedia.org/wiki/Mużew">mużewijiet</ref> ewlenin fl-Italja u madwar id-<ref target="https://mt.wikipedia.org/wiki/Id-Dinja">dinja</ref>, iż-żewġ proġetti kbar tiegħu ta' affreski jinsabu fi knisja f'Parma u f'palazz f'raħal żgħir fil-qrib. Dan flimkien man-nuqqas ta' soġġetti ewlenin kbar wasslu biex ikunu inqas magħrufa minn xogħlijiet oħra minn artisti simili. Huwa pitter għadd ta' ritratti importanti, u witta t-triq fl-Italja għar-ritratti ta' tliet kwarti tas-soġġett jew tat-tul kollu tiegħu, li preċedentement kienu rriżervati l-iktar għan-nies irjali.</p>
Ħajja bikrija
<figure><caption>L-<hi rend="italic">Ankona ta' Bardi</hi></caption></figure>
<p>Parmigianino kien it-tmien wild ta' <ref target="https://mt.wikipedia.org/wiki/Filippo_Mazzola">Filippo Mazzola</ref> u <ref target="https://mt.wikipedia.org/wiki/Donatella_Abbati">Donatella Abbati</ref>. Missieru miet bil-<ref target="https://mt.wikipedia.org/wiki/Pesta_s-sewda">pesta</ref> sentejn wara li twieled, u t-tfal trabbew miz-zijiet tagħhom, <ref target="https://mt.wikipedia.org/wiki/Michele_Ilario">Michele</ref> u <ref target="https://mt.wikipedia.org/wiki/Pier_Ilario">Pier Ilario</ref>, li skont <ref target="https://mt.wikipedia.org/wiki/Giorgio_Vasari">Giorgio Vasari</ref> kienu artisti b'talent mudest.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Fl-1515, zijuh ingħata kummissjoni mingħand <ref target="https://mt.wikipedia.org/wiki/Nicolò_Zangrandi">Nicolò Zangrandi</ref> għat-tiżjin ta' <ref target="https://mt.wikipedia.org/wiki/Kappella">kappella</ref> f'San Giovanni Evangelista; xogħol li iktar 'il quddiem ġie kkompletat minn Parmigianino meta kien għadu adolexxenti. Meta għalaq tmintax-il sena, huwa kien diġà lesta l-<hi rend="italic">Ankona ta'</hi> <hi rend="italic">Bardi</hi>. Fl-1521, Parmigianino ntbagħat lejn <ref target="https://mt.wikipedia.org/wiki/Viadana">Viadana</ref> (flimkien mal-pittur <ref target="https://mt.wikipedia.org/wiki/Girolamo_Bedoli">Girolamo Bedoli</ref> li kellu jiżżewweġ ma' kuġintu) biex jaħrab il-gwerer bejn l-armati Franċiżi imperjali u papali. Fi Viadana, huwa pitter żewġ panewijiet bit-<hi rend="italic">tempera</hi>, wieħed ta' <ref target="https://mt.wikipedia.org/wiki/San_Franġisk_t'Assisi">San Franġisk</ref> għall-Knisja tal-Frati de' Zoccoli, u l-ieħor taż-<hi rend="italic">Żwieġ Mistiku ta' Santa Katarina</hi> għall-Knisja ta' San Pietru. Huwa ħadem ukoll f'San Giovanni u ltaqa' ma' <ref target="https://mt.wikipedia.org/wiki/Correggio">Correggio</ref>, li kien qed jaħdem fuq it-tiżjin bl-affreski tal-koppla.</p>
Xogħol f'Fontanellato u l-ivvjaġġar lejn Ruma
<p>Fl-1524, huwa vvjaġġa lejn Ruma b'ħames <ref target="https://mt.wikipedia.org/wiki/Pittura">pitturi</ref> żgħar, fosthom iċ-<hi rend="italic">Ċirkonċiżjoni ta' Ġesù</hi> u l-<hi rend="italic">Awtoritratt f'Mera Konvessa</hi>, sabiex jipprova jikseb il-patroċinju tal-Papa tal-<ref target="https://mt.wikipedia.org/wiki/Familja_Medici">familja Medici</ref>, <ref target="https://mt.wikipedia.org/wiki/Klement_VII">Klement VII</ref>. Vasari jirrakkonta li f'Ruma, Parmigianino kien "iċċelebrat qisu <ref target="https://mt.wikipedia.org/wiki/Raffaello">Raffaello</ref> mwieled mill-ġdid". F'Jannar 1526, Parmigianino u zijuh, Pier Ilario, qablu ma' <ref target="https://mt.wikipedia.org/wiki/Maria_Bufalina">Maria Bufalina</ref> minn Città di Castello, biex iżejnu l-Knisja ta' San Salvatore in Lauro b'ankona tal-<hi rend="italic">Viżjoni ta' San Ġlormu</hi> (1526-1527, National Gallery, <ref target="https://mt.wikipedia.org/wiki/Londra">Londra</ref>). Fi żmien sena, is-Serqa ta' Ruma wasslet biex Parmigianino u bosta artisti oħra jaħarbu.</p>
Bologna u lura lejn Parma
<figure><caption><hi rend="italic">Awtoritratt b'kappell aħmar</hi></caption></figure>
<p>Huwa rresjeda f'Bologna għal kważi tliet snin. Għall-ħabta tal-1528, huwa pitter il-<hi rend="italic">Madonna bil-Bambin u l-Qaddisin</hi> (Pinacoteca, Bologna), u mbagħad fl-1528, huwa pitter il-<hi rend="italic">Madonna bil-Warda</hi> (<ref target="https://mt.wikipedia.org/wiki/Dresden">Dresden</ref>) u l-<hi rend="italic">Madonna ma' San Żakkew</hi> (Uffizi). Sal-1530 Parmigianino kien reġa' lura f'Parma.</p>
<p>Fl-1531, Parmigianino ngħata kummissjoni għal żewġ ankoni, fejn pitter lil <ref target="https://mt.wikipedia.org/wiki/San_Ġużepp">San Ġużepp</ref> u lil <ref target="https://mt.wikipedia.org/wiki/Ġwanni_l-Battista">San Ġwann Battista</ref>, mill-knisja mhux kompluta ta' Santa Maria della Steccata. Il-patrijiet li kienu jieħdu ħsieb il-knisja tawh salarju bil-quddiem u wegħduh il-provvisti u l-materjali; madankollu, sal-1535 il-proġett ma kienx tlesta. F'Diċembru, huwa nnomina lil <ref target="https://mt.wikipedia.org/wiki/Don_Nicola_Cassola">Don Nicola Cassola</ref>, membru tal-kleru minn Parma fil-Kurja Rumana, biex ikun ir-rappreżentant legali tiegħu. Parmigianino awtorizzah jiġbor il-50 skud mingħand <ref target="https://mt.wikipedia.org/wiki/Bonifazio_Gozzadini">Bonifazio Gozzadini</ref> għall-<hi rend="italic">Madonna b'San Ġwann Battista u San Żakkew</hi>.</p>
<p>Fl-1534, ġie deċiż li l-<hi rend="italic">Madonna b'Għonqha Twil</hi> titqiegħed fil-kappella tal-familja ta' <ref target="https://mt.wikipedia.org/wiki/Elena_Baiardi">Elena Baiardi</ref>.</p>
<p>Parmigianino x'aktarx li kien qed jistenna li jkun is-suċċessur ta' Correggio bħala xogħlijiet mogħtija mill-knisja. Madankollu, f'April 1538, l-uffiċċji amministrattivi kkummissjonaw inizjalment lil <ref target="https://mt.wikipedia.org/wiki/Giorgio_Gandini_del_Grano">Giorgio Gandini del Grano</ref>, u mbagħad lil Girolamo Bedoli, biex iżejnu l-apsida u l-kor tal-<ref target="https://mt.wikipedia.org/wiki/Katidral">Katidral</ref> ta' Parma.</p>
<figure><caption><hi rend="italic">Ritratt ta' Galeazzo Sanvitale</hi></caption></figure>
<p>Jingħad li f'dan iż-żmien, huwa sar devot tal-alkimija. Vasari jagħmel ipoteżi li dan seħħ minħabba li kien imsaħħar mill-maġija. L-istudjużi issa jaqblu li l-interessi <ref target="https://mt.wikipedia.org/wiki/Xjenza">xjentifiċi</ref> ta' Parmigianino jaf kienu marbuta mal-ossessjoni tiegħu li jipprova jsib mezz ġdid għall-inċiżjonijiet tiegħu. B'riżultat tar-riċerki tiegħu fl-alkimija, huwa ma tantx lesta xogħol fil-knisja. Huwa ntefa' l-ħabs għal xahrejn talli ma żammx mal-kuntratt wara li l-Konfraternità ddeċidiet b'mod unanimu li ma tħallihx ikompli jaħdem fil-knisja tagħhom. Huwa ġie sostitwit bejn l-1539 u l-1540 minn <ref target="https://mt.wikipedia.org/wiki/Giulio_Romano">Giulio Romano</ref>, li wkoll irtira minnufih mill-kuntratt.</p>
<p>Parmigianino miet bid-deni f'<ref target="https://mt.wikipedia.org/wiki/Casalmaggiore">Casalmaggiore</ref> fl-24 ta' Awwissu 1540 meta kellu 37 sena. Huwa ġie midfun fil-Knisja tal-Patrijiet Serviti "għerwien b'salib tal-<ref target="https://mt.wikipedia.org/wiki/Injam">injam</ref> taċ-ċipress fuq sidru".</p>
<p>Fost dawk li kienu influwenzati mill-qrib minn Parmigianino kien hemm kuġinuh <ref target="https://mt.wikipedia.org/wiki/Girolamo_Mazzuoli">Girolamo Mazzuoli</ref> u iben Girolamo, <ref target="https://mt.wikipedia.org/wiki/Alessandro_Mazzuoli">Alessandro Mazzuoli</ref>; <ref target="https://mt.wikipedia.org/wiki/Pomponeo_Amidano">Pomponeo Amidano</ref>; <ref target="https://mt.wikipedia.org/wiki/Giacomo_Bertoia">Giacomo Bertoia</ref>; u <ref target="https://mt.wikipedia.org/wiki/Francesco_Borgani">Francesco Borgani</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<figure><caption>Dettall tal-<hi rend="italic">Viżjoni ta' San Ġlormu</hi></caption></figure>
Xogħlijiet
<p>Parmigianino kien ukoll inċiżur Taljan bikri, teknika li kien il-pijunier tagħha fl-Italja <ref target="https://mt.wikipedia.org/wiki/Marcantonio_Raimondi">Marcantonio Raimondi</ref>, iżda li kienet tappella għad-disinjaturi. Għalkemm it-tekniki tal-litografija fuq il-pjanċi tar-ram kienu jirrikjedu ħiliet speċjali, il-faċilità li biha l-aċtu, bħala sostitut għal-linka, seta' jirriproduċi l-ispontanjetà ta' id artist attirat lil Parmigianino, li kien "mastru tat-tpinġija ta' figuri eleganti".<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Parmigianino ddisinja wkoll xogħlijiet ksilografiċi bil-<hi rend="italic">chiaroscuro</hi>, u minkejja li r-rendiment tiegħu kien żgħir, huwa kellu influwenza konsiderevoli fuq il-litografija Taljana. Uħud mix-xogħlijiet litografiċi tiegħu għamilhom b'kollaborazzjoni ma' <ref target="https://mt.wikipedia.org/wiki/Giovanni_Jacopo_Caraglio">Giovanni Jacopo Caraglio</ref>.</p>
Għażla ta' xogħlijiet
<list type="unordered"><item><hi rend="italic">Magħmudija ta' Kristu</hi> (c. 1519) - Żejt fuq l-injam, 197 x 137 cm - Gemäldegalerie, <ref target="https://mt.wikipedia.org/wiki/Berlin">Berlin</ref></item>
<item><hi rend="italic">Ankona ta' Bardi</hi> (1521) - Tempera fuq panew, 203 x 130 cm; Knisja ta' Santa Marija, Bardi</item>
<item><hi rend="italic">Santa Barbara</hi> (1522) - Żejt fuq l-injam, 48 x 39 cm - Museo del <ref target="https://mt.wikipedia.org/wiki/Prado">Prado</ref>, <ref target="https://mt.wikipedia.org/wiki/Madrid">Madrid</ref>.</item>
<item><hi rend="italic">Ċirkonċiżjoni ta' <ref target="https://mt.wikipedia.org/wiki/Ġesù">Ġesù</ref></hi> (għall-ħabta tal-1523) - Żejt fuq l-injam, 42 x 31.4 cm; Istitut tal-Arti ta' <ref target="https://mt.wikipedia.org/wiki/Detroit">Detroit</ref></item>
<item><hi rend="italic">Awtoritratt f'Mera Konvessa</hi> (għall-ħabta tal-1524) - Żejt fuq l-injam, dijametru ta' 24.4 cm; Kunsthistorisches Museum, <ref target="https://mt.wikipedia.org/wiki/Vjenna">Vjenna</ref></item>
<item><hi rend="italic">Ritratt ta' Kollezzjonista</hi> (għall-ħabta tal-1524) - Żejt fuq panew, 86 x 94 cm, National Gallery, Londra</item>
<item><hi rend="italic">Ritratt ta' <ref target="https://mt.wikipedia.org/wiki/Galeazzo_Sanvitale">Galeazzo Sanvitale</ref></hi> (1524) - Żejt fuq panew, 109 x 81 cm, Museo di Capodimonte, <ref target="https://mt.wikipedia.org/wiki/Napli">Napli</ref></item>
<item><hi rend="italic">Ritratt ta' <ref target="https://mt.wikipedia.org/wiki/Lorenzo_Cybo">Lorenzo Cybo</ref></hi> (1524) - Żejt fuq panew, 126 x 104 cm, Statens Museum for Kunst, <ref target="https://mt.wikipedia.org/wiki/Kopenħagen">Copenhagen</ref></item>
<item><hi rend="italic">Mit ta' Diana u Acteon</hi> (għall-ħabta tal-1524) - affresk, Rocca Sanvitale, Fontanellato, Provinċja ta' Parma</item>
<item><hi rend="italic">Il-Familja Mqaddsa bl-Anġli</hi> (għall-ħabta tal-1524) - Żejt fuq panew, 110 x 89 cm, Museo del Prado, Madrid</item>
<item><hi rend="italic">Antea</hi> (c. 1524–7) - Żejt fuq it-tila, 135 x 88 cm, Museo di Capodimonte, Napli</item>
<item><hi rend="italic">Madonna bil-Bambin</hi> (1525) - Galleria Doria-Pamphili, Ruma</item>
<item><hi rend="italic">Viżjoni ta' San Ġlormu</hi> (1526-1527) - Żejt fuq panew, 343 x 149 cm, National Gallery, Londra</item>
<item><hi rend="italic">Konverżjoni ta' <ref target="https://mt.wikipedia.org/wiki/Pawlu_l-Appostlu">San Pawl</ref></hi> (c. 1527) - Żejt fuq it-tila, 177.5 x 128.5 cm, Kunsthistorisches Museum, Vjenna</item>
<item><hi rend="italic">Familja Mqaddsa b'San Ġwann Battista Tarbija</hi> (għall-ħabta tal-1528) - Museo di Capodimonte, Napli</item>
<item><hi rend="italic">Iż-Żwieġ Mistiku ta' Santa Katarina</hi> (1529) - Żejt fuq panew, 74.2 x 57.2 cm, National Gallery, Londra</item>
<item><hi rend="italic">Skjava <ref target="https://mt.wikipedia.org/wiki/Turkija">Torka</ref></hi> (<hi rend="italic">Ritratt ta' Mara</hi>; għall-ħabta tal-1533) - Żejt fuq panew, 67 x 53 cm, Galleria Nazionale di Parma</item>
<item><hi rend="italic">Kupidu Jagħmel il-Qaws Tiegħu</hi> (għall-ħabta tal-1533–1535) - Żejt fuq panew, 135 x 65.3 cm, Kunsthistorisches Museum, Vjenna</item>
<item><hi rend="italic">Madonna b'Gonqha Twil</hi> (1534-1540) - Żejt fuq l-injam, 216 x 132 cm, Uffizi, Firenze</item>
<item><hi rend="italic">Ritratt ta' <ref target="https://mt.wikipedia.org/wiki/Pier_Maria_Rossi_di_San_Secondo">Pier Maria Rossi di San Secondo</ref></hi> (għall-ħabta tal-1535-1539) - Żejt fuq panew, 133 x 98 cm, Museo del Prado, Madrid</item>
<item><hi rend="italic">Ritratt ta' <ref target="https://mt.wikipedia.org/wiki/Camilla_Gonzaga">Camilla Gonzaga</ref> u t-Tliet Subien Tagħha</hi> (għall-ħabta tal-1539-1540) - Żejt fuq panew, 128 x 97 cm, Museo del Prado, Madrid.</item></list>
</text></body></html>