<html><body><text id="wikipedia_mt_wikipedia_org__27254.html" ns="0" revid="270870" sourceurl="https://mt.wikipedia.org/wiki/Christopher_Polhem" title="Christopher Polhem" type="wikipedia">Christopher Polhem
<p><hi rend="bold">Christopher Polhammar</hi> (twieled fit-18 ta' Diċembru 1661 – miet fit-30 ta' Awwissu 1751), magħruf aħjar bħala <hi rend="bold">Christopher Polhem</hi>, l-isem li ħa wara li sar nobbli fl-1716, kien xjenzat, inventur u industrijalista <ref target="https://mt.wikipedia.org/wiki/Żvezja">Żvediż</ref>. Huwa ta kontributi sinifikanti għall-iżvilupp ekonomiku u industrijali tal-Iżvezja, b'mod partikolari fix-xogħol tal-minjieri. Huwa sar nobbli mir-Re Karlu XII tal-Iżvezja għall-kontributi tiegħu għall-iżvilupp teknoloġiku Żvediż.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Bijografija
<p>Polhem (Polhammar) twieled fil-gżira ta' Gotland fil-villaġġ żgħir ta' Tingstäde, li jinsab fil-Grigal ta' <ref target="https://mt.wikipedia.org/wiki/Visby">Visby</ref>. Oriġinarjament, il-familja Polhem ġiet mir-Renju tal-<ref target="https://mt.wikipedia.org/wiki/Ungerija">Ungerija</ref> u kellha nisel <ref target="https://mt.wikipedia.org/wiki/Awstrija">Awstrijak</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Missier Polhem, <ref target="https://mt.wikipedia.org/wiki/Wolf_Christoph_Polhammer">Wolf Christoph Polhammer</ref>, li twieled għall-ħabta tal-1610 fir-Renju tal-Ungerija u li kien it-tifel ta' baruni Awstrijak<ref target="https://mt.wikipedia.org/wiki/Il-Paġna_prinċipali#cite_note-9">[9]</ref>, mill-Ungerija mar lejn il-Pomeranja Żvediża minħabba persegwitazzjoni <ref target="https://mt.wikipedia.org/wiki/Reliġjon">reliġjuża</ref>. Wolf Polhammer kien jagħmel kummerċ f'Visby u eventwalment stabbilixxa ruħu hemmhekk u sar baħħar. Il-familja Polhem kienet relatata man-nobbiltà Ungeriża ta' <ref target="https://mt.wikipedia.org/wiki/Szentgyörgyi_ta'_Bazin">Szentgyörgyi ta' Bazin</ref>;<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> <ref target="https://mt.wikipedia.org/wiki/Bora_Szentgyörgyi">Bora Szentgyörgyi</ref> kien iżżewweġ lil Farkas Polhem fl-1364.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Christopher Polhammar attenda skola bil-lingwa Ġermaniża fi <ref target="https://mt.wikipedia.org/wiki/Stokkolma">Stokkolma</ref> sa ma kellu tmien snin, meta miet missieru. Ommu, <ref target="https://mt.wikipedia.org/wiki/Christina_Eriksdotter_Schening">Christina Eriksdotter Schening</ref>, li kienet minn Vadstena f'Östergötland, iktar 'il quddiem reġgħet iżżewġet. B'riżultat ta' kunflitti ma' missieru tar-rispett, l-<ref target="https://mt.wikipedia.org/wiki/Edukazzjoni">edukazzjoni</ref> privata tiegħu ma tħallsitx iktar u Polhem intbagħat jgħix ma' zijuh fi Stokkolma.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Huwa beda jaħdem bħala assistent f'razzett f'Vansta, proprjetà f'Södertörn, fi Stokkolma. F'qasir żmien laħaq bħala superviżur u kien responsabbli mis-superviżjoni u mill-<ref target="https://mt.wikipedia.org/wiki/Kontabilità">kontabilità</ref>, li seta' jwettaq mingħajr intoppi minħabba li kien midħla sew tal-<ref target="https://mt.wikipedia.org/wiki/Matematika">matematika</ref>. Huwa ħadem f'Vansta għal għaxar snin, u matul dak iż-żmien huwa bena struttura għalih fejn kien jagħmel l-għodda, u jsewwi u jibni makkinarju sempliċi biex jaqla' l-flus.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<figure><caption>Statwa tal-granit tal-1952 ta' Christopher Polhem, magħmula minn Ivar Johnsson f'Gothenburg</caption></figure>
<p>Peress li kien għatxan għall-għarfien fl-oqsma ta' interess tiegħu, il-matematika u l-mekkanika, malajr irrealizza li ma seta' jasal imkien mingħajr ma jitgħallem il-<ref target="https://mt.wikipedia.org/wiki/Lingwa_Latina">Latin</ref>. Huwa pprova jitgħallmu waħdu, iżda qata' qalbu; Polhem irrealizza li kellu bżonn <ref target="https://mt.wikipedia.org/wiki/Għalliem">għalliem</ref>. Talli bena arloġġ kumpless, huwa ngħata lezzjonijiet tal-Latin minn vikarju lokali.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Il-kelma dwar il-ħila mekkanika ta' Polhem ġriet u nfirxet malajr, u membru tal-kleru kiteb lil <ref target="https://mt.wikipedia.org/wiki/Anders_Spole">Anders Spole</ref>, professur tal-matematika fl-Università ta' <ref target="https://mt.wikipedia.org/wiki/Uppsala">Uppsala</ref> biex jirrakkomanda lil Polhem. Anders Spole, in-nannu ta' <ref target="https://mt.wikipedia.org/wiki/Anders_Celsius">Anders Celsius</ref>, ippreżenta żewġ arloġġi mkissrin lil Polhem u offrielu li jħallih jistudja taħtu jekk jirnexxilu jsewwihom. Polhem irnexxielu jsewwi l-arloġġi bla ebda diffikultà u fl-1687, daħal fl-Università ta' Uppsala meta kellu 26 sena.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Ħajja personali
<figure><caption>Mafkar ta' Christopher Polhem fil-Knisja ta' Marija Maddalena fi Stokkolma</caption></figure>
<p>Polhem iżżewweġ lil <ref target="https://mt.wikipedia.org/wiki/Maria_Hoffman">Maria Hoffman</ref> (1671-1735) fit-28 ta' Diċembru 1691. Flimkien kellhom tmint itfal li twieldu bejn l-1692 u l-1705.</p>
<p>Fl-1716, huwa sar nobbli mir-Re Karlu XII tal-Iżvezja bħala ħajr tas-servizzi tiegħu lin-nazzjon u biddel kunjomu minn <hi rend="italic">Polhammar</hi> għal <hi rend="italic">Polheim</hi>, li iktar 'il quddiem qassar għal <hi rend="italic">Polhem</hi>.</p>
<p>Hu u ibnu <ref target="https://mt.wikipedia.org/wiki/Gabriel_Polhem">Gabriel Polhem</ref> (1700-1772) it-tnejn li huma kienu membri eletti tal-Akkademja Żvediża Rjali tax-<ref target="https://mt.wikipedia.org/wiki/Xjenza">Xjenzi</ref> fl-1739, l-istess sena li ġiet stabbilita l-Akkademja.</p>
<p>Polhem miet minħabba kawżi naturali fl-1751 fi Stokkolma meta kellu 90 sena.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Karriera
Industrijali
<figure><caption>Tavla litografika tal-injam mill-<hi rend="italic">Istorja</hi> ta' <ref target="https://mt.wikipedia.org/wiki/Olaus_Magnus">Olaus Magnus</ref>, li jingħad li turi l-arloġġ astronomiku fil-Katidral ta' Uppsala.</caption></figure>
<p>Skont l-awtobijografija ta' Polhem, l-avveniment li mmarka l-bidu tal-karriera tiegħu kien it-tiswija b'suċċess tal-arloġġ astronomiku <ref target="https://mt.wikipedia.org/wiki/Medjuevu">Medjevali</ref> (is-seklu 16) mhux komplut, li kien iddisinjat minn <ref target="https://mt.wikipedia.org/wiki/Petrus_Astronomus">Petrus Astronomus</ref>, fil-<ref target="https://mt.wikipedia.org/wiki/Katidral">Katidral</ref> ta' Uppsala, li kien baqa' mhux komplut u mkisser għal iktar minn seklu.</p>
<p>Fl-1690 Polhem ġie appuntat biex itejjeb l-operazzjonijiet tax-xogħol fil-minjieri ta' dak iż-żmien fl-Iżvezja. Il-kontribut tiegħu kienet kostruzzjoni għall-olzar u għat-trasport tal-minerali grezzi mill-minjieri, proċess li kien pjuttost riskjuż u ineffiċjenti dak iż-żmien. Il-kostruzzjoni kienet tikkonsisti minn sistema rotatorja għall-olzar tal-minerali grezzi li minflok bil-wajers kienet imħaddma b'rota fuq l-ilma. Il-forza tax-xogħol umana li kienet meħtieġa kienet limitata għat-tagħbija tal-kontenituri. Peress li kienet sistema ġdida u rivoluzzjonarja, il-kelma dwar ix-xogħol ta' Polhem ġriet u waslet sar-Re Karlu XI tal-Iżvezja li tant baqa' impressjonat bix-xogħol li assenjalu l-kompitu li jtejjeb l-operat ewlieni tax-xogħol fil-minjieri fl-Iżvezja, speċjalment fil-<ref target="https://mt.wikipedia.org/wiki/Minjiera_tar-Ram_ta'_Falun">Minjiera tar-Ram ta' Falun</ref> f'Dalarna.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<figure><caption>Il-Minjiera tar-Ram ta' Falun</caption></figure>
<p>Iffinanzjat mill-awtorità Żvediża tax-xogħol fil-minjieri, Polhem ivvjaġġa mal-<ref target="https://mt.wikipedia.org/wiki/Ewropa">Ewropa</ref> kollha sabiex jistudja l-iżvilupp mekkaniku. Huwa reġa' lura fl-Iżvezja fl-1697 biex jistabbilixxi <hi rend="italic">laboratorium mechanicum</hi> fi Stokkolma, faċilità għat-taħriġ tal-inġiniera, kif ukoll laboratorju għall-ittestjar u għall-wiri tad-disinni tiegħu. Minn dak iż-żmien 'l hawn, sar l-Istitut Rjali prestiġjuż tat-Teknoloġija KTH, li beda taħt ir-Re Karlu XI u tifħir tiegħu lil Christopher Polhem għall-isforzi li għamel fix-xogħol tal-minjieri.</p>
<p>L-ikbar kisba tiegħu kienet fabbrika awtomatizzata mħaddma għalkollox bl-ilma; dak iż-żmien l-awtomatizzazzjoni ma kinitx xi ħaġa komuni. Il-fabbrika nbniet fl-1699 fi Stjärnsund u pproduċiet għadd ta' prodotti, fosthom il-manifattura tas-skieken, tas-sokriet u tal-arloġġi. L-iżvilupp tal-fabbrika nibet mill-idea li l-Iżvezja kellha tesporta inqas materja prima u minflok kellha tipproċessaha fi ħdan il-fruntieri tagħha stess. Il-fabbrika rċeviet reżistenza kbira mill-ħaddiema li beżgħu li kienu se jiġu sostitwiti mill-makkinarju. Eventwalment il-biċċa l-kbira tal-fabbrika nqerdet f'nirien li faqqgħu fl-1734, u kien baqa' biss il-parti tal-fabbrika fejn kienu jiġu prodotti l-arloġġi. Il-fabbrika baqgħet tipproduċi l-arloġġi, li kienu magħrufa għall-kwalità għolja u għall-prezzijiet baxxi tagħhom. Għalkemm il-popolarità tal-arloġġi naqset matul il-bidu tas-seklu 19, il-produzzjoni tal-arloġġi għadha għaddejja sa llum fi Stjärnsund, u għadhom jiġu prodotti xi għoxrin arloġġ tad-disinn ta' Polhem fis-sena.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
<figure><caption>Statwa tal-bronż tal-1911 ta' Christopher Polhem, magħmula minn Theodor Lundberg, li tinsab barra l-fdalijiet tal-Knisja ta' Drotten f'Visby</caption></figure>
<p>Prodott ieħor mill-fabbrika kienu s-"sokriet ta' Polhem" (bl-Iżvediż: <hi rend="italic">Polhemslås</hi>), li essenzjalment kienu l-ewwel disinn tal-varjazzjoni ta' lukketti komuni llum il-ġurnata. Ekonomikament, il-fabbrika ma kinitx vijabbli, iżda r-re ta' dak iż-żmien, Karlu XII, kien jappoġġaha u kien jagħti lil Polhem il-ħelsien mit-taxxi biex iħeġġeġ l-isforzi tiegħu. Il-fabbrika ta' Stjärnsund kien żarha wieħed mill-kontemporanji ta' Polhem, <ref target="https://mt.wikipedia.org/wiki/Carl_Linnaeus">Carl Linnaeus</ref>, li kiteb dwarha fid-djarji tiegħu u stqarr li "Xejn mhu iktar ottimistiku minn Stjärnsund" (bl-Iżvediż: <hi rend="italic">Intet är spekulativare än Stjärnsund</hi>).<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<p>Polhem ikkontribwixxa wkoll fil-kostruzzjoni tal-Kanal ta' Göta, kanal li jikkollega l-kosti tal-Lvant u tal-Punent tal-Iżvezja. Flimkien ma' Karlu XII tal-Iżvezja, huwa ppjana l-kostruzzjoni ta' partijiet tal-kanal, b'mod partikolari l-imgħalaq tal-kanal fis-seklu 18; il-kanal tlesta fl-1832, ferm wara <ref target="https://mt.wikipedia.org/wiki/Mewt">mewtu</ref>.</p>
<p>Kontributi maġġuri oħra ta' Polhem kienu l-kostruzzjonijiet ta' tarzni, digi u mgħalaq tal-kanal, li ddisinja flimkien mal-assistent u l-ħabib tiegħu, <ref target="https://mt.wikipedia.org/wiki/Emanuel_Swedenborg">Emanuel Swedenborg</ref>.</p>
Oqsma oħra
<p>Polhem ma kienx attiv biss fil-qasam tal-mekkanika, iżda kiteb ukoll saġġi dwar il-<ref target="https://mt.wikipedia.org/wiki/Mediċina">mediċina</ref>, il-kritika soċjali, l-<ref target="https://mt.wikipedia.org/wiki/Astronomija">astronomija</ref>, il-ġeoloġija u x-xjenza ekonomika.</p>
Mixxellanji
<p>Antenata ta' Béla Bartók, min-naħa ta' ommu kienet <ref target="https://mt.wikipedia.org/wiki/Rozália_Pallheim">Rozália Pallheim</ref>.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
Kisbiet notevoli
<list type="unordered"><item>Stabbilixxa l-iStjärnsunds manufakturverk f'södra Dalarna fis-sena 1700.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></item>
<item>Ivvinta mill-ġdid il-ġontura ta' Cardan u taha l-isem ta' "għoqda ta' Polhem" (bl-Iżvediż: <hi rend="italic">Polhemknut</hi>) indipendentement minn <ref target="https://mt.wikipedia.org/wiki/Gerolamo_Cardano">Gerolamo Cardano</ref>, l-inventur pijunier.</item>
<item>Organizza l-makkinarju f'"alfabett mekkaniku" u pprovda l-eżempji. Minn 80 mudell imnaqqax mill-<ref target="https://mt.wikipedia.org/wiki/Injam">injam</ref>, 32 għadhom jinsabu f'kollezzjonijiet tal-<ref target="https://mt.wikipedia.org/wiki/Mużew">Mużew</ref> Nazzjonali tax-Xjenza u t-Teknoloġija (bl-Iżvediż:<hi rend="italic">Tekniska Museet</hi>) fi Stokkolma. 13-il mudell ieħor tal-"alfabett mekkaniku" jinsabu fil-Mużew tax-Xogħol tal-Minjieri ta' <ref target="https://mt.wikipedia.org/wiki/Falun">Falun</ref>, l-Iżvezja.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></item></list>
Legat
<list type="unordered"><item>L-immaġni tiegħu dehret fin-naħa ta' wara tal-karta tal-flus ta' 500 kronor Żvediż li nħarġet bejn l-2001 u l-2016. In-naħa ta' quddiem kellha ritratt tar-Re Karlu XI tal-Iżvezja.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></item>
<item>Il-Premju Polhem (bl-Iżvediż: <hi rend="italic">Polhemspriset</hi>) issemma għalih. Il-premju jingħata mill-Assoċjazzjoni Żvediża tal-Inġiniera Gradwati lil kontributuri sinifikanti tal-industrija u tal-inġinerija tal-kostruzzjoni.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></item>
<item><ref target="https://mt.wikipedia.org/wiki/Statwa">Statwa</ref> tal-bronż ta' Christopher Polhem magħmula minn <ref target="https://mt.wikipedia.org/wiki/Theodor_Lundberg">Theodor Lundberg</ref> tinsab barra l-fdalijiet tal-Knisja ta' Drotten f'Visby.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></item>
<item><ref target="https://mt.wikipedia.org/wiki/Monument">Monument</ref> tal-granit ta' Christopher Polhem magħmul minn <ref target="https://mt.wikipedia.org/wiki/Ivar_Johnsson">Ivar Johnsson</ref> jinsab f'<ref target="https://mt.wikipedia.org/wiki/Gothenburg">Gothenburg</ref>.</item></list>
</text></body></html>