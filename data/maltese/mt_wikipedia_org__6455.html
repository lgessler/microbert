<html><body><text id="wikipedia_mt_wikipedia_org__6455.html" ns="0" revid="267609" sourceurl="https://mt.wikipedia.org/wiki/%C4%A6al_G%C4%A7arg%C4%A7ur" title="Ħal Għargħur" type="wikipedia">Ħal Għargħur
<p><hi rend="bold">Ħal Għargħur</hi> huwa wieħed mill-iżgħar u l-eqdem irħula ta' <ref target="https://mt.wikipedia.org/wiki/Malta">Malta</ref>. Ħal Għargħur jinstab fuq għolja bejn żewġ widien fil-Grigal ta' Malta. Il-populazzjoni tiegħu hi ta' 2,389 ruħ. L-arma ta' din il-lokalità tikkonsisti fi stilla ħamra fuq trijanglu aħmar bi sfond lewn il-fidda, bil-motto “Excelsior” li jfisser “L-Ogħla”. Il-motto jindika l-fatt li din il-lokalità hija waħda mill-ogħla f'Malta. </p>
<p>Hawn instabu xi fdalijiet <ref target="https://mt.wikipedia.org/wiki/Imperu_Ruman">Rumani</ref> matul kostruzzjoni fuq triq, li wara nġarrew għall-<ref target="https://mt.wikipedia.org/wiki/Mużew">Mużew</ref> tad-“Domus Romana” fir-<ref target="https://mt.wikipedia.org/wiki/Rabat_(Malta)">Rabat</ref>. Hemm dokument li jirreferi għal Ħal Għargħur sa mill-1419, fil-lista tad-Dejma, li kienet milizja li tieħu ħsieb Malta minn xi attakki tal-furbani. Dan ir-raħal għadda minn żminijiet mingħajr abitanti matul il-<ref target="https://mt.wikipedia.org/wiki/Medjuevu">Medju Evu</ref> Għoli, kif ukoll f'xi snin ta' wara minħabba attakki tal-furbani. </p>
<p>Il-komunità ta' Ħal Għargħur tgħix ħajja rurali, partikolarment bis-saħħa tal-ħamrija fertili u l-ilma ġieri. Imma xorta waħda, il-parruċċani ta' din il-lokalità rnexxielhom iħallsu għall-bini tal-knisja parrokkjali u bosta <ref target="https://mt.wikipedia.org/wiki/Kappella">kappelli</ref> oħrajn li għandhom eżempju tajjeb ta' stil <ref target="https://mt.wikipedia.org/wiki/Barokk">Barokk</ref>. L-attrazzjoni prinċipali ta' dan ir-raħal, minbarra l-ambjent ħadrani tal-madwar, hija l-Knisja Parrokkjali ddedikata lil San Bartilmew Appostlu. Minn ġewwa hija fuq stil <ref target="https://mt.wikipedia.org/wiki/Doriku">Doriku</ref>, iżda għandha faċċata Barokka. Il-faċċata oriġinali ġiet imġarrfa u nbniet dik li tidher illum fl-1743. Il-knisja ġiet mibnija bejn l-1610 u l-1638 fuq il-pjanta tal-<ref target="https://mt.wikipedia.org/wiki/Arkitett">arkitett</ref> <ref target="https://mt.wikipedia.org/wiki/Maltin">Malti</ref> <ref target="https://mt.wikipedia.org/wiki/Tumas_Dingli">Tumas Dingli</ref>. </p>
<p>It-teżori ta' din il-knisja jinkludu l-<ref target="https://mt.wikipedia.org/wiki/Statwa">istatwa</ref> ta' San Bartilmew, maħduma bl-<ref target="https://mt.wikipedia.org/wiki/Injam">injam</ref>. Din inħadmet ġewwa <ref target="https://mt.wikipedia.org/wiki/Ruma">Ruma</ref> mill-arkitett Malti <ref target="https://mt.wikipedia.org/wiki/Melchiorre_Gafà">Melchiorre Gafà</ref>. Din l-istatwa saret lejn l-1666 u hija maħsuba li hija kopja tal-istatwa ta' San Giovanni Laterno f'Ruma. Din l-istatwa ġiet mixtrija mir-raħal fl-1772. Sar restawr fuqha fl-1912. Fl-2005 l-istatwa reġgħet ġiet restawrata, u ġiet ristrutturata wkoll in-niċċa tagħha. Din l-istatwa hija t-tieni l-itqal fil-Gżejjer Maltin.</p>
</text></body></html>