<html><body><text id="wikipedia_mt_wikipedia_org__25670.html" ns="0" revid="270262" sourceurl="https://mt.wikipedia.org/wiki/Il-Qtug%C4%A7_ir-Ras_ta%E2%80%99_San_%C4%A0wann_Battista_(Caravaggio)" title="Il-Qtugħ ir-Ras ta’ San Ġwann Battista (Caravaggio)" type="wikipedia">Il-Qtugħ ir-Ras ta’ San Ġwann Battista (Caravaggio)<figure><caption><hi rend="italic">Il-Qtugħ ir-Ras ta' San Ġwann</hi> ta' Caravaggio (1608)</caption></figure>
<p><hi rend="italic"><hi rend="bold">Il-Qtugħ ir-Ras ta' San Ġwann Battista</hi></hi> hija <ref target="https://mt.wikipedia.org/wiki/Pittura">pittura</ref> biż-żejt fuq it-tila tal-artist <ref target="https://mt.wikipedia.org/wiki/Taljan">Taljan</ref> Michelangelo Merisi da Caravaggio, magħruf l-iktar bħala <ref target="https://mt.wikipedia.org/wiki/Michelangelo_Merisi_da_Caravaggio">Caravaggio</ref>. Skont <ref target="https://mt.wikipedia.org/wiki/Andrea_Pomella">Andrea Pomella</ref> f'<hi rend="italic">Caravaggio: An Artist through Images</hi> (Caravaggio: Lenti fuq l-Artist permezz ta' Xbihat) tal-2005, dan ix-xogħol artistiku jitqies mill-biċċa l-kbira tal-istudjużi tal-qasam bħala l-kapulavur ta' Caravaggio, kif ukoll "waħda mill-iktar pitturi importanti tal-Punent".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> <ref target="https://mt.wikipedia.org/wiki/Jonathan_Jones">Jonathan Jones</ref> iddeskriva <hi rend="italic">Il-Qtugħ ir-Ras ta' San Ġwann Battista</hi> bħala waħda mill-ikbar għaxar opri tal-arti li qatt eżistew: "il-mewt u l-moħqrija tal-bniedem jispikkaw f'dan il-kapulavur, filwaqt li l-iskala u d-dellijiet jbeżżgħu u jippossjedu l-moħħ".<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Kompożizzjoni
<p>Id-daqs tal-pittura, biż-żejt fuq it-tila, huwa 12-il pied (3.7 metri) bi 17-il pied (5.2 metri).<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Il-kuluri prominenti huma l-aħmar jgħajjat u l-isfar vivaċi, ilwien komuni fil-perjodu <ref target="https://mt.wikipedia.org/wiki/Barokk">Barokk</ref>, u t-teknika ewlenija tal-ombraturi li tispikka hija dik tal-<hi rend="italic"><ref target="https://mt.wikipedia.org/wiki/Chiaroscuro">chiaroscuro</ref></hi>, il-kuntrast bejn id-dawl u d-dell bil-kuluri jew in-nuqqas tagħhom.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<figure><caption>Il-<hi rend="italic">Leġġenda tad-Deheb</hi></caption></figure>
<p>Il-pittura turi lil <ref target="https://mt.wikipedia.org/wiki/San_Ġwann_Battista">San Ġwann Battista</ref> b'idejh marbuta wara dahru u mixħut mal-art, liebes l-ilbies emblematiku tiegħu minsuġ bil-pil tal-iġmla u tunika ħamra (li talludi għall-<ref target="https://mt.wikipedia.org/wiki/Martirju">martirju</ref> futur ta' kuġinuh <ref target="https://mt.wikipedia.org/wiki/Ġesù">Ġesù Kristu</ref>), fil-mument meta kien qed jiġi ġustizzjat bil-qtugħ ir-ras, filwaqt li maġenbu hemm tfajla qaddejja lesta b'gabarrè f'idejha biex rasu titpoġġa fih. Ħdejha tidher mara oħra, imdaħħla fiż-żmien, li ġiet identifikata bħala <ref target="https://mt.wikipedia.org/wiki/Erodijade">Erodijade</ref>, imwaħħxa b'idejha ma' wiċċha hekk kif indunat li l-qtugħ ir-ras mar żmerċ u ma sarx sew mill-ewwel bix-xabla li issa tinstab mal-art.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref> Bejnha u l-bojja li qed iżomm ras San Ġwann b'id u li qed jiggranfa <ref target="https://mt.wikipedia.org/wiki/Sejf">sejf</ref> b'idu l-oħra, lest biex itemm il-qtugħ ir-ras, jidher raġel ieħor, x'aktarx ħaddiem tal-ħabs, jipponta u jagħti struzzjonijiet lill-bojja. Fuq il-lemin, mit-tieqa ta' ċella b'gradilja, jidhru żewġ irġiel ħabsin inemmsu lejn dak li kien qed jiġri. Ħdejn it-tieqa tidher ħolqa b'ħabel maħlul fejn kien marbut San Ġwann qabel il-qtugħ ir-ras.</p>
<p>Ix-xena, li hija popolari ferm mal-artisti Taljani inġenerali u ma' Caravaggio nnifsu, ma ġietx ispirata direttament mill-<ref target="https://mt.wikipedia.org/wiki/Bibbja">Bibbja</ref>, iżda minn xi ġrajja rrakkontata fil-<hi rend="italic"><ref target="https://mt.wikipedia.org/wiki/Legenda_aurea">Legenda aurea</ref></hi> (il-Leġġenda tad-Deheb, ġabra ta' <ref target="https://mt.wikipedia.org/wiki/Ħaġjografija">ħaġjografiji</ref> ta' <ref target="https://mt.wikipedia.org/wiki/Jacopo_De_Fazio">Jacopo De Fazio</ref>).<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Din il-pittura hija l-unika xogħol artistiku ffirmat ta' Caravaggio. Il-firma tal-artist tinsab fid-<ref target="https://mt.wikipedia.org/wiki/Demm">demm</ref> aħmar li qed igelgel mill-għonq imħanxar ta' San Ġwann Battista.<ref target="https://mt.wikipedia.org/wiki/Il-Paġna_prinċipali#cite_note-:2-8">[8]</ref> Hemm spazji vojta konsiderevoli fil-pittura, iżda peress li t-tila hija pjuttost kbira, il-protagonisti tal-pittura għandhom kważi d-daqs reali ta' bniedem.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Caravaggio pitter l-isfond ta' din il-pittura mill-memorji li kellu personalment miż-żmien li kien qatta' f'ħabs tal-<ref target="https://mt.wikipedia.org/wiki/Kavallieri_ta'_l-Ordni_ta'_San_Ġwann">Kavallieri ta' Malta</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Laqta karatteristika tal-aħħar pitturi ta' Caravaggio, li tidher anke f'din il-pittura, hija l-<ref target="https://mt.wikipedia.org/wiki/Minimaliżmu">minimaliżmu</ref> tal-għadd ta' affarijiet li jidhru u tad-dettall tagħhom.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
Storja
<figure><caption><hi rend="italic">Salomè b'Ras San Ġwann Battista</hi>, Caravaggio (1610), Londra</caption></figure>
<p>Caravaggio temm din il-pittura fl-1608 f'<ref target="https://mt.wikipedia.org/wiki/Malta">Malta</ref>, fuq kummissjoni mill-Kavallieri ta' Malta bħala pittura għal fuq l-artal tal-<ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta' San Ġwann</ref>,<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref> l-ikbar waħda ta' din ix-xorta li qatt laħaq pitter l-artista Taljan.<ref target="https://mt.wikipedia.org/wiki/Il-Paġna_prinċipali#cite_note-:3-13">[13]</ref> Il-pittura għadha tinsab fil-Kon-Katidral stess, fil-<ref target="https://mt.wikipedia.org/wiki/Valletta">Belt Valletta</ref>, il-post fejn Caravaggio nnifsu sar kavallier għal żmien qasir.<ref target="https://mt.wikipedia.org/wiki/Il-Paġna_prinċipali#cite_note-:2-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-:3-13">[13]</ref> Is-servizz ta' Caravaggio lill-Ordni ta' San Ġwann ma tantx kien wieħed twil u f'qasir żmien sar wieħed mimli għawġ, tant li l-artist sar meqjus bħala maħrub, wara li rnexxielu jaħrab mill-ħabs fejn kien miżmum għal xi reat mhux irreġistrat. Għalhekk, sitt xhur wara li Caravaggio kien sar kavallier, tneħħa minnufih <hi rend="italic">in absentia</hi> mill-Ordni tal-Kavallieri minħabba li ma kienx ġab ruħu bħala membru xieraq. Jingħad li ċ-ċerimonja tat-tneħħija tat-titlu ta' kavallier ta' Caravaggio seħħet proprju fl-Oratorju quddiem din il-pittura tiegħu stess.<ref target="https://mt.wikipedia.org/wiki/Il-Paġna_prinċipali#cite_note-:1-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>Caravaggio pitter diversi opri oħra li juru l-mumenti eżatt wara l-avveniment tal-qtugħ ir-rus ta' San Ġwann li pitter f'din il-pittura. Waħda minn dawn il-pitturi tinsab fil-Gallerija Nazzjonali ta' <ref target="https://mt.wikipedia.org/wiki/Londra">Londra</ref>, ir-<ref target="https://mt.wikipedia.org/wiki/Renju_Unit">Renju Unit</ref>; oħra, fil-Palazz Irjali ta' <ref target="https://mt.wikipedia.org/wiki/Madrid">Madrid</ref>, <ref target="https://mt.wikipedia.org/wiki/Spanja">Spanja</ref>. Jingħad li waħda minn dawn il-pitturi tista' tkun dik li Caravaggio x'aktarx kien bagħat lil <ref target="https://mt.wikipedia.org/wiki/Alof_de_Wignacourt">Alof de Wignacourt</ref> biex jintogħġob mal-<ref target="https://mt.wikipedia.org/wiki/Gran_Mastru">Gran Mastru</ref> tal-Kavallieri li kien keċċa lill-artist mill-Ordni.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<figure><caption><hi rend="italic">Salomè b'Ras San Ġwann Battista</hi>, Caravaggio (1609), Madrid</caption></figure>
<p><hi rend="italic">Il-Qtugħ ir-Ras ta' San Ġwann Battista</hi> kienet ġarrbet ħsarat estensivi<ref target="https://mt.wikipedia.org/wiki/Il-Paġna_prinċipali#cite_note-16">[16]</ref>, minkejja li kien sarilha xi xogħol ta' restawr fis-snin 50 tas-seklu 20 qabel wirja notevoli f'<ref target="https://mt.wikipedia.org/wiki/Ruma">Ruma</ref> fl-1955-56, li permezz tagħha l-pittura saret magħrufa sew.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Kien proprju waqt ir-<ref target="https://mt.wikipedia.org/wiki/Restawr">restawr</ref> li tfaċċat il-firma ta' Caravaggio li kien għamel fid-demm tal-pittura.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Il-firma qajmet bosta argumenti u diżgwidi. Il-pittura hija ffirmata <hi rend="italic">f. Michelang.o</hi> (l-ittra <hi rend="italic">f</hi> tindika l-fratellanza tiegħu fl-Ordni)<ref target="https://mt.wikipedia.org/wiki/Il-Paġna_prinċipali#cite_note-19">[19]</ref>, iżda jingħad popolarment li Caravaggio tabilħaqq kien iffirma "Jien, Caravaggio, għamilt dan" bħala konfessjoni ta' xi reat li kien wettaq l-artist — x'aktarx marbut mal-mewta fl-1606 ta' <ref target="https://mt.wikipedia.org/wiki/Ranuccio_Tomassoni">Ranuccio Tomassoni</ref> li kienet wasslet biex Caravaggio jaħrab minn Ruma.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref><ref target="https://mt.wikipedia.org/wiki/Il-Paġna_prinċipali#cite_note-21">[21]</ref><ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
</text></body></html>