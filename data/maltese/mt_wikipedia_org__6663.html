<html><body><text id="wikipedia_mt_wikipedia_org__6663.html" ns="0" revid="268575" sourceurl="https://mt.wikipedia.org/wiki/Erwin_Schr%C3%B6dinger" title="Erwin Schrödinger" type="wikipedia">Erwin Schrödinger
<figure><caption>Erwin Schrödinger fl-1933</caption></figure>
<p><hi rend="bold">Erwin Rudolf Josef Alexander Schrödinger</hi> (<ref target="https://mt.wikipedia.org/wiki/Vjenna">Vjenna</ref>, <ref target="https://mt.wikipedia.org/wiki/12_ta'_Awwissu">12 ta' Awwissu</ref> <ref target="https://mt.wikipedia.org/wiki/1887">1887</ref> – <ref target="https://mt.wikipedia.org/wiki/Vjenna">Vjenna</ref>, <ref target="https://mt.wikipedia.org/wiki/4_ta'_Jannar">4 ta' Jannar</ref> <ref target="https://mt.wikipedia.org/wiki/1961">1961</ref>) kien <ref target="https://mt.wikipedia.org/wiki/Fiżika">fiżiku</ref> <ref target="https://mt.wikipedia.org/wiki/Awstrija">Awstrijak</ref>-<ref target="https://mt.wikipedia.org/wiki/Repubblika_tal-Irlanda">Irlandiż</ref> li sar famuż għall-kontribuzzjoni tiegħu għall-<ref target="https://mt.wikipedia.org/wiki/Mekkanika_kwantistika">mekkanika kwantistika</ref>, l-iktar għall-<ref target="https://mt.wikipedia.org/wiki/Ekwazzjoni_ta'_Schrödinger">ekwazzjoni ta' Schrödinger</ref>, li għaliha ngħata l-<ref target="https://mt.wikipedia.org/wiki/Premju_Nobel">Premju Nobel</ref> fl-1933. Fl-1935, wara ħafna korrispondenza mal-ħabib personali <ref target="https://mt.wikipedia.org/wiki/Albert_Einstein">Albert Einstein</ref>, ippropona l-<ref target="https://mt.wikipedia.org/wiki/Esperiment_bil-ħsieb">esperiment bil-ħsieb</ref> tal-<hi rend="italic"><ref target="https://mt.wikipedia.org/wiki/Qattus_ta'_Schrödinger">qattus ta' Schrödinger</ref></hi>.</p>
L-ewwel snin
<p>Schrödinger twieled Erdberg, Vjenna. Missieru kien Rudolf Schrödinger (produttur ta' l-inċirata, botaniku) u ommu Georgine Emilia Brenda (bint Alexander Bauer, Professur tal-Kimika fit-Technische Hochschule Vienna). Rudolf Schrödinger kien kattoliku u l-mara tiegħu Luterana. Fl-1898 Schrödinger attenda l-Akademisches Gymnasium. Bejn l-1906 u l-1910 studja Vjenna taħt Franz Serafin Exner (1849 - 1926) u Friedrich Hasenöhrl (1874 - 1915). Għamel ukoll xogħol esperimentali ma' Friedrich Kohlrausch. Fl-1911, Schrödinger sar assistent ma' Exner.</p>
Is-snin tan-nofs
<p>Fl-1914 Erwin Schrödinger kiseb l-Habilitation (<hi rend="italic">venia legendi</hi>). Bejn l-1914 u l-1918 ħa parti f'xogħol militari fl-artillerija Awstrijaka (Gorizia, Duino, Sistiana, Prosecco, Vjenna). Fis-6 ta' April, 1920, Schrödinger iżżewweġ 'l Annemarie Bertel. L-istess sena sar assistent ma' Max Wien f'<ref target="https://mt.wikipedia.org/wiki/Jena">Jena</ref>, u f'Settembru ta' l-1920 laħaq <hi rend="italic">Ausserordentlicher Professor</hi>, f'<ref target="https://mt.wikipedia.org/wiki/Stuttgart">Stuttgart</ref>. Fl-1921, sar <hi rend="italic">Ordentlicher Professor</hi> f'Breslau (issa <ref target="https://mt.wikipedia.org/wiki/Wrocław">Wrocław</ref>, il-<ref target="https://mt.wikipedia.org/wiki/Polanja">Polanja</ref>).</p>
<p>Fl-1922, mar l-Università ta' Zurich. F'Jannar ta' l-1926, Schrödinger ippublika fl-<hi rend="italic">Annalen der Physik</hi> l-artiklu "<hi rend="italic">Quantisierung als Eigenwertproblem</hi>" [<hi rend="italic">tr</hi>. Kwantizzazzjoni bħala problema bl-awtovaluri] fuq il-mekkanika tal-mewġ u dik li nsibuha llum bħala l-<ref target="https://mt.wikipedia.org/wiki/Ekwazzjoni_ta'_Schrödinger">ekwazzjoni ta' Schrödinger</ref>. F'dan l-artiklu ta "derivazzjoni" ta' l-ekwazzjoni tal-mewġ għal sistemi bla dependenza temporali u wera li tagħti l-awtovaluri ta' l-eneġija korretti għal atomi bħal ta' l-<ref target="https://mt.wikipedia.org/wiki/Idroġenu">idroġenu</ref>. Dan l-artiklu hu meqjus universalment bħala wieħed mis-suċċessi l-iżjed importanti tas-seklu għoxrin u ħoloq rivoluzzjoni fil-mekkanika kwantistika, u fil-fatti fl-oqsma sħaħ tal-fiżika u l-kimika. F'artiklu ieħor erba' gimgħat biss wara solva l-problemi ta' l-ossillatur armoniku, r-rotur riġidu u l-molekula diatomika u ta derivazzjoni ġdida ta' l-ekwazzjoni ta' Schrödinger. Fit-tielet artiklu wera l-ekwivalenza bejn l-approċċ tiegħu u ta' Heisenberg u ttratta l-<ref target="https://mt.wikipedia.org/wiki/Effett_Stark">effett Stark</ref>. Fir-raba' artiklu ta' din is-sensiela straordinarja, wera kif għandna nittrattaw problemi fejn is-sistema jinbidel mal-ħin, bħal fil-problemi ta' <hi rend="italic">scattering</hi> jew diffużjoni. Dawn l-artikli kienu s-suċċess ċentrali tal-karriera tiegħu u l-komunità tal-fiżiċi mill-ewwel għarfu li kienu ta' sinjifikanza kbira. </p>
<p>Fl-1927, mar jaħdem ma' <ref target="https://mt.wikipedia.org/wiki/Max_Planck">Max Planck</ref> fl-Università Friedrich Wilhelm f'Berlin. Imma fl-1933, Schrödinger iddeċieda li jħalli l-<ref target="https://mt.wikipedia.org/wiki/Ġermanja">Ġermanja</ref> għax ma settgħax jissaporti l-antisemitiżmu tan-Nazi. Mar l-<ref target="https://mt.wikipedia.org/wiki/Ingilterra">Ingilterra</ref> u sar Fellow ta' Magdalen College fl-Università ta' <ref target="https://mt.wikipedia.org/wiki/Oxford">Oxford</ref>. Ftit wara, flimkien ma' <ref target="https://mt.wikipedia.org/wiki/Paul_Dirac">Paul Dirac</ref> ingħata l-<ref target="https://mt.wikipedia.org/wiki/Premju_Nobel">Premju Nobel</ref>. F'Oxford Schrödinger kellu ħafna probemi mħabba l-istil tal-ħajja personali (kien jgħix ma' żewġ nisa) u ried jitlaq. Fl-1934, Schrödinger ta konferenza fl-Università ta' <ref target="https://mt.wikipedia.org/wiki/Princeton">Princeton</ref> u offrewlu pożizzjoni permanenti hemm, imma ma aċċettax. Hawnhekk ukoll ried jgħix mal-mara u l-maħbuba tiegħu u din kienet problema. Kien hemm possibbiltà ta' pożizzjoni fl-Università ta' <ref target="https://mt.wikipedia.org/wiki/Edimburgu">Edimburgu</ref> imma l-viża ttardjat u spiċċa biex jieħu pożizzjoni fl-Università ta' Graz fl-<ref target="https://mt.wikipedia.org/wiki/Awstrija">Awstrija</ref> fl-1936.</p>
Is-snin ta' maturità
<p>Fl-1938, wara li Hitler okkupa l-Awstrija, Schrödinger kellu ħafna problemi għax kienu jafu bit-tluq tiegħu mill-Ġermanja fl-1933 u bl-oppożizzjoni għan-Naziżmu. Ħareġ stqarrija fejn skuża ruħu għall-oppożizzjoni tiegħu (aktar tard ddispjaċieh li kien għamel hekk, u appoloġizza personalment ma' <ref target="https://mt.wikipedia.org/wiki/Albert_Einstein">Albert Einstein</ref>). Imma xorta ma ssodisfax l-amministrazzjoni l-ġdida u tkeċċa mill-impieg tiegħu fl-università għax ma kienx ta' min joqgħod fuqu politikament. Għalhekk tawh ħafna fastidju u kien ordnat li ma jitlaqx il-pajjiż, imma hu u l-mara ħarbu għall-Italja. Minn hemm ħa pożizzjonijiet temporanji Oxford u Gand. </p>
<p>Fl-1940 kien mistieden iwwaqqaf l-Istitut għall-iStudji Avvanzati f'<ref target="https://mt.wikipedia.org/wiki/Dublin">Dublin</ref>, l-<ref target="https://mt.wikipedia.org/wiki/Irlanda">Irlanda</ref>. Sar Direttur ta' l-iSkola tal-<ref target="https://mt.wikipedia.org/wiki/Fiżika">Fiżika</ref> Teorika u baqa' hemm għal 17-il sena li matulhom ħa ċ-ċittadinanza Irlandiża. Kiteb 50 artiklu ieħor fuq bosta temi, fosthom l-investigazzjoni ta' t-teorija tal-kampi unifikata.</p>
<p>Fl-1944, ħareġ il-ktieb <hi rend="italic">What is Life?</hi> ("Xinhi l-Ħajja?"), fejn insibu diskussjoni fuq in-Negentropija u l-kunċett ta' molekula komplessa b'kodiċi ġenetika għall-organiżmi ħajjin. Skont il-memoir ta' James D. Watson, <hi rend="italic">DNA, The Secret of Life</hi>, ("DNA, Is-Sigriet tal-Ħajja") il-ktieb ta' Schrödinger ispirah biex jibda r-riċerka tal-ġeni, li wasslitu għall-iskoperta tal-elika doppja tad-DNA (aċtu deossiribronuklejiku). B'mod simili, Francis Crick, fil-ktieb awtobijografiku tiegħu <hi rend="italic">What Mad Pursuit</hi> (“X'Riċerka tal-Ġenn”) , jiddeskrivi kif kien influwenzat mill-ispekulazzjoni ta' Schrödinger fuq kif jista' jkun li l-informazzjoni ġenetika tista' tinħażen fil-molekuli. Schrödinger baqa' Dublin sa meta rtira fl-1955. Matul dan iż-żmien bħas-soltu baqa' jinvolvi ruħu fl-iskandli u kellu żewġt-itfal minn żewġ nisa Irlandiżi differenti. Matul ħajtu kellu interess fil-filosofija Vedana ta' l-Induiżmu, li influwenzat l-ipoteżi fl-aħħar ta' <hi rend="italic">What is Life?</hi> fuq il-possibbiltà li l-konxju ta' l-individwu hu biss manifestazzjoni ta' konxju unitarju li jippervadi l-<ref target="https://mt.wikipedia.org/wiki/Univers">univers</ref>. <ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Fl-1956, mar lura Vjenna (katedra <hi rend="italic">ad personam</hi>). F'taħdita importanti fil-Konferenza Mondjali ta' l-Enerġija, irrifjuta li jitkellem fuq l-enerġija nukleari għax ma tantx kien jemmen fiha u minflok ta taħdita filosofika. Matul dan il-perijodu inqata' mid-definizzjoni konvenzjonali tal-mekkanika kwantistika tad-dwalità mewġa-partiċella u appoġġa l-idea ta' mewġa biss u qajjem polemika kbira.</p>
Ħajja personali
<p>Schrödinger fl-1933 iddeċieda li ma setax jgħix f'pajjiż fejn il-persekuzzjoni tal-<ref target="https://mt.wikipedia.org/wiki/Lhud">Lhud</ref> kienet politika uffiċjali. Alexander Frederick Lindemann, il-kap tal-fiżika fl-Università ta' Oxford, żar il-<ref target="https://mt.wikipedia.org/wiki/Ġermanja">Ġermanja</ref> fir-rebbiegħa ta' l-1933 biex jipprova jsieb impieg l-<ref target="https://mt.wikipedia.org/wiki/Ingilterra">Ingilterra</ref> għal xjenzati żagħżagħ Lhud mill-Ġermanja. Kellem 'l Schrödinger fuq xi postijiet għal wieħed mill-assistenti tiegħu u skanta meta sab li Schrödinger stess kien interessat li jitlaq mill-Ġermanja. Schrödinger talab li l-kollega tiegħu, Arthur March, jimpjegawh bħala assistent tiegħu.</p>
<p>Din it-talba għal March kienet ġejja mir-relazzjonijiet komplikati li Schrödinger kellu man-nisa. Ir-relazzjonijiet tiegħu ma' martu qatt ma kienu tajbin wisq u kellu ħafna maħbubin li l-mara kienet taf bihom. Anny ukoll kellha maħbub għal ħafna snin, il-ħabib ta' Schrödinger <ref target="https://mt.wikipedia.org/wiki/Hermann_Weyl">Hermann Weyl</ref>. Schrödinger ried 'il March bħala assistent għax dak iż-żmien kien qiegħed jinnamra ma' Hilde, il-mara ta' March.</p>
<p>Ħafna mix-xjenzjati li kienu telqu mill-Ġermanja qattghu is-sajf ta' l-1933 fl-<ref target="https://mt.wikipedia.org/wiki/Alto_Adige">Alto Adige</ref>/<ref target="https://mt.wikipedia.org/wiki/Südtirol">Südtirol</ref>. Hawn Hilde saret tqila minn Schrödinger. Fl-4 ta' Novembru ta' l-1933 Schrödinger, martu u Hilde March waslu Oxford. Schrödinger kien inħatar fellow ta' Magdalen College. Ftit wara li waslu Oxford, Schrödinger sema' li għax-xogħol tiegħu fuq il-<ref target="https://mt.wikipedia.org/wiki/Mekkanika_tal-mewġ">mekkanika tal-mewġ</ref>, kien ħa jingħata l-<ref target="https://mt.wikipedia.org/wiki/Premju_Nobel">premju Nobel</ref>.</p>
<p>Fir-rebbiegħa ta' l-1934 Schrödinger stiednuh biex jagħti konferenza fl-Università ta' Princeton University u waqt iż-żjara offrewlu pożizzjoni permanenti hemmhekk. Meta mar lura Oxford beda jinnegozja ma' Princeton fuq is-salarju u l-pensjoni imma fl-aħħar ma aċċettax. Jaħsbu li x-xewqa tiegħu li jgħix Princeton ma' Amy u Hilde, it-tnejn irrabbu t-tarbija flimkien ma tantx intgħoġbot. Il-fatt li Schrödinger kellu żewġ nisa bil-beraħ, anki jekk waħda kienet miżżewġa 'l raġel ieħor, ma ntgħoġobx Oxford lanqas. Ma dan kollu it-tifla tiegħu Ruth Georgie Erica twieldet hemm fit-30 ta' Mejju ta' l-1934.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Il-Mewt
<p>Fl-4 ta' Jannar ta' l-1961, Schrödinger miet <ref target="https://mt.wikipedia.org/wiki/Vjenna">Vjenna</ref> bit-<ref target="https://mt.wikipedia.org/wiki/Tuberkulożi">tuberkulożi</ref> fl-età ta' 73 sena u ndifen Alpbach, fl-<ref target="https://mt.wikipedia.org/wiki/Awstrija">Awstrija</ref>.</p>
<p>L-Unjoni Astronomika Internazzjonali semmiet il-kratere enormi fin-naħa ta' lil hemm tal-<ref target="https://mt.wikipedia.org/wiki/Qamar">Qamar</ref> għal Schrödinger. L-<ref target="http://www.esi.ac.at">Istitut Internazzjonali għal Fiżika Matematika Erwin Schrödinger</ref> twaqqaf Vjenna fl-1993.
Hemm imsemmija għalih ukoll l-asterojde 13092 Schrödinger.</p>
Il-kotba ta' Erwin Schrödinger
<list type="unordered"><item><hi rend="italic">Nature and the Greeks</hi> and <hi rend="italic">Science and Humanism</hi> Cambridge University Press (1996) <ref target="https://mt.wikipedia.org/wiki/Speċjali:SorsiKotba/0-521-57550-8">ISBN0-521-57550-8</ref>.</item>
<item><hi rend="italic">The interpretation of Quantum Mechanics</hi> Ox Bow Press (1995) <ref target="https://mt.wikipedia.org/wiki/Speċjali:SorsiKotba/1-881987-09-4">ISBN1-881987-09-4</ref>.</item>
<item><hi rend="italic">Statistical Thermodynamics</hi> Dover Publications (1989) <ref target="https://mt.wikipedia.org/wiki/Speċjali:SorsiKotba/0-486-66101-6">ISBN0-486-66101-6</ref>.</item>
<item><hi rend="italic">Collected papers</hi> Friedr. Vieweg &amp; Sohn (1984) <ref target="https://mt.wikipedia.org/wiki/Speċjali:SorsiKotba/3-7001-0573-8">ISBN3-7001-0573-8</ref>.</item>
<item><hi rend="italic">My View of the World</hi> Ox Bow Press (1983) <ref target="https://mt.wikipedia.org/wiki/Speċjali:SorsiKotba/0-918024-30-7">ISBN0-918024-30-7</ref>.</item>
<item><hi rend="italic">Expanding Universes</hi> Cambridge University Press (1956)}}.</item>
<item><hi rend="italic">Space-Time Structure</hi> Cambridge University Press (1950) <ref target="https://mt.wikipedia.org/wiki/Speċjali:SorsiKotba/0-521-31520-4">ISBN0-521-31520-4</ref>.</item>
<item>'<hi rend="italic">What is Life?</hi> Macmillan (1946).</item></list>
</text></body></html>