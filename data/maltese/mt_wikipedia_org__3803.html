<html><body><text id="wikipedia_mt_wikipedia_org__3803.html" ns="0" revid="248342" sourceurl="https://mt.wikipedia.org/wiki/Talpa_marsupjal" title="Talpa marsupjal" type="wikipedia">Talpa marsupjal
<p>It-<ref target="https://mt.wikipedia.org/wiki/Talpa_marsupjal">talpi marsupjali</ref> kif jgħid isimhom huma <ref target="https://mt.wikipedia.org/wiki/Mammiferi">mammiferi</ref> <ref target="https://mt.wikipedia.org/wiki/Marsupjali">marsupjali</ref>, pjuttost rari, ta' daqs żgħir, mifruxa mad-deżerti fil-Punent u fin-Nofs in-nhar ta' l-<ref target="https://mt.wikipedia.org/wiki/Awstralja">Awstralja</ref>. </p>
<p>It-talpi marsupjali jqattgħu l-parti l-kbira ta' ħajjithom iħaffru taħt l-art imma għal kuntrarju tat-talpi ta' veru huma anqas subterranji u jitilgħu aktar ta' spiss fil-wiċċ. </p>
Deskrizzjoni
<p>It-talpi marsupjali huma għomja, minn għajnejhom baqa' biss par lenti midfuna taħt il-ġilda li minn barra jidhru bħala żewġ tbajja fuq il-ġilda u żewġ toqbiet ċkejkna mgħottija bil-pil iservu ta' widnejn.</p>
<p>It-talpi marsupjali għandhom ġisimhom f'forma ċilindrika (tubu), rashom forma konika (lembut), b'biċċtejn ġilda iebsa kwadrati, waħda fuq il-moħħ u l-oħra fuq l-imnieħer bħala protezzjoni, b'denb qasir ta' 2.6cm li jispiċċa b'forma ta' ballun ċkejken bl-istess tip ta' ġilda. It-tul ta' dawn l-annimali hu ta' bejn 9cm u 18cm u jiżnu bejn 40 u 70 gramma. Il-pil fin ħafna, pjuttost qasir lewn il-krema fil-bajdani, ileqq b'iridexxenza dehebija. </p>
Riproduzzjoni
<p>Ftit li xejn huwa magħruf dwar ir-riproduzjoni ta' dawn l-annimali. Fir-raġel it-testikoli huma interni u fil-mara l-marsupju evolva jħares lura biex waqt it-tħaffir taħt l-art ma jidħolx ramel u fih jilqa' minn 1 sa massimu ta' 2 embrjuni kull darba.  </p>
Evoluzzjoni
<p>It-talpi marsupjali jipprovdu eżempju ċar ta' evoluzjoni konverġenti mat-<ref target="https://mt.wikipedia.org/wiki/Talpi">talpi</ref> plaċentati inġenerali u xi ħaġa partikolari mat-<ref target="https://mt.wikipedia.org/wiki/Talpi_tad-deheb">talpi tad-deheb</ref> ta' l-<ref target="https://mt.wikipedia.org/wiki/Afrika">Afrika</ref>. Għalkemm dawn relatati biss bill-fatt li huma kollha mammiferi, ix-xebħ esterjuri huwa wieħed straordinarju u dan jirrifletti it-toroq simili li huma ħadu fl-evoluzjoni.</p>
<p>Għal ħafna snin il-klassifikazjoni tagħhom fil-grupp tal-marsupjali kienet suġġett ta' dibattitu jaħraq. In-nuqqas ta' fossili ma kien xejn ta' għajnuna għal dan il-misteru u fuq il-bażi li t-talpi marsupjali kellhom ftit karatteristiċi komuni ma' kważi kull marsupjal ieħor, eventwalment ġew kompletament separati u klassifikati għalihom fl-ordni <ref target="https://mt.wikipedia.org/wiki/Notoryctemorphia">Notoryctemorphia</ref>.</p>
<p>Studji molekulari kmieni fis-snin 80 urew li t-talpi marsupjali ma huma relatati fil-qrib ma' l-ebda marsupjal estant (ħaj) llum u deher ukoll li huma kienu qabdu minn kmieni triq separata għalihom fl-evoluzjoni, minn dik tal-bqija tal-marsupjali l-oħra minn ta' lanqas 50 miljun sena ilu. Madankollu morfoloġikament hemm ħjiel li jista jkun li t-talpi marsupjali huma relatati fil-bogħod mal-<ref target="https://mt.wikipedia.org/wiki/Bandikuti">bandikuti</ref>.</p>
<p>Fl-1985, fis-sejba kbira ta' depositi vasti ta' fossili f'<ref target="https://mt.wikipedia.org/wiki/Riversleigh">Riversleigh</ref> fit-Tramuntana ta' <ref target="https://mt.wikipedia.org/wiki/Queensland">Queensland</ref> instab fossilu ta' bejn 15 u 20 miljun sena <hi rend="italic"><ref target="https://mt.wikipedia.org/wiki/Yalkaparidon_coheni">Yalkaparidon coheni</ref></hi> bil-<ref target="https://mt.wikipedia.org/wiki/Molari">molari</ref> bħal ta' talpa marsupjal, inċisivi qishom tad-<ref target="https://mt.wikipedia.org/wiki/Diprotodonti">diprotodonti</ref> u l-bażi tar-ras ta' skeletru simili ħafna ta' dik tal-bandikuti. Dawn il-fattizzi ma kienu bl-ebda mod identiċi bħal ta' l-ispeċi ħajjin, imma kien ċar li huma relatati jekk mhux saħansitra l-antenat dirett. Fiha nfisha, is-sejba ta' talpa marsupjal tal-<ref target="https://mt.wikipedia.org/wiki/Micene">Micene</ref> ma kinitx misteru kbir, għax bħall-forom moderni kienet diġa mgħammra b'xi adattazzjonijiet għall-ħajja taħt l-art fir-ramel tad-deżert, speċjalment l-idejn b'saħħithom ta' quddiem f'forma ta' pala. Minkejja dankollu, l-ambjent ta' madwar id-depositi fossili ta' Riversleigh dak iż-żmien xejn ma kien qisu dak ta' deżert, infatti fil-<ref target="https://mt.wikipedia.org/wiki/Miocene">Miocene</ref> hemm kien foresta tax-xita tropikali.</p>
<p>Suġġeriment minnhom kien li t-talpa marsupjal <hi rend="italic"><ref target="https://mt.wikipedia.org/wiki/Yalkaparidon_coheni">Yalkaparidon coheni</ref></hi> kienet tuża dawk l-idejn  biex tgħum, biss il-biċċa l-kbira jaħsbu li dawn kienu speċjalizzazjoni biex tħaffer qalb strat għoli ta' <hi rend="italic">moss</hi>, għeruq u weraq fuq wiċċ l-art tal-foresta tax-xita tropikali, u b'hekk, meta il-kontinent Awstraljan qabad bil-mod il-mod it-triq twila lejn id-deżertifikazjoni, it-talpi marsupjali kienu diġa mgħammra bl-għodda bażiċi li llum il-ġurnata jużaw biex iħaffru qalb ir-ramel tad-deżert fil-Punent ta' l-Awstralja.</p>
Klassifikazzjoni
<p>It-talpi marsupjali darba kienu kklassifikati fl-ordni <ref target="https://mt.wikipedia.org/wiki/Monotremata">Monotremata</ref>, illum il-ġurnata huwa magħruf li huma marsupjali u għaldaqstant ġew klassifikati f'ordni għalihom, in-Notoryctemorphia. Hemm 2 speċi ta' talpi marsupjali dik tat-Tramuntana u dik ta' Nofs in-nhar u dawn tant huma simili ta' xulxin li huwa diffiċli ħafna, jekk mhux impossibli biex wieħed jagħraf fuq il-post liema speċi tkun. Il-linja anċestrali ta' dawn it-talpi marsupjali tmur lura minn ta' l-inqas 50 miljun sena ilu u l-klassifikazzjoni eżatta tagħhom għadha suġġett ta' dibattitu sal-lum.</p>
<list type="unordered"><item><ref target="https://mt.wikipedia.org/wiki/Ordni">Ordni</ref> <ref target="https://mt.wikipedia.org/wiki/Notoryctemorphia">Notoryctemorphia</ref>
<list type="unordered"><item><ref target="https://mt.wikipedia.org/wiki/Familja">Familja</ref> <ref target="https://mt.wikipedia.org/wiki/Notoryctidae">Notoryctidae</ref>
<list type="unordered"><item><ref target="https://mt.wikipedia.org/wiki/Ġeneru">Ġeneru</ref> <hi rend="italic"><ref target="https://mt.wikipedia.org/wiki/Notoryctes">Notoryctes</ref></hi>
<list type="unordered"><item><ref target="https://mt.wikipedia.org/wiki/Talpa_marsupjal_tat-Tramuntana">Talpa marsupjal tat-Tramuntana</ref> jew <ref target="https://mt.wikipedia.org/wiki/Karkarratul">Karkarratul</ref> <hi rend="italic"><ref target="https://mt.wikipedia.org/wiki/Notoryctes_caurinus">Notoryctes caurinus</ref></hi></item>
<item><ref target="https://mt.wikipedia.org/wiki/Talpa_marsupjal_ta'_Nofs_in-nhar">Talpa marsupjal ta' Nofs in-nhar</ref> jew <ref target="https://mt.wikipedia.org/wiki/Itjaritjari">Itjaritjari</ref> <hi rend="italic"><ref target="https://mt.wikipedia.org/wiki/Notoryctes_typhlops">Notoryctes typhlops</ref></hi></item></list></item></list></item></list></item></list>
Referenzi
<list type="unordered"><item><ref target="http://www.zoology.uwa.edu.au/staff/pwithers/marsupialmole/Default.htm">University of Western Australia marsupial mole home page</ref></item>
<item><ref target="http://www.earthwatch.org/expeditions/benshemesh.html">Research mission to discover conservation requirements</ref> (includes photo)</item>
<item><ref target="http://www.nature.com/news/2004/041108/full/432142a.html"><hi rend="italic">Nature</hi> news story</ref> (includes photo)</item>
<item><ref target="http://www.ausemade.com.au/fauna-flora/fauna/mole/marsupial-mole.htm">AusEmade: Marsupial Mole Information </ref></item>
<item>Archer, Hand &amp; Godthelp, <hi rend="italic">Australia's lost world: Riversleigh, World Heritage Site</hi>, Reed New Holland, 1991. <ref target="https://mt.wikipedia.org/wiki/Special:BookSources/1876334592">ISBN 1-876334-59-2</ref></item>
<item>Groves, Colin (2005-11-16). Wilson, D. E., and Reeder, D. M. (eds) Mammal Species of the World, 3rd edition, Johns Hopkins University Press, 22.</item></list>
Ħoloq jew Linkijiet Esterni
<list type="unordered"><item>ARKive - <ref target="http://www.arkive.org/species/GES/mammals/Notoryctes_typhlops/">images and movies of the marsupial mole <hi rend="italic">(Notoryctes typhlops)</hi></ref></item></list>
</text></body></html>