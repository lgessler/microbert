<html><body><text id="wikipedia_mt_wikipedia_org__17514.html" ns="0" revid="225042" sourceurl="https://mt.wikipedia.org/wiki/FIFA_Pusk%C3%A1s_Award" title="FIFA Puskás Award" type="wikipedia">FIFA Puskás Award<figure><caption>Puskás, l-aqwa skorer tas-seklu 20</caption></figure>
<p>Il-<hi rend="bold">FIFA Puskás Award</hi> huwa unur li ġie stabbilit fl-20 ta' Ottubru 2009 mill-<ref target="https://mt.wikipedia.org/wiki/FIFA">FIFA</ref> (Fédération Internationale de Football Association) fuq rikjesta tal-President <ref target="https://mt.wikipedia.org/wiki/Sepp_Blatter">Sepp Blatter</ref> li jingħata lill-plejer li jkun skorja l-isbaħ gowl tas-sena.</p>
<p>L-unur huwa b'ġieħ <ref target="https://mt.wikipedia.org/wiki/Ferenc_Puskás">Ferenc Puskás</ref>, kaptan tat-<ref target="https://mt.wikipedia.org/wiki/Tim_nazzjonali_tal-futbol_tal-Ungerija">tim nazzjonali Ungeriż</ref> fis-snin ħamsin u protagonista tas-suċċessi mar-<ref target="https://mt.wikipedia.org/wiki/Real_Madrid_CF">Real Madrid</ref> fis-snin sittin. Puskás huwa kkunsidrat minn ħafna bħala wieħed mill-aktar <ref target="https://mt.wikipedia.org/wiki/Attakkant">attakkanti</ref> b'saħħithom u prolifiċi li l-futbol Ewropew qatt ipproduċa, u skorja 84 gowl f'85 logħba internazzjonali. Hu kien wieħed mill-aqwa skorers tas-seklu 20 b'512-il gowl f'528 logħba.</p>
<p>L-ewwel serata saret fil-21 ta' Diċembru 2009 fl-<ref target="https://mt.wikipedia.org/wiki/Żvizzera">Iżvizzera</ref>, bil-plejer <ref target="https://mt.wikipedia.org/wiki/Portugall">Portugiż</ref> <ref target="https://mt.wikipedia.org/wiki/Cristiano_Ronaldo">Cristiano Ronaldo</ref> joħroġ rebbieħ.</p>
Kriterji
<list type="unordered"><item>Il-bellezza tal-gowl (kriterju suġġettiv — xutt mid-distanza, azzjoni tat-tim, gowl akrobatiku, gowl individwali, etċ.)</item>
<item>L-importanza tal-partita (kriterju oġġettiv — limitat għal timijiet internazzjonali "A", kompetizzjonijiet kontinentali u kampjonati tal-ogħla diviżjoni).</item>
<item>Il-gowl m'għandux ikun frott ta' fortuna, żbalji jew devjazzjoni ta' sieħeb jew l-avversarju.</item>
<item>Il-gowl għandu jsostni l-<hi rend="italic">fair play</hi>, jiġifieri, il-plejer ma kellux iġib ruħu ħażin fil-logħba jew ikun instab akkużat b'doping.</item></list>


Ħoloq esterni
<list type="unordered"><item><ref target="http://www.fifa.com/ballondor/puskasaward/index.html">Paġna uffiċjali fuq FIFA.com</ref></item></list>
</text></body></html>