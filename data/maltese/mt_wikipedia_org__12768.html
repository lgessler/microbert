<html><body><text id="wikipedia_mt_wikipedia_org__12768.html" ns="0" revid="268924" sourceurl="https://mt.wikipedia.org/wiki/Cinco_de_Mayo" title="Cinco de Mayo" type="wikipedia">Cinco de Mayo
<figure><caption>Il-Battalja ta' Puebla</caption></figure>
<p><hi rend="bold">Cinco de Mayo</hi> (bl-<ref target="https://mt.wikipedia.org/wiki/Lingwa_Spanjola">Ispanjol</ref> għal "ħamsa ta' Mejju") hija <ref target="https://mt.wikipedia.org/wiki/Vaganza">vaganza</ref> nazzjonali fil-<ref target="https://mt.wikipedia.org/wiki/Messiku">Messiku</ref>, primarjament iċċelebrata fl-istat ta' <ref target="https://mt.wikipedia.org/wiki/Puebla">Puebla</ref>, b'rikonoxximent żgħir f'partijiet oħra tal-Messiku.<ref target="https://mt.wikipedia.org/wiki/Il-Paġna_prinċipali#cite_note-NatGeo-1">[1]</ref> Din il-btala tikkommemora r-rebħa mhux mistennija tal-armata Messikana fuq il-qawwiet <ref target="https://mt.wikipedia.org/wiki/Franza">Franċiżi</ref> fil-<ref target="https://mt.wikipedia.org/wiki/Battalja_ta'_Puebla">Battalja ta' Puebla</ref> ta' nhar il-<ref target="https://mt.wikipedia.org/wiki/5_ta'_Mejju">5 ta' Mejju</ref> <ref target="https://mt.wikipedia.org/wiki/1862">1862</ref>, taħt il-kmand tal-Ġeneral Messikan <ref target="https://mt.wikipedia.org/wiki/Ignacio_Zaragoza_Seguín">Ignacio Zaragoza Seguín</ref>.</p>
<p>Fil-battalja, minkejja li kienu inqas fin-numru, il-Messikani għelbu lill-armata esperta Franċiża li kienet ilha madwar 50 sena ma ssofri telfa. Madanakollu, is-Cinco de Mayo fil-Messiku mhix "btala federali obbligatorja", imma aktar minn hekk btala li tiġi osservata voluntarjament.<ref target="https://mt.wikipedia.org/wiki/Il-Paġna_prinċipali#cite_note-list-2">[2]</ref></p>
<p>Minkejja li fil-Messiku kollu din il-vaganza ftit li xejn tingħata importanza kbira, din id-data hi osservata fl-Istati Uniti u postijiet oħra madwar id-dinja bħala ċelebrazzjoni tal-wirt u l-qlubija Messikana. Madanakollu, fl-<ref target="https://mt.wikipedia.org/wiki/Stati_Uniti">Istati Uniti</ref> din il-ġurnata tiġi mħawda ma' <ref target="https://mt.wikipedia.org/wiki/Grito_de_Dolores">Jum l-Indipendenza tal-Messiku</ref>,<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> li taħbat fis-<ref target="https://mt.wikipedia.org/wiki/16_ta'_Settembru">16 ta' Settembru</ref>,<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> l-aktar btala nazzjonali u patrijottika importanti fil-Messiku.</p>
Storja
<p>Fl-1861, il-Messiku waqfu jagħmlu l-ħlas tal-interessi lill-kredituri tagħhom. Bħala risposta għal dan l-aġir, lejn tmiem l-1861, Franza (u pajjiżi oħra Ewropej) attakkaw lill-Messiku biex jinfurzaw il-ħlas tad-djen. Franza iddeċidiet li <ref target="https://mt.wikipedia.org/wiki/L-intervent_Franċiż_fil-Messiku">tipprova tieħu u tokkupa lill-Messiku</ref>. Fl-ewwel invażjoni Franza irnexxielha tagħmel dan; però, fil-5 ta' Mejju 1862, fil-belt ta' <ref target="https://mt.wikipedia.org/wiki/Puebla">Puebla</ref>, il-Messikani kienu mmexxija mill-Ġeneral <ref target="https://mt.wikipedia.org/wiki/Ignacio_Zaragoza_Seguín">Ignacio Zaragoza Seguín</ref>. Minkejja li l-armata Messikana kienet rebbieħa fuq il-Franċiżi fi Puebla, ir-rebħa ttardjat l-invażjoni Franċiża fil-<ref target="https://mt.wikipedia.org/wiki/Belt_tal-Messiku">Belt tal-Messiku</ref>. Sena wara, Franza bdew jokkupaw lill-Messiku. Il-Franċiżi poġġew lil <ref target="https://mt.wikipedia.org/wiki/Massimiljanu_I_tal-Messiku">Massimiljanu I</ref>, Imperatur tal-Messiku fuq it-tron tal-Messiku. Il-Franċiżi, wara pressjoni min-naħa tal-Amerika, eventwalment irtirat bejn l-1866 u l-1867. Massimiljanu ingħata l-piena tal-mewt mill-President <ref target="https://mt.wikipedia.org/wiki/Benito_Juarez">Benito Juarez</ref>, ħames snin wara l-Battalja ta' Puebla.</p>
Popularità taċ-ċelebrazzjoni
Messiku
<p>Il-vaganza tas-Cinco de Mayo hi primarjament vaganza reġjonali fil-Messiku, biċ-ċelebrazzjonijiet isiru f'partijiet limitati tal-Messiku. Dawn iċ-ċelebrazzjonijiet jinkludu l-<ref target="https://mt.wikipedia.org/wiki/Ikel">ikel</ref>, il-<ref target="https://mt.wikipedia.org/wiki/Mużika">mużika</ref> u ż-<ref target="https://mt.wikipedia.org/wiki/Żfin">żfin</ref>.</p>
Stati Uniti
<figure><caption>Żeffiena fil-festival annwali tas-Cinco de Mayo.</caption></figure>
<p>Ġewwa l-<ref target="https://mt.wikipedia.org/wiki/Stati_Uniti">Istati Uniti</ref>, is-Cinco de Mayo bdiet tirċievi aktar importanza milli tirċievi ġewwa l-Messiku stess.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Din id-data hi tabilħaqq l-aktar rikonoxxuta fl-Istati Uniti bħala data li fiha tiċċelebra l-kultura u l-esperjenzi tal-Amerikani ta' dixxendenza Messikana. Din il-festa hi osservata minn ħafna Amerikani, irrelevanti liema huma l-oriġini etniċi tal-persuna. Iċ-ċelebrazzjonijiet jinvolvu simboli tradizzjonali Messikani, bħall-<ref target="https://mt.wikipedia.org/wiki/L-Omm_Tagħna_ta'_Gwadalup">Virgen de Guadalupe</ref>, u figuri prominenti ta' dixxendenza Messika fl-Istati Uniti, bħal <ref target="https://mt.wikipedia.org/wiki/César_Chávez">César Chávez</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Biex jiċċelebraw, ħafna juru bnadar tas-Cinco de Mayo waqt li d-<ref target="https://mt.wikipedia.org/wiki/Distrett_tal-iskola">distretti tal-iskola</ref> jorganizzaw avvenimenti speċjali biex jedukaw lill-istudenti dwar is-sinjifikat ta' din il-ġurnata. L-avvenimenti u ċ-ċelebrazzjonijiet li jsiru juru influwenza Messikana, speċjalment fil-mużika u ż-żfin reġjonali. Xi eżempji jinkludu l-<hi rend="italic"><ref target="https://mt.wikipedia.org/wiki/Baile_Folklorico">ballet folklórico</ref></hi> u dimostrazzjonijiet ta' <hi rend="italic"><ref target="https://mt.wikipedia.org/wiki/Mariachi">mariachi</ref></hi> li jsiru kull sena ġewwa l-Plaza del Pueblo de Los Angeles. Dawn iċ-ċelebrazzjonijiet joffru wkoll spunt għall-bejgħ u promozzjoni ta' prodotti u servizzi Messikani, bl-emfasi taqa' fuq ix-xorb, l-ikel u l-mużika tipika.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>


Ħoloq esterni

<list type="unordered"><item><ref target="http://www.mexonline.com/cinco-de-mayo.htm">Storja ta' Cinco de Mayo</ref></item>
<item><ref target="http://ecauley.blogspot.com/2009/05/cinco-de-mayo-recipes.html">Riċetti tas-Cinco de Mayo</ref></item></list>
</text></body></html>