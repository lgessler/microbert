<html><body><text id="wikipedia_mt_wikipedia_org__6949.html" ns="0" revid="260692" sourceurl="https://mt.wikipedia.org/wiki/P%C3%ABtr_Il%27i%C4%8D_%C4%8Cajkovskij" title="Pëtr Il'ič Čajkovskij" type="wikipedia">Pëtr Il'ič Čajkovskij
<p><hi rend="bold">Pëtr Il'ič Čajkovskij</hi><ref target="https://mt.wikipedia.org/wiki/Il-Paġna_prinċipali#cite_note-1">[1]</ref> (bir-<ref target="https://mt.wikipedia.org/wiki/Lingwa_Russa">Russu</ref>: <hi rend="italic">Пётр Ильи́ч Чайко́вский</hi>; <ref target="https://mt.wikipedia.org/wiki/Votkinsk">Votkinsk</ref>, <ref target="https://mt.wikipedia.org/wiki/7_ta'_Mejju">7 ta' Mejju</ref> <ref target="https://mt.wikipedia.org/wiki/1840">1840</ref> – <ref target="https://mt.wikipedia.org/wiki/San_Pietruburgu">San Pietruburgu</ref>, <ref target="https://mt.wikipedia.org/wiki/6_ta'_Novembru">6 ta' Novembru</ref> <ref target="https://mt.wikipedia.org/wiki/1893">1893</ref>) kien <ref target="https://mt.wikipedia.org/wiki/Kompożitur">kompożitur</ref> <ref target="https://mt.wikipedia.org/wiki/Russja">Russu</ref> tal-era <ref target="https://mt.wikipedia.org/wiki/Mużika_Romantika">romantika</ref>.</p>
Bijografija
<p>Čajkovskij twieled Kamsko-Votkinsk, ir-<ref target="https://mt.wikipedia.org/wiki/Russja">Russja</ref>, minn Il'ja Petrovič Čajkovskij, inġinier minerarju <ref target="https://mt.wikipedia.org/wiki/Ukrajna">Ukren</ref> u mit-tieni mara tiegħu, Aleksandra Andreevna Assier, li kienet ta' nisel <ref target="https://mt.wikipedia.org/wiki/Franza">Franċiż</ref>. Beda jieħu l-lezzjonijiet tal-<ref target="https://mt.wikipedia.org/wiki/Pjanuforte">pjanuforte</ref> meta kellu seba' snin. Mill-1861 sal-1865 studja fil-Konservatorju ta' San Pietruburgu, fejn ħa d-diploma bil-kompożizzjoni "Għanja lill-ferħ" fuq versi ta' <ref target="https://mt.wikipedia.org/wiki/Schiller">Schiller</ref>. Fl-1866 inħatar professur tat-teorija u armonija fil-Konservatorju ta' Moska, imwaqqaf dik is-sena. Din il-kattedra offrihilu <ref target="https://mt.wikipedia.org/wiki/Nikolaj_Grigorevič_Rubinstein">Nikolaj Rubinstein</ref> fuq rakkomandazzjoni ta' <ref target="https://mt.wikipedia.org/wiki/Anton_Rubinstein">Anton Rubinstein</ref>, ħu Nikolaj u l-ewwel għalliem ta' Čajkovskij f'San Pietruburgu. Żamm dik il-pożizzjoni sal-1876.</p>
<p>Disagħt ijiem biss wara l-ewwel kunċert tas-Sitt Sinfonija tiegħu, (<hi rend="italic">Pathétique</hi>), fl-1893 f'San Pietruburgu, Čajkovskij miet. Hemm opinjoni mifruxa li kien qatel ruħu b'idejh, allavolja l-mod u ċ-ċirkustanzi għadhom mhux ċerti: isemmiet ukoll il-<ref target="https://mt.wikipedia.org/wiki/Kolera">kolera</ref>, li seta' ħa mill-ilma mniġġeż li kien xorob ftit jiem qabel. Imma hu iżjed probabbli li kien avvelenament bl-<ref target="https://mt.wikipedia.org/wiki/Arseniku">arseniku</ref> billi nafu li fil-funeral <ref target="https://mt.wikipedia.org/wiki/Nikolaj_Andreevič_Rimskij-Korsakov">Rimskij-Korsakov</ref> u xi wħud minn sħabu warajh resqu lejn il-mejjet u bisuh fuq ġbinu. Hemm xnieġħa oħra li xi ħbieb tiegħu u xi nies li kien studja magħhom inkuraġġewh biex joqtol ruħu b'idejh biex jevita skandlu minħabba xi relazzjoni li kellu ma' neputi ta' membru tal-aristokrazija Russa.</p>
<p>Minkejja l-<ref target="https://mt.wikipedia.org/wiki/Omosesswalità">omosesswalità</ref> tiegħu, fit-18 ta' Lulju 1877, iżżewweġ, għalkemm kontra qalbu, lil Antonina Miljukova, studenta fil-konservatorju li kienet tammirah ħafna. Kien iddeċieda li jiżżewweġ ‘il min jieħdu. Il-konsegwenzi fuq il-psike ta' Čajkovskij kienu tal-biża': ġranet biss wara ż-żwieġ beda jiddispjaċih u ġimgħatejn wara waqa' fl-ilma ngazzat tax-xmara <ref target="https://mt.wikipedia.org/wiki/Moskova">Moskova</ref> u kien ħa jmut l-aħħar (jgħidu li kien attentat ta' suwiċidju bla grazzja); darba li kien għaddhielu l-effett tal-inċident, telaq lejn <ref target="https://mt.wikipedia.org/wiki/San_Pietruburgu">San Pietruburgu</ref> b'għeja nervuża kbira.</p>
<p>Matul ħajtu kellu appoġġ ekonomiku u morali ġeneruż mill-armla għanja Nadežda von Meck. Din kienet intlaqtet ħafna mill-mużika ta' Čajkovskij u saret il-finanziera prinċipali tal-kompożitur. Bis-somom kbar ta' flus li tagħtu seta' jitlaq mill-kattedra fil-konservatorju biex jiddedika ruħu kompletament għall-kompożizzjoni. Kienet ukoll konfidenti privileġġata għaliex kellha korrispondenza kontinwa miegħu li damet mill-1877 sal-1890, b'total ta' 'l fuq minn 1200 ittra; huma, bi ftehim bejniethom, qatt ma ltaqgħu. Ma' dan kollu wara 13-il sena, il-korrispondenza waqfet f'daqa, uffiċjalment minħabba li l-benefattriċi falliet, allavolja ħafna (fosthom Berberova fil-bijografija tagħha) sostnew li l-kawża kienet l-iskoperta tal-omosesswalità ta' Pëtr Il'ič.</p>
<p>Forsi l-iżjed bijografija interessanti ta' Čajkovskij hi dik li kitbet <ref target="https://mt.wikipedia.org/wiki/Nina_N._Berberova">Nina N. Berberova</ref>, li tagħmel iżjed enfasi fuq l-istudju psikoloġiku tal-personalità tal-mużiċista milli fuq l-analisi tax-xogħol artistiku tiegħu. Din il-bijografija għandha t-titlu evokattiv <hi rend="italic"><ref target="https://mt.wikipedia.org/wiki/It-tifel_tal-ħġieġ">It-tifel tal-ħġieġ</ref></hi>, kif kienet issejjaħlu il-maħbuba governanti Fanny. F'dal-ktieb l-awtriċi tpinġi ritratt interessanti tal-artista, li jibda mill-fraġiltà żagħżugħa tat-tifel, marbut morbożament ma' ommu, ta' oriġni Franċiża, li mietet f'età żgħira bil-kolera.
Matul is-snin tal-adolexxenza, immarkati b'ħbiberiji mħawdin ma' ħbieb fil-konservatorju, kellu rabta ta' mħabba profonda mal-kuġin tiegħu Davydov, li għalih iddedika l-aħħar xogħol tiegħu, is-sitt sinfonija, li bla dubju tista' titqis bħala t-testment spiritwali ta' Čajkovskij. Fil-bijografija tagħha Berberova ċaħdet kategorikament l-ipoteżi tas-suwiċidju u twaħħal fix-xorb tal-ilma mniġġeż bħala l-kawża tad-diżgrazzja tal-mewt tiegħu.</p>
<p>Il-ħajja tiegħu hi rakkontata fil-film ta' Ken Russell <hi rend="italic">The music lovers</hi> (1970).</p>
<p>Il-qabar tiegħu qiegħed fiċ-Ċimiterju Tixvin ta' <ref target="https://mt.wikipedia.org/wiki/San_Pietruburgu">San Pietruburgu</ref>.</p>
L-istil
<p>Čajkovskij kulturament kien imbiegħed ħafna mill-kompożituri Russi kontemporanji miegħu (dawn saru jissejħu l-<hi rend="italic">Grupp ta' Ħamsa</hi>) li kienu ispirati min-nazzjonaliżmu, waqt li hu, fil-mużika kellu spirtu kożmopolita. Però, il-partituri tiegħu, mimlijin sensibbiltà u eleganza naturali, xorta juru tratti li huma distintament Russi, fl-għażla spissa tal-<ref target="https://mt.wikipedia.org/wiki/Mod_minuri">mod minuri</ref> u fuq kollox fil-melodiji li sikwit huma meħudin mill-kant tradizzjonali jew mill-liturġija ortodossa.</p>
<p>Bil-kontra tal-kollegi Russi, Čajkovskij f'ħajtu kollha kien jistudja l-mużika <hi rend="italic">tal-punent</hi> - minn <ref target="https://mt.wikipedia.org/wiki/Wolfgang_Amadeus_Mozart">Mozart</ref> sal-operisti Taljani u mir- romantiċi Ġermaniżi għall-iskola ġdida Franċiża ta' <ref target="https://mt.wikipedia.org/wiki/Georges_Bizet">Bizet</ref> u <ref target="https://mt.wikipedia.org/wiki/Jules_Massenet">Massenet</ref>. (Ta' min jinnota li <ref target="https://mt.wikipedia.org/wiki/Ludwig_van_Beethoven">Beethoven</ref> ma tantx kien jogħġbu, l-iżjed Beethoven tal-maturità, u ‘l <ref target="https://mt.wikipedia.org/wiki/Robert_Schumann">Schumann</ref> kien jippreferih mir-"rival" <ref target="https://mt.wikipedia.org/wiki/Johannes_Brahms">Brahms</ref>.) Hekk irnexxilu jagħti l-mużika tiegħu xeħta tassew internazzjonali.</p>
<p>F'dan is-sens, il-figura tiegħu ta' mużiċista kapaċi li jassorbi u jirrielabora kwalunkwe lingwaġġ u kull forma mużikali, hi fundamentali fl-ambitu romantiku kif ukoll biex nifhmu l-vjaġġ artistiku li kien ħa jagħmel fil-futur <ref target="https://mt.wikipedia.org/wiki/Igor_Stravinskij">Stravinskij</ref>.</p>
<p>Fost il-ħafna aspetti tal-figura tiegħu b'ħafna faċċati, ta' kompożitur instintiv u appassjonat u fl-istess ħin attent ħafna għall-irfinar formali, tispikka s-sensibbiltà timbrika straordinarja. Čajkovskij kien jaf jesperimenta bil-possibiltajiet espressivi tal-istrumenti tradizzjonali, b'mod partikulari bl-istrumenti tan-nifs, u joħroġ minhom ħoss u taħwir oriġinali, raffinatissmu u inkonfondibbli. L-importanza li ta lill-kuluri tal-orkestra twarrab il-mużika pjanistika għat-tieni pjan, minkejja l-fama straordinarja li kiseb bl-ewwel kunċert għall-pjanu u l-orkestra.</p>
Kompożizzjonijiet Prinċipali
Balletti
<p>Čajkovskij jaf il-popolarità tiegħu l-iżjed lill-mużika għall-<ref target="https://mt.wikipedia.org/wiki/Balletti">balletti</ref>.</p>
<list type="unordered"><item><hi rend="italic">Il-Lag tac-Ċinji</hi>, op. 20 (1875-76) Kien l-ewwel ballett ta' Čaikovskij, irrappreżentat, b'xi qtugħ fit-Teatru Bol'šoj ta' <ref target="https://mt.wikipedia.org/wiki/Moska_(Russja)">Moska</ref>, fl-1877. Ma kienx apprezzat sħiħ ħlief wara l-mewt tal-mużiċista minkejja it-tirqim drammaturġiku finissmu u fantasjuż.</item>
<item><hi rend="italic">Is-Sbejħa Rieqda</hi>, op. 66 (1888-89) Čaikovskij kien iqis dan ix-xogħol bħala wieħed mill-iżjed li rnexxa. L-ewwel rappreżentazzjoni tiegħu kienet fl-1890, fit-Teatru Mariinskij f'<ref target="https://mt.wikipedia.org/wiki/San_Pietruburgu">San Pietruburgu</ref>.</item>
<item><hi rend="italic">Il-Kissiera tal-Lewż</hi>, op. 71 (1891-92) Dan hu wieħed mix-xogħlijiet l-iżjed popolari. Il-faxxinu qiegħed fis-sentiment pekuljari ta' maġija u ta' seher flimkien mal-ħolm u r-ritorn għat-tfulija. Čajkovskij ġabar fi suite Op. 71a (1892) tmien biċċiet estratti minn dan il-ballett.</item></list>
Sinfoniji
<list type="unordered"><item>Sinfonija nru. 1 fis-Sol minuri (Ħolm tax-xitwa), op. 13 (1866)</item>
<item>Sinfonija nru. 2 fid-Do minuri (Russja Żgħira), op. 17 (1872)</item>
<item>Sinfonija nru. 3 fir-Re maġġuri (Pollakka), op. 29 (1875)</item>
<item>Sinfonija nru. 4 fil-Fa minuri, op. 36 (1877)</item>
<item>Manfred, op. 58 (1885)</item>
<item>Sinfonija nru. 5 fil-Mi minuri, op. 64 (1888)</item>
<item>Sinfonija nru. 6 fis-Si minuri (Pathétique), op. 74 (1893)</item></list>
<list type="unordered"><item>Sinfonija fil-Mi bemoll maġġuri (1891-1892, abbandunata)</item></list>
Ouvertures u xogħlijiet oħra għall-orkestra
<list type="unordered"><item>Il-Buraxka, op. 76 (1864)</item>
<item>Ouverture fil-Fa maġġuri (1865, rev. 1866)</item>
<item>Ouverture solenni fuq l-innu nazzjonali Daniż, op. 15 (1866, rev. 1892)</item>
<item>Id-Destin, op. 77 (1868)</item>
<item>Romeo u Ġuljetta (1869, rev. 1870, 1880)</item>
<item>It-Tempesta, op. 18 (1873)</item>
<item>Marċ Slav, op. 31 (1876)</item>
<item>Francesca da Rimini, op. 32 (1876)</item>
<item>Kapriċċ Taljan, op. 45 (1880)</item>
<item>Serenata għall-arki, op. 48 (1880)</item>
<item>L-1812, op. 49 (1880)</item>
<item>Amletu, op. 67 (1888)</item>
<item>Voevoda, op. 78 (1890-91)</item></list>
Kunċerti u biċċiet konċertanti
<list type="unordered"><item>Kunċert għall-pjanu nru. 1 fis-Si bemoll minuri, op. 23 (1874-75, rev. 1879 et 1889)</item>
<item>Sérenade mélancolique, op. 26 (1875)</item>
<item>Varjazzjonijiet fuq tema rokoko, op. 33 (1876)</item>
<item>Valz-Scherzo, op. 34 (1877)</item>
<item>Kunċert għall-vjolin fir-Re maġġuri, op. 35 (1878)</item>
<item>Kunċert għall-pjanu nru. 2 fis-Sol maġġuri, op. 44 (1879-80)</item>
<item>Concert fantaisie, op. 56 (1884)</item>
<item>Pezzo Capriccioso, op. 62 (1887)</item>
<item>Kunċert għall-pjanu nru. 3 fil-Mi bemoll maġġuri, op. 75 (1893)</item>
<item>Kunċert għall-pjanu nru. 3, Andante u Finale, op. 79 (1893)</item></list>
Suites
<list type="unordered"><item>Suite nru. 1 fir-Re minuri, op. 43 (1878-1879)</item>
<item>Suite nru. 2 fid-Do maġġuri, op. 53 (1883)</item>
<item>Suite nru. 3 fis-Sol maġġuri, op. 55 (1884)</item>
<item>Suite nru. 4 fis-Sol maġġuri, <hi rend="italic">Mozartiana</hi>, op. 61 (1887)</item></list>
<p>Čajkovskij ġabar fi suite għall-ballett, Op. 71a (1892) tmien biċċiet estratti mill-ballett tiegħu <hi rend="italic">Il-Kissiera tal-Lewż</hi>. Jeżistu wkoll xi suites għall-balletti <hi rend="italic">il-Lag taċ-Ċinji</hi> (suite 20a) u <hi rend="italic">is-Sbejħa Rieqda</hi> (suite 66a), imma dawn m'humiex awtentiċi, għaliex ma nġabrux mill-kompożitur innifsu (għalkemm kellu f'rasu li jagħmel hekk) u kienu ippublikati wara mewtu.</p>
Mużika <hi rend="italic">da camera</hi>
<list type="unordered"><item>Kwartett għall-arki fis-Si bemoll maġġuri (1865)</item>
<item>Kwartett għall-arki nru. 1 fir-Re maġġuri, op. 11 (1871)</item>
<item>Kwartett għall-arki nru. 2 fil-Fa maġġuri, op. 22 (1873-74)</item>
<item>Kwartett għall-arki nru. 3 fil-Mi bemoll minuri, op. 30 (1876)</item>
<item>Tifkira ta' post għażiż, op. 42 (1878)</item>
<item>Trio għall-pjanu fil-La minuri, op. 50 (1881-82)</item>
<item>Tifkira ta' Firenze, op. 70 (1890)</item></list>
Biċċiet għall-pjanu
<p>Čajkovskij kiteb xi mitt biċċa għall-pjanu. Fosthom l-iżjed famużi huma <hi rend="italic">L-iStaġuni</hi> op. 37a.</p>
Mużika <hi rend="italic">di scena</hi>
<list type="unordered"><item>Sneguročka, op. 12 (1873)</item></list>
Opri
<p>Čajkovskij ikkompona għaxar opri. Fosthom it-tnejn l-iżjed famużi huma <hi rend="italic">Ewġenju Onegin</hi> u <hi rend="italic">r-Reġina tal-Piki</hi> li jinstemgħu spiss fir-repertorju liriku modern. L-opri l-oħra, għalkemm magħrufin ħafna inqas (u barra mir-Russja rari li jindaqqu) huma:</p>

Gallerija
<list type="unordered">
<item>Čajkovskij fl-1866 meta kien professur fil-Konservatorju ta' Moska</item>
<item>Čajkovskij fl-1875</item>
<item>Aleksandr Ziloti u Čajkovskij</item>
<item>Čajkovskij u martu Antonina Miljukova fl-1887</item>
<item>Brandukov u Čajkovskij fit-18 ta' Mejju, 1888</item>
<item>L-aħħar ritratt ta' Čajkovskij fl-1893</item>
<item>Id-dar ta' Čajkovskij fi Klin, li saret mużew</item>
<item>Plakka ġo Venezja fl-unur ta' Čajkovskij<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></item>
<item>Il-qabar ta' Čajkovskij f'San Pietruburgu</item>
</list>


Ħoloq esterni

<list type="unordered"><item>Għal lista sħiħa tax-xogħlijiet ta' Čajkovskij, ara </item>
<item>Għal iżjed dettalji fuq il-kompożizzjonijiet, ara </item>
<item><ref target="http://www.coski.com/">Sit bit-Taljan dedikat lil Čajkovskij</ref></item>
<item><ref target="http://www.tchaikovsky-research.org/">Sit bl-Ingliż dedikat lil Čajkovskij</ref></item>
<item><ref target="http://www.nureyev.org/choregraphies.php">Il-balletti ta' Čajkovskij ikkoreografati minn Rudolf Nureyev</ref></item></list>
</text></body></html>