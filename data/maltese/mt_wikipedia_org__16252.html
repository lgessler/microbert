<html><body><text id="wikipedia_mt_wikipedia_org__16252.html" ns="0" revid="270066" sourceurl="https://mt.wikipedia.org/wiki/Lingwa_Kopta" title="Lingwa Kopta" type="wikipedia">Lingwa Kopta<figure><caption>Iskrizzjonijiet kopti u Għarab fi knisja fil-<ref target="https://mt.wikipedia.org/wiki/Il-Kajr">Kajr</ref> antik</caption></figure>
<p>Il-<hi rend="bold">lingwa Kopta</hi> hi lingwa <ref target="https://mt.wikipedia.org/wiki/Lingwi_Afro-Asjatiċi">Afro-Asjatika</ref> l-aħħar fażi tal-Eġizzjan antik. Ir-relazzjoni bejn l-ilsien Kopt u l-Eġizzjan antik klassiku, hija simili għal dik li teżisti bejn il-lingwi rumanzi u l-Latin klassiku, b'tali mod li għandu grammatika u karatteristiċi ċarament distinti mill-lingwa tal-iskrizzjonijiet ġeroglifiċi tal-Imperu Nofsani. It-terminu "Kopt/Kopta" beda jintuża għall-lingwa Eġizzjana mill-ewwel seklu wK u baqa' s’issa<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>. Bħala l-lingwa ta' kuljum kienet fl-aqwa tagħha fis-seklu III sas-seklu VI. Illum baqgħet biss  bħala <ref target="https://mt.wikipedia.org/wiki/Lingwa_liturġika">lingwa liturġika</ref> tal-<ref target="https://mt.wikipedia.org/wiki/Knisja_Kopta">Knisja Kopta</ref>.</p>
<p>L-alfabett Kopt, li ġie introdott fit-tieni seklu qK, hu magħmul mill-ittri tal-alfabett Grieg, miżjud b'sitta jew seba' karattri tal-<ref target="https://mt.wikipedia.org/wiki/Kitba_demotika">kitba demotika</ref> meħtieġa biex jirrappreżentaw il-ħsejjes li ma jinstabux fil-Grieg. </p>
Aspetti storiċi, soċjali u kulturali
Storja
<p>Il-kopt għandu għadd kbir ta' kliem meħudin mill-lingwa Griega, il-lingwa uffiċjali imposta mit-<ref target="https://mt.wikipedia.org/wiki/Dinastija_Tolemajka">Tolomej</ref>. Fis-seklu V qK kienet il-lingwa użata fil-letteratura fl-<ref target="https://mt.wikipedia.org/wiki/Eġittu_l-Għoli">Eġittu l-Għoli</ref>.</p>
<p>It-terminu kopt/kopta ġej mill-kelma Griega antika Αἰγύπτιος / "Aigúptios" li tfisser <hi rend="italic">Eġizzjan</hi> u ġiet mgħawġa mill-Kopti f' "Kuptios". Imbagħad, wara l-konkwisti Għarab tas-641 li għalihom il-kliem Eġizzjan u Nisrani kienu sinonimi inbidlet f' قبط , bl-Għarbi, pronunzjata <hi rend="italic">Qibt</hi> fl-<ref target="https://mt.wikipedia.org/wiki/Eġittu_l-Baxx">Eġittu l-Baxx</ref> u <hi rend="italic">Gibt</hi> fl-<ref target="https://mt.wikipedia.org/wiki/Eġittu_l-Għoli">Eġittu l-Għoli</ref> u l-<ref target="https://mt.wikipedia.org/wiki/Il-Kajr">Kajr</ref>. Din l-aħħar forma, saret "Kopt" fil-lingwi Ewropej u saret isservi bħala l-isem tal-ilsien u l-kitba kif ukoll għan-nies Kopti. Meta l-lingwa Eġizzjana kien ħa postha l-Għarbi fis-seklu XII, il-Kopt baqa' jintuża biss bħala lingwa liturġika, fil-Knisja Monofiżita Kopta, li kienet infirdet mill-Knisja Biżantina fis-seklu V.</p>
<p>L-eqdem kitbiet bil-Kopt huma l-ittri ta' <ref target="https://mt.wikipedia.org/wiki/Antonin_Abbati">Sant Antonin Abbati</ref> (251-356), l-anakoreta tad-deżert. Matul is-sekli III u IV ħafna ekkleżjastiċi kitbu bil-Kopt, fosthom kien Pakomju, li r-regola monastika tiegħu għadha teżisti fil-Knisja Kopta. Id-dokumenti li nstabu f'Nag Ħammadi<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> huma bid-djalett Kopt, imsejjaħ Sagħidi.</p>
<figure><caption>Iskrizzjoni Kopta</caption></figure>
Id-djaletti tal-Kopt
<p>Iż-żewġ djaletti prinċipali, jikkorrespondu bejn wieħed u ieħor mal-<ref target="https://mt.wikipedia.org/wiki/Eġittu_l-Baxx">Eġittu l-Baxx</ref> u  l-<ref target="https://mt.wikipedia.org/wiki/Eġittu_Għoli">Eġittu Għoli</ref>: dawn iż-żewġ djaletti huma:</p>
<list type="unordered"><item>il-<hi rend="bold">Buħajri</hi>, id-djalett prinċipali tal-Eġittu l-Baxx. Il-lingwa Kopta liturġika ta' llum ġejja minn dan id-djalett;</item>
<item>is-<hi rend="bold">Sagħidi</hi>, id-djalett prinċipali tal-Eġittu l-Għoli. Il-litteratura Kopta l-iżjed antika magħrufa kienet bid-djalett Sagħidi.</item></list>
<p>Minbarra dawn iż-żewġ djaletti prinċipali hemm djaletti oħra inqas importanti bħall-<hi rend="bold">Fajjumi</hi> li dam sas-seklu VIII, l-<hi rend="bold">Aħmim</hi> u l-<hi rend="bold">Likopolitan</hi><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Deskrizzjoni lingwistika
Grammatika
<p>Il-Kopt hu l-unika forma tal-lingwa Eġizzjana antika li l-pronunzja tagħha nafuha minħabba l-użu tas-sistema fonetika Griega u għalhekk għandu importanza kbira għall-<ref target="https://mt.wikipedia.org/wiki/Filoloġija">filoloġija</ref> Eġizzjana.</p>
<p>Il-Kopt tilef it-tmimijiet verbali u nominali tal-Eġizzjan klassiku, b'tali mod li l-flessjoni tiegħu għandha karatteristiċi differenti mqabbla mal-fażijiet iżjed antiki tal-lingwa Eġizzjana. Fil-fatt il-Kopt għandu t-tendenza li jirrappreżenta ċerti relazzjonijiet grammatiċi permezz ta' artikli, prepożizzjonijiet u partiċelli f'kostruzzjonijiet analitiċi b'kuntrast mas-sistema aktar sintetika u flessjonali tal-Eġizzjan klassiku (hemm xi paralleliżmu ma' dak li ġara fil-mogħdija tal-Latin għal-lingwi Rumanzi).</p>
Ġeneru grammatikali u numru
<p>Fil-Kopt hemm żewġ valuri possibbli tal-<ref target="https://mt.wikipedia.org/wiki/Ġeneru_grammatikali">ġeneru grammatikali</ref> (maskili / femminili) li ntirtu mill-Eġizzjan klassiku. It-tmiem antik tal-femminili <hi rend="italic">t</hi> sofra xi bidliet fonetiċi u fil-Kopt jidher biss meta jkun segwit minn ċerti suffissi possessivi: <hi rend="italic">ro</hi> 'ħalq', <hi rend="italic">rō.k</hi> 'ħalqek'; <hi rend="italic">hē</hi> 'ġisem', <hi rend="italic">hēt.f</hi> 'ġismek'<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>.</p>
<p>Il-Kopt żviluppa l-artiklu mid-dimostrattivi tal-Eġizzjan klassiku, li ma kellux artikli. Dan ifakkarna f'dak li ġara fil-lingwi Rumanzi. Fil-fatt (bħal fil-Franċiż pereżempju) il-ġeneru ta' xi kliem fil-Kopt nistgħu nafuh biss mill-forma tal-artiklu. Il-forom tal-artiklu definit maskili huma: <hi rend="italic">p, pi, pe</hi> u l-forom femminili huma <hi rend="italic">t-, ti, te</hi>, il-forom kollha għandhom il-<ref target="https://mt.wikipedia.org/wiki/Plural">plural</ref> <hi rend="italic">n- </hi>:</p>
<hi rend="italic">rōme</hi> 'raġel' / <hi rend="italic">p-rōme</hi> 'ir-raġel' / <hi rend="italic">n-rōme</hi> 'l-irġiel'
<hi rend="italic">p-saje</hi> 'il-kelma' / <hi rend="italic">ti.polis</hi> 'il-belt', <hi rend="italic">n-halate</hi> 'l-għasafar'
<p>Jintuża spiss ukoll l-"artiklu" indefinit li ma jeżistix fl-Eġizzjan klassiku. Dan l-artiklu evolva min-numru wieħed <hi rend="italic">ou</hi>.</p>
<p>Il-<ref target="https://mt.wikipedia.org/wiki/Plural">plural</ref>, bl-istess mod bħall-femminili, jingħaraf kważi esklussivament mill-forma tal-artiklu ta' qabel, minħabba li normalment l-għerq fil-plural mhux differenti mis-singular. Madankollu, xi kultant l-għerq għandu forom differenti għas-singular u l-plural, bħala fdal ta' bidla fonetika, differenti mill-forom antiki:</p>
<hi rend="italic">hōb</hi> 'ħaga', <hi rend="italic">hbēje</hi> 'ħwejjeġ'
<hi rend="italic">son</hi> 'ħu', <hi rend="italic">snēj</hi> 'aħwa'


Bibljiografija
<list type="unordered"><item>Richard Smith. <hi rend="italic">A concise Coptic-English lexicon, SBL resources for biblical study 35</hi>. <ref target="https://mt.wikipedia.org/wiki/Special:BookSources/0884140393">ISBN 0-88414-039-3</ref>.</item>
<item>James Peter Allen. <hi rend="italic">The Ancient Egyptian Pyramid Texts</hi>. <ref target="https://mt.wikipedia.org/wiki/Special:BookSources/1589831829">ISBN 1-58983-182-9</ref>.</item>
<item><ref target="https://mt.wikipedia.org/wiki/Wolfgang_Kosack">Wolfgang Kosack</ref> Lehrbuch des Koptischen.Teil I:Koptische Grammatik.Teil II:Koptische Lesestücke, Graz 1974.</item>
<item><ref target="https://mt.wikipedia.org/wiki/Wolfgang_Kosack">Wolfgang Kosack</ref>: <hi rend="italic">Der koptische Heiligenkalender.</hi> Deutsch - Koptisch - Arabisch nach den besten Quellen neu bearbeitet und vollständig herausgegeben mit Index Sanctorum koptischer Heiliger, Index der Namen auf Koptisch, Koptische Patriarchenliste, Geografische Liste. Christoph Brunner, Berlin 2012, <ref target="https://mt.wikipedia.org/wiki/Special:BookSources/9783952401842">ISBN 978-3-9524018-4-2</ref>.</item>
<item><ref target="https://mt.wikipedia.org/wiki/Wolfgang_Kosack">Wolfgang Kosack</ref>: <hi rend="italic">Koptisches Handlexikon des Bohairischen.</hi> Koptisch - Deutsch - Arabisch. Verlag Christoph Brunner, Basel 2013, <ref target="https://mt.wikipedia.org/wiki/Special:BookSources/9783952401897">ISBN 978-3-9524018-9-7</ref>.</item>
<item><ref target="https://mt.wikipedia.org/wiki/Wolfgang_Kosack">Wolfgang Kosack</ref>: <hi rend="italic">Schenute von Atripe De judicio finale.</hi> Papyruskodex 63000.IV im Museo Egizio di Torino. Einleitung, Textbearbeitung und Übersetzung herausgegeben von Wolfgang Kosack. Christoph Brunner, Berlin 2013, <ref target="https://mt.wikipedia.org/wiki/Special:BookSources/9783952401859">ISBN 978-3-9524018-5-9</ref>.</item>
<item>Lambdin, Thomas O. (1983). <ref target="https://www.worldcat.org/oclc/8728145"><hi rend="italic">Introduction to Sahidic Coptic</hi></ref>. Macon, Ga.: Mercer University Press.</item>
<item>Peeters, J. Vergote (1992). <hi rend="italic">Grammaire Copte</hi>. Leuven. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/90-6831-425-4">90-6831-425-4</ref>.Ċitazzjoni għandu parametr mhux magħruf u vojt: |belt= (<ref target="https://mt.wikipedia.org/wiki/Għajnuna:Żbalji_CS1#param_unknown_empty">għajnuna</ref>)</item>
<item>Cerný, Jaroslav; Groll, Sarah Israelit (1984). <hi rend="italic">A Late Egyptian Grammar</hi>. Ruma: Biblical Institude Press.Ċitazzjoni għandu parametrs mhux magħruf u vojt: |éditeur= u |belt= (<ref target="https://mt.wikipedia.org/wiki/Għajnuna:Żbalji_CS1#param_unknown_empty">għajnuna</ref>)</item>
<item>Crum, W. E. (1939). <ref target="https://www.worldcat.org/oclc/7050295"><hi rend="italic">A Coptic dictionary</hi></ref>. Oxford: Clarendon Press.</item>
<item>Magdi Sami (2005). <hi rend="italic">Histoire des Coptes d'Égypte</hi>.</item>
<item>M. Gerspach (1890).  Quantin, Pariġi (ed.). <hi rend="italic">Les tapisseries coptes</hi>.</item></list>
Ħoloq esterni
<list type="unordered"><item><ref target="http://www.metalog.org/files/Plumley.pdf">Grammatika Copta bl-Ingliż</ref></item>
<item><ref target="http://www.stshenouda.com/coptlang/copthist.htm">L-istorja tal-lingwa Kopta. The St. Shenouda the Archimandrite Coptic Society.</ref></item></list>
</text></body></html>