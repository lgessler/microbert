<html><body><text id="wikipedia_mt_wikipedia_org__4631.html" ns="0" revid="269854" sourceurl="https://mt.wikipedia.org/wiki/Akropoli_ta%27_Ateni" title="Akropoli ta' Ateni" type="wikipedia">Akropoli ta' Ateni<figure><caption>Veduta tal-Akropoli bl-aħħar raġġi tax-xemx fuq il-Partenon</caption></figure>
<p>L-<hi rend="bold">Akropoli ta' Ateni</hi> huwa fdal ta' bini, mibni fuq għolja tal-<ref target="https://mt.wikipedia.org/wiki/Ġebla_tal-ġir">ġebla tal-ġir</ref>, li tiddomina l-belt ta' <ref target="https://mt.wikipedia.org/wiki/Ateni">Ateni</ref>, il-<ref target="https://mt.wikipedia.org/wiki/Greċja">Greċja</ref>. L-Akropoli jinkludi wħud mill-eqdem binjiet klassiċi fid-<ref target="https://mt.wikipedia.org/wiki/Id-Dinja">dinja</ref> li għandhom sinifikat arkitettoniku u storiku kbir, u fosthom l-iktar famuż huwa l-<ref target="https://mt.wikipedia.org/wiki/Partenon">Partenon</ref>. L-isem akropoli ġej mill-kelma <ref target="https://mt.wikipedia.org/wiki/Lingwa_Griega">Griega</ref> ἄκρον (<hi rend="italic">akron</hi>, "tarf, estremità") u πόλις (<hi rend="italic">polis</hi>, "belt").</p>
<p>Minkejja li hemm l-evidenza li din l-għolja kienu jgħixu fiha sa mir-raba' millenju qabel Kristu, kien <ref target="https://mt.wikipedia.org/wiki/Periklew">Periklew</ref> (għall-ħabta tal-495 – 429 Q.K.) li fis-seklu ħamsa qabel <ref target="https://mt.wikipedia.org/wiki/Ġesù">Kristu</ref> kien ikkoordina l-kostruzzjoni tal-iktar binjiet importanti ta' dan is-sit, fosthom il-Partenon, il-<hi rend="italic">Propylaea</hi>, l-<hi rend="italic">Eructheum</hi> u t-tempju ta' <ref target="https://mt.wikipedia.org/wiki/Atena_Nike">Atena Nike</ref>.</p>
Partenon
<p>Il-Partenon huwa tempju ta' stil <ref target="https://mt.wikipedia.org/wiki/Doriku">Doriku</ref>, li nbena fl-447 Q.K. għal <ref target="https://mt.wikipedia.org/wiki/Atena">Atena</ref>, l-alla femminili tal-għerf.</p>
<figure><caption>Il-<hi rend="italic">Propylaea</hi></caption></figure>
<hi rend="italic">Propylaea</hi>
<p>Il-<hi rend="italic">Propylaea</hi> hija <ref target="https://mt.wikipedia.org/wiki/Monument">monument</ref> li jikkonsisti minn diversi livelli u li nbena għall-ħabta tal-437 Q.K., b'irħam abjad fuq disinn ta' <ref target="https://mt.wikipedia.org/wiki/Mnesicles">Mnesicles</ref>. Il-<hi rend="italic">Propylaea</hi> għandha struttura ta' sala. Fuq in-naħa ta' barra nsibu żewġ settijiet ta' sitt kolonni Doriċi.</p>
<hi rend="italic">Eructheum</hi>
<figure><caption>L-<hi rend="italic">Erechtheum</hi></caption></figure>
<p>L-<hi rend="italic">Eructheum</hi> huwa msemmi għal <ref target="https://mt.wikipedia.org/wiki/Eruchthus">Eruchthus</ref>, re tal-<ref target="https://mt.wikipedia.org/wiki/Mitoloġija_Griega">mitoloġija</ref>. Huwa wieħed mill-iktar tempji elaborati li wieħed jista' jsib fl-Akropoli u huwa eżempju meraviljuż ta' arkitettura <ref target="https://mt.wikipedia.org/wiki/Jonika">Jonika</ref>. Il-veranda ta' quddiem hija mogħnija b'sitt figuri femminili, il-<ref target="https://mt.wikipedia.org/wiki/Karjatidi">Karjatidi</ref>. Dan il-bini nbena fl-407 Q.K. </p>
Tempju ta' Atena Nike
<p>It-<hi rend="bold">Tempju ta' Atena Nike</hi> (Atena rebbieħa) inbena fl-420 Q.K. Huwa eżempju ċar ta' tempju klassiku, b'kolonni Joniċi, u huwa mdawwar bil-burdura man-naħa ta' fuq. </p>
Sit ta' Wirt Dinji
<figure><caption>Il-Karjatidi</caption></figure>
<p>Il-kumpless tal-Akropoli fl-1987 ġie ddeżinjat bħala <ref target="https://mt.wikipedia.org/wiki/Sit_ta’_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' ħames kriterji tal-għażla tal-UNESCO: il-<hi rend="bold">kriterju (i)</hi> "Rappreżentazzjoni ta' kapulavur frott il-kreattività tal-bniedem"; il-<hi rend="bold">kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; il-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet"; il-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem"; u l-<hi rend="bold">kriterju (vi)</hi> "Assoċjazzjoni diretta jew tanġibbli ma' avvenimenti jew ma' tradizzjonijiet ħajjin, ma' ideat jew ma' twemmin, jew ma' xogħlijiet artistiċi jew letterarji ta' valur universali straordinarju".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>