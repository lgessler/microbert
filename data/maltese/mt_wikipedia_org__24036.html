<html><body><text id="wikipedia_mt_wikipedia_org__24036.html" ns="0" revid="270681" sourceurl="https://mt.wikipedia.org/wiki/Eileen_Montesin" title="Eileen Montesin" type="wikipedia">Eileen Montesin
<p><hi rend="bold">Eileen Montesin</hi> (<ref target="https://mt.wikipedia.org/wiki/Birkirkara">B'Kara</ref>, 1 ta' Ottubru 1962) hija attriċi u xandara Maltija. Tikteb skripts għad-drama, tipproduċi serje televiżivi u tidderiġihom, u hija preżentatriċi fuq it-TV u r-radju. </p>
<p>Studjat fl-Iskola Primarja ta' B'Kara u l-MTADA.</p>

Xandir Malta
<p>Bdiet bħala radio announcer ma' Xandir Malta f'Settembru 1979, fl-età ta' 17-il sena. Fuq TVM ippreżentat Kikku &amp; Sika, l-ewwel minn sensiela ta' programmi għat-tfal li baqgħet ittella' sal-1987, meta wara li tela' Gvern <ref target="https://mt.wikipedia.org/wiki/Partit_Nazzjonalista_(Malta)">Nazzjonalista</ref> tneħħiet minn Xandir Malta. Meta kienet għadha Xandir Malta ppreżentat ukoll <hi rend="italic">Blanzuni 85</hi> u ħadet sehem fid-drammi <hi rend="italic">It-tieġ ta’ Karmena Abdilla</hi> u <hi rend="italic">In-Neputija tal-Kappillan</hi> f'Dar il-Mediterran, li ntwerew ukoll fuq TVM.</p>
<p>Fl-2004, il-Qorti ippreseduta mill-Maġistrat Mallia qatgħetha li Montesin kienet ġiet diskriminata minħabba opinjoni politika fl-1987. </p>
Super ONE
<p>Fl-1992, marret mal-istazzjon tal-Partit Laburista Super 1. Kellha programm tar-radju kuljum. Produċiet u ippreżentat diversi programmi fuq ir-radju u t-TV fosthom <hi rend="italic">Punt &amp; Ċapċipa</hi> (kwizz), <hi rend="italic">Rodeo</hi> (country &amp; western show), <hi rend="italic">Qisu l-Bieraħ</hi> (kompetizzjoni ta' kant Malti antik), <hi rend="italic">Xalamita</hi> u bdiet l-ewwel teleserial tagħha bl-isem <hi rend="italic">Undercover</hi>. Mexxiet ħafna kampanji ta' ġbir ta' fondi għall-Partit Laburista.</p>
<p>Wara li kellha diżgwid mas-Super One u mal-<ref target="https://mt.wikipedia.org/wiki/Partit_Laburista">Partit Laburista</ref> li miegħu kienet timmilita, resqet lejn il-Partit Nazzjonalista. Fl-2001, ma kinitx qabel mad-direttiva tal-Partit li ma tiħux sehem fl-Istrina. Għall-elezzjoni tal-2003, hija intervistat lill-Prim Ministru <ref target="https://mt.wikipedia.org/wiki/Eddie_Fenech_Adami">Eddie Fenech Adami</ref>, li min-naħa tiegħu talabha maħfra għal mod kif kienet ġiet trattata fl-1987. Bdiet tmexxi kampanji ta' ġbir ta' fondi għall-Partit Nazzjonalista.</p>
PBS
<p>Fl-2002 Eileen marret mal-PBS fejn ipproduċiet <hi rend="italic">KC</hi>, <hi rend="italic">UC5</hi> u <hi rend="italic">Dejjem Tiegħek Becky</hi>, kontinwazzjoni ta' <hi rend="italic">Undercover</hi>. Għamlet żmien ukoll tippreżenta fuq Calypso Radio (101.8 FM) u Solid Radio (100.2 FM).</p>
Net TV u Radio 101
<p>Fl-2011 marret ma' Net TV fejn ipproduċiet u dderiġiet is-serje <hi rend="italic">Dejavu</hi>, <hi rend="italic">Becky</hi> u <hi rend="italic">It's Morris</hi>. Tippreżenta programm kuljum fuq Radio 101, illum NET FM.</p>
Ħajja Personali
<p>Miżżewġa lil Mark Haber u għandhom tifla, Christine Haber.</p>
</text></body></html>