<html><body><text id="wikipedia_mt_wikipedia_org__25974.html" ns="0" revid="274150" sourceurl="https://mt.wikipedia.org/wiki/Dubrovnik" title="Dubrovnik" type="wikipedia">Dubrovnik
<p><hi rend="bold">Dubrovnik</hi> (ippronunzjata bil-Kroat: [dǔbroːʋniːk]<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>; magħrufa storikament bħala <hi rend="bold">Ragusa</hi>) hija belt fil-Baħar Adrijatiku fin-Nofsinhar tal-<ref target="https://mt.wikipedia.org/wiki/Kroazja">Kroazja</ref>. Hija waħda mill-iktar destinazzjonijiet turistiċi prominenti fil-<ref target="https://mt.wikipedia.org/wiki/Baħar_Mediterran">Baħar Mediterran</ref>, port marittimu u ċ-ċentru tal-Kontea ta’ Dubrovnik-Neretva. Skont iċ-ċensiment tal-2011, Dubrovnik għandha popolazzjoni ta’  ruħ.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Fl-1979, il-belt antika ta’ Dubrovnik tniżżlet fil-lista ta’ <ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>L-istorja tal-belt x’aktarx li tmur lura għas-seklu 7, meta r-raħal magħruf bħala Ragusa ġie stabbilit mir-refuġjati minn <hi rend="italic">Epidaurum</hi> (Ragusa Vecchia). Ir-raħal kellu l-protezzjoni tal-<ref target="https://mt.wikipedia.org/wiki/Biżantini">Imperu Biżantin</ref> u iktar ’il quddiem kien jaqa’ taħt is-sovranità tar-Repubblika ta’ <ref target="https://mt.wikipedia.org/wiki/Venezja">Venezja</ref>. Bejn is-seklu 14 u s-seklu 19, Dubrovnik kienet tmexxi lilha nnifisha bħala stat ħieles. Il-prosperità tal-belt kienet storikament ibbażata fuq il-kummerċ marittimu. Bħala l-<ref target="https://mt.wikipedia.org/wiki/Belt_kapitali">belt kapitali</ref> tar-Repubblika marittima ta’ Ragusa, kisbet livell għoli ta’ żvilupp, b’mod partikolari matul is-sekli 15 u 16, peress li saret magħrufa għall-ġid u għall-ħila tad-diplomazija. Fl-istess żmien, Dubrovnik saret in-nieqa tal-letteratura Kroata.</p>
<p>Il-belt kollha kważi nqerdet għalkollox fl-1667 meta ġiet mheżża minn terremot devastanti. Matul il-Gwerer ta’ <ref target="https://mt.wikipedia.org/wiki/Napuljun_I_ta'_Franza">Napuljun</ref>, Dubrovnik ġiet okkupata mill-forzi tal-<ref target="https://mt.wikipedia.org/wiki/Franza">Imperu Franċiż</ref>, u mbagħad ir-Repubblika ta’ Ragusa ġiet abolita u inkorporata fir-Renju Napuljoniku tal-<ref target="https://mt.wikipedia.org/wiki/Italja">Italja</ref> u iktar ’il quddiem fil-Provinċji Ilarjani. Fil-bidu tas-seklu 19 sa nofs is-seklu 20, Dubrovnik kienet parti mir-Renju tad-Dalmazja fi ħdan l-<ref target="https://mt.wikipedia.org/wiki/Awstrija">Imperu Awstrijaku</ref>, u iktar tard saret parti mill-Banovina ta’ Zeta, li mbagħad saret parti mill-Banovina tal-Kroazja fir-Renju tal-Jugoslavja u Repubblika Soċjalista tal-Kroazja fir-Repubblika Federali Soċjalista tal-Jugoslavja.</p>
<p>Fl-1991, matul il-Gwerra Kroata għall-Indipendenza, Dubrovnik ġiet assedjata mill-Armata tal-Poplu Jugoslav għal seba’ xhur u ġarrbet ħsarat sinifikanti mill-użu tal-armi tan-nar. Wara perjodu ta’ tiswija u ta’ restawr fis-snin 90 tas-seklu 20 u fl-ewwel deċennju tas-seklu 21, Dubrovnik saret waħda mill-iktar destinazzjonijiet turistiċi popolari fil-Mediterran, kif ukoll post popolari fejn jinġibdu l-films.</p>
Tismija
<figure><caption>Veduta tal-fortifikazzjonijiet tal-belt</caption></figure>
<p>L-ismijiet <hi rend="italic">Dubrovnik</hi> u <hi rend="italic">Ragusa</hi> baqgħu jintużaw it-tnejn li huma għal diversi sekli. <hi rend="italic">Ragusa</hi>, kif imsemmi b’ħafna modi differenti fid-dokumenti mill-inqas mis-seklu 10, baqa’ l-isem uffiċjali tar-Repubblika ta’ Ragusa sal-1808, u tal-belt fi ħdan ir-Renju tad-Dalmazja sal-1918, filwaqt li <hi rend="italic">Dubrovnik</hi>, kif imsemmi fid-dokumenti għall-ewwel darba fl-aħħar tas-seklu 12, kien l-isem li kien jintuża l-iktar lejn l-aħħar tas-seklu 16 u l-bidu tas-<ref target="https://mt.wikipedia.org/wiki/Seklu_XVII">seklu 17</ref>.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
<p>L-isem <hi rend="italic">Dubrovnik</hi> b’referenza għall-belt Adrijatika ġie ddokumentat għall-ewwel darba fil-Karta ta’ Ban Kulin fl-1189.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Jiġi spjegat l-iktar li oriġina minn <hi rend="italic">dubron</hi>, terminu Ċeltiku li jfisser “ilma” (bil-Galliku <hi rend="italic">dubron</hi>, bl-Irlandiż <hi rend="italic">dobar</hi>, bil-Welsh <hi rend="italic">dŵr, dwfr</hi>, bil-Cornish <hi rend="italic">dofer</hi>), bħal toponimi oħra fl-<ref target="https://mt.wikipedia.org/wiki/Ewropa">Ewropa</ref> fosthom <ref target="https://mt.wikipedia.org/wiki/Douvres">Douvres</ref>, <ref target="https://mt.wikipedia.org/wiki/Dover">Dover</ref>, u <ref target="https://mt.wikipedia.org/wiki/Tauber">Tauber</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref>; jew inkella li oriġina minn terminu Proto-Slaviku <hi rend="italic">dǫbъ</hi> li tfisser “ballut”. It-terminu <hi rend="italic">dubrovnik</hi> ifisser “injam tal-ballut”, ladarba fil-lingwi Slavi kollha t-terminu <hi rend="italic">dub</hi> jew <hi rend="italic">dàb</hi>, ifisser “ballut” u t-terminu <hi rend="italic">dubrava</hi> jew <hi rend="italic">dąbrowa</hi> jfisser “injam tal-ballut”.</p>
<p>L-isem storiku <hi rend="italic">Ragusa</hi> huwa ddokumentat bil-forma Griega Ῥαούσιν (<hi rend="italic">Rhaousin</hi>, bil-<ref target="https://mt.wikipedia.org/wiki/Lingwa_Latina">Latin</ref>: <hi rend="italic">Ragusium</hi>) fis-seklu 10. Ġie ddokumentat b’diversi forom fil-<ref target="https://mt.wikipedia.org/wiki/Medjuevu">Medju Evu</ref>, pereżempju <hi rend="italic">Rausia, Lavusa, Labusa, Raugia, Rachusa</hi>. Saru bosta tentattivi biex wieħed jasal għall-etimoloġija tal-isem. Fost it-teoriji hemm li joriġina mill-Grieg ῥάξ, ῥαγός jiġifieri “għenba”; mill-Grieg ῥώξ, ῥωγός jiġifieri “passaġġ dejjaq”; mill-Grieg ῥωγάς “(blat) aħrax”; u mill-Grieg ῥαγή (ῥαγάς) jiġifieri “xaqq”; kif ukoll minn isem it-tribù Epirota tar-<hi rend="italic">Rhogoi</hi>, minn substrat Ilarjan mhux identifikat. Barra minn hekk, ġiet proposta rabta wkoll mal-isem ta’ <ref target="https://mt.wikipedia.org/wiki/Ragusa">Ragusa</ref> ta’ <ref target="https://mt.wikipedia.org/wiki/Sqallija">Sqallija</ref>. <ref target="https://mt.wikipedia.org/wiki/Putanec">Putanec</ref> (1993) jagħmel rieżami etimoloġika, u jsostni l-ispjegazzjoni li l-isem huwa pre-Grieg (“Pelasġjan”), minn għerq simili għat-terminu Grieg ῥαγή jiġifieri “xaqq”, bis-suffiss <hi rend="italic">-ussa</hi> kif hemm fl-isem Grieg ta’ <ref target="https://mt.wikipedia.org/wiki/Brač">Brač</ref>, <hi rend="italic">Elaphousa</hi>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<figure><caption>It-triq ewlenija ta’ Dubrovnik magħruf bħala <hi rend="italic">Stradun</hi></caption></figure>
<p>L-ispjegazzjoni klassika tal-isem saret fis-seklu 10 fid-<hi rend="italic">De Administrando Imperio</hi> ta’ <ref target="https://mt.wikipedia.org/wiki/Kostantinu_VII">Kostantinu VII</ref>. Skont dan ir-rakkont, Ragusa (Ῥαούσιν) ġiet stabbilita mir-refuġjati minn <hi rend="italic">Epidaurum</hi> (Ragusa Vecchia), belt Griega li tinsab xi 15-il kilometru fin-Nofsinhar ta’ Ragusa, wara li dik il-belt inqerdet mill-inkursjonijiet Slavi tas-seklu 7. L-isem jiġi spjegat bħala korruzzjoni ta’ <hi rend="italic">Lausa</hi>, isem il-gżira bil-blat li fuqha nbniet il-belt (li Kostantinu VII jikkollega mat-terminu Grieg λᾶας “blat”).</p>
Storja
Oriġini
<figure><caption>Il-port u ċ-ċentru storiku ta’ Dubrovnik mill-ajru</caption></figure>
<p>Skont id-<hi rend="italic">De Administrando Imperio</hi> ta’ Kostantinu VII (c. 950), Ragusa (minn <hi rend="italic">Lausa,</hi> “gżira bil-blat”) ġiet stabbilita fis-seklu 7 mir-refuġjati minn <hi rend="italic">Epidaurum</hi> (Ragusa Vecchia), belt Rumana li kienet tinsab xi 15-il kilometru fin-Nofsinhar, wara li din tal-aħħar inqerdet mill-inkursjonijiet Slavi.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Minn skavi li saru fl-2007, ġiet żvelata bażilika Biżantina mis-seklu 8 u partijiet mill-ħitan tal-belt. Id-daqs tal-bażilika l-antika jindika b’mod ċar li kien hemm insedjament pjuttost kbir dak iż-żmien. Hemm evidenza wkoll tal-preżenza ta’ insedjament fi żmien qabel il-<ref target="https://mt.wikipedia.org/wiki/Kristjaneżmu">Kristjani</ref>.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
<p><ref target="https://mt.wikipedia.org/wiki/Antun_Ničetić">Antun Ničetić</ref>, fil-ktieb tiegħu <hi rend="italic">Povijest dubrovačke luke</hi> (L-Istorja tal-Port ta’ Dubrovnik) fl-1996, jisħaq fuq it-teorija li Dubrovnik ġiet stabbilita minn baħrin Griegi, bħala stazzjon f’nofs triq bejn iż-żewġ insedjamenti Griegi kbar ta’ <ref target="https://mt.wikipedia.org/wiki/Budva">Budva</ref> u <ref target="https://mt.wikipedia.org/wiki/Korčula">Korčula</ref>, 176 km ’il bogħod minn xulxin.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
Repubblika ta’ Ragusa
<figure><caption>Il-fortizzi ta’ Lovrijenac u ta’ Bokar f’Dubrovnik</caption></figure>
<p>Wara l-waqgħa tar-Renju Ostrogotiku, il-belt spiċċat taħt il-protezzjoni tal-Imperu Biżantin. F’dawk is-sekli Medjevali Dubrovnik kellha popolazzjon Rumana.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Fis-sekli 12 u 13, Dubrovnik saret tassew repubblika oligarkika, u gawdiet ferm peress li saret ċentru kummerċjali għall-istat Serbjan prosperuż emerġenti, speċjalment wara l-iffirmar ta’ trattat ma’ <ref target="https://mt.wikipedia.org/wiki/Stefan_Nemanjić">Stefan Nemanjić</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Wara l-Kruċjati, Dubrovnik ġiet taħt is-sovranità ta’ Venezja (1205-1358), li stabbiliet l-istituzzjonijiet tagħha fil-belt. Fl-1240, Ragusa xtrat il-gżira ta’ Lastovo mingħand <ref target="https://mt.wikipedia.org/wiki/Stefan_Uroš_I">Stefan Uroš I</ref>, ir-re tas-<ref target="https://mt.wikipedia.org/wiki/Serbja">Serbja</ref>, li kellu l-jeddijiet fuq il-gżira bħala mexxej ta’ partijiet minn <ref target="https://mt.wikipedia.org/wiki/Hum">Hum</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Wara li l-biċċa l-kbira tal-belt inqerdet f’lejlet is-16 ta’ Awwissu 1296 minħabba li nħakmet min-nirien, ġiet żviluppata pjanta urban ġdida għall-belt.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Permezz tat-Trattat ta’ Paċi ta’ <ref target="https://mt.wikipedia.org/wiki/Zadar">Zadar</ref> fl-1358, Dubrovnik kisbet indipendenza relattiva bħala stat-vassall tar-Renju tal-<ref target="https://mt.wikipedia.org/wiki/Ungerija">Ungerija</ref>. Ragusa esperjenzat espansjoni ulterjuri meta fl-1333 l-imperatur Serbjan <ref target="https://mt.wikipedia.org/wiki/Stefan_Dušan">Stefan Dušan</ref> bigħ lil Pelješac u lil Ston biex ikollu flus kontanti u introjtu annwali.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Dan seħħ fil-mument meta Ragusa kellha rabta sfiqa mal-bqija tal-Ewropa, speċjalment l-Italja, u gawdiet minn perjodu ta’ <ref target="https://mt.wikipedia.org/wiki/Rinaxximent">Rinaxximent</ref> tal-Punent.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<p>Bejn is-seklu 14 u l-1808, Dubrovnik mexxiet lilha nnifisha bħala stat ħieles, għalkemm mill-1382 sal-1804 kienet tributarja tal-<ref target="https://mt.wikipedia.org/wiki/Imperu_Ottoman">Imperu Ottoman</ref> u kienet tħallas miżata annwali lis-sultan. Ir-Repubblika laħqet il-quċċata tagħha fis-sekli 15 u 16, meta t-talassokrazija tagħha kienet tħaqqaqha ma’ dik tar-Repubblika ta’ Venezja u ta’ repubbliki marittimi Taljani oħra.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
<figure><caption>Il-funtana l-kbira ta’ Onofrio f’Dubrovnik</caption></figure>
<p>Għal sekli sħaħ, Dubrovnik kienet alleat ta’ <ref target="https://mt.wikipedia.org/wiki/Ancona">Ancona</ref>, repubblika marittima Adrijatika oħra li kienet rivali ta’ Venezja, li min-naħa tagħha kienet ir-rivali prinċipali tal-Imperu Ottoman għall-kontroll tal-Adrijatiku. Bis-saħħa ta’ din l-alleanza, iż-żewġ bliet fuq in-naħat opposti tal-Adrijatiku setgħu jirreżistu t-tentattivi mill-Venezjani biex l-Adrijatiku jsir “Bajja Venezjana”, bil-kontroll dirett jew indirett ukoll tal-portijiet kollha tal-Adrijatiku. Ancona u Dubrovnik żviluppaw rotta kummerċjali alternattiva għal dik Venezjana, jiġifieri minflok Venezja-Awstrija-<ref target="https://mt.wikipedia.org/wiki/Ġermanja">Ġermanja</ref>, ir-rotta kienet tibda Dubrovnik u tgħaddi minn <ref target="https://mt.wikipedia.org/wiki/Firenze">Firenze</ref> u Ancona u tintemm fil-Fjandri.</p>
<p>Ir-Repubblika ta’ Ragusa rċeviet l-Istatuti tagħha diġà mill-1272, li fost affarijiet oħra, kienu jikkodifikaw il-prattiki Rumani u d-drawwiet lokali. L-Istatuti kienu jinkludu dispożizzjonijiet dwar l-ippjanar tal-belt u r-regolamentazzjoni tal-kwarantina (għal raġunijiet sanitarji).<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<p>Ir-Repubblika kienet minn ta’ quddiem biex tadotta liġijiet u istituzzjonijiet li issa jitqiesu bħala moderni. Fl-1301 ġie introdott servizz mediku, filwaqt li fl-1317 infetħet l-ewwel spiżerija li għadha topera sa llum. Fl-1347 infetaħ l-ewwel ospizju, filwaqt li fl-1377 ġie stabbilit l-ewwel sptar ta’ kwarantina (lazzarett). Il-kummerċ tal-ilsiera ġie abolit fl-1418, u fl-1432 infetaħ orfanotrofju. Fl-1438 inbniet sistema tal-provvista tal-ilma ta’ 20 km, minflok ċisterna, mill-arkitett u inġinier Naplitan <ref target="https://mt.wikipedia.org/wiki/Onofrio_della_Cava">Onofrio della Cava</ref>. Huwa ħa ħsieb ukoll il-kostruzzjoni ta’ akwedott u żewġ funtani pubbliċi. Barra minn hekk, bena wkoll għadd ta’ mtieħen maġenb is-sistema.</p>
<figure><caption>Dubrovnik qabel it-terremot tal-1667</caption></figure>
<p>Il-belt kienet immexxija mill-aristokrazija Latina-Dalmazjana lokali li kienet iffurmat żewġ kunsilli tal-belt. Bħalma kien jiġri dak iż-żmien, kienet tinżamm sistema stretta ta’ klassijiet soċjali. Ir-Repubblika aboliet il-kummerċ tal-ilsiera fil-bidu tas-seklu 15 u kienet tgħożż il-ferm il-libertà. Il-belt irnexxielha tibbilanċja s-sovranità tagħha bejn l-interessi ta’ Venezja u tal-Imperu Ottoman għal sekli sħaħ.</p>
<p>Oriġinarjament fid-dokumenti uffiċjali tar-Repubblika kien jintuża l-Latin, u mbagħad fil-bidu tas-seklu 15 beda jintuża t-<ref target="https://mt.wikipedia.org/wiki/Lingwa_Taljana">Taljan</ref>.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Fost il-lingwi mitkellma kien hemm ukoll varjant tal-lingwa tad-Dalmazji, influwenzat mill-Kroat u mit-Taljan. Il-preżenza tal-Kroat fil-lingwaġġ mitkellem ta’ kuljum żdied fl-aħħar tas-seklu 13, u fix-xogħlijiet letterarji f’nofs is-seklu 15. Fid-deċennji ta’ wara, Dubrovnik saret in-nieqa tal-letteratura Kroata.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
<p>Il-ġid ekonomiku tar-Repubblika kien parzjalment frott l-iżvilupp tal-art, iżda speċjalment frott il-kummerċ marittimu. Bl-għajnuna tal-ħila tad-diplomazija, il-merkanti ta’ Dubrovnik kienu jivvjaġġaw liberament u l-belt kellha flotta enormi ta’ bastimenti merkantili li kienu jbaħħru mad-<ref target="https://mt.wikipedia.org/wiki/Id-Dinja">dinja</ref> kollha. Minn dawn il-vjaġġi, stabbilew xi insedjamenti, mill-Indja għall-Amerka, u ġabu magħhom partijiet mill-kultura u mill-flora tagħhom magħhom. Wieħed mill-imfietaħ tas-suċċess tal-belt kien li minflok taħkem, iktar kien jinteressaha l-kummerċ u t-tbaħħir bil-bandiera bajda bil-kelma bil-Latin <hi rend="italic">Libertas</hi> (libertà) fuqha. Il-bandiera ġiet adottata meta l-kummerċ tal-ilsiera ġie abolit fl-1418.</p>
<figure><caption>Territorju tar-Repubblika qabel l-1808</caption></figure>
<p>Ħafna <hi rend="italic">Conversos</hi>, jiġifieri Lhud minn <ref target="https://mt.wikipedia.org/wiki/Spanja">Spanja</ref> u mill-<ref target="https://mt.wikipedia.org/wiki/Portugall">Portugall</ref>, kienu attirati lejn il-belt. F’Mejju 1544, żbarka bastiment mimli esklużivament b’refuġjati Portugiżi, skont ma rrapporta <ref target="https://mt.wikipedia.org/wiki/Balthasar_de_Faria">Balthasar de Faria</ref> lir-Re Ġwanni. Dak iż-żmien, fil-belt kien jaħdem <ref target="https://mt.wikipedia.org/wiki/Ivan_Rabljanin">Ivan Rabljanin</ref> (Magister Johannes Baptista Arbensis de la Tolle), wieħed mill-iktar ħaddiema famużi li kien iwettaq ix-xogħol tal-fonderija għall-produzzjoni tal-kanuni u tal-qniepen. Diġà fl-1571, Dubrovnik bigħet il-protettorat tagħha fil-konfront ta’ xi insedjamenti Kristjani f’partijiet oħra tal-Imperu Ottoman lil <ref target="https://mt.wikipedia.org/wiki/Franza">Franza</ref> u lil Venezja. Dak iż-żmien kien hemm ukoll kolonja ta’ Dubrovnik f’<ref target="https://mt.wikipedia.org/wiki/Fes">Fes</ref>, il-<ref target="https://mt.wikipedia.org/wiki/Marokk">Marokk</ref>. L-isqof ta’ Dubrovnik fl-1571 kien Kardinal protettur. Apparti f’Dubrovnik, 16-il pajjiż ieħor biss kellhom Kardinali protetturi: Franza, Spanja, l-Awstrija, il-Portugall, il-Polonja, l-<ref target="https://mt.wikipedia.org/wiki/Renju_Unit">Ingilterra</ref>, l-<ref target="https://mt.wikipedia.org/wiki/Skozja">Iskozja</ref>, l-<ref target="https://mt.wikipedia.org/wiki/Repubblika_tal-Irlanda">Irlanda</ref>, <ref target="https://mt.wikipedia.org/wiki/Napli">Napli</ref>, Sqallija, <ref target="https://mt.wikipedia.org/wiki/Sardenja">Sardenja</ref>, <ref target="https://mt.wikipedia.org/wiki/Savoia">Savoia</ref>, <ref target="https://mt.wikipedia.org/wiki/Lucca">Lucca</ref>, il-<ref target="https://mt.wikipedia.org/wiki/Greċja">Greċja</ref>, <ref target="https://mt.wikipedia.org/wiki/Illarja">Illarja</ref>, l-<ref target="https://mt.wikipedia.org/wiki/Armenja">Armenja</ref> u l-<ref target="https://mt.wikipedia.org/wiki/Libanu">Libanu</ref>. Gradwalment, ir-Repubblika bdiet sejra lura minħabba kombinament tal-kriżi tat-tbaħħir fil-Mediterran u t-terremot katastrofiku tal-1667 li qatel iktar minn 5,000 ċittadin, ġarraf il-biċċa l-kbira tal-binjiet pubbliċi, u konsegwentement affettwa negattivament il-benessri tar-Repubblika.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> Fl-1699, ir-Repubblika kellha tbigħ żewġ irqajja’ ewlenin tat-territorju tagħha lill-Ottomani sabiex tevita li tinqabad fit-taqbida mal-forzi Venezjani li kienu qed javvanzaw. Illum din l-istrixxa art tagħmel parti mill-<ref target="https://mt.wikipedia.org/wiki/Bożnija-Ħerzegovina">Bożnija-Ħerzegovina</ref> u hija l-uniku aċċess dirett għall-Adrijatiku ta’ dak il-pajjiż. Punt ieħor importanti tad-diplomazija ta’ Dubrovnik kien l-involviment fir-<ref target="https://mt.wikipedia.org/wiki/Rivoluzzjoni_Amerikana">Rivoluzzjoni Amerikana</ref>.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
<p>Fis-27 ta’ Mejju 1806, il-forzi tal-Imperu Franċiż okkupaw ir-Repubblika newtrali ta’ Ragusa. Malli daħal fit-territorju ta’ Ragusa mingħajr permess u kif wasal qrib il-kapitali, il-Ġeneral Franċiż <ref target="https://mt.wikipedia.org/wiki/Jacques_Lauriston">Jacques Lauriston</ref> talab biex it-truppi tiegħu jingħataw l-ikel u x-xorb fil-belt qabel ma komplew javvanzaw fil-<ref target="https://mt.wikipedia.org/wiki/Kotor">Bajja ta’ Kotor</ref>. Madankollu, dan kien qerq għaliex malli daħlu fil-belt, okkupawha f’isem Napuljun.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> Ftit wara l-bidu tal-okkupazzjoni Franċiża, it-truppi <ref target="https://mt.wikipedia.org/wiki/Russja">Russi</ref> u <ref target="https://mt.wikipedia.org/wiki/Montenegro">Montenegrini</ref> daħlu fit-territorju ta’ Ragusa u bdew jiġġieldu kontra l-armata Franċiża, filwaqt li ssekwestraw u serqu kulma setgħu. Wara ftit dan wassal għall-assedju tal-belt okkupata, fejn Ragusa ġiet ibbumbardjament bi 3,000 balla tal-kanuni.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref> Fl-1808, <ref target="https://mt.wikipedia.org/wiki/Marshal_Marmont">Marshal Marmont</ref> ħareġ proklamazzjoni li aboliet ir-Repubblika ta’ Ragusa u li amalgamat it-territorju tagħha mar-Renju Napuljoniku tal-Italja tal-Imperu Franċiż. Barra minn hekk, Marmont kiseb it-titlu ġdid ta’ “Duka ta’ Ragusa” (<hi rend="italic">Duc de Raguse</hi>) u fl-1810, Ragusa flimkien ma’ <ref target="https://mt.wikipedia.org/wiki/Istria">Istria</ref> u d-Dalmazja, saru parti mill-Provinċji Ilarjani Franċiżi l-ġodda.</p>
<figure><caption>Dubrovnik fil-bidu tas-seklu 20</caption></figure>
<p>Wara seba’ snin ta’ okkupazzjoni Franċiża, imħeġġeġ mill-ħarba tas-suldati Franċiżi wara l-invażjoni tar-Russja li falliet u d-dħul mill-ġdid tal-Awstrija fil-gwerra, il-klassijiet soċjali kollha tal-poplu ta’ Ragusa qamet f’insurrezzjoni ġenerali, immexxija mill-patrizji, kontra l-invażuri Napuljoniċi.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> Fit-18 ta’ Ġunju 1813, flimkiem mal-forzi Brittaniċi obbligaw lill-gwarniġjon Franċiż tal-gżira ta’ <ref target="https://mt.wikipedia.org/wiki/Šipan">Šipan</ref> jarrendi, u ftit wara lill-belt iffortifikata ta’ Ston u lill-gżira ta’ Lopud ukoll. Imbagħad, l-insurrezzjoni nfirxet fl-art kontinentali kollha tal-pajjiż, l-ewwel nett minn <ref target="https://mt.wikipedia.org/wiki/Konavle">Konavle</ref>.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> Il-pass li jmiss kien l-assedju kontra l-belt okkupata, bl-għajnuna tan-Navata Rjali Brittanika, li kienet tgawdi dominanza bla oppożizzjoni fil-Baħar Adrijatiku, taħt il-kmand tal-Kaptan <ref target="https://mt.wikipedia.org/wiki/William_Hoste">William Hoste</ref>, bil-bastimenti tiegħu HMS Bacchante u HMS Saracen. Ftit wara, il-popolazzjoni fil-belt issieħbet fl-insurrezzjoni.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref> L-Imperu Awstrijaku bagħat forza taħt il-Ġeneral <ref target="https://mt.wikipedia.org/wiki/Todor_Milutinović">Todor Milutinović</ref> biex joffri l-għajnuna lill-alleati ta’ Ragusa.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> Madankollu, kif imbagħad ħareġ fid-dieher, l-intenzjoni tagħhom kienet fil-fatt li jissostitwixxu l-okkupazzjoni Franċiża ta’ Ragusa b’tagħhom. Wara li kkonfoffaw ma’ wieħed mill-gvernaturi temporanji tar-Repubblika, <ref target="https://mt.wikipedia.org/wiki/Biagio_Bernardo_Caboga">Biagio Bernardo Caboga</ref>, b’wegħdiet ta’ poter u influwenza (li qatt ma nżammu u Caboga miet bit-tikketta ta’ traditur), irnexxielhom jikkonvinċuh iżomm il-bieb tal-belt fil-Lvant magħluq għall-forzi ta’ Ragusa u jħalli lill-forzi Awstrijaki jidħlu fil-belt mill-Punent, ladarba l-gwarniġjon Franċiż ta’ 500 ruħ taħt il-Ġeneral <ref target="https://mt.wikipedia.org/wiki/Joseph_de_Montrichard">Joseph de Montrichard</ref> ikun arrenda.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref></p>
<p>Wara dan l-avveniment, il-bandiera ta’ San Blasju ttajret flimkien mal-kuluri tal-Awstrija u tar-Renju Unit, iżda għal jumejn biss, għax fit-30 ta’ Jannar, il-Ġeneral Milutinović ordna lis-Sindku Sabo Giorgi jniżżilha. Mimli b’sens kbir ta’ kburija patrijotta, Giorgi, l-aħħar Rettur tar-Repubblika, irrifjuta li jagħmel dan “għaliex il-mases kienu olzawha”. Avvenimenti sussegwenti wrew lil l-Awstrija ħadet kull opportunità possibbli biex tinvadi l-kosta kollha tal-Lvant tal-Adrijatiku, minn Venezja sa <ref target="https://mt.wikipedia.org/wiki/Kotor">Kotor</ref>. L-Awstrijaki għamlu l-almu tagħhom biex jeliminaw il-kwistjoni ta’ Ragusa fil-Kungress ta’ <ref target="https://mt.wikipedia.org/wiki/Vjenna">Vjenna</ref>. Ir-rappreżentant ta’ Ragusa <ref target="https://mt.wikipedia.org/wiki/Miho_Bona">Miho Bona</ref>, elett fl-aħħar laqgħa tal-Kunsill Maġġuri, ma tħalliex jieħu sehem fil-Kungress, filwaqt li Milutinović, qabel il-ftehim finali tal-alleati, ħa f’idejh il-kontroll totali tal-belt.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref></p>
<p>Minkejja l-fatt li l-gvern tar-Repubblika ta’ Ragusa qatt ma ffirma xi kapitulazzjoni u lanqas ċeda s-sovranità tiegħu, li skont ir-regoli ta’ <ref target="https://mt.wikipedia.org/wiki/Klemens_von_Metternich">Klemens von Metternich</ref> li l-Awstrija adottat għall-Kungress ta’ Vjenna suppost kienu jfissru li r-Repubblika kellha terġa’ tiġi stabbilita, l-Imperu Awstrijaku rnexxielu jikkonvinċi lill-alleati l-oħra biex iħalluh iżomm it-territorju tar-Repubblika.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref> Filwaqt li bosta bliet iżgħar u inqas sinifikanti u eks pajjiżi ngħataw il-possibbiltà ta’ udjenza, dak id-dritt ġie rrifjutat lir-rappreżentant tar-Repubblika ta’ Ragusa.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref> Dan kollu kien ikasbar għalkollox it-trattati solenni li ffirmaw l-Imperaturi Awstrijaki mar-Repubblika: l-ewwel fl-20 ta’ Awwissu 1684, fejn <ref target="https://mt.wikipedia.org/wiki/Leopoldu_I">Leopoldu I</ref> iwiegħed u jiggarantixxi libertà invjolabbli (<hi rend="italic">inviolatam libertatem</hi>) lir-Repubblika, u t-tieni fl-1772, fejn l-Imperatriċi Maria Theresa twiegħed il-protezzjoni u r-rispett tal-invjolabbiltà tal-libertà u tat-territorju tar-Repubblika.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref></p>
Lingwi
<figure><caption>Il-bandiera tal-<hi rend="italic">Libertas</hi> ta’ Dubrovnik</caption></figure>
<p>Il-lingwa uffiċjali sal-1472 kienet il-Latin. Bħala konsegwenza taż-żieda fil-migrazzjoni tal-popolazzjoni Slava mill-artijiet fuq ġewwa tad-Dalmazja, il-lingwa mitkellma mill-biċċa l-kbira tal-popolazzjoni kienet il-Kroat, tipikament imsemmija fid-dokumenti storiċi ta’ Dubrovnik sempliċement bħala “Slav”. Sabiex jopponu l-bidla demografika minħabba ż-żieda fl-immigrazzjoni Slava mill-Balkani, il-popolazzjoni Rumanza nattiva ta’ Ragusa, li kienet tirrappreżenta l-gvern oligarkiku tar-Repubblika, ippruvat tipprojbixxi l-użu tal-lingwi Slavi fil-kunsilli uffiċjali.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref> L-arkeologi skoprew ukoll tavli Glagolitiċi Medjevali ħdejn Dubrovnik, fosthom l-inċiżjoni ta’ Župa Dubrovačka, li jindikaw li l-kitba Glagolitika x’aktarx li kienet tintuża wkoll fil-belt.</p>
<p>Il-<ref target="https://mt.wikipedia.org/wiki/Lingwa_Taljana">lingwa Taljana</ref> mitkellma fir-Repubblika kienet influwenzata ferm mid-djalett Venezjan u mid-djalett Toskan. It-Taljan kien jiġi mitkellem mill-merkanti ta’ klassi għolja li kienu jitkellmu wkoll bid-Dalmazjan, b’riżultat tal-influwenza tal-Venezjan li saħħet l-element Latin oriġinali tal-popolazzjoni.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref><ref target="https://mt.wikipedia.org/wiki/Il-Paġna_prinċipali#cite_note-36">[36]</ref></p>
Tmexxija tal-Awstrijaki
<figure><caption>L-iżvelar tal-monument ta’ Gundulić fl-1893</caption></figure>
<p>Meta l-Imperu tal-Asburgi wettaq l-annessjoni ta’ dawn il-provinċji wara l-Kungress ta’ Vjenna tal-1815, l-awtoritajiet il-ġodda implimentaw amministrazzjoni burokratika, stabbilew ir-Renju tad-Dalmazja, li kellu l-Parlament (Sabor) tiegħu stess (l-eqdem istituzzjoni politika fil-Kroazja bbażata fil-belt ta’ Zadar) u stabbilew il-partiti politiċi bħall-Partit Awtonomista u l-Partit Popolari. Huma introduċew sensiela ta’ modifiki bil-ħsieb li gradwalment jiċċentralizzaw l-istruttura burokratika, tat-taxxa, reliġjuża, edukattiva u kummerjali. Dan qatt ma twettaq, minkejja l-intenzjoni tagħhom li jixprunaw l-ekonomija. Wara li r-reġjun irpilja mill-ħsarat personali, politiċi u ekonomiċi tal-Gwerer Napuljoniċi, bdew jiffurmaw movimenti ġodda, li bdew isejħu għal riorganizzazzjoni politika tal-Adrijatiku skont linji nazzjonali.</p>
<p>Il-kombinament ta’ dawn iż-żewġ forzi—sistema amministrattiva difettuża tal-Asburgi u moviment nazzjonali ġdid li beda jsostni li l-etniċità hija l-pedament ta’ komunità—wasslet għal għadma partikolarment iebsa: id-Dalmazja kienet provinċja mmexxija mill-monorkija Asburga li kienet titkellem bil-Ġermaniż, b’elit bilingwi (Serbo-Kroat u Taljan) li kien jiddomina l-popolazzjoni ġenerali magħmula minn maġġoranza Kattolika Slava, kif ukoll minoranza Ortodossa Slava. Biex tkompli tgħaxxaq, l-enfasi dejjem tiżdied fuq l-identifikazzjoni etnika fis-seklu 19 ma kinitx riflessa fit-twemmin reliġjuż, kif jidher ċar fil-moviment Serb-Kattoliku f’Dubrovnik.</p>
<p>Fl-1815, il-gvern preċedenti ta’ Dubrovnik (l-assemblea notevoli) iltaqa’ għall-aħħar darba f’<ref target="https://mt.wikipedia.org/wiki/Ljetnikovac">Ljetnikovac</ref> f’<ref target="https://mt.wikipedia.org/wiki/Mokošica">Mokošica</ref>. Għal darb’oħra, ittieħdu miżuri estremi biex terġa’ tiġi stabbilita r-Repubblika, iżda kien kollu għalxejn. Wara l-waqgħa tar-Repubblika, il-biċċa l-kbira tal-aristokrazija ġiet rikonoxxuta mill-Imperu Awstrijak.</p>
<p>Fl-1832, il-Baruni <ref target="https://mt.wikipedia.org/wiki/Šišmundo_Getaldić-Gundulić">Šišmundo Getaldić-Gundulić</ref> (magħruf ukoll bħala Sigismondo Ghetaldi-Gondola; 1795-1860) ġie elett bħala s-Sindku ta’ Dubrovnik, u qeda dan ir-rwol għal 13-il sena. Il-gvern Awstrijak tah it-titlu ta’ “Baruni”.</p>
<figure><caption>It-triq ewlenija ta’ Dubrovnik, Stradun, fl-1910</caption></figure>
<p>Il-Konti <ref target="https://mt.wikipedia.org/wiki/Rafael_Pucić">Rafael Pucić</ref> (magħruf ukoll bħala Raffaele Pozza; 1828-1890) ġie elett għall-ewwel darba bħala l-Podestà (qisu sindku) ta’ Dubrovnik fl-1869 u mbagħad reġa’ ġie elett fl-1872, fl-1875, fl-1882 u fl-1884. Barra minn hekk, ġie elett darbtejn fil-Kunsill tad-Dalmazja fl-1870 u fl-1876. Ir-rebħa tan-Nazzjonalisti fi <ref target="https://mt.wikipedia.org/wiki/Split,_Kroazja">Split</ref> fl-1882 affettwat ferm iż-żoni ta’ Korčula u ta’ Dubrovnik. Din intlaqgħet tajjeb mill-Podestà ta’ Dubrovnik Rafael Pucić, mill-Klabb Nazzjonali tal-Qari ta’ Dubrovnik, l-Assoċjazzjoni tal-Ħaddiema ta’ Dubrovnik, mir-rivista <hi rend="italic">Slovinac</hi>, u mill-komunitajiet ta’ <ref target="https://mt.wikipedia.org/wiki/Kuna">Kuna</ref> u <ref target="https://mt.wikipedia.org/wiki/Orebić">Orebić</ref>, fejn din tal-aħħar kienet kisbet gvern nazzjonalista saħansitra qabel Split.</p>
<p>Fl-1889, l-għaqda tal-Kattoliċi-Serbi appoġġat lill-Baruni Francesco Ghetaldi-Gondola, il-kandidat tal-Partit Awtonomista, kontra l-kandidat tal-Partit Popolari <ref target="https://mt.wikipedia.org/wiki/Vlaho_de_Giulli">Vlaho de Giulli</ref>, fl-elezzjon tal-1890 tal-Parlament tad-Dalmazja.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref> Is-sena ta’ wara, matul l-elezzjoni tal-gvern lokali, il-Partit Awtonomista rebaħ l-elezzjoni muniċipali mill-ġdid b’Francesco Ghetaldi-Gondola, li miet fil-poter fl-1899. L-alleanza rebħet l-elezzjoni mill-ġdid fis-27 ta’ Mejju 1894. <ref target="https://mt.wikipedia.org/wiki/Frano_Getaldić-Gundulić">Frano Getaldić-Gundulić</ref> waqqaf is-<hi rend="italic">Società Philately</hi> (l-Għaqda tal-Filatelija) fl-4 ta’ Diċembru 1890.</p>
<p>Fl-1905 ġie stabbilit il-Kumitat għat-twettiq tas-servizz tat-tramm elettriku, immexxi minn <ref target="https://mt.wikipedia.org/wiki/Luko_Bunić">Luko Bunić</ref> – li kien wieħed mill-iktar persuni li ħadem qatigħ għat-twettiq ta’ dan il-proġett. Membri oħra tal-Kumitat kienu <ref target="https://mt.wikipedia.org/wiki/Ivo_Papi">Ivo Papi</ref>, <ref target="https://mt.wikipedia.org/wiki/Miho_Papi">Miho Papi</ref>, <ref target="https://mt.wikipedia.org/wiki/Artur_Saraka">Artur Saraka</ref>, <ref target="https://mt.wikipedia.org/wiki/Mato_Šarić">Mato Šarić</ref>, <ref target="https://mt.wikipedia.org/wiki/Antun_Pugliesi">Antun Pugliesi</ref>, <ref target="https://mt.wikipedia.org/wiki/Mato_Gracić">Mato Gracić</ref>, <ref target="https://mt.wikipedia.org/wiki/Ivo_Degiulli">Ivo Degiulli</ref>, <ref target="https://mt.wikipedia.org/wiki/Ernest_Katić">Ernest Katić</ref> u <ref target="https://mt.wikipedia.org/wiki/Antun_Milić">Antun Milić</ref>. Is-servizz tat-tramm f’Dubrovnik kien jeżisti mill-1910 sal-1970.</p>
<p><ref target="https://mt.wikipedia.org/wiki/Pero_Čingrija">Pero Čingrija</ref> (1837-1921), wieħed mill-mexxejja tal-Partit Popolari fid-Dalmazja, kellu rwol ewlieni fil-fużjoni tal-Partit Popolari u l-Partit tal-Lemin f’Partit Kroat wieħed fl-1905.</p>
Perjodu Jugoslav (1918-1991)
<figure><caption>Mappa ta’ Dubrovnik fis-snin 30 tas-seklu 20</caption></figure>
<p>Bil-waqgħa tal-Imperu Awstrijak-Ungeriż fl-1918, il-belt ġiet inkorporata fir-Renju l-ġdid tas-Serbi, tal-Kroati u tas-Sloveni (li iktar ’il quddiem sar ir-Renju tal-<ref target="https://mt.wikipedia.org/wiki/Jugoslavja">Jugoslavja</ref>). Dubrovnik saret waħda mit-33 oblast tar-Renju. Meta fl-1929 il-Jugoslavja ġiet diviża f’disa’ Banovini, il-belt saret parti miz-Zeta Banovina. Fl-1939 Dubrovnik saret parti mill-Banovina ġdid tal-Kroazja.</p>
<p>Matul it-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, Dubrovnik saret parti mill-Istat Indipendenti tal-Kroazja li kien pupazz tan-Nażisti, li l-ewwel kien okkupat mill-armata Taljana, u mbagħad mill-armata Ġermaniża wara t-8 ta’ Settembru 1943. F’Ottubru 1944, il-Partiġjani Jugoslavi okkupaw il-belt ta’ Dubrovnik, u arrestaw iktar minn 300 ċittadin u ġġustizzjaw 53 mingħajr proċess. Dan l-avveniment sar magħruf b’isem il-gżira żgħira fejn seħħ, jiġifieri l-Massakru ta’ Daksa.<ref target="https://mt.wikipedia.org/wiki/Il-Paġna_prinċipali#cite_note-38">[38]</ref> It-tmexxija Komunista matul id-diversi snin ta’ wara kompliet bil-prosekuzzjonijiet politiċi, li laħqu l-qofol tagħhom fit-12 ta’ April 1947 bil-qbid u t-tfigħ il-ħabs ta’ iktar minn 90 ċittadin ta’ Dubrovnik.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref></p>
<figure><caption>Il-port ta’ Dubrovnik fl-1965</caption></figure>
<p>Taħt il-<ref target="https://mt.wikipedia.org/wiki/Komuniżmu">Komuniżmu</ref>, Dubrovnik saret parti mir-Repubblika Soċjalista tal-Kroazja u mir-Repubblika Federali Soċjalista tal-Jugoslavja. Wara t-Tieni Gwerra Dinjija, il-belt bdiet tattira folol ta’ turisti, speċjalment wara l-1979, meta l-belt tniżżlet fil-lista tas-Siti ta’ Wirt Dinji tal-UNESCO. It-tkabbir tat-turiżmu wassal ukoll għad-deċiżjoni li l-belt antika ta’ Dubrovnik tiġi demilitarizzata. L-introjtu mit-turiżmu kien kruċjali fl-iżvilupp tal-belt wara l-gwerra, inkluż tal-ajruport tagħha.<ref target="https://mt.wikipedia.org/wiki/Il-Paġna_prinċipali#cite_note-40">[40]</ref> Il-Festival tas-Sajf ta’ Dubrovnik beda jsir mill-1950.<ref target="https://mt.wikipedia.org/wiki/Il-Paġna_prinċipali#cite_note-41">[41]</ref> L-“Awtostrada tal-Adrijatiku” (<hi rend="italic">Magistrala</hi>) infetħet fl-1965 wara deċennju ta’ xogħlijiet, u b’hekk il-belt ta’ Dubrovnik ġiet kollegata ma’ <ref target="https://mt.wikipedia.org/wiki/Rijeka">Rijeka</ref> tul ix-xatt kollu, li kompla jagħti spinta lill-iżvilupp tat-turiżmu fir-rivjera Kroata.<ref target="https://mt.wikipedia.org/wiki/Il-Paġna_prinċipali#cite_note-42">[42]</ref></p>
<p>Villa li tinsab fil-peniżola ta’ Lapad ġiet nazzjonalizzata u ntużat minn <ref target="https://mt.wikipedia.org/wiki/Tito">Tito</ref>; wara battalja ta’ 12-il sena għar-restituzzjoni, intraddet lura lis-sidien oriġinali tagħha, il-familja <ref target="https://mt.wikipedia.org/wiki/Banac">Banac</ref>. Is-sid tagħha issa huwa imprenditur Kroat.<ref target="https://mt.wikipedia.org/wiki/Il-Paġna_prinċipali#cite_note-43">[43]</ref></p>
Wara l-isfaxxar tal-Jugoslavja fl-1991
<p>Fl-1991, il-Kroazja u s-Slovenja, li dak iż-żmien kienu repubbliki fi ħdan ir-Repubblika Federali Soċjalista tal-Jugoslavja, iddikjaraw l-indipendenza tagħhom, u r-Repubblika Soċjalista tal-Kroazja saret ir-Repubblika tal-Kroazja.</p>
<p>Minkejja d-demilitarizzazzjoni tal-belt antika fil-bidu tas-snin 70 tas-seklu 20 bħala tentattiv biex ma tiġġarrafx fil-gwerra, wara l-indipendenza tal-Kroazja fl-1991, l-Armata tal-Poplu Jugoslav (JNA), dak iż-żmien komposta biss minn Serbi, attakkat il-belt. Il-gvern Kroat ġdid stabbilixxa stazzjonament militari fil-belt stess. Il-<ref target="https://mt.wikipedia.org/wiki/Montenegro">Montenegro</ref>, immexxi mill-President <ref target="https://mt.wikipedia.org/wiki/Momir_Bulatović">Momir Bulatović</ref>, u l-Prim Ministru <ref target="https://mt.wikipedia.org/wiki/Milo_Đukanović">Milo Đukanović</ref>, li laħaq il-poter fir-rivoluzzjoni kontra l-burokrazija, alleati ma’ <ref target="https://mt.wikipedia.org/wiki/Slobodan_Milošević">Slobodan Milošević</ref> fis-Serbja, iddikjaraw li Dubrovnik ma kellhiex tibqa’ parti mill-Kroazja peress li huma sostnew li storikament qatt ma kienet parti mill-Kroazja indipendenti, iżda kienet iktar allinjata storikament mal-istorja kostali tal-Montenegro. Fi kwalunkwe każ, dak iż-żmien il-biċċa l-kbira tar-residenti ta’ Dubrovnik kienu jidentifikaw ruħhom mal-Kroazja, u 6.8% biss tal-popolazzjoni kienu Serbi.<ref target="https://mt.wikipedia.org/wiki/Il-Paġna_prinċipali#cite_note-44">[44]</ref></p>
<figure><caption>Il-ħsarat fit-triq ewlenija, Stradun, wara l-assedju ta’ Dubrovnik mill-JNA fl-1991</caption></figure>
<p>Fl-1 ta’ Ottubru 1991, Dubrovnik ġiet attakkata mill-JNA fl-assedju ta’ Dubrovnik li dam seba’ xhur. L-iktar attakk militari aħrax bl-artillerija seħħ fis-6 ta’ Diċembru fejn inqatlu 19-il ruħ u ndarbu 60 ruħ. L-għadd ta’ vittmi fil-kunflitt, skont is-Salib l-Aħmar Kroat, kien ta’ 114-il ruħ mejtin, fosthom il-poeta <ref target="https://mt.wikipedia.org/wiki/Milan_Milišić">Milan Milišić</ref>. Il-gazzetti barranin ġew ikkritikati għaliex donnhom taw iktar importanza lill-ħsarat materjali li ġarrbet il-belt antika milli lill-bnedmin li mietu jew indarbu.<ref target="https://mt.wikipedia.org/wiki/Il-Paġna_prinċipali#cite_note-45">[45]</ref> L-attakki bl-artillerija f’Dubrovnik għamlu ħsara lil xi 56% tal-binjiet mis-650 rawnd tal-artillerija fi ħdan is-swar mad-dawra tal-belt antika.<ref target="https://mt.wikipedia.org/wiki/Il-Paġna_prinċipali#cite_note-46">[46]</ref> L-Armata Kroata temmet l-assedju kontra l-belt f’Mejju 1992, u lliberat it-territorju madwar Dubrovnik sal-aħħar ta’ Ottubru, iżda l-periklu ta’ attakki għal għarrieda mill-JNA dam tul it-tliet snin ta’ wara.<ref target="https://mt.wikipedia.org/wiki/Il-Paġna_prinċipali#cite_note-47">[47]</ref></p>
<p>Wara tmiem il-gwerra, il-ħsara li l-belt l-antika ġarrbet mill-attakki bl-artillerija ġiet imsewwija. It-tiswijiet saru skont il-linji gwida tal-UNESCO abbażi tal-istil oriġinali. Il-biċċa l-kbira tax-xogħol tar-rikostruzzjoni sar bejn l-1995 u l-1999.<ref target="https://mt.wikipedia.org/wiki/Il-Paġna_prinċipali#cite_note-48">[48]</ref> Il-ħsara li ġarrbet il-belt ġiet indikata fuq tabella ħdejn il-bieb tal-belt, u minn fuq is-swar wieħed jista’ faċilment jinnota l-kulur iktar qawwi tat-tegoli tal-fuħħar il-ġodda fuq is-soqfa tal-binjiet li huma indikazzjoni ta’ fejn ġie rikostruwit jew imsewwi.</p>
<p>It-<ref target="https://mt.wikipedia.org/wiki/Tribunal_Kriminali_Internazzjonali_għall-Eks_Jugoslavja">Tribunal Kriminali Internazzjonali għall-Eks Jugoslavja</ref> (ICTY) ressaq akkużi għall-ġenerali u għall-uffiċjali tal-JNA li kienu involuti fl-attakki bl-artillerija. Il-Ġeneral <ref target="https://mt.wikipedia.org/wiki/Pavle_Strugar">Pavle Strugar</ref>, li kkoordina l-attakk fuq il-belt, ingħata sentenza ta’ seba’ snin u nofs ħabs mit-Tribunal tar-rwol li huwa kellu fl-attakk.<ref target="https://mt.wikipedia.org/wiki/Il-Paġna_prinċipali#cite_note-49">[49]</ref></p>
<figure><caption>It-Torri ta’ Minčeta, parti mill-fortifikazzjonijiet ta’ Dubrovnik</caption></figure>
<p>Fil-ħabta tal-inġenju tal-ajru USAF CT-43 tal-1996, ħdejn l-Ajruport ta’ Dubrovnik, mietu l-passiġġieri kollha li kienu abbord il-ġett tal-Forza tal-Ajru tal-<ref target="https://mt.wikipedia.org/wiki/Stati_Uniti">Istati Uniti</ref>, fosthom is-Segretarju tal-Kummerċ tal-Istati Uniti <ref target="https://mt.wikipedia.org/wiki/Ron_Brown">Ron Brown</ref>, il-kap tal-uffiċċju ta’ <ref target="https://mt.wikipedia.org/wiki/Frankfurt">Frankfurt</ref> tan-<hi rend="italic">New York Times</hi> <ref target="https://mt.wikipedia.org/wiki/Nathaniel_C._Nash">Nathaniel C. Nash</ref>, u 33 persuna oħra.<ref target="https://mt.wikipedia.org/wiki/Il-Paġna_prinċipali#cite_note-50">[50]</ref></p>
Sit ta’ Wirt Dinji
<p>Il-belt antika ta’ Dubrovnik ġiet iddeżinjata bħala Sit ta’ Wirt Dinji tal-UNESCO fl-1979.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Il-valur universali straordinarju tal-belt, magħrufa wkoll bħala “ ġie rrikonoxxut abbażi ta’ tliet kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”; <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
</text></body></html>