<html><body><text id="wikipedia_mt_wikipedia_org__5377.html" ns="0" revid="238286" sourceurl="https://mt.wikipedia.org/wiki/Opossum_tal-Patagonja" title="Opossum tal-Patagonja" type="wikipedia">Opossum tal-Patagonja
<p>L-<hi rend="bold">opossum tal-Patagonja</hi> (<hi rend="italic">Lestodelphys halli</hi>) huwa <ref target="https://mt.wikipedia.org/wiki/Mammiferu">mammiferu</ref> <ref target="https://mt.wikipedia.org/wiki/Marsupjal">marsupjal</ref> tal-<ref target="https://mt.wikipedia.org/wiki/Familja_(bijoloġija)">familja</ref> <ref target="https://mt.wikipedia.org/wiki/Didelphidae">Didelphidae</ref>, nattiv tal-kontinent tal-<ref target="https://mt.wikipedia.org/wiki/Amerika_t'Isfel">Amerika t'Isfel</ref>.</p>
<p>Dan l-<ref target="https://mt.wikipedia.org/wiki/Opossum">opossum</ref> huwa marsupjal terrestri, adattat għal ħajja mal-art u jippreferi jgħix f'abitat ta' artijiet tal-ħaxix subtropikali u tropikali baxxi xotti magħrufin bħala "pampas" (artijiet miftuħa b'ħafna arbuxelli u ħaxix għoli) fejn ikun jista' jikkaċċa.</p>
Deskrizzjoni
<p>Opossum tal-Patagonja adult għandu l-pil fin u folt ta' lewn griż skur fuq id-dahar u l-ġnub u ta' ton aktar skur fuq il-wiċċ. L-idejn, is-saqajn, man-naħa ta' taħt taż-żaqq u man-naħa ta' taħt tad-denb u t-tbajja madwar l-għajnejn u l-widnejn huma fl-abjad. Il-widnejn huma żgħar, tondi u ta' lewn il-laħam u n-naħa ta' fuq tad-denb huwa miksi b'xagħar qasir, fin ta' kulur kannella fil-griż. Ir-raġel ġeneralment ikollu tebgħa oranġjo fuq quddiem mal-gerżuma, waqt li fil-mara t-tebgħa oranġjo tinsab madwar il-bżiezel (Kalafut, 2005; Marshall, 1977; Redford and Eisenberg, 1992).</p>
<p><hi rend="italic">Lestodelphys halli</hi> adult kapaċi jilħaq 80 gramma u jitwal bejn 13.2 u 14.4 ċentimetri. Id-denb iqsar mil-ġisem (wieħed mil ftit opossumi li għandu denbu iqsar minn ġismu) ikun bejn wieħed u ieħor minn 8.1 sa 9.9 ċentimetri twil, is-saqajn ta' wara jkunu madwar 1.57 u mhux aktar minn 1.77 ċentimetri, filwaqt li l-widnejn ikunu bejn 1.8 u 2.2 ċentimetri kbar (Kalafut, 2005; Marshall, 1977; Redford and Eisenberg, 1992).</p>
Dieta
<p>Dan l-opossum huwa mammiferu marsupjal <ref target="https://mt.wikipedia.org/wiki/Karnivoru">karnivoru</ref> u għalkemm jiekol il-frott u l-insetti, meta jkunu disponibbli jidher biċ-ċar li d-dieta tiegħu tibbaża ħafna fuq laħam u tikkonsisti prinċipalment minn għasafar u ġrieden. Infatti fost l-opossumi, <hi rend="italic">Lestodelphys halli</hi> huwa wieħed mill-aktar speċi karnivori. L-opossum tal-Patagonja ta' 70 gramma ġie rrapurtat li kien kapaċi jiekol ġurdien ta' 35 gramma (Marshall, 1977; Nowak, 1999; Redford and Eisenberg, 1992).</p>
Distribuzzjoni
<p>Dan għandu distribuzzjoni żgħira li qiegħda dejjem tiċkien fil-pajjiż tal-<ref target="https://mt.wikipedia.org/wiki/Arġentina">Arġentina</ref> biss u fil-fatt huwa speċi endemika ta' dan il-pajjiż u jinsab partikolarment fil-<hi rend="italic">pampas</hi> tal-Patagonja f'Chubet, Mendoza, Neuquen, Rio Negro, u Santa Cruz. L-opossum tal-Patagonja huwa l-aktar speċi ta' marsupjal li jgħix daqshekk 'l isfel fin-Nofsinnhar (Marshall 1977).    </p>
Riproduzzjoni
<p>Fuq l-opossum tal-Patagonja hemm ftit li xejn informazjoni, però, peress li jgħix f'żoni temperati huwa maħsub li jirriproduċi staġunalment jew fi żminijiet limitati matul is-sena. Il-mara ta'din l-ispeċi m'għandix marsupju bħal ħafna speċi marsupjali oħra u jkollha 19-il "mammae" jew żejżiet (Redford and Eisenberg, 1992).</p>
Klassifikazzjoni
<list type="unordered"><item>Ordni <ref target="https://mt.wikipedia.org/wiki/Didelphimorphia">Didelphimorphia</ref>
<list type="unordered"><item>Superfamilja <ref target="https://mt.wikipedia.org/wiki/Didelphoidea">Didelphoidea</ref>
<list type="unordered"><item>Familja <ref target="https://mt.wikipedia.org/wiki/Didelphidae">Didelphidae</ref>
<list type="unordered"><item>Sottofamilja <ref target="https://mt.wikipedia.org/wiki/Didelphinae">Didelphinae</ref>
<list type="unordered"><item>Tribù <ref target="https://mt.wikipedia.org/wiki/Thylamyini">Thylamyini</ref>
<list type="unordered"><item>Ġeneru <hi rend="italic"><ref target="https://mt.wikipedia.org/wiki/Monodelphis">Monodelphis</ref></hi>
<list type="unordered"><item><ref target="https://mt.wikipedia.org/wiki/Opossum_ta'_erba'_għajnejn_kannella">Opossum ta' erba' għajnejn kannella</ref>, <hi rend="italic">Metachirus nudicaudatus</hi></item></list></item></list></item></list></item></list></item></list></item></list></item></list>
Referenzi
<list type="unordered"><item>Kalafut, M. 2005. <ref target="http://www.knowyoursto.com/didelphidae/lestodelphys.html">"Genus Lestodelphys"</ref>.</item>
<item>Macdonald, D. 2001. The Encyclopedia of Mammals. Oxfordshire, United Kingdom: Andromedia Oxford Limited.</item>
<item>Marshall, L. 1977. Mammalian Species. University of California, Berkeley: The American Society of Mammalogists.</item>
<item>Martin, G. 2005. Intraspecific variation in Lestodelphys halli (Marsupialia: Didelphimorphia). Journal of Mammalogy, 86/4: "793-802". Accessed November 28, 2006 at <ref target="http://www.bioone.org/perlserv/?request=get-document&amp;issn=1545-1542&amp;volume=086">http://www.bioone.org/perlserv/?request=get-document&amp;issn=1545-1542&amp;volume=086</ref>....</item>
<item>Redford, K., J. Eisenberg. 1992. Mammals of the Neotropics - The Southern Cone Volume 2. United States of America: University of Chicago Press.</item>
<item>Wilson, D. E.; Reeder, D. M. <hi rend="italic"><ref target="http://www.bucknell.edu/msw3/">Mammal Species of the World, 3rd edition</ref></hi>, Johns Hopkins University Press, <ref target="https://mt.wikipedia.org/wiki/Special:BookSources/0801882214">ISBN 0-8018-8221-4</ref></item>
<item>Nowak, Ronald M. <hi rend="italic">Walker's Mammals of the World</hi>, Johns Hopkins University Press, <ref target="https://mt.wikipedia.org/wiki/Special:BookSources/0801857899">ISBN 0-8018-5789-9</ref></item>
<item><ref target="http://paleodb.org/cgi-bin/bridge.pl">Id-Databażi Palebijoloġika</ref></item></list>
Ħoloq esterni

<list type="unordered"><item><hi rend="italic"><ref target="http://www.iucnredlist.org/apps/redlist/details/11856/0">Lestodelphys halli</ref></hi> fuq il-<ref target="https://mt.wikipedia.org/wiki/Lista_Ħamra_tal-IUCN">Lista Ħamra tal-IUCN</ref> (2006)</item>
<item><ref target="http://animaldiversity.ummz.umich.edu/site/accounts/information/Lestodelphys_halli.htm">Informazzjoni fuq <hi rend="italic">Lestodelphys halli</hi></ref></item></list>
</text></body></html>