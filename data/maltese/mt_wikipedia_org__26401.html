<html><body><text id="wikipedia_mt_wikipedia_org__26401.html" ns="0" revid="264928" sourceurl="https://mt.wikipedia.org/wiki/Lessikolo%C4%A1ija" title="Lessikoloġija" type="wikipedia">Lessikoloġija<p>Il-<hi rend="bold">lessikoloġija</hi> hija fergħa tal-<ref target="https://mt.wikipedia.org/wiki/Lingwistika">lingwistika</ref> li tistudja l-kliem. Dan jista’ jinkludi n-natura u l-funzjoni tagħhom bħala simboli, it-tifsira tagħhom, ir-rabta tat-tifsira tagħhom mal-epistemoloġija inġenerali, u r-regoli tal-kompożizzjoni tagħhom minn elementi iżgħar (il-morfemi bħall-markatur tal-Ingliż <hi rend="italic">-ed</hi> għall-passat jew <hi rend="italic">un-</hi> għan-negazzjoni; u l-fonemi bħala unitajiet bażiċi tal-ħoss). Il-lessikoloġija tinvolvi wkoll ir-rabta bejn il-kliem, li tista’ tinvolvi s-<ref target="https://mt.wikipedia.org/wiki/Semantika">semantika</ref> (pereżempju, <hi rend="italic">imħabba</hi> vs <hi rend="italic">affezzjoni</hi>), d-<ref target="https://mt.wikipedia.org/wiki/Derivazzjoni">derivazzjoni</ref> (pereżempju, <hi rend="italic">stabbli</hi> vs <hi rend="italic">instabbilment</hi>), l-użu u d-distinzjonijiet soċjolingwistiċi (pereżempju, <hi rend="italic">żibel</hi> vs <hi rend="italic">skart</hi>), u kwalunkwe kwistjoni oħra involuta fl-analiżi tal-<ref target="https://mt.wikipedia.org/wiki/Lessiku">lessiku</ref> kollu ta’ lingwa.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>It-terminu deher għall-ewwel darba fis-snin 70 tas-seklu 20, għalkemm essenzjalment kien hemm lessikologi qabel ma nħoloq it-terminu. Il-lessikoloġija komputazzjonali hija qasam relatat (bl-istess mod li l-lingwistika komputazzjonali hija relatata mal-lingwistika) li jinvolvi l-istudju komputazzjonali tad-<ref target="https://mt.wikipedia.org/wiki/Dizzjunarju">dizzjunarji</ref> u tal-kontenut tagħhom.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Xjenza alleata mal-lessikoloġija hija l-<ref target="https://mt.wikipedia.org/wiki/Leċikografija">lessikografija</ref>, li tistudja wkoll il-kliem, iżda primarjament b’rabta mad-dizzjunarji – għandha x’taqsam mal-inklużjoni tal-kliem fid-dizzjunarji u minn dik il-perspettiva mal-lessiku kollu. Kultant il-lessikografija titqies bħala parti mill-lessikoloġija jew bħala fergħa tagħha, iżda teknikament, il-lessikologi li jiktbu d-dizzjunarji biss huma lessikografi. Xi wħud iqisu din bħala distinzjoni bejn it-teorija u l-prattika.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Oriġini
<p>Il-kelma “lessikoloġija” ġejja mill-Grieg λεξικόν <hi rend="italic">lexicon</hi>, jiġifieri “lessiku”<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>, newt. ta’ λεξικός <hi rend="italic">lexikos</hi>, jiġifieri “tal-kelmiet jew għalihom”, minn λέξις <hi rend="italic">lexis</hi>, jiġifieri “taħdit”<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>, “kelma” (mentri λέγω <hi rend="italic">lego</hi>, jiġifieri “jgħid”, “jitkellem”) u -λογία <hi rend="italic">-logia</hi>, jiġifieri “l-istudju ta’”, is-suffiss derivat minn λόγος <hi rend="italic">logos</hi>, li fost affarijiet oħra jfisser “taħdit, orazzjoni, diskors, kwotazzjoni, studju, kalkolu, raġunament”, li ġej ukoll minn λέγω.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Semantika lessikali
Dominju
<p>Hemm ħafna tipi ta’ rabtiet semantiċi bejn il-kliem. Pereżempju l-omonimija, l-antonimija, il-meronimija, u l-paronimija. Is-semantika li hija involuta speċifikament fix-xogħol lessikoloġiku tissejjaħ semantika lessikali. Is-semantika lessikali hija kemxejn differenti mis-semantika ta’ unitajiet ikbar bħal frażijiet, sentenzi, u testi kompluti (jew diskorsi), minħabba li ma tinvolvix l-istess livell ta’ kumplessitajiet semantiċi kompożizzjonali. Madankollu, il-kunċett ta’ “kelma” jista’ jkun estremament kumpless, partikolarment fil-lingwi agglutinattivi.<ref target="https://mt.wikipedia.org/wiki/Il-Paġna_prinċipali#cite_note-:0-7">[7]</ref></p>
<p>Forom oħra tas-semantika jiġu studjati, bħas-semantika kulturali u s-semantika komputazzjonali (li jistgħu jirreferu għal-lessikoloġija komputazzjonali jew għal-loġika <ref target="https://mt.wikipedia.org/wiki/Matematika">matematika</ref>).<ref target="https://mt.wikipedia.org/wiki/Il-Paġna_prinċipali#cite_note-:1-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Storja
<p>Is-semantika lessikali jaf ma tkunx tista’ tinftiehem mingħajr esplorazzjoni qasira tal-istorja tagħha.</p>
Semantika prestrutturalista
<p>Is-semantika bħala dixxiplina lingwistika bdiet għall-ħabta ta’ nofs is-seklu 19, u minħabba li l-lingwistika dak iż-żmien kienet iktar dijakronika, b’hekk is-semantika lessikali kienet dijakronika wkoll – din kienet ċentrali bejn l-1870 u l-1930. M’hemmx dubju li s-semantika lessikali dijakronika kienet interessata fil-bidla tat-tifsira b’approċċ predominantement semasjoloġiku, billi ħadet in-nozzjoni tat-tifsira mil-lat psikoloġiku: it-tifsiriet lessikali kienu kkunsidrati bħala entitajiet, ħsibijiet u ideat psikoloġiċi, u l-bidliet fit-tifsira kienu jiġu spjegati bħala r-riżultat ta’ proċessi psikoloġiċi.<ref target="https://mt.wikipedia.org/wiki/Il-Paġna_prinċipali#cite_note-:0-7">[7]</ref></p>
Semantika strutturalista u neostrutturalista
<p>Biż-żieda ta’ ideat ġodda wara l-iżvolta permezz ta’ ħidmet <ref target="https://mt.wikipedia.org/wiki/Saussure">Saussure</ref>, is-semantika dijakronika prestrutturalista ġiet ikkritikata ferm għall-istudju atomiku tal-kliem, għall-approċċ dijakroniku u l-isferi mhux lingwistiċi ta’ investigazzjoni. L-istudju sar sinkroniku, u kellu x’jaqsam mal-istrutturi semantiċi u mal-istrutturi purament lingwistiċi.<ref target="https://mt.wikipedia.org/wiki/Il-Paġna_prinċipali#cite_note-:1-8">[8]</ref></p>
<p>Ir-relazzjonijiet strutturali semantiċi tal-entitajiet lessikali jistgħu jitqiesu bi tliet modi:</p>
<list type="unordered"><item>ix-xebħ semantiku</item>
<item>ir-rabtiet lessikali bħas-sinonimija, l-antonimija u l-iponimija</item>
<item>l-identifikazzjoni tar-rabtiet lessikali sintagmatiċi</item></list>
<p>WordNet “huwa tip ta’ bażi tad-<hi rend="italic">data</hi> lessikali elettronika online li hija organizzata fuq <hi rend="italic">prinċipji relazzjonali</hi>, li tinkludi kważi 100,000 kunċett”.</p>
Chomsky
<p>Il-lingwisti ġenerattivi tal-ħsieb ta’ <ref target="https://mt.wikipedia.org/wiki/Chomsky">Chomsky</ref> bdew jinvestigaw żewġ fehmiet opposti dwar il-post tas-semantika fi <ref target="https://mt.wikipedia.org/wiki/Grammatika">grammatika</ref>, li fl-aħħar mill-aħħar wasslu għal dibattitu jaħraq. Dawn kienu s-semantika interpretattiva u s-semantika ġenerattiva.<ref target="https://mt.wikipedia.org/wiki/Il-Paġna_prinċipali#cite_note-:1-8">[8]</ref></p>
Semantika konjittiva
<p>Huwa maħsub li s-semantika lessikali konjittiva hija l-iktar produttiva mill-approċċi attwali.</p>
Frażjoloġija
<p>Fergħa oħra tal-lessikoloġija hija l-<ref target="https://mt.wikipedia.org/wiki/Fraseoloġija">frażjoloġija</ref>. Il-frażjoloġija tistudja t-tifsiriet komposti ta’ żewġ kelmiet jew iktar, bħal “infetħu bibien is-sema”. It-tifsira tal-frażi kollha kemm hi għandha tifsira differenti minn kull kelma individwali. Il-frażjoloġija teżamina kif u għaliex tifsiriet bħal dawn jintużaw kuljum, u l-liġijiet li jirregolaw dawn il-kombinazzjonijiet ta’ kliem. Il-frażjoloġija tinvestiga wkoll l-idjomi.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
Etimoloġija
<p>Peress li l-lessikoloġija tistudja t-tifsira tal-kliem u r-rabtiet semantiċi tagħhom, ħafna drabi tesplora l-oriġini u l-istorja ta’ kelma, jiġifieri l-<ref target="https://mt.wikipedia.org/wiki/Etimoloġija">etimoloġija</ref> tagħha. L-etimologi janalizzaw lingwi relatati billi jużaw teknika magħrufa bħala l-metodu komparattiv. Bl-użu ta’ dan il-metodu, in-nisel ta’ diversi kliem minn fergħat differenti tal-familja tal-lingwi Indo-Ewropej jistgħu jiġu traċċati lura għal kelmiet individwali mil-lingwa Proto-Indo-Ewropea.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>L-etimoloġija tista’ tkun ta’ għajnuna biex jiġu ċċarati xi tifsiriet dubjużi, l-ortografija, eċċ., u tintuża wkoll fil-lessikografija. Pereżempju, id-dizzjunarji etimoloġiċi jipprovdu l-kliem bl-oriġini storika, il-bidliet u l-iżvilupp tagħhom.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
Lessikografija
<p>Eżempju familjari ta’ lessikoloġija fil-prattika huwa dak tad-dizzjunarji u tat-<ref target="https://mt.wikipedia.org/wiki/Teżawru">teżawri</ref>. Id-dizzjunarji huma kotba, programmi tal-kompjuter, jew bażijiet tad-<hi rend="italic">data</hi> li jirrappreżentaw xogħol lessikografiku u huma mfassla u maħsuba għall-użu pubbliku.<ref target="https://mt.wikipedia.org/wiki/Il-Paġna_prinċipali#cite_note-:2-14">[14]</ref></p>
<p>Peress li hemm ħafna tipi differenti ta’ dizzjunarji, hemm ħafna tipi differenti ta’ lessikografi.</p>
<p>Il-lessikografi jindirizzaw id-diffikultajiet fid-definizzjoni ta’ kliem sempliċi bħall-partiċelli jew l-artikli, u kif il-kliem kompost jew kumpless jew il-kliem b’ħafna tifsiriet jistgħu jiġu spjegati b’mod ċar. Jindirizzaw ukoll liema kliem għandu jinżamm, jiżdied jew jitneħħa minn dizzjunarju.<ref target="https://mt.wikipedia.org/wiki/Il-Paġna_prinċipali#cite_note-:2-14">[14]</ref></p>
Lessikografi notevoli
<p>Xi lessikografi notevoli jinkludu:</p>
<list type="unordered"><item>Dr. <ref target="https://mt.wikipedia.org/wiki/Samuel_Johnson">Samuel Johnson</ref> (twieled fit-18 ta’ Settembru 1709 – miet fit-13 ta’ Diċembru 1784)</item>
<item><ref target="https://mt.wikipedia.org/wiki/Pierre_Larousse">Pierre Larousse</ref> (twieled fit-23 ta’ Ottubru 1817 – miet fit-3 ta’ Jannar 1875)</item>
<item><ref target="https://mt.wikipedia.org/wiki/Noah_Webster">Noah Webster</ref> (twieled fis-16 ta’ Ottubru 1758 – miet fit-28 ta’ Mejju 1843)</item>
<item><ref target="https://mt.wikipedia.org/wiki/Vladimir_Dal">Vladimir Dal</ref> (twieled fl-10 ta’ Novembru 1801 – miet fit-22 ta’ Settembru 1872)</item></list>
Lessikologi
<p>Xi lessikologi notevoli jinkludu:</p>
<list type="unordered"><item><ref target="https://mt.wikipedia.org/wiki/Peter_Rolf_Lutzeier">Peter Rolf Lutzeier</ref> (twieled fil-11 ta’ Awwissu 1948)</item>
<item><ref target="https://mt.wikipedia.org/wiki/Damaso_Alonso">Damaso Alonso</ref> (twieled fit-22 ta’ Ottubru 1898 – miet fil-25 ta’ Jannar 1990)</item>
<item><ref target="https://mt.wikipedia.org/wiki/Roland_Barthes">Roland Barthes</ref> (twieled fit-12 ta’ Novembru 1915 – miet fil-25 ta’ Marzu 1980)</item>
<item><ref target="https://mt.wikipedia.org/wiki/Ghil'ad_Zuckermann">Ghil'ad Zuckermann</ref> (twieled fl-1 ta’ Ġunju 1971)</item></list>
Biblijografija
<list type="unordered"><item><hi rend="italic">Lexicology/Lexikologie: International Handbook on the Nature and Structure of Words and Vocabulary/Ein Internationales Handbuch Zur Natur and Struktur Von Wortern Und Wortschatzen, Vol 1. &amp; Vol 2.</hi> (Eds. A. Cruse et al.)</item>
<item><hi rend="italic">Words, Meaning, and Vocabulary: An Introduction to Modern English Lexicology,</hi> (ed. H. Jackson); <ref target="https://mt.wikipedia.org/wiki/Speċjali:SorsiKotba/0-304-70396-6">ISBN0-304-70396-6</ref></item>
<item><hi rend="italic">Toward a Functional Lexicology</hi>, (ed. G. Wotjak); <ref target="https://mt.wikipedia.org/wiki/Speċjali:SorsiKotba/0-8204-3526-0">ISBN0-8204-3526-0</ref></item>
<item><hi rend="italic">Lexicology, Semantics, and Lexicography</hi>, (ed. J. Coleman); <ref target="https://mt.wikipedia.org/wiki/Speċjali:SorsiKotba/1-55619-972-4">ISBN1-55619-972-4</ref></item>
<item><hi rend="italic">English Lexicology: Lexical Structure, Word Semantics &amp; Word-formation</hi>, (Leonhard Lipka); <ref target="https://mt.wikipedia.org/wiki/Speċjali:SorsiKotba/978-3-8233-4995-2">ISBN978-3-8233-4995-2</ref></item>
<item><hi rend="italic">Outline of English Lexicology</hi>, (Leonhard Lipka); <ref target="https://mt.wikipedia.org/wiki/Speċjali:SorsiKotba/3-484-41003-5">ISBN3-484-41003-5</ref></item></list>
</text></body></html>