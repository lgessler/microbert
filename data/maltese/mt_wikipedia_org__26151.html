<html><body><text id="wikipedia_mt_wikipedia_org__26151.html" ns="0" revid="263594" sourceurl="https://mt.wikipedia.org/wiki/Ri%C5%BCerva_Naturali_ta%E2%80%99_Yulen" title="Riżerva Naturali ta’ Yulen" type="wikipedia">Riżerva Naturali ta’ Yulen<figure><caption>Ir-Riżerva Naturali ta’ Yulen</caption></figure>
<p>Ir-<hi rend="bold">Riżerva Naturali ta’ Yulen</hi> (bil-Bulgaru: Юлен) hija riżerva naturali fil-<ref target="https://mt.wikipedia.org/wiki/Park_Nazzjonali_ta’_Pirin">Park Nazzjonali ta’ Pirin</ref> li huwa Sit ta’ Wirt Dinji tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Din ir-riżerva tinsab fil-katina muntanjuża ta’ Pirin fil-Lbiċ tal-<ref target="https://mt.wikipedia.org/wiki/Bulgarija">Bulgarija</ref>, fil-Muniċipalità ta’ <ref target="https://mt.wikipedia.org/wiki/Bansko">Bansko</ref>, fil-Provinċja ta’ <ref target="https://mt.wikipedia.org/wiki/Blagoevgrad">Blagoevgrad</ref>. Ir-Riżerva Naturali ta’ Yulen ġiet iddikjarata bħala riżerva naturali fis-26 ta’ Awwissu 1994 biex jiġi ssorveljat it-tkabbir ta’ speċijiet ta’ pjanti Alpini mingħajr l-influwenza tal-bniedem, kif ukoll biex jiġu protetti speċijiet rari ta’ pjanti u ta’ <ref target="https://mt.wikipedia.org/wiki/Annimal">annimali</ref>. Ir-riżerva għandha territorju ta’ 3,156 ettaru jew 31.56 km2.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Ġeografija
<p>Ir-Riżerva Naturali ta’ Yulen tinsab f’altitudni ta’ bejn 1,600 metru u 2,851 metru. Il-blat fit-territorju tar-riżerva huwa l-iktar <ref target="https://mt.wikipedia.org/wiki/Granit">granit</ref> u <ref target="https://mt.wikipedia.org/wiki/Gneiss">gneiss</ref>, iżda hemm ukoll blat karbonat. Ir-riżerva hija rikka fir-riżorsi tal-ilma u tipproteġi għadd ta’ lagi glaċjali, bħal-Lagi ta’ Vasilashki, il-Lagi ta’ Tipitski, il-Lagi ta’ Gazeyski, il-Lagi ta’ Polezhanski u oħrajn li huma sors ta’ ilma ta’ diversi xmajjar. Il-klima tar-riżerva hija Alpina minħabba l-altitudni għolja. It-tipi ta’ ħamrija preżenti l-iktar fir-riżerva huma prinċipalment il-ħamrija forestali kannella u l-ħamrija tal-mergħat Alpini.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Flora
<p>Il-flora tar-Riżerva Naturali ta’ Yulen tikkonsisti minn iktar minn 700 speċi ta’ pjanti vaskulari; 44 minnhom huma inklużi fil-Ktieb l-Aħmar tal-Bulgarija (tal-ispeċijiet rari jew mhedda).<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Uħud mill-ispeċijiet importanti li jinsabu fir-riżerva huma t-<hi rend="italic">Trollius europaeus</hi>, l-<hi rend="italic">Anemone narcissiflora</hi>, l-<hi rend="italic">Aquilegia aurea</hi>, l-<hi rend="italic">Isoetes lacustris</hi> (l-uniku post fil-Bulgarija fejn tokkorri din il-pjanta), ir-<hi rend="italic">Rhynchocorys elephas</hi>, il-<hi rend="italic">Carex rupestris</hi>, eċċ. Hemm relitti glaċjali bħall-<hi rend="italic">Empetrum nigrum</hi> u s-<hi rend="italic">Sibbaldia procumbens</hi>.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Hemm foresti antiki b’siġar tal-arżnu <ref target="https://mt.wikipedia.org/wiki/Repubblika_tal-Maċedonja_ta'_Fuq">Maċedonjan</ref> (<hi rend="italic">Pinus peuce</hi>), tal-arżnu <ref target="https://mt.wikipedia.org/wiki/Skozja">Skoċċiż</ref> (<hi rend="italic">Pinus sylvestris</hi>), tal-abit tan-<ref target="https://mt.wikipedia.org/wiki/Norveġja">Norveġja</ref> (<hi rend="italic">Picea abies</hi>) u tal-abit abjad Ewropew (<hi rend="italic">Abies alba</hi>), kif ukoll gruppi iżolati ta’ siġar tal-arżnu tal-<ref target="https://mt.wikipedia.org/wiki/Bożnija_u_Ħerżegovina">Bożnija</ref> (<hi rend="italic">Pinus heldreichii</hi>).<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Fawna
<p>L-iktar <ref target="https://mt.wikipedia.org/wiki/Mammiferu">mammiferi</ref> tipiċi fir-Riżerva Naturali ta’ Yulen huma l-ors kannella, il-lupu griż u l-kamoxx. Hemm ukoll diversi għasafar ta’ importanza għall-konservazzjoni tal-ispeċi, fosthom il-bulewż tat-tikek, iċ-ċinkonja, is-serduq selvaġġ tal-Punent, il-ħaġla Alpina, l-alwetta tal-qrun, l-ajkla irjali, l-isparvier tal-ħamiem, eċċ. F’żoni li jintlaħqu iktar mix-<ref target="https://mt.wikipedia.org/wiki/Xemx">xemx</ref> jgħixu wkoll il-viperi komuni Ewropej. Ix-xmajjar u wħud mil-lagi glaċjali għandhom popolazzjonijiet abbundanti ta’ trota kannella.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Monumenti
<p>Fit-territorju tar-Riżerva Naturali ta’ Yulen hemm fortizza antika. Il-fortizza tinsab madwar 12-il kilometru mir-raħal ta’ Bansko. Permezz tal-iskavi u tas-sejbiet arkeoloġiċi, nistgħu ngħidu li l-fortizza nbniet qabel żmien l-<ref target="https://mt.wikipedia.org/wiki/Imperu_Ruman">Imperu Ruman</ref>. Il-fortizza hija twila kważi 100 metru u hija wiesgħa bejn 25 u 40 metru. L-uniċi fdalijiet viżibbli tal-fortifikazzjoni huma sezzjoni żgħira tal-ħitan tat-Tramuntana.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Sit ta’ Wirt Dinji
<p>Ir-Riżerva Naturali ta’ Yulen tagħmel parti mill-Park Nazzjonali ta’ Pirin li ġie ddeżinjat bħala Sit ta’ Wirt Dinji tal-UNESCO fl-1983.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta’ tliet kriterji tal-għażla tal-UNESCO: <hi rend="bold">il-kriterju (vii)</hi> “Post fejn iseħħu fenomeni naturali tal-għaġeb jew fejn hemm żoni ta’ ġmiel naturali u ta’ importanza estetika eċċezzjonali”; <hi rend="bold">il-kriterju (viii)</hi> “Eżempju straordinarju li jirrappreżenta stadji importanti tal-istorja tad-dinja, inkluż it-trapass tal-ħajja, il-proċessi ġeoloġiċi kontinwi sinifikanti fl-iżvilupp tat-tipi differenti ta’ art, jew il-karatteristiċi ġeomorfiċi jew fiżjografiċi sinifikanti”; u <hi rend="bold">l-kriterju (ix)</hi> “Eżempju straordinarju li jirrappreżenta proċessi ekoloġiċi u bijoloġiċi kontinwi sinifikanti fl-evoluzzjoni u fl-iżvilupp ta’ ekosistemi u ta’ komunitajiet ta’ pjanti u ta’ annimali terrestri, tal-ilma ħelu, kostali u tal-baħar”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>