<html><body><text id="wikipedia_mt_wikipedia_org__2820.html" ns="0" revid="266535" sourceurl="https://mt.wikipedia.org/wiki/Repubblika_tal-Irlanda" title="Repubblika tal-Irlanda" type="wikipedia">Repubblika tal-Irlanda
<p>Ir-<hi rend="bold">Repubblika tal-Irlanda</hi> hija nazzjon fl-<ref target="https://mt.wikipedia.org/wiki/Ewropa">Ewropa</ref> u tagħmel parti mill-gżira tal-Irlanda. Il-bqija tal-gżira, jiġifieri l-<ref target="https://mt.wikipedia.org/wiki/Irlanda_ta'_Fuq">Irlanda ta' Fuq</ref> hija parti ntegrali tar-<ref target="https://mt.wikipedia.org/wiki/Renju_Unit">Renju Unit</ref>. Għandha popolazzjoni ta' 4.2 miljun ruħ.</p>
<p>Il-belt kapitali tagħha hi <ref target="https://mt.wikipedia.org/wiki/Dublin">Dublin</ref>, li tgħodd nofs miljun ruħ u li tinsab tħares fuq il-<ref target="https://mt.wikipedia.org/wiki/Baħar_tal-Irlanda">Baħar tal-Irlanda</ref>. Bliet oħra kbar huma <ref target="https://mt.wikipedia.org/wiki/Cork">Cork</ref> b' 120 elf ruħ, <ref target="https://mt.wikipedia.org/wiki/Galway">Galway</ref> b' 73 elf, <ref target="https://mt.wikipedia.org/wiki/Limerick">Limerick</ref> b' 53 elf u <ref target="https://mt.wikipedia.org/wiki/Waterford">Waterford</ref> b' 46 elf. Fost l-aktar gżejjer magħrufa hemm dawk tal-<ref target="https://mt.wikipedia.org/wiki/Gżejjer_Aran">Gżejjer Aran</ref>, fl-għarb tal-gżira u dik ta' <ref target="https://mt.wikipedia.org/wiki/Achill">Achill</ref>, li tintleħaq minn County Mayo. </p>
<p>Għalkemm il-pajjiż huwa ġar tar-<ref target="https://mt.wikipedia.org/wiki/Renju_Unit">Renju Unit</ref> u fil-parti l-kbira jitkellem l-ilsien Ingliż, kien ma' dan ir-renju li kellhu l-aktar taqbid fl-istorja mdemmija tiegħu. Tant li l-element patrijottiku jgħaffas ħafna, imqar jekk b'mod xejn komplimentuż, fuq il-passat storiku ta' bejniethom. Dan jidher ċar fil-letteratura u l-mużika Irlandiża, meqjusa fost l-ifjen fl-Ewropa.</p>
Storja
<p>

Ir-Repubblika tal-Irlanda twieldet wara li Lloyd George, f'isem ir-Renju Unit u l-Kuruna Brittanika, għadda l-Att tal-Gvern dwar l-Irlanda fl-1920. Dan kien ifisser il-ħolqien ta' żewġ parlamenti, wieħed minnhom għan-naħa ta' fuq, fil-parti l-kbira f' Ulster. Il-parti li baqgħet tagħmel mar-Renju Unit saret magħrufa bħala <hi rend="italic">Northern Ireland</hi>, l-<ref target="https://mt.wikipedia.org/wiki/Irlanda_ta'_Fuq">Irlanda ta' Fuq</ref>.</p>
<p>F' Diċembru 1921 ġie ffirmat it-Trattat Anglo-Irlandiż u b'hekk twaqqfet l-<hi rend="italic">Irish Free State</hi>. Din baqgħet magħrufa hekk sal-1949, meta ġiet iddikjarata r-Repubblika tal-Irlanda, li nqatgħet mill-Commonwealth. Fl-1955 ir-Repubblika tal-Irlanda saret membru sħiħ tal-<ref target="https://mt.wikipedia.org/wiki/Ġnus_Maqgħuda">Ġnus Maqgħuda</ref>.</p>
Reliġjon
<p>Il-poplu Irlandiż iħaddan, fil-parti l-kbira, it-twemmin kattoliku. Dan it-twemmin kien l-għeruq ta' ħafna mit-tilwim mar-Renju Unit. Il-muntanja ta' Croagh Patrick, f'County Mayo, hija meqjusa bħala waħda sagra u lejn tmiem ta' kull Lulju, eluf kbar ta' pellegrini jixxabtu magħha sakemm jilħqu l-quċċata bħala parti mis-sagriċċju għal dnubiethom. San Patrizju huwa l-patrun tal-pajjiż.</p>
<figure><caption>Il-muntanja <ref target="https://mt.wikipedia.org/wiki/Croagh_Patrick">Croagh Patrick</ref> viċin <ref target="https://mt.wikipedia.org/wiki/Westport_(Irlanda)">Westport (Irlanda)</ref> li tissimboliża l-fidi nisranija fl-Irlanda</caption></figure><p>.</p>
<p>Għalkemm ir-reliġjon kattolika ma hijiex daqstant b'saħħitha daqs ftit tas-snin ilu, xorta tibqa' forża nfluwenti fil-ħajja ta' kuljum. Madanakollu filwaqt li d-dibattitu dwar l-abort jibqa' jaħraq ħafna, ħarġu numru ta' skandli tal-ġerarkija tal-knisja li tappnulha l-istima tagħha. Fosthom hemm il-każ tal-<hi rend="italic">Magdalene laundries</hi>, li kienu djar li jilqgħu tfajliet Irlandiżi li jinqabdu tqal. Hawn ġew mikxufa l-għadd kbir ta' abbużi li saru fuq dawn it-tfajliet. </p>
<p>Il-film <hi rend="italic">The Magdalene Sisters</hi> (2002) ta' Paul Mullan, kompla jnaqqas is-saħħa tal-knisja, b'akkużi ta' ipokrezija fejn jidħlu l-morali nsara. Il-kantanta Sinead O'Connor wkoll rikbet fuq il-karru tal-akkużi.</p>
Kittieba
<p>Fost il-kittieba ewlenin li ħarġu mill-Irlanda nsibu lil <ref target="https://mt.wikipedia.org/wiki/Jonathan_Swift">Jonathan Swift</ref>, <ref target="https://mt.wikipedia.org/wiki/Oscar_Wilde">Oscar Wilde</ref>, <ref target="https://mt.wikipedia.org/wiki/William_Butler_Yeats">William Butler Yeats</ref>, <ref target="https://mt.wikipedia.org/wiki/Samuel_Beckett">Samuel Beckett</ref>, <ref target="https://mt.wikipedia.org/wiki/James_Joyce">James Joyce</ref> u <ref target="https://mt.wikipedia.org/wiki/George_Bernard_Shaw">George Bernard Shaw</ref>. Huwa ironiku li fost l-aqwa kittieba bl-Ingliż tas-Seklu Għoxrin kienu mnissla mill-istess poplu li kien qed jiġġieled għal-ħelsien politiku. Tant li erba' kittieba Irlandiżi rebħu l-Premju Nobel Għal-Letteratura. Dawn kienu <ref target="https://mt.wikipedia.org/wiki/William_Butler_Yeats">William Butler Yeats</ref> fl-1923, <ref target="https://mt.wikipedia.org/wiki/George_Bernard_Shaw">George Bernard Shaw</ref> fl-1925, <ref target="https://mt.wikipedia.org/wiki/Samuel_Beckett">Samuel Beckett</ref> fl-1969 u <ref target="https://mt.wikipedia.org/wiki/Seamus_Heaney">Seamus Heaney</ref> fl-1995. </p>
<p>Kittieba Irlandiżi li għamlu isem fl-aħħar snin jinkludu lil <ref target="https://mt.wikipedia.org/wiki/Brendan_Behan">Brendan Behan</ref>, l-awtur ta' <hi rend="italic">Borstal Boy</hi> fl-1958, <ref target="https://mt.wikipedia.org/wiki/Brian_Friel">Brian Friel</ref>, li kiteb id-dramm <hi rend="italic">Dancing at Lughnasa</hi> fl-1990, u <ref target="https://mt.wikipedia.org/wiki/Neil_Jordan">Neil Jordan</ref> minn <ref target="https://mt.wikipedia.org/wiki/Sligo">Sligo</ref>, li minbarra l-kitbiet bħal <hi rend="italic">Nights in Tunisia</hi> u <hi rend="italic">The Dream of a Beast</hi>, qiegħed iħalli impatt fil-qasam taċ-ċinema.</p>
Mużika
<p>L-Irlanda tat kontribut kbir ħafna fil-qasam mużikali Brittaniku li jiżboq bil-bosta l-għadd ta' popolazzjoni. Dan seħħ anki fil-qasam tar-rokk, pop rokk u naturalment fil-mużika keltika. Il-grupp <hi rend="bold">The Corrs</hi>, magħmul minn membri tal-familja Corr minn <ref target="https://mt.wikipedia.org/wiki/Dundalk">Dundalk</ref> kien wieħed li għamel suċċess kbir, bil-ħoss mexxej u qabbieżi tagħhom.</p>
<p>Fejn tidħol il-mużika jidher li ma hemmx differenza jekk l-artist huwiex mill-Irlanda ta' Fuq jew mir-Repubblika, anki fejn jidħlu temi patrijottiċi u l-imħabba lejn art twelidhom, mingħajr fruntieri politiċi. Tant li l-kantawtur Paul Brady, li jkanta <hi rend="italic">The Island</hi> trabba' f' <ref target="https://mt.wikipedia.org/wiki/Strabane">Strabane</ref>, County Tyrone. </p>
<p>Madankollu fir-Repubblika tal-Irlanda, hemm drawwa li kunċert mużikali, imqar jekk ġewwa nitfa' ta' pabb, jispiċċa bl-innu nazzjonali <ref target="https://mt.wikipedia.org/wiki/The_Soldier's_Song">The Soldier's Song</ref>. Fost l-aqwa mkejjen sabiex wieħed jisma' mużika folk tajba, jissemmew <ref target="https://mt.wikipedia.org/wiki/Westport_(Irlanda)">Westport (Irlanda)</ref> f'County Mayo, <ref target="https://mt.wikipedia.org/wiki/Sligo">Sligo</ref> u <ref target="https://mt.wikipedia.org/wiki/Letterkenny">Letterkenny</ref> f'County Donegal.</p>
Sport
<p>L-isports l-aktar li jintlagħbu huma r-rugby, il-futbol, il-<hi rend="italic">Gaelic football</hi> u l-<hi rend="italic">hurling</hi>. Għalkemm ħafna futbolers magħrufa Irlandiżi għamlu ħoss jilgħabu fil-kampjonati Ingliżi, il-<hi rend="italic">Gaelic Football</hi> jibqa' l-attivita' sportiva li twaqqaf il-pajjiż. Tant, illi <ref target="https://mt.wikipedia.org/wiki/Croke_Park">Croke Park</ref>, ġewwa Dublin, jesa' 82,500 ruħ u jkun mimli daqs bajda waqt logħbiet jaħarqu tal-finali <hi rend="italic">All Ireland</hi> tal-istess <hi rend="italic">Gaelic football</hi>.</p>
<figure><caption>Mappa li tixhed kif l-isport Irlandiż huwa mifrux mal-gżira. L-isfar juri fejn il-<hi rend="italic">Gaelic football</hi> huwa b' saħħtu, l-ikħal hu għall-<hi rend="italic">hurling</hi> u l-aħdar għat-tnejn li huma.</caption></figure>
<p>

Il-futbol huwa sport popolari ħafna u r-Repubblika Irlandiża ħadet sehem fit-<ref target="https://mt.wikipedia.org/wiki/Tazza_tad-Dinja">Tazza tad-Dinja</ref> tal-1990, 1994 u 2002, kif ukoll fil-Kampjonati Ewropej Euro 88, xi drabi b'suċċess kbir. Il-kampjonat Irandiż huwa ftit jew wisq dgħajjef, b'ħafna mill-plejers tat-tim nazzjonali jilgħabu barra 'l pajjiż. L-istadju nazzjonali ta' Lansdowne Road bħalissa qed jerġa jinbena mill-ġdid u bi ħsiebu jinfetaħ fl-2009 . Huwa se jkun jesa' 50,000 ruħ.</p>


Ħoloq esterni
<list type="unordered"><item><ref target="http://www.irlgov.ie/">Sit tal-Gvern tar-Repubblika Irlandiża</ref></item>
<item><ref target="http://www.irelandscape.com/all_photos.php">Ritratti tal-Irlanda</ref></item></list>
</text></body></html>