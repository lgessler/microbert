<html><body><text id="wikipedia_mt_wikipedia_org__7387.html" ns="0" revid="260998" sourceurl="https://mt.wikipedia.org/wiki/%C3%89dith_Piaf" title="Édith Piaf" type="wikipedia">Édith Piaf
<figure><caption>Edith Piaf</caption></figure>
<p><hi rend="bold">Édith Piaf</hi> (<ref target="https://mt.wikipedia.org/wiki/Pariġi">Pariġi</ref>, <ref target="https://mt.wikipedia.org/wiki/19_ta'_Diċembru">19 ta' Diċembru</ref> <ref target="https://mt.wikipedia.org/wiki/1915">1915</ref> – <ref target="https://mt.wikipedia.org/wiki/Grasse">Grasse</ref>, <ref target="https://mt.wikipedia.org/wiki/10_ta'_Ottubru">10 ta' Ottubru</ref> <ref target="https://mt.wikipedia.org/wiki/1963">1963</ref>), imwielda <hi rend="bold">Édith Giovanna Gassion</hi> u mlaqqma "la Môme Piaf", kienet kantanta <ref target="https://mt.wikipedia.org/wiki/Franza">Franċiża</ref> tal-<ref target="https://mt.wikipedia.org/wiki/Music-hall">music-hall</ref> u tal-varjetà. Kellha ħafna suċċessi bil-kanzunetti bil-Franċiż, bħal <hi rend="italic"><ref target="https://mt.wikipedia.org/wiki/La_Vie_en_rose">La Vie en rose</ref></hi>, <hi rend="italic"><ref target="https://mt.wikipedia.org/wiki/Non,_je_ne_regrette_rien">Non, je ne regrette rien</ref></hi>, <hi rend="italic"><ref target="https://mt.wikipedia.org/wiki/Hymne_à_l'amour">Hymne à l'amour</ref></hi>, <hi rend="italic"><ref target="https://mt.wikipedia.org/wiki/Mon_légionnaire">Mon légionnaire</ref></hi> u <hi rend="italic"><ref target="https://mt.wikipedia.org/wiki/Milord">Milord</ref></hi>. Piaf kellha fama internazzjonali, minkejja l-problemi serji f'saħħitha. Bil-personalità qawwija li kellha ispirat bosta kompożituri u kienet il-mentriċi ta' ħafna artisti żgħażagħ. Kienet ukoll attriċi fit-teatru u ċ-ċinema.</p>
Bijografija
Tfulija
<p>Édith twieldet <ref target="https://mt.wikipedia.org/wiki/Pariġi">Pariġi</ref> fil-faqar u l-miżerja. Kienet bint Louis Alphonse Gassion <ref target="https://mt.wikipedia.org/wiki/Franza">Franċiż</ref>, kontorsjonista fiċ-ċirku, imwieled in-Normandija u Annetta Maillard, kantanta tat-triq, ta' nisel <ref target="https://mt.wikipedia.org/wiki/Franza">Franċiż</ref>-<ref target="https://mt.wikipedia.org/wiki/Italja">Taljan</ref>/<ref target="https://mt.wikipedia.org/wiki/Alġerija">Alġerin</ref>.</p>
<p>Annetta kienet fqira wisq biex trabbiha u fdata għal kollox f'idejn ommha, Aïcha Saïd Ben Mohammed li kienet mill-<ref target="https://mt.wikipedia.org/wiki/Alġerija">Alġerija</ref>. In-nanna kienet moħħha fix-xorb biss u tant kienet tittraskura lit-tifla u tħalliha fil-ħmieġ li din nksiet bl-ekżema u għolbot esaġerat. Baqgħet 18-il xahar f'din il-kundizzjoni sakemm missierha ħa permess biex jiġi mill-front u ħadha għand ommu. Din in-nanna kienet is-sidt ta' burdell f'Bernay fin-Normandija. Édith kienet il-fessuda tal-prostituti fid-dar, u għall-ewwel darba setgħet tiekol sakemm tixba', tilbes ilbiesi sbieħ u tixrob il-ħalib tajjeb tan-Normandija. Meta kellha xi 7 jew 8 snin, għamiet temporanjament għax qabditha l-<ref target="https://mt.wikipedia.org/wiki/Keratite">keratite</ref>. In-nanna semgħet b'xi tfajla li kellha din il-marda u kienet fieqet wara li kienet talbet fuq il-qabar ta' Santa <ref target="https://mt.wikipedia.org/wiki/Tereża_ta'_Lisieux">Tereża ta' Lisieux‎</ref>, u ddeċidiet li tmur hemm mat-"tfajliet" u titlob għall-fejqan tat-tifla. Ħadu t-tren u marru jitolbu fuq il-qabar tal-qaddisa fejn ġabru ftit ħamrija biex kull fil-għaxija jagħmluha mal-faxxa fuq għajn Édith. Wara xi tmint ijiem, Édith fieqet! Hi dejjem baqgħet devota ta' Santa Tereża "iż-żgħira" u baqgħet iżżomm domna tagħha mdendla ma' għonqha għal ħajjitha kollha. </p>
<p>Fit-tmiem tal-gwerra, missierha ġie immobilizzat u ħadha togħqod miegħu, biex tgħix il-ħajja tal-"artiste" fiċ-ċrieki żgħar li jmorru minn post għall-ieħor u wara fil-ħajja miżerabbli ta' kantanta tat-triq. Kien, meta bħal ommha kienet qiegħda tkanta l-kanzunetti popolari ma' missierha, li Édith uriet il-kwalità eċċezzjonali ta' leħinha. </p>
<p>Fi Frar 1933, ta' 17-il sena kellha tifla, Marcelle, minn-namrat tagħha ta' dak iż-żmien, Louis Dupont. It-tifla mietet b'attak tal-<ref target="https://mt.wikipedia.org/wiki/Meninġite">meninġite</ref> sentejn wara.</p>
Kantanta tal-<hi rend="italic">cabaret</hi>
<figure><caption>Edith Piaf</caption></figure>
<p>Fl-1935, Louis Leplée, il-manager tal-cabaret <hi rend="italic">Le Gerny's</hi> li qiegħed fix-Champs-Élysées, skopriha meta kienet tkanta fit-triq. Dak iż-żmien, Piaf kienet tkanta l-iżjed il-kanzunetti ta' Fréhel. Leplée għażillha "la Môme Piaf" bħala isem tal-palk; "piaf" bil-ġerg ta' Pariġi, tfisser "għasfur tal-bejt". U Édith kienet suċċess kbir! It-talenti u l-leħen straordinarju tagħha attiraw l-attenzjoni ta' ħafna, fosthom il-kompożitur Raymond Asso u l-ħabiba kbira u fidila tagħha futura Marguerite Monnot, kompożitur u pjanista virtuoso li kkumpanjatha matul il-karriera kollha tagħha u li kkomponitilha l-mużika ta' <hi rend="italic">Mon légionnaire</hi>, <hi rend="italic">Hymne à l'amour</hi>, <hi rend="italic">Milord</hi> u <hi rend="italic">Amants d'un jour</hi>. </p>
<p>Fl-1936, irrekordjat l-ewwel diska, <hi rend="italic">Les Mômes de la cloche</hi>, mat-tiketta Polydor u kellha suċċess immedjat. Imma f'April sabet 'il Leplée maqtul fid-dar tiegħu ta' Pariġi. Jidher li Leplée kien imdaħħal f'xi gangs tal-Pigalle. Édith inqabdet f'dan l-iskandlu u kellha tmur lura minn fejn ġiet fil-miżerja tal-kant fit-triq u fil-cabarets żgħar. </p>
<p>Reġgħet għamlet kuntatt ma' Raymond Asso (awtur ta' <hi rend="italic">Mon légionnaire</hi> u ta' <hi rend="italic">Fanion de la Légion</hi>), li sar in-namrat tagħha, ħadha f'idejh u ikkowċjaha biex issir kantanta professjonali tal-<ref target="https://mt.wikipedia.org/wiki/Music-hall">music-hall</ref>.</p>
Stilla tal-music-hall
<p>F'Marzu 1937, Édith bdiet il-karriera fil-<ref target="https://mt.wikipedia.org/wiki/Music-hall">music-hall</ref> fit-teatru ABC f'Pariġi, fejn immedjatament saret <hi rend="italic">star</hi> immensa tal-kanzunetta Franċiża, maħbuba mill-publiku u mxandra fuq ir-radju. </p>
<p>Bħala star tal-aħħar tas-snin tletin, Piaf ittrijumfat fil-Bobino kif ukoll fit-teatru f'<hi rend="italic">Le Bel Indifférent</hi> fl-1940, dramm f'att wieħed miktub speċjalment għaliha minn <ref target="https://mt.wikipedia.org/wiki/Jean_Cocteau">Jean Cocteau</ref> li hi interptretat b'suċċess kbir mal-attur Paul Meurisse. Imsieħba ma' Paul, ħadmet fil-film <hi rend="italic">Montmartre-sur-Seine</hi> ta' Georges Lacombe (1941). Waqt li kienu qegħdin jagħmlu dal-film  saret taf 'l Henri Contet, li sar, bħalma kienet saret Marguerite Monnot, wieħed mill-awturi li ġabilha l-fortuna. </p>
<p>Matul l-okkupazzjoni Ġermaniża, Édith, li kienet waqqgħet l-isem "La Môme Piaf" u saret "Édith Piaf", kompliet tagħti l-kunċerti u ma' beżgħetx minn-nazi: kienet tinterpreta l-kanzunetti f'sens doppju billi tuża l-kliem tal-imħabba biex tinkuraġġixi r-Reżistenza (<hi rend="italic">Tu es partout</hi>) u kienet ukoll tipproteġi l-artisti Lhud mill-minaċċja tal-milizzja u tal-Ġermaniżi.</p>
<p>Fl-1944, fil-Moulin Rouge, Édith iltaqgħet mal-kantant żagħżuġh tal-music-hall Yves Montand u din kienet imħabba mal-għajn il-qalb. Diġà famuża u adurata, hi ħadet ħsieb li trawmu fis-sengħa u l-ħajja ta' artista. Għenitu ħafna fl-iżvilupp tal-karriera tiegħu billi laqqgħatu ma' bosta nies importanti fid-dinja tal-ispettaklu ta' dak iż-żmien, bħal Joseph Kosma, Henri Crolla, Loulou Gasté, Jean Guigo, Henri Contet, Louiguy, Marguerite Monnot, Philippe-Gérard, Bob Castella, Francis Lemarque u oħrajn. </p>
<p>Dik is-sena miet missier Édith u s-sena ta' wara mietet ommha.</p>
<p>Fl-1945, Piaf mingħajr l-għajnuna ta' ħadd, kitbet il-versi ta' <hi rend="italic"><ref target="https://mt.wikipedia.org/wiki/La_Vie_en_rose">La Vie en rose</ref></hi> (li damet ma rrekordjatha sal-1946), l-iżjed kanzunetta popolari u famuża tagħha li daż-żmien saret klassika. Kienet taħdem ukoll fil-<ref target="https://mt.wikipedia.org/wiki/Comédie-Française">Comédie-Française</ref>.</p>
Karriera internazzjonali
<p>Fl-1948, meta kienet <ref target="https://mt.wikipedia.org/wiki/New_York">New York</ref> fuq tournée glorjuż kellha l-ikbar rumanza ta' ħajjitha mal-boxer Franċiż, Marcel Cerdan li kien joqgħod il-Marokk. Cerdan kien ħa l-kampjonat tad-dinja tal-boxing ta' piż medjan fit-2 ta' Settembru 1948, imbagħad miet f'inċident bl-ajruplan fit-28 ta' Ottubru 1949 fuq titjira Pariġi-New York, huwa u sejjer ħdejha. Mifnija bin-niket, Édith Piaf bdiet tieħu dożi qawwija ta' <ref target="https://mt.wikipedia.org/wiki/Morfina">morfina</ref>. B'tifkira tiegħu kantat <hi rend="italic">Hymne à l'amour</hi> li kellha suċċess kbir kif ukoll <hi rend="italic">Mon Dieu</hi>.</p>
<p>Fl-1951, l-awtur-kompożitur-kantant żagħżugħ <ref target="https://mt.wikipedia.org/wiki/Charles_Aznavour">Charles Aznavour</ref> sar il-<hi rend="italic">fac-totum</hi> tagħha: segretarju, xufier u konfident. Fid-29 ta' Lulju 1952, iżżewġet lill-kantant Franċiż Jacques Pills, u kellha bħala xhud l-attriċi <ref target="https://mt.wikipedia.org/wiki/Marlène_Dietrich">Marlène Dietrich</ref>, imma iddivorzjatu fl-1956.</p>
<p>Fl-1953, bdiet il-kura tad-diżintossikazzjoni u wara l-fama tagħha bħala star tal-music-hall infirxet mad-dinja kollha u b'mod partikulari mal-i<ref target="https://mt.wikipedia.org/wiki/Stati_Uniti">Stati Uniti</ref>. Kellha suċċess kbir fl-1956 fil-<ref target="https://mt.wikipedia.org/wiki/Carnegie_Hall">Carnegie Hall</ref> ta' New York, fejn kienet tidher regularment. </p>
<p>Kellha rumanza ma' Georges Moustaki, li varat f'karriera tal-kant. Miegħu kellha inċident serju bil-karozza fl-1958, li għamel agħar is-saħha ħażina tagħha u d-dependenza fuq il-morfina. Irrekordjat il-kanzunetta <hi rend="italic">Milord</hi>, li kitbet hi stess u li kienet waħda mill-ikbar suċċessi.</p>
<p>Fl-1959, Édith ħassha ħażin fuq il-palk waqt tournée f'New York. Kellha tagħmel bosta operazzjonijiet kirurġiċi u marret lura Pariġi fi stat miżeru u mingħajr Moustaki, li kien telaqha.</p>
<p>Fl-1961, fuq talba ta' Bruno Coquatrix, Édith Piaf tat serje ta' kunċerti fl-Olympia, Pariġi, li kien ħa jagħlaq minħabba problemi finanzjarji. Dawn il-kunċerti kienu fost l-iżjed memorabbli u komoventi tal-karriera tagħha. F'din is-sala preferita tagħha interpretat <hi rend="italic">Non, je ne regrette rien</hi>, kanzunetta li kitbilha Charles Dumont u li saret parti minnha. Edith salvat l-Olympia, imma bilkemm kellha saħħa tieqaf fuq saqajha jew tiċċaqlaq, u rnexxielha tkanta biss billi tieħu kwantità kbira ta' morfina. </p>
<p>Fid-9 ta' Ottubru 1962, meta kellha 47 sena, mifnija, marida u ddrogata, iżżewget lil Théo Sarapo, kantant gustuż żagħżugħ ta' 26 sena u kif stqarriet hi, xi minn daqqiet kien qisu "iben li qiegħed jieħu ħsieb ommu marida". Kantaw flimkien <hi rend="italic">À quoi ça sert l'amour?</hi></p>
<p>Fil-bidu tal-1963, irrekordjat l-aħħar kanzunetta: <hi rend="italic">L'Homme de Berlin</hi>.</p>
Il-Mewt
<figure><caption>Il-qabar ta' Édith Piaf fiċ-ċimiterju ta' Père-Lachaise ta' Pariġi</caption></figure>
<p>Édith Piaf mietet fl-10 ta' Ottubru 1963, Plascassier (raħal f'Grasse fl-Alpes-Maritimes) fl-età ta' 47 sena, mifnija mill-eċċessi tagħha, il-morfina u tbatijiet ta' ħajjitha kollha. Il-ġarr tal-katavru tagħha lejn Pariġi kien organizzat bil-moħbi u illegalment, u l-mewt tagħha tħabbret uffiċjalment fil-11 ta' Ottubru, Pariġi, l-istess jum tal-mewt ta' <ref target="https://mt.wikipedia.org/wiki/Jean_Cocteau">Jean Cocteau</ref>. Hemm xniegha li tgħid li Cocteau (li baqa' jikkorrespondi ma' Édith kontinwament) qatel ruħu b'idejh meta sema' bl-aħbar ta' mewtha. </p>
<p>Il-funeral sar fiċ-ċimiterju ta' Père-Lachaise, fejn inġabret folla immensa t'ammiraturi biex jagħtuha l-aħħar tislimiet. L-aħħar raġel tagħha, Théo Sarapo, li miet f'inċident bil-karozza fl-1970, hu midfun magħha.</p>
Diskografija
<list type="unordered"><item>1935: <hi rend="italic">Les Mômes de la Cloche</hi>, tiketta Polydor l-ewwel 78 tours irrekordjati minn Piaf. Direttur Artistiku: Jacques Cannetti</item>
<item>1954: <hi rend="italic">De l'accordéoniste à Milord </hi></item>
<item>1961: <hi rend="italic">Olympia 1961</hi></item></list>
Il-kanzunetti l-kbar tagħha
<list type="unordered"><item>1937: <hi rend="italic">Mon légionnaire</hi>, kliem ta' Raymond Asso u mużika ta' Marguerite Monnot</item>
<item>1940: <hi rend="italic">L'Accordéoniste</hi>, kliem u mużika ta' Michel Emer</item>
<item>1946: <hi rend="italic">Les Trois Cloches</hi> ma' Les Compagnons de la chanson, kliem u mużika ta' Jean Villard Gilles</item>
<item>1946: <hi rend="italic">La Vie en rose</hi>, kliem ta' Édith Piaf, mużika ta' Louiguy u Marguerite Monnot (non créditée)</item>
<item>1947: <hi rend="italic">Une chanson à trois temps</hi>, kliem u mużika ta' Anna Marly</item>
<item>1950: <hi rend="italic">Hymne à l'amour</hi>, kliem ta' Édith Piaf u mużika ta' Marguerite Monnot</item>
<item>1951: <hi rend="italic">Padam... Padam...</hi>, kliem ta' Henri Contet u mużika ta' Norbert Glanzberg</item>
<item>1952: <hi rend="italic">Mon manège à moi</hi>, kliem ta' Jean Constantin u mużika ta' Norbert Glanzberg</item>
<item>1954: <hi rend="italic">Sous le ciel de Paris</hi>, kliem ta' Jean Dréjac u mużika ta' Hubert Giraud, mill-film, <hi rend="italic">Sous le ciel de Paris</hi> ta' Julien Duvivier</item>
<item>1956: <hi rend="italic">L'Homme à la moto</hi>, adattament minn Jean Dréjac minn <hi rend="italic">Black Denim Trousers And Motorcycle Boots</hi> ta' Jerry Leiber &amp; Mike Stoller</item>
<item>1956: <hi rend="italic">Les Amants d'un jour</hi>, kliem ta' Claude Delécluse u Michelle Senlis, mużika ta' Marguerite Monnot</item>
<item>1957: <hi rend="italic">La Foule</hi>, kliem ta' Michel Rivgauche, kanzunetta ispirata minn <hi rend="italic">Que nadie sepa mi sufrir</hi> (xi drabi tissejjaħ <hi rend="italic">Amor de mis Amores</hi>), valz Peruvjan ta' oriġni Argentin, kliem originali ta' Enrique Dizeo u mużika ta' Ángel Cabral</item>
<item>1959: <hi rend="italic">Milord</hi>, kliem ta' Georges Moustaki u mużika ta' Marguerite Monnot</item>
<item>1960: <hi rend="italic">Non, je ne regrette rien</hi>, kliem ta' Michel Vaucaire u mużika ta' Charles Dumont (użata minn Johnny Hallyday għall-film <hi rend="italic">Sueurs</hi>)</item>
<item>1960: <hi rend="italic">Mon Dieu</hi>, kliem ta' Michel Vaucaire u mużika ta' Charles Dumont.</item>
<item>1962: <hi rend="italic">À quoi ça sert l'amour</hi>, kliem u mużika ta' Michel Emer</item></list>


X'qalu fuqha

<p><hi rend="bold">“</hi>Madame Édith Piaf hi ġenju. Hi inimitabbli. Qatt ma kien hawn bħal Édith Piaf, qatt ma se jkun hawn oħra bħala.<hi rend="bold">”</hi></p>
—<ref target="https://mt.wikipedia.org/wiki/Jean_Cocteau">Jean Cocteau</ref>
<p><hi rend="bold">“</hi>L-unika kelma li tista' tissostitwixxi l-kelma Pariġi hi l-kelma Piaf.<hi rend="bold">”</hi></p>
—<ref target="https://mt.wikipedia.org/wiki/Marlène_Dietrich">Marlène Dietrich</ref>
<p><hi rend="bold">“</hi>Leħnek hu r-ruħ ta' Pariġi...<hi rend="bold">”</hi></p>
—<ref target="https://mt.wikipedia.org/wiki/Marlène_Dietrich">Marlène Dietrich</ref>
<p><hi rend="bold">“</hi>Niftakar li kien minħabba Édith Piaf li Les Compagnons de la chanson, Eddie Constantine u Yves Montand bdew ikantaw.<hi rend="bold">”</hi></p>
—<ref target="https://mt.wikipedia.org/wiki/Georges_Perec">Georges Perec</ref>
Unuri
<list type="unordered"><item>Il-Musée Édith Piaf iddedikat għaliha, rue Crespin du Gast, Pariġi.</item>
<item>Il-kanzunetta <hi rend="italic">Hymne à l'amour</hi> hi l-bażi tal-film <hi rend="italic">Toutes ces belles promesses</hi> ta' Jean-Paul Civeyrac.</item>
<item>Il-15 l-<hi rend="italic">Improviżjoni</hi> tal-kompożitur Franċiż, Francis Poulenc, miktuba għall-pjanu fl-1960 <hi rend="italic">(Editions Salabert S.A.)</hi> f' <hi rend="italic"> Unur ta' Édith Piaf </hi>.</item></list>
Films li ħadmet fihom
<list type="unordered"><item>1936: <hi rend="italic">La Garçonne</hi> ta' Jean de Limur: bħala l-kantanta</item>
<item>1941: <hi rend="italic">Montmartre-sur-Seine</hi> ta' Georges Lacombe: bħala Lily</item>
<item>1946: <hi rend="italic">Étoile sans lumière</hi> ta' Marcel Blistène: bħala Madeleine</item>
<item>1948: <hi rend="italic">Neuf garçons, un cœur</hi> ta' Georges Friedland: bħala Christine</item>
<item>1952: <hi rend="italic">Paris chante toujours</hi> ta' Pierre Montazel: bħal hi stess</item>
<item>1954: <hi rend="italic">Boum sur Paris</hi> ta' Maurice de Canonge: bħal hi stess</item>
<item>1954: <hi rend="italic">Si Versailles m'était conté</hi> ta' Sacha Guitry: bħala tfajla li tkanta <hi rend="italic">Ça ira</hi></item>
<item>1954: <hi rend="italic">French Cancan</hi> ta' <ref target="https://mt.wikipedia.org/wiki/Jean_Renoir">Jean Renoir</ref>: Eugénie bħala Buffet</item>
<item>1959: <hi rend="italic">Les Amants de demain</hi> ta' Marcel Blistène: bħala Simone</item></list>
Fiċ-ċinema
<list type="unordered"><item>1974: <hi rend="italic">Piaf</hi> ta' Guy Casaril taħdem Brigitte Ariel fil-parti ta' Édith Piaf.</item>
<item>1983: <hi rend="italic">Édith u Marcel</hi> ta' Claude Lelouch, taħdem Évelyne Bouix.</item>
<item>1984: <hi rend="italic">Piaf</hi>, telefilm taħdem Jane Lapotaire.</item>
<item>1994: <hi rend="italic">Une brève rencontre: Édith Piaf</hi>, téléfilm ta' Michel Wyn, taħdem Sophie Arthur.</item>
<item>2007: <hi rend="italic">La Môme</hi> (jismu wkoll <hi rend="italic">La Vie En Rose</hi>) ta' Olivier Dahan, taħdem Marion Cotillard.</item></list>

Awtobijografija
<list type="unordered"><item>Édith Piaf, <hi rend="italic">Ma vie</hi> (oriġinarjament miktub fl-1958, 5 snin qabel mewtha). Verżjoni Ingliża: <hi rend="italic">The Wheel Of Fortune: The Autobiography of Edith Piaf</hi>  Peter Owen Publishers; <ref target="https://mt.wikipedia.org/wiki/Special:BookSources/0720612284">ISBN 0-7206-1228-4</ref></item>
<item>Édith Piaf and Simone Berteaut <hi rend="italic">Édith Piaf</hi> ippublikat Jannar 1982; <ref target="https://mt.wikipedia.org/wiki/Special:BookSources/2904106014">ISBN 2-904106-01-4</ref></item></list>
Kotba fuqha
<list type="unordered"><item>Denise Gassion u Robert Morcet, <hi rend="italic">Édith Piaf secrète et publique</hi>, Ergo press, Issy-les-Moulineaux, 1988.</item>
<item>Bernard Marchois, <hi rend="italic">Édith Piaf</hi>, TF1, Pariġi, 1995.</item>
<item>Marcel Cerdan jr., <hi rend="italic">Édith Piaf et moi</hi>, Flammarion, Pariġi, 2000.</item>
<item>Édith Piaf u Marcel Cerdan, <hi rend="italic">Moi pour toi - Lettres d'amour</hi>, Le Cherche Midi Editur, Pariġi, 2002.</item>
<item>Ginou Richer, <hi rend="italic">Mon amie Édith Piaf</hi>, Instantané, Pariġi, 2004, (ktieb awdjo minn għand <ref target="http://www.livrior.com/">Livrior</ref>).</item>
<item>Jacqueline Cartier-Hugues Vassal, <hi rend="italic">Edith et Thérèse, la Sainte et la Pécheresse</hi>, Ed. Anne Carrière</item></list>
Bijografiji
<p><hi rend="bold">Franċiż:</hi></p>
<list type="unordered"><item>Pierre Hiégel, <hi rend="italic">Édith Piaf</hi>,  de l'Heure, Monaco, 1962.</item>
<item>Simone Berteaut, <hi rend="italic">Piaf</hi>, Robert Laffont, Pariġi, 1969 (2 edizzjoni 1993).</item>
<item>William Laurent, <hi rend="italic">Édith Piaf</hi>, F. Loucrani, Collection Numéro 1, Pariġi, 1983.</item>
<item>Monique Lefèvre, <hi rend="italic">Piaf</hi>, Télérama Hors série n°47, Pariġi, 1993.</item>
<item>Marc Bonel u Danielle Bonel, <hi rend="italic">Édith Piaf, le temps d'une vie</hi>,  de Fallois, Pariġi, 1993.</item>
<item>Pierre Duclos u Georges Martin, <hi rend="italic">Piaf</hi>, Le grand livre du mois, Pariġi, 1993.</item>
<item>Dominique Grimault u Patrick Mahé, <hi rend="italic">Piaf-Cerdan: un hymne à l'amour, 1946-1949</hi>,  de la Seine, Pariġi, 1993.</item>
<item>Louis Valentin, <hi rend="italic">Piaf</hi>,  Plon, Pariġi, 1993.</item>
<item>André Larue, <hi rend="italic">Edith Piaf, l'amour toujours</hi>,  Michel Lafon, Pariġi, 1993.</item>
<item>Jean Noli, <hi rend="italic">Piaf secrète</hi>,  L'Archipel, Pariġi, 1993 (re-ed. 2003).</item>
<item>Pierre Duclos u Georges Martin, <hi rend="italic">Piaf, biographie</hi>,  du Seuil, Pariġi, 1995.</item>
<item>Sophie Troubac, <hi rend="italic">Edith Piaf, l'hymne à l'amour</hi>,  Sauret, Monaco, 1995.</item>
<item>Frédéric Perroud, <hi rend="italic">Marcel Cerdan-Edith Piaf: le bel amour</hi>,  Acropole, Pariġi, 1999.</item>
<item>Stan Cuesta (daħla ta' François Hadji-Lazaro), <hi rend="italic">Edith Piaf</hi>,  J'ai lu/Librio musique  nu 384, Pariġi, 2000, <ref target="https://mt.wikipedia.org/wiki/Special:BookSources/2290306398">ISBN 2-290-30639-8</ref></item>
<item>François Levy, <hi rend="italic">Passion Edith Piaf, la môme de Paris</hi>,  Textuel, Pariġi, 2003.</item>
<item>Jean-Dominique Brierre, <hi rend="italic">Edith Piaf: “Sans amour on n'est rien du tout</hi>  Pariġi, 2003.</item>
<item>David Lelait-Helo, <hi rend="italic">Sur un air ta' Piaf</hi>,  Payot, Pariġi, 2003.</item>
<item>Marcel Cerdan Jr., <hi rend="italic">Piaf u moi</hi>,  Flammarion, France, 2000.</item></list>
<p><hi rend="bold">Ingliż:</hi></p>
<list type="unordered"><item>Margaret Crosland, <hi rend="italic">Piaf</hi>,  Hodder and Stoughton, Londra, 1985.</item>
<item>David Bret <hi rend="italic">The Piaf Legend</hi>, Robson Books,Londra, 1988.</item>
<item>David Bret, <hi rend="italic">Piaf: A Passionate Life</hi> Robson Books, 1998, revised JR Books, 2007</item></list>
Ħoloq esterni
<list type="unordered"><item>(FR)  <ref target="http://www.lehall.com/galerie/piaf/">Les Conquêtes ta' Piaf</ref></item>
<item>(FR)  <ref target="http://piafedith.free.fr/">Sit fuq Édith Piaf</ref></item>
<item>(RU)  <ref target="http://www.edith-piaf.narod.ru/">Édith  Piaf</ref></item>
<item><ref target="http://edith-piaf.narod.ru/photo_Piaf.html">Ritratti ta' Édith Piaf</ref></item>
<item>(RU)  <ref target="http://edith-piaf.narod.ru/pesni.html">Kanzunetti ta' Édith Piaf songs</ref></item>
<item><ref target="http://www.little-sparrow.co.uk">Storja fotografika ta' Édith Piaf</ref></item>
<item><ref target="http://www.paroleslyrics.net/index.php?title=Tu_Es_Partout_-_Edith_Piaf">Tu Es Partout (Traduzzjoni Ingliża)</ref></item>
<item><ref target="http://www.purepiaf.com/"><hi rend="italic">Pure Piaf</hi>, Vetrina mużikali tal-mużika u l-ħajja ta' Edith Piaf, miktuba minn Alex Ryer fl-2006</ref></item>
<item><ref target="http://www.paris.org/Musees/Piaf/info.html">Mużew Édith Piaf, Pariġi</ref></item>
<item>(RU)  <ref target="http://www.frmusique.ru/texts/p/piaf_edith/piaf.htm">Versi tal-kanzunetti</ref></item>
<item><ref target="http://www.edithpiafmovie.com/">La Vie En Rose/La Môme – Sit uffiċjali tal-film</ref></item>
<item><ref target="http://www.youtube.com/watch?v=g-WvHNIBe54">Édith Piaf Piaf - Une chanson à trois temps</ref> fuq <ref target="https://mt.wikipedia.org/wiki/YouTube">YouTube</ref></item></list>
</text></body></html>