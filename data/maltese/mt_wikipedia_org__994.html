<html><body><text id="wikipedia_mt_wikipedia_org__994.html" ns="0" revid="243077" sourceurl="https://mt.wikipedia.org/wiki/Blogg" title="Blogg" type="wikipedia">Blogg
<p>Il-fenomenu tal-hekk imsejħa bloggs (<hi rend="italic">blogs</hi> bl-Ingliż) huwa pjuttost riċenti, fejn dan il-mezz ta' komunikazzjoni qed jiġi kkunsidrat minn ħafna bħala s-soluzzjoni għall-vojt li tħalli l-medja tradizzjonali. Il-blogg innifsu m'huwa xejn ħlief tip ta' sit f'format ta' ġurnal/djarju, fejn l-aħħar kitbiet jidhru fil-quċċata filwaqt li dawk iktar antiki jiġu arkivjati. Il-fenomenu tal-bloggs jaf l-għeruq tiegħu l-Amerika, fejn ħa spinta partikolari fl-aħħar elezzjonijiet presidenzjali Amerikani meta delegazzjoni ta' bloggers kienet mistiedna ssegwi mill-viċin l-andament tal-kampanja elettorali.</p>
<p>Il-blogg jikkonsisti f'serje ta' kitbiet, magħrufa ahjar bħala <hi rend="italic">posts</hi>, li jikteb perjodikament l-awtur. Ħafna mill-bloggs jippermettu li l-qarrejja jħallu l-kummenti tagħhom u jirreaġixxu għal dak li ntqal fil-kitba oriġinali. Hija użanza popolari ħafna wkoll li diversi kitbiet jiġu kkwotati fil-bloggs tal-qarrejja nnifishom, biex b'hekk jagħmlu l-kummentarju fil-bloggs rispettivi tagħhom minflok ma jħallu l-kumment fil-blogg fejn ġiet diskussa t-tema partikolari l-ewwel darba.</p>
<p>Blogg ħafna drabi jinkludi wkoll lista ta' bloggs oħrajn li l-awtur iħobb jaqra (magħrufa bħala <hi rend="italic">blogroll</hi>) u wkoll, generalment, xi informazzjoni dwar l-awtur nnifsu li tinstab fil-profil tiegħu. </p>
<p>Jeżistu primarjament żewġ tipi ta' bloggs: dawk b'kontenut simili għal djarju fejn l-awtur (magħruf aħjar bħala "il-blogger") jikteb dwar ħajtu, kif ukoll dawk il-bloggs fejn l-awtur jikteb dwar temi u suġġetti partikolari, fosthom il-politika.</p>
<p>Is-suċċess preżenti tal-bloggs jaf il-bidu tiegħu bil-furur li kien hawn internazzjonalment fl-2004 (fejn fiha l-espansjoni tal-bloggosfera kienet waħda mir-revelazzjonijiet tas-sena), għalkemm lokalment din l-isplużjoni ta' popolarita' saret notevoli aktar tard fl-ewwel ftit xhur tal-2005. Il-<ref target="https://mt.wikipedia.org/wiki/Bloggosfera">bloggosfera</ref> Maltija bdiet tikber bilmod il-mod hekk kif ħafna Maltin bdew joħolqu l-blogg tagħhom. Waħda mill-kawżiet ta' dan kien blogg ġdid bl-isem ta' "<ref target="http://www.maltamedia.net/wt/">Wired Temples</ref>", miktub minn Robert Micallef, fejn fih l-awtur jagħmel sforz sabiex jiskopri u jikteb dwar bloggs ġodda fil-<ref target="https://mt.wikipedia.org/wiki/Bloggosfera">bloggosfera</ref> lokali.</p>
<p>Hemm ħafna diskussjonijiet għaddejjin fuq l-etika u d-drittijiet tal-bloggers, li huma magħrufa li ma tantx jaħsbuha darbtejn qabel jgħidu dak li jħossu. Parzjalment, dan iseħħ minħabba l-liberta' li l-internet jippermetti, kif ukoll minħabba l-fatt li s-sid tal-blogg ikun qed jikteb liberament mill-pożizzjoni tiegħu, għall-kuntlarju tal-ġurnalisti li jkunu qegħdin jiktbu f'isem aġenzija tal-medja tradizzjonali u allura jkunu obbligati li josservaw ċertu etika. Blogger, mill-banda l-oħra, għandu l-liberta' li jaffronta kwalunkwe tema bi kliem iċ-ċittadin fit-triq, ħafna drabi mingħajr ir-restrizzjoni tal-korrettezza politika li ġurnalist għandu d-dmir li josserva.</p>
<p>It-teknoloġija tal-bloggs imxiet ħafna 'l quddiem, u wieħed ma jridx iħalli barra teknoloġiji relatati li jimxu id f'id mal-bloggs, fosthom l-<ref target="https://mt.wikipedia.org/wiki/RSS">RSS</ref>. Il-fenomenu tal-bloggs qajjem ukoll kuxjenza dwar aspetti ohra tal-internet, fosthom ċertu standard ta' kumpatibbilita' bejn is-siti. Wieħed hawnhekk isemmi l-importanza tal-<ref target="https://mt.wikipedia.org/wiki/XHTML">XHTML</ref>. Ħafna bloggs saru b'hekk il-kanvas artistiku għal xi bloggers li jehdew japplikaw il-kreattivita' tagħhom sabiex jikkreaw diżinji u formati personalizzati għall-bloggs tagħhom, billi jużaw l-imsemmija standards ġodda.</p>
Servizzi u Sistemi
Siti li jipprovdu s-servizz ta' bloggs b'xejn
<list type="unordered"><item><ref target="http://www.blogger.com/">http://www.blogger.com/</ref> Popolari ħafna mal-bloggers lokali, dan is-servizz hu mmexxi mill-<ref target="https://mt.wikipedia.org/wiki/Google">Google</ref></item>
<item><ref target="http://www.wordpress.com/">http://www.wordpress.com/</ref></item>
<item><ref target="http://spaces.msn.com/">http://spaces.msn.com/</ref> Servizz ta' bloggs imniedi riċentament mill-<ref target="https://mt.wikipedia.org/wiki/Microsoft">Microsoft</ref></item></list>
Glussarju u referenza għal diversi sistemi u servizzi ta' bloggs
<list type="unordered"><item><ref target="http://www.ojr.org/ojr/stories/050714gardner/">Time to check: Are you using the right blogging tool? --- Revista Ġurnalistika ta' <hi rend="italic">University of Southern California</hi> - (USC Annenberg Online Journalism Review)</ref></item></list>
Bloggs Maltin
Indiċi ta' bloggs:
<list type="unordered"><item><ref target="http://www.aboutmalta.com/INTERNET/BLOGS/">http://www.aboutmalta.com/INTERNET/BLOGS/</ref> L-iktar lista komprensiva ta' bloggs li għandhom x'jaqsmu ma' Malta</item>
<item><ref target="http://www.maltanetworkresources.com/modules/maltadir/viewcat.php?cid=147">http://www.maltanetworkresources.com/modules/maltadir/viewcat.php?cid=147</ref> Bloggs Maltin jew dwar Malta.</item></list>

Għażla ta' Bloggs bil-Malti:
<list type="unordered"><item><ref target="http://xifer.blogspot.com/">Xifer: Il-blogg mit-truf</ref> — Il-blogg fejn oriġinat il-kelma Maltija "blogg" għal <hi rend="italic">blog</hi> bl-Ingliż</item>
<item><ref target="http://xemx.blogspot.com/">Xemx, Wisq Sabiħa</ref> — Il-blogg tal-kittieb <ref target="https://mt.wikipedia.org/wiki/Ġużè_Stagno">Ġużè Stagno</ref></item></list>

Għażla ta' Bloggs bl-Ingliż:
<list type="unordered"><item><ref target="http://akkuza.blogspot.com">J'Accuse</ref> — Blogg aġġornat kuljum minn Dr Jacques René Zammit. Jittratta diversi temi politiċi, attwali u wkoll ta' nostalġija.</item>
<item><ref target="http://www.tonisant.com/blog/">Toni Sant</ref> — Il-blogg ta' Dr. <ref target="https://mt.wikipedia.org/wiki/Toni_Sant">Toni Sant</ref> li jista' jiġi kkunsidrat bħala wiehed mill-pijunieri tal-bloggs fix-xena lokali.</item>
<item><ref target="http://www.lostinthought.ws/blog">Lost in Thought</ref> — Dan il-blogg miżmum minn <ref target="https://mt.wikipedia.org/wiki/Sharon_Spiteri">Sharon Spiteri</ref>, ko-fundatriċi ta' <ref target="http://www.tabellina.com">Tabellina</ref>, inbeda f'Ottubru 2003 f'Cardiff ġewwa Wales bħala esperiment fuq l-effett li jħalli l-idea ta' qarrej anonimu/fittizju fuq il-kittieb anonimu. F'Jannar 2005 ħa l-forma preżenti fejn fil-parti l-kbira tieghu sar janalizza elementi tas-soċjeta' kontemporanja Maltija.</item>
<item><ref target="http://dmaxmalta.blogspot.com">dmax</ref> — Miktub minn Ray de Bono, dan il-blogg jittratta aħbarijiet u ġrajjiet kurrenti, u jħeġġeġ nies (kemm Maltin u barranin) b'opinjonijiet diversi sabiex jesprimu l-ideat tagħhom liberament fir-rigward tat-temi ttrattati.</item></list>
Blogger Templates
<list type="unordered"><item><ref target="http://myblogspottemplates.blogspot.com/">myBlogspotTemplates </ref></item>
<item><ref target="http://myxmltemplates.blogspot.com/">MyXMLTemplates</ref></item></list>
<list type="unordered"><item><ref target="http://summertemplates.blogspot.com/">SummerTemplates</ref></item>
<item><ref target="http://autumntemplates.blogspot.com/">Autumn Templates</ref></item>
<item><ref target="http://wintertemplates.blogspot.com/">WinterTemplates</ref></item></list>
<list type="unordered"><item><ref target="http://christmastemplates.blogspot.com/">ChristmasTemplates</ref></item></list></text></body></html>