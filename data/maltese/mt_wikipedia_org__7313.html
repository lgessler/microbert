<html><body><text id="wikipedia_mt_wikipedia_org__7313.html" ns="0" revid="250625" sourceurl="https://mt.wikipedia.org/wiki/Libanu_fil-Festival_tal-Eurovision" title="Libanu fil-Festival tal-Eurovision" type="wikipedia">Libanu fil-Festival tal-Eurovision
<p>Il-<hi rend="bold"><ref target="https://mt.wikipedia.org/wiki/Libanu">Libanu</ref></hi> qatt ma pparteċipa fil-<ref target="https://mt.wikipedia.org/wiki/Festival_tal-Eurovision">Festival tal-Eurovision</ref>. L-istazzjon <ref target="https://mt.wikipedia.org/wiki/Télé_Liban">Télé Liban</ref> kien mistenni li jidebbutta f'dan il-konkors fl-<ref target="https://mt.wikipedia.org/wiki/Festival_tal-Eurovision_2005">edizzjoni tal-2005</ref> bil-kanzunetta "Quand tout s'enfuit" kantata minn <ref target="https://mt.wikipedia.org/wiki/Aline_Lahoud">Aline Lahoud</ref>, imma irtiraw minħabba liġijiet tal-Libanu li jabolixxu x-xandir ta' kontenut <ref target="https://mt.wikipedia.org/wiki/Iżrael">Iżraeljan</ref>.</p>
Għażla interna
<p>Nhar il-21 ta' Ottubru, 2004, Ibrahim El Khoury, direttur ġenerali ta' <ref target="https://mt.wikipedia.org/wiki/Télé_Liban">Télé Liban</ref>, stqarr li l-Libanu kienu lesti biex jiddebutaw fil-<ref target="https://mt.wikipedia.org/wiki/Festival_tal-Eurovision_2005">Festival tal-Eurovision 2005</ref> fi <ref target="https://mt.wikipedia.org/wiki/Kjiv">Kjiv</ref>, fl-<ref target="https://mt.wikipedia.org/wiki/Ukrajna">Ukrajna</ref>.<ref target="https://mt.wikipedia.org/wiki/Il-Paġna_prinċipali#cite_note-tħabbira-1">[1]</ref> Fit-3 ta' Novembru, ġie mħabbar li <ref target="https://mt.wikipedia.org/wiki/Aline_Lahoud">Aline Lahoud</ref> kienet se tkun il-kantanta waqt li fi Frar ta' wara ġiet imħabbra l-kanzunetta "Quand tout s'enfuit", kantata bil-Franċiż u miktuba minn Jad Rahbani u Romeo Lahoud. </p>
Irtirar
<p>Nhar il-15 ta' Diċembru, Télé Liban ħabbar li minħabba diffikultajiet finanzjarji kellhom jirtiraw mill-kompetizzjoni,<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u ċaħdu rapporti li din id-deċiżjoni kien minħabba kunflitti politiċi mal-Iżrael. Madanakollu, ħamest ijiem wara, il-<ref target="https://mt.wikipedia.org/wiki/European_Broadcasting_Union">European Broadcasting Union</ref> (EBU) laħqu qbil ma' Télé Liban u l-Libanu tpoġġa fuq il-lista uffiċjali tal-parteċipanti.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>F'Marzu tal-2005, is-sit elettroniku tal-Eurovision tal-Libanu ma niżlitx lill-Iżrael bħala parteċipant. Wara li l-EBU saqsew lil Télé Liban biex jisolvu din il-kwistjoni fi żmien ta' 24 siegħa jew inkella jiġu skwalifikati. Is-sit, minflok, neħħa l-lista u biddliha ma' paġna b'ħolqa lejn is-sit uffiċjali tal-Eurovision.<ref target="https://mt.wikipedia.org/wiki/Il-Paġna_prinċipali#cite_note-ESCToday-4">[4]</ref></p>
<p>Aktar tard dak ix-xahar, l-EBU staqsiet lil Télé-Liban biex tassigura li huma kienu se jxandru l-festival kollu, inkluża l-kanzunetta Iżraeljana, mingħajr ebda interuzzjoni. Télé-Liban ma ggarantiex din ir-rikjesta, u b'hekk, fit-18 ta' Marzu, 2005, tħabbret l-irtirar tal-Libanu mill-konkors. Il-leġislatura tal-Libanu tipprojbixxi x-xandir ta' kontenut Iżraeljan fuq it-televiżjoni.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Minn mindu Télé-Liban irtira tliet xhur wara d-data ta' skadenza għall-applikazzjoni, l-istazzjoni ġie penalizzat, fejn tilef is-somma għall-parteċipazzjoni u ngħata sospensjoni ta' tliet snin.<ref target="https://mt.wikipedia.org/wiki/Il-Paġna_prinċipali#cite_note-ESCToday-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-ESCToday1-6">[6]</ref></p>
Fil-futur
<p>Minħabba s-sospensjoni ta' tliet snin li ngħata, Télé Liban ma setax jidħol fil-Eurovision sal-edizzjoni tal-<ref target="https://mt.wikipedia.org/wiki/Festival_tal-Eurovision_2009">2009</ref>.<ref target="https://mt.wikipedia.org/wiki/Il-Paġna_prinċipali#cite_note-ESCToday1-6">[6]</ref></p>
<p>Fl-2007, il-kantant imwieled il-Libanu, <ref target="https://mt.wikipedia.org/wiki/Mika">Mika</ref>, stqarr li kien interessat li jidħol fil-konkors fl-2008 f'isem il-Libanu, għal wieħed mill-istazzjonijiet televiżi l-oħra li ma kienux qegħdin iservu sospensjoni, bħal <ref target="https://mt.wikipedia.org/wiki/Lebanese_Broadcasting_Corporation">Lebanese Broadcasting Corporation</ref> (LBC) jew <ref target="https://mt.wikipedia.org/wiki/Future_Television">Future Television</ref>, li wieħed minnhom jista' jissiebaħ mal-EBU.<ref target="https://mt.wikipedia.org/wiki/Il-Paġna_prinċipali#cite_note-ESCToday1-6">[6]</ref></p>
</text></body></html>