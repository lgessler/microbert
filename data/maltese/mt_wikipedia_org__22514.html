<html><body><text id="wikipedia_mt_wikipedia_org__22514.html" ns="0" revid="271442" sourceurl="https://mt.wikipedia.org/wiki/Charles_J._Scicluna" title="Charles J. Scicluna" type="wikipedia">Charles J. Scicluna
<p>L-Isqof <hi rend="bold">Charles Jude Scicluna</hi> (Toronto, il-Kanada, 15 ta’ Mejju 1959) huwa l-Arċisqof ta' <ref target="https://mt.wikipedia.org/wiki/Malta">Malta</ref> u membru fil-<ref target="https://mt.wikipedia.org/wiki/Kongregazzjoni_għad-Duttrina_tal-Fidi">Kongregazzjoni għad-Duttrina tal-Fidi</ref>. Huwa nħatar Arċisqof ta' Malta minn Papa Franġisku fis-27 ta' Frar 2015.</p>
<p>Bin Emanuel u Maria Carmela mwielda Falzon, Charles Jude wasal mal-familja tiegħu Malta fl-1960 u għal diversi snin kien joqgħod Ħal Qormi sakemm mar joqgħod Ħal Lija fl-1976. </p>
Studji
<p>Ħa l-edukazzjoni tiegħu fl-Iskola Primarja San Sebastjan, Ħal Qormi, fl-Iskola Teknika San Ġużepp, Raħal Ġdid u fil-Kulleġġ Saint Edward’s, fil-Kottonera. Daħal għal kors tal-liġi fl-<ref target="https://mt.wikipedia.org/wiki/Università_ta'_Malta">Università ta' Malta</ref> fl-1976 u iggradwa avukat fl-1984.  Wara l-formazzjoni meħtieġa fis-Seminarju Maġġuri u l-Liċenzjat fit-Teoloġija Pastorali mill-Fakultà tat-Teoloġija, Tal-Virtù, ġie ordnat saċerdot mill-Arċisqof ta’ Malta, Mons. <ref target="https://mt.wikipedia.org/wiki/Ġużeppi_Mercieca">Ġużeppi Mercieca</ref>, fil-11 ta’ Lulju <ref target="https://mt.wikipedia.org/wiki/1986">1986</ref>.</p>
<p>Fl-istess sena Mons. Scicluna ntbagħat jistudja id-Dritt Kanoniku ġewwa l-Pontificia Università Gregoriana, f’Ruma u kiseb id-Dottorat fid-Dritt Kanoniku bi speċjalizazzjoni fil-Ġurisprudenza fl-<ref target="https://mt.wikipedia.org/wiki/1991">1991</ref>.</p>
Ħidma fil-Knisja
<p>Wara l-istudji f’Ruma Mons Scicluna ħadem fuq it-Tribunal Metropolitan ta’ Malta bhala Difensur taż-Żwieg u kien
ukoll lecturer fit-Teoloġija Pastorali u fid-Dritt Kanoniku fl-Università ta’ Malta.  Wettaq
ħidma pastorali fil-parroċċi ta’ Ħ’Attard, San Girgor, Sliema, u fl-Iklin, Lija. Kien Viċi-Rettur tas-Seminarju Maġġuri bejn l-1994 u l-1<ref target="https://mt.wikipedia.org/wiki/995">995</ref>.</p>
<p>Fl-<ref target="https://mt.wikipedia.org/wiki/1995">1995</ref> ġie msejjaħ biex jaħdem fil-Vatikan fuq it-Tribunal Suprem tas-Sinjatura Apostolika bħala Promotur tal-Ġustizzja Sostitut.  </p>
<p>Fl-<ref target="https://mt.wikipedia.org/wiki/1996">1996</ref> ġie nominat Postulatur fil-kawza tal-beatifikazzjoni u tal-kanonizzazjoni ta’ Dun Ġorġ Preca. </p>
<p>F’Ottubru <ref target="https://mt.wikipedia.org/wiki/2002">2002</ref> Mons. Scicluna inħatar Promotur tal-Gustizzja fil-Kongregazzjoni tad-Duttrina tal-Fidi bil-mandat li jinvestiga u jkun prosekutur fuq il-każi l-iżjed gravi riżervati lill-Kongregazzjoni. Vjaġġa ħafna biex jagħti seminars dwar il-protezzjoni tal-minuri f’diversi komunitajiet lokali fl-<ref target="https://mt.wikipedia.org/wiki/Ewropa">Ewropa</ref>, fl-<ref target="https://mt.wikipedia.org/wiki/Asja">Asja</ref>, fl-<ref target="https://mt.wikipedia.org/wiki/Afrika">Afrika</ref>, fl-<ref target="https://mt.wikipedia.org/wiki/Amerika">Amerika</ref> u fl-<ref target="https://mt.wikipedia.org/wiki/Awstralja">Awstralja</ref>.</p>
<p>Mons. Scicluna kien lecturer fil-proċedura penali fil-Pontificia Università Gregoriana u kien jgħin bħala kappillan tas-Sorijiet ta’ Santa Briġida (Piazza Farenese, Ruma) u bħala konfessur fil-Venerabbli Kulleġġ Ingliż. </p>
Isqof
<figure><caption>Stemma</caption></figure>
<p>Fl-24 ta' Novembru <ref target="https://mt.wikipedia.org/wiki/2012">2012</ref> huwa kien ikkonsagrat Isqof mill-Arċisqof <ref target="https://mt.wikipedia.org/wiki/Pawlu_Cremona">Pawlu Cremona</ref>. Huwa Isqof Titulari ta' Leone, u Isqof Awżiljarju ta' Pawlu Cremona. </p>
<p>Sitt ijiem wara huwa ntgħażel mill-Vatikan biex jagħmel ħames snin oħra fil-Kongregazzjoni għad-Duttrina tal-Fidi. </p>
<p>F'April 2014 tqabbad mill-Vatikan biex jiġbor ix-xhieda tal-kleru f'allegati abbużi li saru fid-djoċesi Skoċċiża ta' St Andrews and Edinburgh. </p>
<p>Fit-18 ta' Ottubru 2014, inħatar Amministratur Appostoliku minn Papa Franġisku, responsabbli mit-tmexxija tal-Arċidjocesi sakemm jinħatar Arċisqof ġdid wara r-riżenja ta' Mons. Pawlu Cremona.</p>
<p>F'Jannar 2015, inħatar President ta’ Kulleġġ Speċjali fi ħdan il-Vatikan li se jistudja l-appelli dwar offiżi serji minn reliġjużi. Il-Kulleġġ immexxi mill-Isqof Scicluna se jkollu erba' Kardinali u żewġ Isqfijiet bħala membri, li se jistudjaw l-appelli imressqa quddiem il-Kongregazzjoni għad-Duttrina tal-Fidi.  </p>
Arċisqof
<p>Huwa nħatar Arċisqof ta' Malta minn Papa Franġisku fis-27 ta' Frar 2015. Huwa għamel l-Ingress solenni tiegħu fil-Katidral tal-Imdina fil-21 ta' Marzu 2015.</p>
<p>L-Isqof Scicluna jidher spiss fuq it-televiżjoni Maltija u xi drabi anke dik barranija u għandu blogg. B'differenza miż-żewġ predeċessuri tiegħu, huwa jesprimi ruħu fuq diversi temi. Fir-Referendum tal-Kaċċa tal-2015 huwa esprima l-fehma tiegħu kontra l-kaċċa fir-rebbiegħa. Fil-kwistjoni tal-Iskema proposta mill-Gvern fejn barranin jixtru ċ-ċittadinanza huwa wera wkoll in-nuqqas ta' qbil tiegħu.</p>
</text></body></html>