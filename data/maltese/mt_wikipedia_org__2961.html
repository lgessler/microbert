<html><body><text id="wikipedia_mt_wikipedia_org__2961.html" ns="0" revid="270506" sourceurl="https://mt.wikipedia.org/wiki/Maria_Grech_Ganado" title="Maria Grech Ganado" type="wikipedia">Maria Grech Ganado


<p><hi rend="bold">Maria Grech Ganado</hi>  (<ref target="https://mt.wikipedia.org/wiki/Ħal_Lija">Ħal Lija</ref>, <ref target="https://mt.wikipedia.org/wiki/1943">1943</ref>) hi poetessa bilingwi (Malti u Ingliż) Maltija.</p>
<p>Hija bint Dr Walter Ganado u għalhekk neputija ta' Dr <ref target="https://mt.wikipedia.org/wiki/Herbert_Ganado">Herbert Ganado</ref>, l-awtur ta' <hi rend="italic">Rajt Malta Tinbidel</hi>. Biex titħabbar it-twelid ta' Maria lil Dr Herbert Ganado li kien internat inġustament fl-Uganda, peress li ma setgħux jibagħtulu telegrammi, minflok bagħtulu lira f'isem Maria u fehem li kienet twieldet l-ewwel neputija tiegħu. </p>
<p>Studjat fl-universitajiet ta' <ref target="https://mt.wikipedia.org/wiki/Università_ta'_Malta">Malta</ref>, <ref target="https://mt.wikipedia.org/wiki/Università_ta'_Cambridge">Cambridge</ref> u <ref target="https://mt.wikipedia.org/wiki/Università_ta'_Heidelberg">Heidelberg</ref>. Kienet l-ewwel mara Maltija li nħatret full-time lecturer fl-Università ta' Malta fl-<ref target="https://mt.wikipedia.org/wiki/1971">1971</ref>. Iżżewġet fl-<ref target="https://mt.wikipedia.org/wiki/1972">1972</ref> lil <ref target="https://mt.wikipedia.org/wiki/Louis_Grech">Louis Grech</ref> u għandha tlett itfal, fosthom <ref target="https://mt.wikipedia.org/wiki/Xandru_Grech">Xandru Grech</ref>. Fl-<ref target="https://mt.wikipedia.org/wiki/1995">1995</ref>, wara waqfa ta' iżjed minn 20 sena, reġgħet bdiet tgħallem sakemm irtirat fi Frar tal-<ref target="https://mt.wikipedia.org/wiki/2003">2003</ref>. </p>
<p>Maria hija poetessa bilingwi; tikteb kemm bl-<ref target="https://mt.wikipedia.org/wiki/Lingwa_Ingliża">Ingliż</ref> u bil-<ref target="https://mt.wikipedia.org/wiki/Lingwa_Malti">Malti</ref>. Il-poeżiji Ingliżi tagħha ġew ippubblikati f'rivisti prestiġjużi fl-<ref target="https://mt.wikipedia.org/wiki/Ingilterra">Ingilterra</ref> u l-<ref target="https://mt.wikipedia.org/wiki/Awstralja">Awstralja</ref>. Ħarġet erbgħa ġabriet ta' poeżiji bil-Malti, <hi rend="italic"><ref target="https://mt.wikipedia.org/wiki/Iżda_Mhux_Biss">Iżda Mhux Biss</ref></hi> (1999), li rebaħ il-Premju Letterarju fis-sena 2000, <hi rend="italic"><ref target="https://mt.wikipedia.org/wiki/Skond_Eva">Skond Eva</ref></hi> (2001) u <hi rend="italic"><ref target="https://mt.wikipedia.org/wiki/Fil-Ħofra_Bejn_Spallejha">Fil-Ħofra Bejn Spallejha</ref></hi> (2005) u <hi rend="italic">Taħt il-Kpiepel t'Għajnejja</hi> (2014). Uħud mill-poeżiji tagħha jidhru wkoll f'antoloġiji Maltin kif ukoll Taljani, Franċiżi, Spanjoli, Litwani, Ceki u oħrajn . Fis-sena 2000 ingħatat il-<ref target="https://mt.wikipedia.org/wiki/Midalja_għall-Qadi_tar-Repubblika">Midalja għall-Qadi tar-Repubblika</ref>. Grech Ganado kitbet ukoll poeżija ferm populari li jisimha <ref target="https://mt.wikipedia.org/wiki/Jum_San_Valentin"><hi rend="italic">Jum San Valenti</hi>n</ref>. Din il-poeżija hija ddedikata lill-maħbub tagħha li ttradiha u hi kellha ssofri ċerti konsegwenzi minħabba dan it-tradiment. <ref target="https://mt.wikipedia.org/wiki/Jum_San_Valentin">Jum San Valentin</ref> hija poeżija li bħalissa hawn ħafna studenti li qegħdin jitgħallmuha fl-iskejjel sekondarji. Monografija tal-poeżiji tagħha hi studjata wkoll għal-Livell Avvanzat tal-Matsec.</p>
Bibljografija
<list type="unordered"><item><hi rend="italic"><ref target="https://mt.wikipedia.org/wiki/Iżda_Mhux_Biss">Iżda Mhux Biss</ref></hi>, 1999</item>
<item><hi rend="italic"><ref target="https://mt.wikipedia.org/wiki/Skond_Eva">Skond Eva</ref></hi>, 2001</item>
<item><hi rend="italic"><ref target="https://mt.wikipedia.org/wiki/Ribcage">Ribcage</ref></hi>, 2001</item>
<item><hi rend="italic"><ref target="https://mt.wikipedia.org/wiki/Fil-Ħofra_Bejn_Spallejha">Fil-Ħofra Bejn Spallejha</ref></hi>, 2005</item>
<item><hi rend="italic"><ref target="https://mt.wikipedia.org/wiki/Cracked_Canvas">Cracked Canvas</ref></hi>, 2005</item>
<item><hi rend="italic"><ref target="https://mt.wikipedia.org/wiki/Memory_Rap">Memory Rap</ref></hi>, 2005</item>
<item><hi rend="italic">Taħt il-Kpiepel t'Għajnejja</hi>, 2014</item>
<item><hi rend="italic">Framed</hi>, 2018</item></list>
</text></body></html>