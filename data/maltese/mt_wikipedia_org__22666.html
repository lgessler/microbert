<html><body><text id="wikipedia_mt_wikipedia_org__22666.html" ns="0" revid="274285" sourceurl="https://mt.wikipedia.org/wiki/Mark_A._Sammut" title="Mark A. Sammut" type="wikipedia">Mark A. Sammut
<p><hi rend="bold">Mark A. Sammut</hi> (twieled fit-2 ta' Ottubru 1973) huwa <ref target="https://mt.wikipedia.org/wiki/Kittieb">kittieb</ref> <ref target="https://mt.wikipedia.org/wiki/Malta">Malti</ref>.</p>
Ħajja bikrija
<p>Bin il-kittieb <ref target="https://mt.wikipedia.org/wiki/Frans_Sammut">Frans Sammut</ref> u Catherine <hi rend="italic">née</hi> Cachia, Mark A. Sammut twieled fl-1973 f'<ref target="https://mt.wikipedia.org/wiki/Malta">Malta</ref>. Studja fl-Iskola Santa Monika, fil-Kulleġġ Stella Maris, fil-Liċeo Vassalli, u fil-Liċeo GF Abela.</p>
<p>Kompla jistudja fl-<ref target="https://mt.wikipedia.org/wiki/Università_ta'_Malta">Università ta' Malta</ref> (liġi u traduzzjoni) u f'dik ta' <ref target="https://mt.wikipedia.org/wiki/Università_ta'_Londra">Londra</ref> – fil-<ref target="https://mt.wikipedia.org/wiki/University_College_(Londra)">University College</ref> (storja tad-dritt u teorija tad-dritt) u fil-<ref target="https://mt.wikipedia.org/wiki/London_School_of_Economics">London School of Economics</ref> (management u soċjoloġija storika) – u fl-<ref target="https://mt.wikipedia.org/wiki/Università_ta'_Oxford">Università ta' Oxford</ref> (studji storiċi).</p>
Attività politika u ċivika
<figure><caption>Mark A. Sammut flimkien mal-President tal-Latvja, <ref target="https://mt.wikipedia.org/wiki/Vaira_Vīķe-Freiberga">Vaira Vīķe-Freiberga</ref>, fl-2004.</caption></figure>
<p>Sammut kien kunsillier lokali f'<ref target="https://mt.wikipedia.org/wiki/Ħaż-Żebbuġ">Ħaż-Żebbuġ</ref> (1993–1996),<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Membru tal-Bord tal-Koperattivi (1997–1998), Segretarju tal-Kunsill Notarili (2000–2003), Konslu Onorarju tal-<ref target="https://mt.wikipedia.org/wiki/Latvja">Latvja</ref> (2001–2006),<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u President tal-Għaqda tal-Malti fl-Università (2007–2009).</p>
<p>Sammut kien politikament attiv bejn l-1993 u l-2003; mill-1996 'il quddiem fi ħdan il-<ref target="https://mt.wikipedia.org/wiki/Partit_Laburista_(Malta)">Partit Laburista</ref>. Kellu rwol prominenti fil-kampanja elettorali tal-2003. Fl-2005, kien ġie akkużat mill-ġurnalista <ref target="https://mt.wikipedia.org/wiki/Daphne_Caruana_Galizia">Daphne Caruana Galizia</ref> li kien tela' b'arma tan-nar fuq ajruplan. Sammut kien fetaħ libell kontra Caruana Galizia u din tal-aħħar ġiet immultata Lm500 billi, fi kliem il-Qorti, "ma jirrizultax li kellu l-intenzjoni speċifika li jagħmel dak lilu attribwit mill-artikolista konvenuta".<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<figure><caption>Dott. Mark A. Sammut (xellug) mal-<ref target="https://mt.wikipedia.org/wiki/President_ta'_Malta">President ta' Malta</ref> ta' dak iż-żmien Dott. <ref target="https://mt.wikipedia.org/wiki/Eddie_Fenech_Adami">Eddie Fenech Adami</ref> (lemin) u l-eks-President tal-Qorti Kostituzzjonali ta' Malta l-Professur <ref target="https://mt.wikipedia.org/wiki/Giuseppe_Mifsud_Bonnici">Giuseppe Mifsud Bonnici</ref> (fin-nofs), f'Diċembru tal-2008.</caption></figure>
<p>Fl-2016, telaq mill-Partit Laburista u ssieħeb fil-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref>.</p>
<p>Fit-3 ta' Novembru tal-2016, Sammut ħareġ ktieb, jismu <hi rend="italic">L-Aqwa fl-Ewropa. Il-Panama Papers u l-Poter</hi> li fih ikkritika l-politiki neoliberali tal-Prim Ministru <ref target="https://mt.wikipedia.org/wiki/Joseph_Muscat">Joseph Muscat</ref> u d-difiża li ta lill-Ministru <ref target="https://mt.wikipedia.org/wiki/Konrad_Mizzi">Konrad Mizzi</ref> u liċ-<hi rend="italic">chief of staff</hi> tiegħu <ref target="https://mt.wikipedia.org/wiki/Keith_Schembri">Keith Schembri</ref> fl-iskandlu tal-kumpaniji sigrieti fil-Panama.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Fl-2021, bħala parti mill-inkjesta pubblika dwar il-qtil ta' Daphne Caruana Galizia, Sammut saħaq li Joseph Muscat kien qabbad lil missieru, Frans Sammut, biex jiftaħ blogg li jpinġi f'dawl ikrah lil Caruana Galizia.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Hu hu membru tar-<hi rend="italic">Royal Historical Society</hi>, tal-<hi rend="italic">European Society for Comparative Legal History</hi>, tal-<hi rend="italic">Malta Historical Society</hi> u tas-<hi rend="italic">Society for Advanced Legal Studies</hi>.</p>
<p>Kienu hu li skopra li <ref target="https://mt.wikipedia.org/wiki/Mikiel_Anton_Vassalli">Mikiel Anton Vassalli</ref> ma kienx miżżewweġ.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Pubblikazzjonijiet
Kotba
<list type="unordered"><item><ref target="https://books.google.com.mt/books?id=zYvTSAAACAAJ"><hi rend="italic">A Short History of Latvia</hi></ref> (bl-Ingliż). 2004-10-27. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/999320286X">999320286X</ref>. Miġbur 2012-11-01.</item>
<item>Mifsud Bonnici, Giuseppe; Sammut, Mark Anthony; Serracino Inglott, Peter (2008). <ref target="https://books.google.com.mt/books?id=gdkPSQAACAA"><hi rend="italic">Il-liġi, il-morali, u r-raġuni: konverżazzjonijiet bejn il-Professur Giuseppe Mifsud Bonnici, Prim Imħallef Emeritu u Dr. Mark A. Sammut</hi></ref>. Ius Melitae. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/9993288098">9993288098</ref>. Miġbur 2012-11-01.</item>
<item><hi rend="italic">The Mediterranean Region: Different Perspectives, Common Objectives</hi> (bl-Ingliż). Italja: Centro Alti Studi Difesa. 2010. (Kontributur)</item>
<item>Sammut, Mark Anthony (2011-02-01). <hi rend="italic">The Law of Consular Relations</hi> (bl-Ingliż). XPL Law.</item>
<item>Sammut, Mark; Cuignet, Patrick; Borg, David (2012). <hi rend="italic">Malta at the European Court of Human Rights 1987-2012</hi> (bl-Ingliż). Ius Melitae.</item>
<item>Sammut, Mark (2016). <hi rend="italic">L-Aqwa fl-Ewropa. Il-Panama Papers u l-Poter</hi> (bil-Malti).</item>
<item>Sammut, Mark (2017). <hi rend="italic">Essays in Maltese Legal History and Comparative Law</hi> (bl-Ingliż). Oxford. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/1912142015">1912142015</ref>.</item>
<item>Sammut, Mark A. (2017). <hi rend="italic">L-Aqwa Żmien Għalihom. Erba' Snin ta' Skandli</hi> (bil-Malti).</item>
<item>Sammut, Mark A. (2021). <hi rend="italic">Flying at the Fall of Dusk: Commentaries on Malta in the Muscat Years</hi> (bl-Ingliż). <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/9789918211173">9789918211173</ref>.</item></list>
Pubblikazzjonijiet oħrajn
<p>It-traduzzjoni li għamel Sammut tan-novella ta' <ref target="https://mt.wikipedia.org/wiki/Ġużè_Bonnici">Ġużè Bonnici</ref> <hi rend="italic">La Pazza</hi> kienet imfaħħra mill-Professur Charles Briffa fil-ktieb tiegħu <hi rend="italic">Il-Letteratura Maltija: L-Istorja tan-Narrattiva</hi> (Malta University Press, 2008). Sammut kiteb dwar il-<hi rend="italic">Codice Municipale di Malta</hi> u temi oħrajn marbutin mal-Istorja u t-Teorija tad-Dritt.</p>
</text></body></html>