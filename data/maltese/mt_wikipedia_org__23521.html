<html><body><text id="wikipedia_mt_wikipedia_org__23521.html" ns="0" revid="271600" sourceurl="https://mt.wikipedia.org/wiki/Joe_Grima" title="Joe Grima" type="wikipedia">Joe Grima

<hi rend="italic">M'għandux jiġi mħallat ma': <ref target="https://mt.wikipedia.org/wiki/Joey_Grima">Joey Grima</ref>.</hi>
<p><hi rend="bold">Joe Grima</hi> (Żejtun, 4 ta' Frar 1936 - 3 ta' Frar 2017) kien xandar u Ministru tal-Industrija u tat-Turiżmu fis-snin tmenin fi żmien Gvern Laburista mmexxi minn <ref target="https://mt.wikipedia.org/wiki/Dom_Mintoff">Dom Mintoff</ref>.</p>
<p>Huwa ħa l-edukazzjoni tiegħu fi Stella Maris College u St Michael's Training College. Għamel ftit żmien jaħdem bħala għalliem.</p>
Xandir
<p>Beda bħala reporter mat-Times of Malta u iktar tard sar foreign news sub-editor. </p>
<p>Bejn l-1957 u l-1960 kien jikteb drammi u dokumentarji għar-Rediffusion.</p>
<p>Fl-1961, ingħaqad mar-Rediffusion Company u ta sehmu f'diversi programmi.</p>
<p>Fl-1971, Grima nħatar Kap Eżekuttiv tal-Awtorità tax-Xandir fis-snin sebgħin, qabel ma daħal fil-politika.</p>
<p>L-40 sena karriera fix-xandir kienet tvarja minn programmi fuq ir-Rediffusion, Radju Malta, Live FM (stazzjon tar-radju mwaqqaf minnu fl-1992) u aktar tard fuq l-istazzjonijiet televiżivi tal-Partit Nazzjonalista u l-Partit Laburista. </p>
<p>Fuq NET TV, mill-1999 'il quddiem ippreżenta Protagonisti, JoeGrimaLive u Opinjonisti. </p>
<p>Fl-2009 huwa reġa' resaq lejn il-Partit Laburista u beda jippreżenta Inkontri fuq ONE.</p>
Politika
<p>Ikkontesta l-Elezzjoni Ġenerali tal-1976 f'isem il-<ref target="https://mt.wikipedia.org/wiki/Partit_Laburista">Partit Laburista</ref> u tela' b'elezzjoni każwali. Mintoff ħatru bħala l-mibgħut speċjali tal-Gvern f’Affarijiet Barranin. Hawnhekk Grima kien strumentali biex jinnegozja ftehim wara l-ieħor favur l-interessi ta’ Malta.</p>
<p>Reġa' tela' fl-1981, u Mintoff ħatru Ministru tal-Industrija, u fl-1983 Ministru tat-Turiżmu. </p>
<p>L-aħħar elezzjoni li kkontesta kienet dik tal-1992. Huwa kien kritiku lejn it-tmexxija ta' <ref target="https://mt.wikipedia.org/wiki/Alfred_Sant">Alfred Sant</ref>.</p>
<p>Fl-aħħar snin, Joe Grima, wara l-Elezzjoni tal-2013, serva bħala l-mibgħut speċjali ta’ Malta għall-Organizzazzjoni Dinjija għat-Turiżmu. Huwa ħalla din il-kariga f’Mejju 2016 minħabba kummenti kontroversjali dwar is-Sindku ta’ Londra.</p>
</text></body></html>