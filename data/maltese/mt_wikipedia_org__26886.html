<html><body><text id="wikipedia_mt_wikipedia_org__26886.html" ns="0" revid="274144" sourceurl="https://mt.wikipedia.org/wiki/Milan" title="Milan" type="wikipedia">Milan
<p><hi rend="bold">Milan</hi> (/mɪˈlɑːn/; bid-<ref target="https://mt.wikipedia.org/wiki/Djalett">djalett</ref> ta’ Milan: [miˈlãː]; bit-<ref target="https://mt.wikipedia.org/wiki/Lingwa_Taljana">Taljan</ref>: <hi rend="italic">Milano</hi> [miˈlaːno]<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>) hija belt fit-Tramuntana tal-<ref target="https://mt.wikipedia.org/wiki/Italja">Italja</ref>, il-<ref target="https://mt.wikipedia.org/wiki/Belt_kapitali">belt kapitali</ref> tal-Lombardia, u t-tieni l-iktar belt popolata fl-Italja wara <ref target="https://mt.wikipedia.org/wiki/Ruma">Ruma</ref>. Hija l-unika belt <ref target="https://mt.wikipedia.org/wiki/Ewropa">Ewropea</ref> li hija iktar sinjura mill-belt kapitali tal-pajjiż. Milan kienet il-kapitali tal-<ref target="https://mt.wikipedia.org/wiki/Imperu_Ruman">Imperu Ruman</ref> tal-Punent, tad-Dukat ta’ Milan u tar-Renju tal-Lombardia-<ref target="https://mt.wikipedia.org/wiki/Venezja">Venezja</ref>. Il-belt proprja għandha popolazzjoni ta’ madwar 1.4 miljun ruħ<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> filwaqt li l-belt metropolitana għandha popolazzjoni ta’ madwar 3.26 miljun abitant.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Iż-żona urbana tagħha, li kontinwament tinsab fi stat ta’ kostruzzjoni u li hija estiża ferm lil hinn mill-konfini tal-belt metropolitana amministrattiva, hija r-raba’ l-ikbar fl-<ref target="https://mt.wikipedia.org/wiki/Unjoni_Ewropea">Unjoni Ewropea</ref> (UE) b’5.27 miljun abitant.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Huwa stmat li l-popolazzjoni fi ħdan iż-żona metropolitana usa’ ta’ Milan hija 8.2 miljun ruħ, jiġifieri b’hekk hija l-ikbar żona metropolitana fl-Italja b’qabża kbira u t-tielet l-ikbar fl-UE.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Milan titqies bħala belt globali alfa minn ta’ quddiem<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>, b’qawwiet fil-oqsma ta<ref target="https://mt.wikipedia.org/wiki/L-Arti">l-arti</ref>, il-kummerċ, id-disinn, l-<ref target="https://mt.wikipedia.org/wiki/Edukazzjoni">edukazzjoni</ref>, id-divertiment, il-moda, il-finanzi, il-kura tas-saħħa, il-mezzi tax-xandir, is-servizzi, ir-riċerka u t-turiżmu. Id-distrett kummerċjali tagħha jospita l-Borża tal-Italja (bit-Taljan: <hi rend="italic">Borsa Italiana</hi>), u l-kwartieri ġenerali ta’ banek u ta’ kumpaniji nazzjonali u internazzjonali. Bħala Prodott Domestiku Gross, għandha t-tielet l-ikbar ekonomija fost il-bliet tal-UE wara <ref target="https://mt.wikipedia.org/wiki/Pariġi">Pariġi</ref> u <ref target="https://mt.wikipedia.org/wiki/Madrid">Madrid</ref>, u hija l-iktar waħda sinjura fost il-bliet tal-UE li mhumiex bliet kapitali. Milan titqies bħala l-Banana l-Blu u waħda mill-“Erba’ Muturi għall-Ewropa”.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<figure><caption>L-istemma araldika tal-belt ta’ Milan</caption></figure>
<p>Il-belt ġiet rikonoxxuta bħala waħda mill-erba’ kapitali dinjin tal-moda<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> bis-saħħa ta’ diversi avvenimenti u fieri internazzjonali, inkluż il-Ġimgħa tal-Moda ta’ Milan u l-Fiera tal-Għamara ta’ Milan, li attwalment huma fost l-ikbar fid-dinja bħala dħul, viżitaturi u tkabbir.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Milan ospitat l-Wirja Universali fl-1906 u fl-2015. Il-belt tospita bosta istituzzjonijiet <ref target="https://mt.wikipedia.org/wiki/Kultura">kulturali</ref>, akkademji u universitajiet, bi 11% tat-total nazzjonali tal-istudenti jattenduhom.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Milan laqgħet 10 miljun viżitatur fl-2018, bl-ikbar għadd ta’ viżitaturi barranin miċ-<ref target="https://mt.wikipedia.org/wiki/Ċina">Ċina</ref>, mill-<ref target="https://mt.wikipedia.org/wiki/Stati_Uniti">Istati Uniti</ref>, minn <ref target="https://mt.wikipedia.org/wiki/Franza">Franza</ref> u mill-<ref target="https://mt.wikipedia.org/wiki/Ġermanja">Ġermanja</ref>.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref><ref target="https://mt.wikipedia.org/wiki/Il-Paġna_prinċipali#cite_note-15">[15]</ref> It-turisti jiġu attirati mill-bosta <ref target="https://mt.wikipedia.org/wiki/Mużew">mużewijiet</ref> u galleriji tal-arti ta’ Milan li jħaddnu wħud mill-iżjed kollezzjonijiet importanti fid-dinja, fosthom kapulavuri ewlenin ta’ <ref target="https://mt.wikipedia.org/wiki/Leonardo_da_Vinci">Leonardo da Vinci</ref> bħal <hi rend="italic"><ref target="https://mt.wikipedia.org/wiki/L-Aħħar_Ċena_(Leonardo)">L-Aħħar Ċena</ref></hi> fil-<ref target="https://mt.wikipedia.org/wiki/Knisja_ta’_Santa_Marija_tal-Grazzji,_Milan">Knisja ta’ Santa Marija tal-Grazzji</ref>. Il-belt hija moqdija minn ħafna lukandi lussużi, u hija l-ħames l-iktar belt fid-dinja li għandha ristoranti bl-ogħla stilel skont il-Gwida ta’ Michelin.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Milan għandha wkoll tnejn mill-iktar timijiet tal-<ref target="https://mt.wikipedia.org/wiki/Futbol">futbol</ref> ta’ suċċess fl-Ewropa, <ref target="https://mt.wikipedia.org/wiki/AC_Milan">A.C. Milan</ref> u <ref target="https://mt.wikipedia.org/wiki/Inter">F.C. Internazionale</ref>, u wieħed mit-timijiet ewlenin tal-basketball fl-Ewropa, Olimpia Milano. Milan se tospita l-<ref target="https://mt.wikipedia.org/wiki/Logħob_Olimpiku">Logħob Olimpiku</ref> tax-Xitwa fl-2026 flimkien ma’ <ref target="https://mt.wikipedia.org/wiki/Cortina_d'Ampezzo">Cortina d'Ampezzo</ref>.</p>
Toponimija
<figure><caption>Iċ-ċingjala <hi rend="italic">semilanuta</hi> mal-Palazzo della Ragione, Milan</caption></figure>
<p>L-etimoloġija tal-isem <hi rend="italic">Milan</hi> mhijiex ċerta. Teorija partikolari ssostni li l-isem Latin <hi rend="italic">Mediolanum</hi> ġej mill-kliem bil-Latin <hi rend="italic">medio</hi> (fin-nofs) u <hi rend="italic">planus</hi> (pjanura).<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Madankollu, xi studjużi jemmnu li <hi rend="italic">lanum</hi> ġejja mill-għerq <ref target="https://mt.wikipedia.org/wiki/Ċeltiku">Ċeltiku</ref> <hi rend="italic">lan</hi>, jiġifieri territorju kkonfinat jew demarkat (is-sors tal-għerq tal-kelma bil-Welsh <hi rend="italic">llan</hi>, li tfisser “santwarju jew knisja”, li fl-aħħar mill-aħħar wasslet għall-kelma <hi rend="italic">Land</hi> bl-<ref target="https://mt.wikipedia.org/wiki/Lingwa_Ingliża">Ingliż</ref> u bil-<ref target="https://mt.wikipedia.org/wiki/Lingwa_Ġermaniża">Ġermaniż</ref>), li fih il-komunitajiet Ċeltiċi kienu jibnu s-santwarji.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Għaldaqstant, <hi rend="italic">Mediolanum</hi> tista’ tfisser il-belt jew is-santwarju ċentrali ta’ tribù Ċeltika. Tabilħaqq, madwar sittin sit Galliku-Ruman fi Franza kienu jissejħu "Mediolanum", pereżempju: Saintes (<hi rend="italic">Mediolanum Santonum</hi>) u Évreux (<hi rend="italic">Mediolanum Aulercorum</hi>).<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Barra minn hekk, teorija oħra tikkollega l-isem maċ-ċingjala (<hi rend="italic">Scrofa semilanuta</hi>), emblema antika tal-belt, li tissemma fl-<hi rend="italic">Emblemata</hi> (1584) ta’ <ref target="https://mt.wikipedia.org/wiki/Andrea_Alciato">Andrea Alciato</ref>, taħt tinqixa tal-ewwel saffi tas-swar tal-belt, fejn ċingjala tidher ’il fuq mill-iskavi. Teorija oħra ssostni li l-etimoloġija ta’ <hi rend="italic">Mediolanum</hi> ġejja mil-Latin u mill-<ref target="https://mt.wikipedia.org/wiki/Lingwa_Franċiża">Franċiż</ref> u tfisser "nofs-suf". Skont din it-teorija, il-belt ta’ Milan twaqqfet bis-saħħa ta’ żewġ tribujiet Ċeltiċi, il-Bituriġi u l-Eduj, li bħala l-emblemi tagħhom kellhom muntun u ċingjal; għalhekk "is-simbolu tal-belt huwa ċingjal sufi, annimal b’forma doppja, fuq naħa bil-lanżit iniggeż u fuq l-oħra bis-suf lixx".<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
Storja
<ref target="https://mt.wikipedia.org/wiki/Preistorja">Preistorja</ref> u Żmien ir-Rumani
<figure><caption>Il-Kolonni Rumani ta’ <ref target="https://mt.wikipedia.org/wiki/San_Lawrenz">San Lawrenz</ref></caption></figure>
<p>L-<ref target="https://mt.wikipedia.org/wiki/Insubri">Insubri</ref> Ċeltiċi, l-abitanti tar-reġjun tat-Tramuntana tal-Italja msejjaħ <hi rend="italic">Insubria</hi>, milli jidher kienu stabbilew insedjament għall-ħabta tas-600 <ref target="https://mt.wikipedia.org/wiki/QK">Q.K.</ref> Skont il-leġġenda msemmija minn <ref target="https://mt.wikipedia.org/wiki/Tito_Livio">Tito Livio</ref> f’kitba tiegħu ta’ bejn is-27 u 9 Q.K., ir-re Galliku <ref target="https://mt.wikipedia.org/wiki/Ambigato">Ambigato</ref> bagħat lin-neputi tiegħu <ref target="https://mt.wikipedia.org/wiki/Belloveso">Belloveso</ref> lejn it-Tramuntana tal-Italja bħala kap ta’ grupp magħmul minn diversi tribujiet Galliċi; Belloveso allegatament stabbilixxa insedjament fi żmien il-monarkija Rumana, matul ir-renju ta’ <ref target="https://mt.wikipedia.org/wiki/Tarquinio_Prisco">Tarquinio Prisco</ref>. Tarquinio tradizzjonalment ġie ddokumentat li rrenja mis-616 sal-579 Q.K., skont l-istoriku Ruman tal-qedem Tito Livio.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> Matul ir-Repubblika Rumana, ir-Rumani, immexxija mill-konslu <ref target="https://mt.wikipedia.org/wiki/Gneo_Cornelio_Scipione_Calvo">Gneo Cornelio Scipione Calvo</ref>, iġġieldu kontra l-Insubri u ħakmu l-insedjament fil-222 Q.K. Il-kap tal-Insubri ssottometta ruħu għal Ruma, u ta l-kontroll tal-insedjament lir-Rumani.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Eventwalment ħakmu r-reġjun kollu, u l-provinċja l-ġdida semmewha <hi rend="italic">Gallia Cisalpina</hi> – jiġifieri "Gallia ta’ din in-naħa tal-Alpi" – u jaf taw lis-sit l-isem Latin ta’ <hi rend="italic">Mediolanum</hi>: bil-Galliku <hi rend="italic">*medio-</hi> tfisser "nofs jew ċentru" u <hi rend="italic">-lanon</hi> hija l-ekwivalenti Ċeltika tal-Latin <hi rend="italic">-planum</hi> "pjanura". B’hekk <hi rend="italic">*Mediolanon</hi> (Latinizzata bħala <hi rend="italic">Mediolānum</hi>) x’aktarx li kienet tfisser "(insedjament) fin-nofs tal-pjanura".<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
<p>Fil-286, l-Imperatur Ruman <ref target="https://mt.wikipedia.org/wiki/Djoklezjanu">Djoklezjanu</ref> ċaqlaq il-kapitali tal-Imperu Ruman tal-Punent minn Ruma għal Mediolanum.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
<figure><caption>Il-fdalijiet tal-anfiteatru Ruman f’Milan</caption></figure>
<p>Djoklezjanu nnifsu għażel li jirresjedi f’Nicomedia fl-Imperu tal-Lvant, u ħalla lill-kollega tiegħu <ref target="https://mt.wikipedia.org/wiki/Massimjanu">Massimjanu</ref> f’Milan. Massimjanu bena diversi <ref target="https://mt.wikipedia.org/wiki/Monument">monumenti</ref> ġganteski: iċ-ċirku l-kbir (470 metru b’85 metru), it-<hi rend="italic">thermae</hi> jew il-"Banjijiet ta’ <ref target="https://mt.wikipedia.org/wiki/Erkole">Erkole</ref>", kumpless kbir ta’ palazzi imperjali u servizzi u binjiet oħra li ma tantx baqa’ traċċi viżibbli tagħhom illum. Massimjanu żied iż-żona tal-belt għal 375 akru mdawra bi swar tal-ġebel ġodda u akbar (b’tul ta’ madwar 4.5 km) b’bosta torrijiet. Iż-żona monumentali kellha torrijiet doppji; wieħed minnhom, inkluż fil-Kunvent ta’ San Mawrizju Maġġuri huwa għoli 16.6-il metru.</p>
<p>Minn Mediolanum, l-Imperatur <ref target="https://mt.wikipedia.org/wiki/Kostantinu">Kostantinu</ref> ħareġ l-Editt ta’ Milan fit-313 W.K., u bih iggarantixxa t-tolleranza għar-<ref target="https://mt.wikipedia.org/wiki/Reliġjon">reliġjonijiet</ref> kollha fi ħdan l-imperu. B’hekk witta t-triq biex il-<ref target="https://mt.wikipedia.org/wiki/Kristjaneżmu">Kristjaneżmu</ref> jsir ir-reliġjon dominanti tal-Ewropa Rumana. Kostantinu kien f’Mediolanum biex jiċċelebra t-tieġ ta’ oħtu mal-Imperatur tal-Lvant, <ref target="https://mt.wikipedia.org/wiki/Liċinju">Liċinju</ref>. Fl-402, il-<ref target="https://mt.wikipedia.org/wiki/Visigoti">Visigoti</ref> assedjaw il-belt u l-Imperatur Onorju ttrasferixxa r-residenza imperjali lejn <ref target="https://mt.wikipedia.org/wiki/Ravenna">Ravenna</ref>.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> Fl-452, <ref target="https://mt.wikipedia.org/wiki/Attila">Attila</ref> min-naħa tiegħu assedja lil Mediolanum, iżda l-iżvolta reali mill-imgħoddi imperjali tal-belt waslet fil-539, matul il-Gwerra Gotika, meta <ref target="https://mt.wikipedia.org/wiki/Uraia">Uraia</ref> (neputi ta’ Witiges, li qabel kien ir-re tal-<ref target="https://mt.wikipedia.org/wiki/Ostrogoti">Ostrogoti</ref> Taljani) qered lil Mediolanum u tilfu ħajjithom bosta nies. Il-<ref target="https://mt.wikipedia.org/wiki/Lombardi">Lombardi</ref> ħadu lil <hi rend="italic">Ticinum</hi> bħala l-kapitali tagħhom fil-572 (u semmewha <hi rend="italic">Papia</hi> – illum magħrufa bħala <ref target="https://mt.wikipedia.org/wiki/Pavia">Pavia</ref>), u ħallew il-belt <ref target="https://mt.wikipedia.org/wiki/Medjuevu">Medjevali</ref> bikrija ta’ Milan f’idejn il-governanza tal-arċisqfijiet tagħha.</p>
Medju Evu
<figure><caption>L-istemma araldika Medjevali tal-Visconti bis-serp (<hi rend="italic">biscione</hi>) b’tifel f’ħalqu</caption></figure>
<p>Wara l-assedju tal-belt mill-Visigoti fl-402, ir-residenza imperjali ġiet ittrasferita lejn Ravenna. B’hekk bdiet era li fiha l-belt ta’ Milan qabdet it-triq tan-niżla u marret għall-agħar meta Attila, ir-re tal-<ref target="https://mt.wikipedia.org/wiki/Unni">Unni</ref>, assedja, seraq u qered il-belt fl-452 W.K. Fl-539, l-Ostrogoti ħakmu u qerdu l-belt ta’ Milan matul il-Gwerra Gotika kontra l-Imperatur <ref target="https://mt.wikipedia.org/wiki/Biżantini">Biżantin</ref> <ref target="https://mt.wikipedia.org/wiki/Ġustinjanu_I">Ġustinjanu I</ref>. Fis-sajf tal-569, il-<ref target="https://mt.wikipedia.org/wiki/Longobardi">Longobardi</ref> (li taw l-isem tar-reġjun Taljan Lombardia), ħakmu l-belt ta’ Milan, u ġabu fix-xejn il-gwarniġjon Biżantin żgħir li kien qed jiddifendiha. Xi strutturi Rumani baqgħu jintużaw f’Milan taħt it-tmexxija tal-Longobardi. Milan kellha ċċedi quddiem il-qawwa ta’ <ref target="https://mt.wikipedia.org/wiki/Karlu_Manju">Karlu Manju</ref> u l-<ref target="https://mt.wikipedia.org/wiki/Franki">Franki</ref> fis-774.</p>
<p>Is-seklu 11 ġab miegħu reazzjoni kontra l-kontroll tal-Imperaturi Rumani Sagri. Il-bliet-stati feġġew fit-Tramuntana tal-Italja bħala espressjoni tal-poter politiku ġdid tal-bliet u tar-rieda tagħhom li jiġġieldu kontra s-setgħat fewdali kollha. Il-belt ta’ Milan ma kinitx eċċezzjoni. Madankollu, ma tantx għadda wisq żmien qabel ma l-bliet-stati Taljani bdew jiġġieldu ma’ xulxin biex jippruvaw jillimitaw il-poteri tal-ġirien tagħhom.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> Iċ-ċittadini ta’ Milan qerdu lil <ref target="https://mt.wikipedia.org/wiki/Lodi">Lodi</ref> u kienu kontinwament fi gwerra ma’ Pavia, <ref target="https://mt.wikipedia.org/wiki/Cremona">Cremona</ref> u <ref target="https://mt.wikipedia.org/wiki/Como">Como</ref>, li min-naħa tagħhom staqsew għall-għajnuna lil <ref target="https://mt.wikipedia.org/wiki/Federico_I_Barbarossa">Federico I Barbarossa</ref>. F’attakk ħesrem ħatfu lill-Imperatriċi Beatrice u obbligawha tirkeb bil-kontra fuq <ref target="https://mt.wikipedia.org/wiki/Ħmar">ħmar</ref> fi triqitha ’l barra minn ġol-belt. Dawn il-bliet wasslu għall-qerda tal-biċċa l-kbira ta’ Milan fl-1162. In-nirien ħakmu l-imħażen li kien fihom il-provvisti tal-ikel, u fi żmien ftit jiem Milan kellha tarrendi.</p>
<figure><caption>Mappa tal-belt ta’ Milan imdawra bis-swar Spanjoli fl-aħħar tas-seklu 16</caption></figure>
<p>Imbagħad kien hemm perjodu ta’ paċi u Milan gawdiet prosperità bħala ċentru kummerċjali minħabba l-pożizzjoni ġeografika tagħha. Matul dan iż-żmien, il-belt kienet meqjusa bħala waħda mill-ikbar bliet Ewropej.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></p>
<p>Fl-1395, <ref target="https://mt.wikipedia.org/wiki/Gian_Galeazzo_Visconti">Gian Galeazzo Visconti</ref> sar l-ewwel Duka ta’ Milan wara li rċieva t-titlu minn <ref target="https://mt.wikipedia.org/wiki/Wenceslaus">Wenceslaus</ref>, ir-re tar-Rumani. Fl-1447, <ref target="https://mt.wikipedia.org/wiki/Filippo_Maria_Visconti">Filippo Maria Visconti</ref>, id-Duka ta’ Milan, miet mingħajr iben werriet. B’hekk, wara t-tmiem tal-arblu tar-razza tal-familja Visconti, ġiet stabbilita r-<ref target="https://mt.wikipedia.org/wiki/Repubblika_Ambroġjana">Repubblika Ambroġjana</ref>. Din ħadet isimha minn <ref target="https://mt.wikipedia.org/wiki/Sant'Ambroġju">Sant'Ambroġju</ref>, il-qaddis patrun popolari tal-belt.<ref target="https://mt.wikipedia.org/wiki/Il-Paġna_prinċipali#cite_note-:0-28">[28]</ref> Kemm il-<ref target="https://mt.wikipedia.org/wiki/Gwelfi">Gwelfi</ref> kif ukoll il-<ref target="https://mt.wikipedia.org/wiki/Gibellini">Gibellini</ref> ġibdu ħabel wieħed biex jistabbilixxu r-Repubblika Ambroġjana f’Milan. Madankollu, ir-Repubblika sfaxxat meta fl-1450 Milan inħakmet minn <ref target="https://mt.wikipedia.org/wiki/Francesco_I">Francesco I</ref> tal-<ref target="https://mt.wikipedia.org/wiki/Familja_Sforza">familja Sforza</ref>, li wassal biex Milan issir waħda mill-bliet ewlenin tar-<ref target="https://mt.wikipedia.org/wiki/Rinaxximent">Rinaxximent</ref> Taljan.<ref target="https://mt.wikipedia.org/wiki/Il-Paġna_prinċipali#cite_note-:0-28">[28]</ref><ref target="https://mt.wikipedia.org/wiki/Il-Paġna_prinċipali#cite_note-29">[29]</ref></p>
Żmien modern bikri
<figure><caption>Porta Ticinese (1100), waħda mit-tliet daħliet Medjevali li għadhom jeżistu f’Milan</caption></figure>
<p>L-aħħar mexxej indipendenti ta’ Milan, <ref target="https://mt.wikipedia.org/wiki/Ludovico_Sforza">Ludovico Sforza</ref>, talab l-għajnuna ta’ <ref target="https://mt.wikipedia.org/wiki/Karlu_VIII">Karlu VIII</ref> ta’ Franza kontra l-istati Taljani l-oħra, u eventwalment faqqgħu l-Gwerer tal-Italja. Il-kuġin tar-re, <ref target="https://mt.wikipedia.org/wiki/Louis_ta’_Orléans">Louis ta’ Orléans</ref>, ħa sehem fl-ispedizzjoni u rrealizza li l-biċċa l-kbira tal-Italja kienet prattikament bla difiża. Dan wasslu biex jerġa’ jiġi ftit snin wara fis-sena 1500, u jiddikjara li d-Dukat ta’ Milan huwa tiegħu, ladarba nanntu kienet membru tal-familja Visconti fit-tmun. Dak iż-żmien, Milan kienet difiża wkoll minn merċenarji <ref target="https://mt.wikipedia.org/wiki/Żvizzera">Żvizzeri</ref>. Wara r-rebħa tas-suċċessur ta’ Louis, <ref target="https://mt.wikipedia.org/wiki/François_I">François I</ref>, fuq l-Iżvizzeri fil-Battalja ta’ Marignan, id-dukat ġie mwiegħed lir-re Franċiż François I. Meta l-imperatur Spanjol tal-Asburgi <ref target="https://mt.wikipedia.org/wiki/Karlu_V">Karlu V</ref> rebaħ kontra François I fil-Battalja ta’ Pavia fl-1525, it-Tramuntana tal-Italja, inkluż Milan, għaddiet għand <ref target="https://mt.wikipedia.org/wiki/Spanja">Spanja</ref> Asburga.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref></p>
<figure><caption>Pjazza San Babila fil-pesta tal-1630</caption></figure>
<p>Fl-1556, Karlu V abdika favur ibnu <ref target="https://mt.wikipedia.org/wiki/Filippu_II">Filippu II</ref> u ħuh <ref target="https://mt.wikipedia.org/wiki/Ferdinandu_I">Ferdinandu I</ref>. Dak kollu li Karlu kien jipposjedi fl-Italja, inkluż Milan, għadda għand Filippu II u baqa’ proprjetà tal-linja Spanjola tal-<ref target="https://mt.wikipedia.org/wiki/Asburgi">Asburgi</ref>, filwaqt li l-linja Awstrijaka tal-Asburgi ta’ Ferdinandu mexxiet l-Imperu Ruman Sagru. Il-Pesta l-Kbira ta’ Milan fl-1629-1631, li minħabba fiha huwa stmat li mietu 60,000 ruħ minn popolazzjoni ta’ 130,000 ruħ, ikkawżat devastazzjoni bla preċedent fil-belt u ġiet deskritta effettivament minn <ref target="https://mt.wikipedia.org/wiki/Alessandro_Manzoni">Alessandro Manzoni</ref> fil-kapulavur tiegħu <hi rend="italic">I Promessi Sposi</hi>. Dan l-episodju tqies minn ħafna bħala s-simbolu tat-tmexxija ħażina u tad-dekadenza tal-Ispanjoli u jitqies bħala waħda mill-aħħar tifqigħat ta’ sekli sħaħ tal-pesta li bdew bil-<ref target="https://mt.wikipedia.org/wiki/Pesta_s-sewda">Pesta s-Sewda</ref>.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
<figure><caption>Ċerimonja tar-riċeviment ta’ Alexander Suvorov f’Milan f’April 1799</caption></figure>
<p>Fis-sena 1700, il-linja Spanjola tal-Asburgi ntemmet bil-mewt ta’ <ref target="https://mt.wikipedia.org/wiki/Karlu_II">Karlu II</ref>. Wara mewtu, bdiet il-Gwerra tas-Suċċessjoni Spanjola fl-1701 bl-okkupazzjoni tal-artijiet Taljani kollha ta’ Spanja mit-truppi Franċiżi li kienu qed jappoġġaw lill-Franċiż <ref target="https://mt.wikipedia.org/wiki/Philippe_ta’_Anjou">Philippe ta’ Anjou</ref> biex jitla’ fuq it-tron Spanjol. Fl-1706, il-Franċiżi tilfu f’Ramillies u f’Torino u kellhom iċedu t-Tramuntana tal-Italja lill-Asburgi Awstrijaki. Fl-1713-1714, it-Trattati ta’ <ref target="https://mt.wikipedia.org/wiki/Utrecht">Utrecht</ref> u <ref target="https://mt.wikipedia.org/wiki/Rastatt">Rastatt</ref> ikkonfermaw formalment is-sovranità Awstrijaka fuq il-biċċa l-kbira tal-artijiet Taljani tal-Asburgi Spanjoli, inkluż il-Lombardia u l-kapitali tagħha Milan. <ref target="https://mt.wikipedia.org/wiki/Napuljun_I_ta'_Franza">Napuljun</ref> invada l-Italja fl-1796, u Milan ġiet iddikjarata l-kapitali tar-Repubblika Ċisalpina. Iktar ’il quddiem, huwa ddikjara lil Milan bħala r-Renju tal-Italja u ġie inkurunat Re tal-Italja fid-<hi rend="italic">Duomo</hi>, il-<ref target="https://mt.wikipedia.org/wiki/Katidral">katidral</ref> tal-belt. Ladarba l-okkupazzjoni ta’ Napuljun intemmet, il-Kungress ta’ <ref target="https://mt.wikipedia.org/wiki/Vjenna">Vjenna</ref> rritorna l-Lombardia, u Milan, lill-Awstrijaki fl-1815.</p>
Żmien modern u kontemporanju
<figure><caption>Ir-Rewwixta tal-Ħamest Ijiem f’Milan</caption></figure>
<p>Fit-18 ta’ Marzu 1848, Milan irnexxielha tirribella kontra t-tmexxija Awstrijaka, fl-hekk imsejħa rewwixta tal-“Ħamest Ijiem” (bit-Taljan: <hi rend="italic">Le Cinque Giornate</hi>), li wasslu biex il-Marexxall <ref target="https://mt.wikipedia.org/wiki/Radetzky">Radetzky</ref> jirtira temporanjament mill-belt. Ir-renju ta’ Piemonte-Sardenja fil-konfini bagħat it-truppi sabiex jipproteġi lil dawk li ħadu sehem fir-rewwixta u organizza plebixxit li rratifika b’maġġoranza enormi l-unifikazzjoni tal-Lombardia mar-renju ta’ Piemonte-Sardenja. Iżda ftit xhur wara biss, l-Awstrijaki rnexxielhom jibagħtu forzi ġodda u friski li għelbu lill-armata ta’ Piemonte fil-Battalja ta’ Custoza fl-24 ta’ Lulju u reġgħu ħadu r-riedni f’idejhom fit-Tramuntana tal-Italja. Madankollu, xi għaxar snin wara, il-politiċi, l-uffiċjali u l-intellettwali nazzjonalisti Taljani, bħal <ref target="https://mt.wikipedia.org/wiki/Camillo_Benso_di_Cavour">Cavour</ref>, <ref target="https://mt.wikipedia.org/wiki/Giuseppe_Garibaldi">Garibaldi</ref> u <ref target="https://mt.wikipedia.org/wiki/Giacomo_Mazzini">Mazzini</ref> rnexxielhom jiksbu konsenus enormi u tefgħu pressjoni fuq il-monarkija biex tissawwar alleanza mal-Imperu Franċiż il-ġdid ta’ <ref target="https://mt.wikipedia.org/wiki/Napuljun_III">Napuljun III</ref> sabiex jgħelbu lill-<ref target="https://mt.wikipedia.org/wiki/Awstrija">Awstrija</ref> u jistabbilixxu stat kbir Taljan fir-reġjun. Fil-Battalja ta’ Solferino fl-1859, it-truppi Franċiżi u Taljani rebħu bil-kbir kontra l-Awstrijaki, li rtiraw taħt il-linja kwadrilaterali. Wara din il-battalja, Milan u l-bqija tal-Lombardia ġew inkorporati fir-renju ta’ Piemonte-Sardenja, li mbagħad kompla bl-annessjoni tal-istati ż-żgħar Taljani l-oħra kollha u pproklama t-twelid tar-Renju tal-Italja fis-17 ta’ Marzu 1861.</p>
<p>L-unifikazzjoni politika tal-Italja saħħet id-dominanza ekonomika ta’ Milan fit-Tramuntana tal-Italja. F’qasir żmien tlesta network ferrovjarju dens, li l-kostruzzjoni tiegħu kienet bdiet taħt il-patroċinju tal-Awstrijaki, u Milan saret iċ-ċentru ferrovjarju tat-Tramuntana tal-Italja, u bil-ftuħ tal-mini ferrovjarji ta’ Gottardo (1882) u Simplon (1906), saret l-ikbar ċentru ferrovjarju tan-Nofsinhar tal-Ewropa għat-trasport tal-merkanzija u tal-passiġġieri. Tabilħaqq, Milan u <ref target="https://mt.wikipedia.org/wiki/Venezja">Venezja</ref> kienu fost il-waqfiet prinċipali tal-Orient Express li beda jopera mill-1919. L-abbundanza tar-riżorsi idroelettriċi ppermettew l-iżvilupp ta’ setturi b’saħħithom tal-azzar u tat-tessuti, u l-banek ta’ Milan iddominaw il-qasam finanzjarju tal-Italja, tant li l-belt saret iċ-ċentru finanzjarju ewlieni tal-pajjiż. Fl-aħħar żewġ deċennji tas-seklu 19 seħħet industrijalizzazzjoni rapida ħafna u din wasslet għat-twelid ta’ klassi enormi tal-ħaddiema kif ukoll għal kunflitti soċjali qalila. F’Mejju 1898, Milan ġie xxukkjata bil-massakru ta’ <ref target="https://mt.wikipedia.org/wiki/Bava_Beccari">Bava Beccari</ref>, irvell relatat maż-żieda tal-għoli tal-ħajja.</p>
<figure><caption>Galleria Vittorio Emanuele II bbumbardjata fl-1943</caption></figure>
<p>Id-dominanza ekonomika ta’ Milan fl-Italja żgurat ukoll rwol minn ta’ quddiem għall-belt fix-xena politika. Kien proprju f’Milan li <ref target="https://mt.wikipedia.org/wiki/Benito_Mussolini">Benito Mussolini</ref> bena l-karrieri politiċi u ġurnalistiċi tiegħu, u l-Qomos Suwed <ref target="https://mt.wikipedia.org/wiki/Faxxiżmu">Faxxisti</ref> tiegħu nġabru għall-ewwel darba fil-belt, f’Piazza San Sepolcro; hawnhekk id-dittatur Faxxista futur vara l-Marċ tiegħu fuq Ruma fit-28 ta’ Ottubru 1922. Matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>, il-faċilitajiet industrijali u tat-trasport il-kbar ta’ Milan ġarrbu ħsarat estensivi mill-bumbardamenti tal-Alleati li spiss laqqtu wkoll id-distretti residenzjali. Meta l-Italja arrendiet fl-1943, il-forzi Ġermaniżi okkupaw u serqu l-biċċa l-kbira tat-Tramuntana tal-Italja, u dan qanqal it-twelid ta’ moviment enormi ta’ reżistenza.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref> Fid-29 ta’ April 1945, l-Ewwel Diviżjoni Armata Amerikana kienet qed tavvanza fuq Milan, iżda qabel waslet, ir-reżistenza Taljana ħatfet il-kontroll tal-belt u ġġustizzjat lil Mussolini flimkien man-namrata tiegħu u diversi uffiċjali tar-reġim, li iktar ’il quddiem ġew mgħallqa u esposti f’Piazzale Loreto, fejn sena qabel xi membri tar-reżistenza kienu ġew iġġustizzjati.</p>
<p>Matul l-irkupru u t-tkabbir ekonomiku kbir ta’ wara l-gwerra, l-isforz ta’ rikostruzzjoni u l-hekk imsejjaħ miraklu ekonomiku Taljan attira mewġa kbira ta’ migrazzjoni interna (speċjalment miż-żoni rurali tan-Nofsinhar tal-Italja) lejn Milan. Il-popolazzjoni kibret minn 1.3 miljun fl-1951 għal 1.7 miljun fl-1967.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> Matul dan il-perjodu, Milan reġgħet inbniet malajr, bil-kostruzzjoni ta’ diversi binjiet innovattivi u Modernisti għoljin, bħal Torre Velasca u t-Torri ta’ Pirelli, li f’qasir żmien saru s-simboli ta’ din l-era l-ġdid ta’ prosperità.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref> Madankollu, fl-aħħar tas-snin 60 u fil-bidu tas-snin 70 tas-seklu 20 matul l-hekk imsejħa <ref target="https://mt.wikipedia.org/wiki/Snin_taċ-Ċomb">Snin taċ-Ċomb</ref>, iktar milli l-prosperità ekonomika spikkat mewġa bla preċedent ta’ vjolenza fit-toroq, strajks tax-xogħol u terroriżmu politiku. L-apiċi ta’ dan il-perjodu ta’ taqbid seħħet fit-12 ta’ Diċembru 1969, meta bomba splodiet fil-Bank Agrarju Nazzjonali f’Piazza Fontana, u qatlet 17-il ruħ u darbet 88 ruħ.</p>
<figure><caption>L-EXPO tal-2015 f’Milan</caption></figure>
<p>Fis-snin 80 tas-seklu 20, bis-suċċess internazzjonali ta’ ditti tal-moda ta’ Milan bħal Armani, Versace u Dolce &amp; Gabbana, Milan saret waħda mill-kapitali dinjin tal-moda. Barra minn hekk, kien hemm żieda kbira fit-turiżmu internazzjonali, l-iktar mill-Amerka u mill-<ref target="https://mt.wikipedia.org/wiki/Ġappun">Ġappun</ref>, filwaqt li l-Borża żiedet il-kapitalizzazzjoni tas-suq tagħha b’iktar minn ħames darbiet.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref> Dan il-perjodu wassal biex il-mezzi tax-xandir ilaqqmu l-belt metropolitana (u indirettament il-ħajja soċjali ta’ dak iż-żmien) bħala <hi rend="italic">"Milano da bere"</hi>, litteralment "Milan għas-sakra".<ref target="https://mt.wikipedia.org/wiki/Il-Paġna_prinċipali#cite_note-36">[36]</ref> Madankollu, fis-snin 90 tas-seklu 20, Milan ġiet affettwata ħażin minn “Tangentopoli”, skandlu politiku li fih bosta politiċi u negozjanti tressqu quddiem il-liġi fuq akkużi ta’ korruzzjoni. Il-belt kienet affettwata wkoll minn kriżi finanzjarja severa u minn deklin kostanti fil-produzzjoni tat-tessuti, tal-<ref target="https://mt.wikipedia.org/wiki/Karozza">karozzi</ref> u tal-azzar. Il-proġetti ta’ Milano 2 u ta’ Milano 3 ta’ <ref target="https://mt.wikipedia.org/wiki/Silvio_Berlusconi">Silvio Berlusconi</ref> kien l-iżjed proġetti importanti tal-abitazzjonijiet tas-snin 80 u 90 tas-seklu 20 f’Milan u taw enerġija ekonomika u soċjali ġdida lill-belt.</p>
<figure><caption>Il-Kastell ta’ Sforza</caption></figure>
<p>Fil-bidu tas-seklu 21, Milan għaddiet minn sensiela ta’ żviluppi mill-ġdid fiż-żoni industrijali enormi u antiki.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref> Żewġ distretti ġodda tan-negozju, Porta Nuova u CityLife, inbnew fi żmien deċennju, u biddlu radikalment il-bixra panoramika tal-belt. Iċ-ċentru tal-wirjiet tal-belt tressaq f’sit ferm akbar f’<ref target="https://mt.wikipedia.org/wiki/Rho">Rho</ref>.<ref target="https://mt.wikipedia.org/wiki/Il-Paġna_prinċipali#cite_note-38">[38]</ref> Id-deklin twil fil-manifattura tradizzjonali ntesa bis-saħħa tal-espansjoni kbira tal-pubblikazzjoni, il-finanzi, is-settur bankarju, il-moda, it-teknoloġija informatika, il-loġistika u t-turiżmu.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref> Id-deklin fil-popolazzjoni tal-belt fl-aħħar deċennji jidher li parzjalment beda jirpilja, u l-komun kiseb madwar 100,000 resident ġdid mill-aħħar ċensiment. Il-bixra l-ġdida li ngħata lill-belt bħala kapitali globali ta’ innovazzjoni kellha suċċess u kienet strumentali biex irnexxielha tirbaħ is-sejħiet għall-offerti biex tospita avvenimenti internazzjonali kbar bħall-Expo tal-2015 u l-Logħob Olimpiku tal-2026.</p>



Relazzjonijiet internazzjonali
<figure><caption>In-Navigli billejl</caption></figure>
Ġemellaġġi
<p>Milan hija ġemellata uffiċjalment ma’ ħmistax-il belt oħra.</p>
<list type="unordered"><item>São Paulo, il-<ref target="https://mt.wikipedia.org/wiki/Brażil">Brażil</ref>, mill-1961</item>
<item>Chicago, l-Istati Uniti, mill-1962</item>
<item>Lyon, Franza, mill-1967</item>
<item>Frankfurt, il-Ġermanja, mill-1969</item>
<item>Birmingham, ir-<ref target="https://mt.wikipedia.org/wiki/Renju_Unit">Renju Unit</ref>, mill-1974</item>
<item>Dakar, is-<ref target="https://mt.wikipedia.org/wiki/Senegal">Senegal</ref>, mill-1974</item>
<item>Shanghai, iċ-Ċina, mill-1979</item>
<item>Osaka, il-Ġappun, mill-1981</item>
<item>Tel Aviv, <ref target="https://mt.wikipedia.org/wiki/Iżrael">Iżrael</ref>, mill-1997</item>
<item>Bethlehem, il-<ref target="https://mt.wikipedia.org/wiki/Palestina">Palestina</ref>, mis-sena 2000</item>
<item>Toronto, il-<ref target="https://mt.wikipedia.org/wiki/Kanada">Kanada</ref>, mill-2003</item>
<item><ref target="https://mt.wikipedia.org/wiki/Krakovja">Krakovja</ref>, il-<ref target="https://mt.wikipedia.org/wiki/Polonja">Polonja</ref>, mill-2003</item>
<item>Melbourne, l-<ref target="https://mt.wikipedia.org/wiki/Awstralja">Awstralja</ref>, mill-2004</item>
<item>Guadalajara, il-<ref target="https://mt.wikipedia.org/wiki/Messiku">Messiku</ref>, mill-2004</item>
<item>Daegu, il-<ref target="https://mt.wikipedia.org/wiki/Korea_t'Isfel">Korea t’Isfel</ref>, mill-2015</item></list>
<p>Il-ġemellaġġ mal-belt ta’ <ref target="https://mt.wikipedia.org/wiki/San_Pietruburgu">San Pietruburgu</ref>, ir-<ref target="https://mt.wikipedia.org/wiki/Russja">Russja</ref>, li kien beda fl-1967, ġie sospiż fl-2012 (deċiżjoni li ttieħdet mill-belt ta’ Milan), minħabba l-projbizzjoni tal-gvern Russu fuq il-“propaganda omosesswali”.</p>
<figure><caption>Il-faċċata tad-Duomo, il-Katidral ta’ Milan</caption></figure>
Relazzjonijiet oħra
<p>Milan għandha kollaborazzjonijiet mal-bliet li ġejjin:</p>
<list type="unordered"><item>Algiers, l-<ref target="https://mt.wikipedia.org/wiki/Alġerija">Alġerija</ref></item>
<item><ref target="https://mt.wikipedia.org/wiki/Amsterdam">Amsterdam</ref>, in-<ref target="https://mt.wikipedia.org/wiki/Pajjiżi_l-Baxxi">Netherlands</ref></item>
<item><ref target="https://mt.wikipedia.org/wiki/Barċellona">Barċellona</ref>, <ref target="https://mt.wikipedia.org/wiki/Spanja">Spanja</ref></item>
<item>Bilbao, Spanja</item>
<item>Chengdu, iċ-Ċina</item>
<item><ref target="https://mt.wikipedia.org/wiki/Kopenħagen">Copenhagen</ref>, id-<ref target="https://mt.wikipedia.org/wiki/Danimarka">Danimarka</ref></item>
<item>Guangzhou, iċ-Ċina</item>
<item><ref target="https://mt.wikipedia.org/wiki/Dubai">Dubai</ref>, l-<ref target="https://mt.wikipedia.org/wiki/Emirati_Għarab_Magħquda">Emirati Għarab Magħquda</ref></item>
<item><ref target="https://mt.wikipedia.org/wiki/Moska">Moska</ref>, ir-Russja</item>
<item><ref target="https://mt.wikipedia.org/wiki/New_York">New York</ref>, l-Istati Uniti</item>
<item>Nur-Sultan, il-<ref target="https://mt.wikipedia.org/wiki/Każakistan">Każakistan</ref></item>
<item>il-Prefettura ta’ Saitama, il-Ġappun</item>
<item>Tegucigalpa, il-<ref target="https://mt.wikipedia.org/wiki/Ħonduras">Honduras</ref></item>
<item>Tehran, l-<ref target="https://mt.wikipedia.org/wiki/Iran">Iran</ref></item></list>
Ċittadini onorarji
<p>Dawn li ġejjin huma nies li ngħataw iċ-ċittadinanza onorarja ta’ Milan:</p>
</text></body></html>