<html><body><text id="wikipedia_mt_wikipedia_org__22464.html" ns="0" revid="267726" sourceurl="https://mt.wikipedia.org/wiki/Wenzu_Mintoff" title="Wenzu Mintoff" type="wikipedia">Wenzu Mintoff
<p><hi rend="bold">Wenzu Mintoff</hi> (<ref target="https://mt.wikipedia.org/wiki/Tal-Pietà">Pietà</ref>, 11 ta' Diċembru 1959) huwa Imħallef fil-Qrati Superjuri ta' Malta.</p>
<p>Bin Daniel (ħu l-<ref target="https://mt.wikipedia.org/wiki/Arkitett">Perit</ref> <ref target="https://mt.wikipedia.org/wiki/Dom_Mintoff">Dom Mintoff</ref>) u Astrid imwielda Chetcuti, Wenzu studja l-Liċeo, il-Kulleġġ De La Salle, u l-ekonomija fl-<ref target="https://mt.wikipedia.org/wiki/Università_ta'_Malta">Università ta’ Malta</ref> u wara l-<ref target="https://mt.wikipedia.org/wiki/Dritt">liġi</ref>. Iggradwa bħala <ref target="https://mt.wikipedia.org/wiki/Nutar">Nutar</ref> Pubbliku fl-1983 u bħala <ref target="https://mt.wikipedia.org/wiki/Avukat">Avukat</ref> fl-1984.</p>
Karigi
<p>Fl-1983 kien jifforma parti mill-istaff tal-Ambaxxata ta’ <ref target="https://mt.wikipedia.org/wiki/Malta">Malta</ref> fi <ref target="https://mt.wikipedia.org/wiki/New_York">New York</ref> fi żmien li Malta kienet tokkupa l-Presidenza tal-Kunsill tas-Siġurtà tal-<ref target="https://mt.wikipedia.org/wiki/Ġnus_Magħquda">Ġnus Magħquda</ref>.</p>
<p>Bħala student, ħadem bħala <ref target="https://mt.wikipedia.org/wiki/Skrivan">skrivan</ref> u bħala deputat reġistratur fil-Qrati ta’ Malta. Bħala avukat ħadem għal xi żmien fl-uffiċċju tal-Avukat Ġenerali, fl-uffiċċju legali tal-Mid-Med Bank u fl-uffiċċju legali tal-Malta Development Corporation.</p>
<p>Huwa okkupa l-kariga ta’ kap tal-uffiċċju legali tal-Malta Development Corporation u tal-Malta Enterprise Corporation. F’din il-kariga kien ifforma parti mit-tim li nnegozja diversi trattati għall-ħarsien tal-investimenti bejn Malta u ħmistax-il pajjiż differenti. Huwa kien responsabbli għall-abbozzar ta’ leġiżlazzjoni prinċipali u sussidjarja, l-aktar fil-qasam fiskali.</p>
<p>Bħala avukat fil-qorti, ipprattika l-aktar fil-kamp tal-liġi ċivili, il-liġi kummerċjali, u l-liġi amministrattiva.</p>
Politika
<p>Fl-1977 kien intgħażel President tal-Għaqda Studenti Soċjalisti. Fl-1985 irriżenja wara li xi studenti kienu vjolenti mal-ambjentalisti. Bejn l-1987 u l-1992, kien ukoll deputat parlamentari f'isem il-Partit Laburista fuq it-tieni distrett wara li tela' minn elezzjoni każwali. Huwa ngħażel whip u segretarju tal-grupp parlamentari Laburista, karigi li rriżenja minnhom fit-8 ta' April 1989 wara nuqqas ta' qbil mal-Partit. Fit-13 ta' Ottubru tkeċċa mill-Partit flimkien ma' <ref target="https://mt.wikipedia.org/wiki/Toni_Abela">Toni Abela</ref> u Carmen Spiteri, iżda baqa' jżomm is-siġġu parlamentari u jirrappreżenta lil grupp politiku li twaqqaf fl-istess żmien, l-<ref target="https://mt.wikipedia.org/wiki/Alternattiva_Demokratika">Alternattiva Demokratika</ref>, li tiegħu kien iċ-chairman sal-1999 meta rriżenja mill-istess grupp u reġa' resaq lejn il-Partit Laburista. Iktar tard sar editur tal-ġurnal tal-Partit Laburista <hi rend="italic">Kulħadd</hi>. Qabel kien ukoll editur tal-ġurnal <hi rend="italic">L-Alternattiva</hi>. Huwa kkontesta l-ewwel elezzjoni għall-<ref target="https://mt.wikipedia.org/wiki/Parlament_Ewropew">Parlament Ewropew</ref> fl-2004 f'isem il-Partit Laburista iżda ma kienx elett.</p>
Imħallef
<p>Nhar is-16 ta' Lulju 2014, huwa nħatar Imħallef fil-Qrati Superjuri u dan wara li l-Kabinett tal-Ministri approva din il-ħatra. Mintoff kien is-sitt ħatra fil-ġudikatura fil-leġiżlatura preżenti wara l-ħatra ta’ żewġ Imħallfin u tliet Maġistrati.</p>
Ħajja Personali
<p>Mintoff huwa miżżewweġ lil Geraldine u għandhom tifla, Franziska.</p>
</text></body></html>