<html><body><text id="wikipedia_mt_wikipedia_org__15806.html" ns="0" revid="253847" sourceurl="https://mt.wikipedia.org/wiki/Papessa_%C4%A0ovanna" title="Papessa Ġovanna" type="wikipedia">Papessa Ġovanna<figure><caption><hi rend="italic">Il-Papessa</hi>, ritratt fuq karta tat-tarokki Visconti-Sforza magħmulin minn <ref target="https://mt.wikipedia.org/wiki/Bonifacio_Bembo">Bonifacio Bembo</ref>, ca. 1450, Il-Bibljoteka Pierpont Morgan, <ref target="https://mt.wikipedia.org/wiki/New_York">New York</ref></caption></figure>
<p>Il-<hi rend="bold">Papessa Ġovanna</hi> kienet figura leġġendarja ta' <ref target="https://mt.wikipedia.org/wiki/Papa">Papa</ref> mara, li rrenjat fuq il-<ref target="https://mt.wikipedia.org/wiki/Knisja_Nisranija">Knisja</ref> mit-853 sat-855. Din hi meqjusa mill-istoriċi bħala leġġenda <ref target="https://mt.wikipedia.org/wiki/Medjuevu">medjevali</ref>,<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> li x'aktarx bdiet fid-dinja Ortodossa antipapali u li wara kisbet xi plawsibbiltà fil-Punent minħabba ċerti elementi ġenwini li jinsabu fl-istorja.</p>
Ir-rakkonti
<p>Skont ir-rakkont, kienet mara <ref target="https://mt.wikipedia.org/wiki/Ingilterra">Ingliża</ref>, edukata f'<ref target="https://mt.wikipedia.org/wiki/Mainz">Mainz</ref> li kienet tilbes ta' raġel b'mod konvinċenti u bil-qerq tagħha irnexxielha tidħol patri bl-isem ta' <hi rend="italic">Johannes Anglicus</hi>. Hekk, imbagħad setgħet tiġi eletta papa u ħadet l-isem ta' <hi rend="italic">Ġwanni VIII</hi>, wara l-mewt ta' <ref target="https://mt.wikipedia.org/wiki/Papa_Ljun_IV">Ljun IV</ref> (17 ta' Lulju 855), fi żmien meta l-elezzjoni tal-papa kienet issir kif ġie ġie.</p>
<p>Il-papessa ma kinitx tipprattika l-<ref target="https://mt.wikipedia.org/wiki/Astinenza_sesswali">astinenza sesswali</ref> u saret tqila minn wieħed mill-ħafna maħbubin tagħha. Matul il-<ref target="https://mt.wikipedia.org/wiki/Purċissjoni">purċissjoni</ref> solenni tal-<ref target="https://mt.wikipedia.org/wiki/Għid">Għid</ref> meta l-Papa kien sejjer lura lejn il-<ref target="https://mt.wikipedia.org/wiki/Lateran">Lateran</ref> wara li kien qaddes f'<ref target="https://mt.wikipedia.org/wiki/Bażilika_ta'_San_Pietru">San Pietru</ref>, filwaqt li l-purċissjoni papali kienet waslet fl-inħawi tal-<ref target="https://mt.wikipedia.org/wiki/Bażilika_ta'_San_Clemente">Bażilika ta' San Clemente</ref>, il-folla entużjasta ippressat madwar iż-żiemel li kien rikeb fuqu l-Papa. Iż-żiemel sfirra u kważi kien hemm inċident. Il-qatgħa li ħa l-"Papa Ġwanni" f'dan l-inċident wasslet għal <ref target="https://mt.wikipedia.org/wiki/Ħlas">ħlas</ref> vjolenti qabel iż-żmien.</p>
<p>Meta nkixef is-sigriet, il-Papessa Ġovanna rabtuha minn saqajha ma' denb ta' żiemel li kaxkarha mat-toroq ta' <ref target="https://mt.wikipedia.org/wiki/Ruma"> Ruma</ref> u wara <ref target="https://mt.wikipedia.org/wiki/Tħaġġir">tħaġġret</ref> mill-folla rrabjata sakemm mietet fl-inħawi ta' <ref target="https://mt.wikipedia.org/wiki/Ripa">Grande Ripa</ref>. Indifnet fit-triq fejn inkixfet l-identità vera tagħha, bejn il-<ref target="https://mt.wikipedia.org/wiki/Bażilika_ta'_San_Giovanni_in_Laterano">Lateran</ref> u <ref target="https://mt.wikipedia.org/wiki/Bażilika_ta'_San_Pietru_tal-Vatikan">San Pietru</ref>. Milli jidher din it-triq kienet tiġi evitata fil-purċissjonijiet papali ta' wara, però dan l-aħħar dettal sar parti mil-leġġenda popolari fis-seklu 14 matul il-<ref target="https://mt.wikipedia.org/wiki/Papat_ta'_Avignon">Qofol tal-papat f'Avignon</ref> meta ma kien hemm l-ebda purċissjoni papali f'Ruma.</p>
<p>Parti essenzjali tal-leġġenda hija ċertu <ref target="https://mt.wikipedia.org/wiki/Rit">rit</ref> li fil-verità qatt ma seħħ, iżda li kien jintgħoġob mill-poplu u ntuża b'ħafna gost mill-awturi Protestanti tas-seklu 16 biex jattakaw il-Knisja Rumana. Skont dan ir-rit immaġinarju kull papa ġdid kien jiġi suġġett għal eżami bir-reqqa biex jiġi żgurat li ma kienx mara liebsa ta' raġel (jew <ref target="https://mt.wikipedia.org/wiki/Ewnuku">ewnuku</ref>). L-eżami kien isir bil-papa l-ġdid bilqiegħda fuq siġġu tal-<ref target="https://mt.wikipedia.org/wiki/Porfirju">porfirju</ref> aħmar, li fil-maqgħad tiegħu kien ikun hemm toqba. L-iżgħar fost id-djakni preżenti kellhom il-biċċa xogħol li jħossu taħt is-siġġu biex jiżguraw il-preżenza tal-attributi maskili tal-papa l-ġdid.</p>


Analiżi
<figure><caption>Il- Papessa, waħda mill-<hi rend="italic">arkani maġġuri</hi> tat-<ref target="https://mt.wikipedia.org/wiki/Tarokki">tarokki</ref>, murija bħala l-"prostituta fuq il-bhima" msemmija fl-<ref target="https://mt.wikipedia.org/wiki/Apokalissi">Apokalissi</ref></caption></figure>
<p>L-ewwel wieħed li ppubblika l-leġġenda kien il-kronista <ref target="https://mt.wikipedia.org/wiki/Dumnikan">Dumnikan</ref> <ref target="https://mt.wikipedia.org/wiki/Ġwanni_ta'_Metz">Ġwanni ta' Metz</ref> fis-sena 1240, u ftit snin wara kompla l-kollega tiegħu Dumnikan <ref target="https://mt.wikipedia.org/wiki/Martin_Troppau">Martin Troppau</ref>.</p>
<p>Bħal fil-leġġendi l-oħra kollha in ġenerali, hemm xi verità, mżejna b'saff ta' finzjoni. Jeżisti siġġu simili; meta l-papa jieħu l-pussess tal-<ref target="https://mt.wikipedia.org/wiki/Katedra">Katedra</ref> tiegħu Rumana, f'<ref target="https://mt.wikipedia.org/wiki/San_Giovanni_in_Laterano">San Giovanni in Laterano</ref>, tradizzjonalment joqgħod bilqiegħda fuq żewġ siġġijiet tal-<ref target="https://mt.wikipedia.org/wiki/Porfirju">porfirju</ref> (il-ġebla tal-imperaturi), bil-maqgħad tagħhom f'għamla ta' qagħqa. Ir-raġuni għal dawn it-toqob għadha tiġi diskussa, iżda is-siġġijiet huma t-tnejn ta' żmien <ref target="https://mt.wikipedia.org/wiki/Kostantinu">Kostantinu</ref>, sekli qabel l-istorja tal-Papessa Ġovanna u hekk ma jistax ikollhom x'jaqsmu ma' eżami tas-sess tal-Papa. Hemm minn jaħseb li dawn kienu oriġinalment tojlits Rumani jew banketti imperjali għall-ħlas u minħabba l-età tagħhom u l-oriġni imperjali, intużaw mill-papiet biex isaħħu l-pretensi imperjali tagħhom (bħal ma għamlu bit-titlu Latin tagħhom ta' <hi rend="italic">Pontifex Maximus</hi>).  D'Onofrio (ara l-<ref target="https://mt.wikipedia.org/wiki/Il-Paġna_prinċipali#Bibljografija">bibljografija</ref>) ta spjegazzjoni oħra konvinċenti. Dan jgħid li l-rit kien essenzjalment ta' karattru reliġjużi: is-siġġu tal-ħlas jissimbolizza l-Knisja omm li twelled 'l uliedha għall-ħajja eterna. Wieħed miż-żewġ siġġijiet bħalissa qiegħed għal wiri fis-sala msejħa l-Kabinett tal-Maskri fil-<ref target="https://mt.wikipedia.org/wiki/Mużewijiet_Vatikani">Mużewijiet Vatikani</ref>.</p>
<p>Bosta awturi jżidu mal-konfużjoni billi jżidu siġġu ieħor tal-<ref target="https://mt.wikipedia.org/wiki/Irħam">irħam</ref> u l-porfirju bl-ebda toqba fil-maqgħad, li illum għadu jeżisti fil-<ref target="https://mt.wikipedia.org/wiki/Kjostru">kjostru</ref> anness mal-Bażilika tal-Lateran, dak li hu msejjaħ s-<hi rend="italic">sedia stercoraria</hi> <ref target="https://mt.wikipedia.org/wiki/Il-Paġna_prinċipali#cite_note-4">[4]</ref>. It-<hi rend="italic">Théologie portative: ou, Dictionnaire abrégé de la religion chrètienne</hi><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> ta' Paul Henri Thiry d'Holbach jiddefinixxi b'mod irreverenti (u b'mod żbaljat) is-sedia stercoraria bħala "siġġu bit-toqba li l-papa malli jkun elett iqiegħed fuqu l-warrani mqaddes tiegħu, sabiex ikun jista' jiġi vverifikat is-sess tiegħu, u hekk tiġi evitata l-inkonvenjenza ta' papa mara".  Fil-<hi rend="italic">Vita della papessa Giovanna</hi>, Bartolomeo Platina jispega s-<hi rend="italic">sedia stercoraria</hi> hekk: "Dan is-siġġu kien iddisinjat sabiex kull min jiġi nvestit b'poter tant kbir ikun jaf li hu mhux Alla, iżda bniedem u hekk hu suġġett għall-ħtiġijiet tan-natura"<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>.</p>
<p>Il-leġġenda tal-Papa Ġovanna ġiet totalment skreditata mill-istudji ta' David Blondel, storiku u qassis protestant ta' nofs is-seklu 17. Blondel, permezz ta' analiżi dettaljata tal-affermazzjonijiet u ż-żmienijiet suġġeriti, argumenta li l-ebda ġrajja ta' dan it-tip ma setgħet ġrat. Fost il-provi li jiskreditaw l-istorja tal-Papessa Ġovanna nsibu:</p>
<list type="unordered"><item>Il-purċissjoni papali tradizzjonali tal-Għid ma kinitx tgħaddi mit-triq fejn suppost sar it-twelid.</item>
<item>Ma jeżisti l-ebda dokument tal-arkivju dwar din il-ġrajja.</item>
<item>Is-"siġġu tat-testikli" li fuqu suppost jogħqodu l-papiet biex tiġi żgurata l-maskulanità tagħhom ġej minn sekli qabel il-Papessa Ġovanna u m'għandux x'jaqsam mal-ħtieġa li t-testikli tal-papiet jiġu verifikati (kif kien spjegat hawn fuq).</item>
<item>Il-<ref target="https://mt.wikipedia.org/wiki/Papa_Ljun_IV">Papa Ljun IV</ref> rrenja mit-847 sal-mewt tiegħu fl-855 u l-<ref target="https://mt.wikipedia.org/wiki/Papa_Benedittu_III">Papa Benedittu III</ref> ssuċċedieh fi ftit ġimgħat, li jagħmilha impossibbli li Ġovanna rrenjat mit-853 sat-855.</item></list>
<p>Iż-żmien tal-ewwel dehra tal-istorja jaqbel mal-mewt ta' <ref target="https://mt.wikipedia.org/wiki/Federiku_II">Federiku II</ref>, li kien wieħed mill-mexxejja fil-kunflitt aħrax mal-<ref target="https://mt.wikipedia.org/wiki/Papat">Papat</ref>.  L-istoriċi ġeneralment jaqblu li l-istorja tal-Papessa Ġovanna hi <ref target="https://mt.wikipedia.org/wiki/Satira">satira</ref> anti-papali mfassla biex tgħin il-kunflitt tal-<ref target="https://mt.wikipedia.org/wiki/Imqaddes_Imperu_Ruman">Imqaddes Imperu Ruman</ref> mal-papat, billi tibbaża ruħha fuq tliet biżgħat Kattoliċi medjevali:</p>
<list type="unordered"><item>papa attiv sesswalment</item>
<item>mara f'pożizzjoni ta' awtorità dominanti fuq l-irġiel</item>
<item>qerq irriżulta f'qalb il-Knisja stess.</item></list>
<p>Dik li setgħet bdiet bħala satira ppreżentata fil-<ref target="https://mt.wikipedia.org/wiki/Karnival">karnivali</ref> tal-Ewropa kollha, spiċċat biex saret realtà aċċettata sal-punt li l-Papessa Ġovanna jirreferu għaliha nies bħal <ref target="https://mt.wikipedia.org/wiki/Guljielmu_ta'_Ockham">Guljielmu ta' Ockham</ref>. Tidher f'xi listi tal-papiet, prinċipalment fil-katidral ta' <ref target="https://mt.wikipedia.org/wiki/Siena">Siena</ref>, fejn ix-xbieha tagħha tidher fost dawk tal-papiet veri. Il-leġġenda ssaħhet mill-konfużjoni fl-ordni mogħtija lill-papiet imsemmijin Ġwanni;  Billi Ġwanni hu l-isem ta' papa l-aktar użat, u xi Ġwannijiet kienu <ref target="https://mt.wikipedia.org/wiki/Papat_ta'_Avignon"> antipapiet</ref>, kien hemm konfużjoni dwar kemm minnhom kienu jappartjeni għal Papa Ġwanni veru. Minħabba dan, il-lista tal-papiet ma fihiex il-<ref target="https://mt.wikipedia.org/wiki/Papa_Ġwanni_XX">Papa Ġwanni XX</ref>.</p>
Diwi fil-kultura
<p>Xi wħud jissuġġerixxu li l-karta tal-Papessa, waħda mit-<hi rend="italic">trijonfi</hi> (jew <hi rend="italic">arkani maġġuri</hi>) fit-<ref target="https://mt.wikipedia.org/wiki/Tarokki">tarokki</ref>, hija xbieha tal-Papessa Ġovanna.  </p>
<p>Il-kittieb Ingliż <ref target="https://mt.wikipedia.org/wiki/Lawrence_Durrell">Lawrence Durrell</ref> ħareġ traduzzjoni ħielsa ta' ktieb bil-Grieg miktub minn Emmanuel Rhoides fl-1886 <ref target="https://mt.wikipedia.org/wiki/Il-Paġna_prinċipali#cite_note-7">[7]</ref>, li fiha f'għamla ta' rumanz ipprova jerġa' joħloq l-ambjent medjevali fejn kien possibbli li tifla orfna adottata minn patri u predikatur itineranti, liebsa ta' fratell għas-sigurtà, ftit ftit titgħallem it-teoloġija u taqbad karriera fil-Knisja sakemm tasal għat-tron papali.</p>
<p>Fl-1996 l-awtriċi Amerikana <ref target="https://mt.wikipedia.org/wiki/Donna_Woolfolk_Cross">Donna Woolfolk Cross</ref> ħarġet rumanz jismu <hi rend="italic">Pope Joan</hi>, li minnu fl-2009 sar il-film bl-istess isem (ara <ref target="https://mt.wikipedia.org/wiki/Il-Paġna_prinċipali#Filmografija"> hawn taħt</ref>).</p>
Filmografija
<p>Saru żewġ films fuq din il-leġġenda, wieħed fl-1972 <ref target="https://mt.wikipedia.org/wiki/Il-Paġna_prinċipali#cite_note-8">[8]</ref> u l-ieħor fl-2009 <ref target="https://mt.wikipedia.org/wiki/Il-Paġna_prinċipali#cite_note-9">[9]</ref>.</p>
<p><hi rend="italic">Pope Joan</hi> huwa <ref target="https://mt.wikipedia.org/wiki/Film">film</ref> tal-1972 ta' <ref target="https://mt.wikipedia.org/wiki/Michael_Anderson_(reġista)">Michael Anderson</ref>, b'<ref target="https://mt.wikipedia.org/wiki/Liv_Ullmann">Liv Ullmann</ref> fir-rwol ta' Ġovanna u bil-parteċipazzjoni ta' <ref target="https://mt.wikipedia.org/wiki/Olivia_de_Havilland">Olivia de Havilland</ref> u <ref target="https://mt.wikipedia.org/wiki/Trevor_Howard">Trevor Howard</ref> fir-rwol tal-Papa Ljun.</p>
<p><hi rend="italic">Die Päpstin</hi> huwa film tal-2009, ibbażat fuq ir-rumanz ta' <ref target="https://mt.wikipedia.org/wiki/Donna_Woolfolk_Cross">Donna Woolfolk Cross</ref> u dirett minn <ref target="https://mt.wikipedia.org/wiki/Sönke_Wortmann">Sönke Wortmann</ref>.</p>


Bibljografija
<list type="unordered"><item>(IT)  A. Boureau. <hi rend="italic">La papessa Giovanna</hi>, Torino 1991</item>
<item>(IT)  Cesare D'Onofrio. <hi rend="italic">Mille anni di leggenda: Una donna sul trono di Pietro</hi>, Romana Società Editrice, 1978</item>
<item>(EN)  Donna Woolfolk Cross. <hi rend="italic">Pope Joan</hi>, Ballantine Books, <ref target="https://mt.wikipedia.org/wiki/Special:BookSources/0345416260">ISBN 0-345-41626-0</ref></item>
<item>(EN)  Rosemary e Darrell Pardoe. <ref target="http://www.users.globalnet.co.uk/~pardos/PopeJoanHome.html"><hi rend="italic">The Female Pope: The Mystery of Pope Joan. The First Complete Documentation of the Facts behind the Legend</hi></ref>, Crucible, 1988.</item>
<item>(IT)  Emmanouil Roidis <hi rend="italic">La Papessa Giovanna</hi>, 1866. Editjat fl-Italja minn Ed. Crocetti, 2003.</item>
<item>(IT)  Francesco Sorrentino. <hi rend="italic">Prova di virilità</hi> f'Medioevo rivista editjata minn De Agostini Periodici n. 7/2008 paġni 90 u segwenti.</item>
<item>(IT)  Giuseppe Gioacchino Belli, <hi rend="italic">Tutti i sonetti romaneschi</hi>, 2002, <ref target="http://www.liberliber.it/biblioteca/b/belli/index.htm">"LiberLiber"</ref></item></list>
Ħoloq esterni
<list type="unordered"><item>(IT)  <ref target="http://www.mondimedievali.net/pre-testi/papessa.htm"><hi rend="italic">La Papessa Giovanna</hi>, Francesco Quaranta, MondiMedievali.net</ref></item>
<item>(EN)  <ref target="http://www.newadvent.org/cathen/08407a.htm"><hi rend="italic">Catholic encyclopedia</hi>, Popess Joan</ref></item></list>
</text></body></html>