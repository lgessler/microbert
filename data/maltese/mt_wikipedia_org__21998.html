<html><body><text id="wikipedia_mt_wikipedia_org__21998.html" ns="0" revid="274122" sourceurl="https://mt.wikipedia.org/wiki/L-element_Romanz_fil-Malti" title="L-element Romanz fil-Malti" type="wikipedia">L-element Romanz fil-Malti
<p>Irridu ngħidu li għalkemm il-bażi tal-<ref target="https://mt.wikipedia.org/wiki/Lingwa_Maltija">Malti</ref> hija <ref target="https://mt.wikipedia.org/wiki/Semitiku">Semitika</ref>, madanakollu xorta ma nistgħux ninsew li l-Malti għandu numru kbir ta' vokabularju ġej mit-<ref target="https://mt.wikipedia.org/wiki/Lingwa_Taljana">Taljan</ref>. Mal-miġja tan-Normanni f'Malti, il-folja bdiet tinqaleb. Għalkemm il-Malti ta' dak iż-żmien żamm lin-Normanni bogħod milli jikkomunikaw, dawn xorta għamlu li setgħu biex inibbtu fost il-poplu kliem <ref target="https://mt.wikipedia.org/wiki/Lingwa_Latina">Romanz</ref> fl-ilsien Malti kif kien mitħaddet dak iż-żmien.</p>
<p>Imma l-akbar influwenza li r-Romanz kellu fuq il-Malti, kienet mal-miġja tal-<ref target="https://mt.wikipedia.org/wiki/Ordni_Militari_Sovran_ta'_Malta">Ordni ta' San Ġwann</ref> f'Malta. Dan minħabba li l-kavallieri li kienet tħaddan l-Ordni kienu ġejjin minn pajjiżi Ewropej. Fis-16-il seklu, kellna wkoll influwenza qawwija tal-Isqalli u t-Taljan mill-kleru <ref target="https://mt.wikipedia.org/wiki/Sqallija">Sqalli</ref> stess, nutara kif ukoll avukati.</p>
<p>Bil-mod il-mod, speċjalment fil-<ref target="https://mt.wikipedia.org/wiki/Valletta">Belt Valletta</ref>, il-poplu beda jdaħħal kliem Romanz li <ref target="https://mt.wikipedia.org/wiki/Mikiel_Anton_Vassalli">Vassalli</ref>, għall-bidu, sejjaħlu "Malti korrott". Imma llum ma naħsbuhiex hekk. Il-Malti kompla ssebbaħ għax kien kapaċi jżewwaq żewġ <ref target="https://mt.wikipedia.org/wiki/Kultura">kulturi</ref> ta' ilsna differenti: id-<ref target="https://mt.wikipedia.org/wiki/Id-Dinja">dinja</ref> <ref target="https://mt.wikipedia.org/wiki/Lingwa_Għarbija">Għarbija</ref> ma' dik Taljana.</p>
<p>L-istorja tkompli tikber meta fl-1880 insibu ġlieda ħarxa bejn żewġ partiti Malti: il-partit Antiriformista kien favur it-tisħiħ tat-Taljan fil-kultura Maltija, filwaqt li l-partit Riformista kien favur id-dħul tal-<ref target="https://mt.wikipedia.org/wiki/Lingwa_Ingliża">Ingliż</ref> u l-Malti fl-<ref target="https://mt.wikipedia.org/wiki/Edukazzjoni">edukazzjoni</ref>. Din il-ġlieda baqgħet sejra sal-1934.</p>
<p>Illum li qegħdin distanza 'l bogħod minn dan iż-żmien, naraw kemm l-istorja tinfluwenza l-ilsien tal-poplu. Mir-Romanz ħadna kliem żviluppat u aktar avvanzat minn dak Semitiku:
Semitiku
Romanz
għorfa
kamra
qorq
sandli
fiergħa
vojta
ħatem
ċurkett
rieda
volontà</p>
<p>Fil-Malti daħħalna wkoll tipi differenti ta' snajja' mit-Taljan:</p>
<list type="unordered"><item>induratur</item>
<item><ref target="https://mt.wikipedia.org/wiki/Librar">librar</ref></item>
<item><ref target="https://mt.wikipedia.org/wiki/Dentist">dentist</ref></item>
<item><ref target="https://mt.wikipedia.org/wiki/Furnar">furnar</ref></item>
<item><ref target="https://mt.wikipedia.org/wiki/Barbier">barbier</ref></item>
<item><ref target="https://mt.wikipedia.org/wiki/Skarpan">skarpan</ref></item></list>
<p>Daħħalna wkoll verbi bħal:</p>
<list type="unordered"><item>nappoġġja</item>
<item>inparla</item>
<item>nikkopera</item></list>
<p>Ir-<ref target="https://mt.wikipedia.org/wiki/Reliġjon">reliġjon</ref> ukoll tatna spinta qawwija għall-kliem Romanz fil-Malti, u għalhekk insibu xi kliem assoċjat mat-twemmin tagħna:</p>
<list type="unordered"><item>liturġija</item>
<item>tabernaklu</item>
<item>altar</item>
<item>rużarju</item></list>
</text></body></html>