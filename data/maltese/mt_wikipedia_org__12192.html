<html><body><text id="wikipedia_mt_wikipedia_org__12192.html" ns="0" revid="243896" sourceurl="https://mt.wikipedia.org/wiki/Filatelija" title="Filatelija" type="wikipedia">Filatelija<p>Il-<hi rend="bold">filatelija</hi> hija l-istudju tal-bolol tat-taxxa jew tal-bolol postali. Din tinkludi l-iddisinjar, il-produzzjoni u l-użi tal-bolol wara li tingħata l-awtorizzazzjoni li jinħarġu, is-soltu mingħand uffiċjali tal-gvern bħall-awtoritajiet postali. Il-filatelija hija l-attività distinta fejn jiġu studjati l-bolol, li tista’ tinkludi l-kollezzjoni tal-bolol. Ngħidu aħna, xi filatelisti jistudjaw bolol estremament rari mingħajr ma jkollhom kopji għalihom stess, għaliex jiswew ħafna flus jew għaliex l-aħħar eżemplari jinsabu fil-mużewijiet. Min-naħa l-oħra, il-kollezzjoni tal-bolol fiha nfisha hija l-ksib ta’ bolol, xi drabi mingħajr kunsiderazzjoni għall-oriġini jew għall-użu tagħhom.</p>
Etimoloġija
<p>Sal-lum il-ġurnata, il-ħolqien tal-kelma “filatelija” fil-forma Franċiża tagħha hija storikament attribwita lil Georges Herpin fil-pubblikazzjoni <hi rend="italic">Le Collectionneur de timbres-postes</hi>, Vol. 1, 15 ta’ Novembru, 1864. Hija mibnija mill-kelmiet Griegi <hi rend="italic">philos</hi> (<hi rend="italic">φίλος</hi> li tfisser “ħabib”), u <hi rend="italic">ateleia</hi> (<hi rend="italic">ἀτέλεια</hi> li tfisser “eżenti mid-dazji u t-taxxi”<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>) peress li l-bolol postali jindikaw li d-destinatarju ma għandux iħallas għas-servizz minħabba li dawn huma minnhom infushom mezz li jiffranka u li għaldaqstant jikkonfermaw li l-ħlasijiet postali jkunu saru minn qabel mingħand dak li jibgħat, jew mingħand ħaddieħor. It-termini alternattivi “timbrofilija” u “timbroloġija” huma ħafna inqas komuni.</p>
<p>L-oriġini tal-filatelija tinsab fl-osservazzjoni li f’munzell bolol li jidhru kollha tal-istess tip, eżaminazzjoni ta’ aktar reqqa turi li hemm tipi differenti ta’ karta, filigrani differenti fil-karta, varjazzjonijiet fl-ilwien tal-kuluri, perforazzjonijiet differenti, u tipi oħra ta’ differenzi. Mill-paragun mar-rekords tal-awtoritajiet postali jista’ joħroġ li l-varjazzjonijiet setgħu kienu intenzjonati, li imbagħad iwassal għal aktar stħarriġ dwar kif setgħu seħħew il-bidliet u għalfejn. Huwa interessanti wkoll li eluf ta’ falsifikazzjonijiet inħolqu matul is-snin, b’uħud minnhom tajbin ħafna, u għarfien komplet tal-filatelija biss jista’ jagħti xi tama li jiġu skoperti l-falsifikazzjonijiet.</p>
<p>Waħda mill-ispjegazzjonijiet għall-varjazzjoni kollha li teżisti hija li l-istampar tal-bolol kien fost it-tentattivi tal-bidu għall-produzzjoni bil-massa fuq skala kbira mill-awtoritajiet postali. Saħansitra fis-seklu 19, il-bolol kienu qegħdin joħorġu bil-biljuni, aktar minn kwalunkwe tip ieħor ta’ oġġett immanifatturat dak iż-żmien.</p>
L-Oqsma tal-Filatelija
<figure><caption>L-ewwel bolla ta' Malta inħarġet fl-1 ta' Diċembru 1860 mingħajr <ref target="https://mt.wikipedia.org/wiki/Filigrana">filigrana</ref> u turi l-profil tar-<ref target="https://mt.wikipedia.org/wiki/Vittorja_tar-Renju_Unit">Reġina Vittorja</ref>.</caption></figure>
<p>Filatelija bażika, jew <hi rend="bold">teknika</hi>, hija għaldaqstant l-istudju tal-aspetti tekniċi tal-produzzjoni tal-bolol u l-identifikazzjoni tagħhom. Din tinkludi l-istudju tal-:</p>
<list type="unordered"><item>Proċess inizzjali tal-iddisinjar tal-bolla</item>
<item>Karta (li tinkludi wkoll il-filigrana)</item>
<item>Metodi ta’ stampar (l-inċiżjoni, it-tipografija, eċċ.)</item>
<item>Gomma</item>
<item>Separazzjoni (eż. il-perforazzjoni)</item>
<item>Soprastampi fuq bolol diġà maħruġa</item>
<item>Falzitajiet u falsifikazzjonijiet filateliċi, b’mod speċjali l-identifikazzjoni tal-falsifikazzjonijiet.</item></list>
L-Istrumenti tal-Filatelija
<p>Dawn huma l-istrumenti meħtieġa fil-filatelija: il-lenti, il-pinzetta, l-odonometru, il-filigranoskopju, albums għall-konservazzjoni tal-bolol u l-katalgu.</p>
<list type="unordered"><item>Il-<hi rend="bold">lenti</hi> sservi sabiex wieħed jara l-irqaqat tal-vinjetta u d-dentellatura bl-għan li jinduna, fejn ikun hemm, bl-imperfezzjonijiet eventwali jew bid-differenzi u s-sottotipi bejn, ngħidu aħna, żewġ bolol tal-istess ħarġa iżda wkoll bejn bolla ġenwina u oħra falza. L-evoluzzjoni tagħha hija l-<hi rend="bold">kontafili</hi>, strument użat ukoll mill-ħaddiema tad-deheb, li jkabbar minn tal-anqas x4.</item></list>
<list type="unordered"><item>Il-<hi rend="bold">pinzetta</hi> għandha l-għan waħdieni li tmiss il-bolla mingħajr ebda kuntatt mal-idejn, u allura mingħajr ma titħalla fuqha ebda tebgħa jew umdità. Infatti l-għaraq ta' mas-subgħajn huwa b'mod partikolari ta' ħsara għall-gomma. Bħala regola, wieħed għandu dejjem juża l-pinzetta meta jaħdem bil-bolol.</item></list>
<list type="unordered"><item>L-<hi rend="bold">odonometru</hi> jservi sabiex ikejjel bi preċiżjoni d-dentellatura tal-bolol skont l-ispazju li jifred dent minn ieħor. L-għarfien preċiż tad-dentellatura jippermetti l-klassifikazzjoni korretta ta' kull bolla.</item></list>
<list type="unordered"><item>Il-<hi rend="bold">filigranoskopju</hi> huwa friskatur żgħir iswed fejn meta l-bolla tixxarrab bil-qtar tal-petrol rettifikat jew bl-ilma distillat il-filigrana tista' tiġi tidher perfettament (din l-analiżi hija possibbli biss fuq il-bolol użati sabiex ma jsirx ħsara lill-gomma).</item></list>
<list type="unordered"><item>L-<hi rend="bold">album</hi> huwa ktieb magħmul minn bosta paġni magħqudin f'daqqa sabiex il-bolol jinżammu f'kundizzjoni ottimali.</item></list>
<list type="unordered"><item>Il-<hi rend="bold">katalgu</hi> huwa indispensabbli għaliex huwa referenza għall-klassifikazzjoni tal-bolol fuq bażi ta' min iddiżinja l-bolla, min stampaha u s-sena tal-ħruġ u l-varjetajiet. Barra minn hekk, jagħti wkoll indikazzjoni tal-valur ekonomiku.</item></list>
Il-Karatteristiċi ta' Bolla ta' Kwalità Tajba
<figure><caption>Eżempju ta' bolla tal-1886 miżmuma f'kundizzjoni tajba ħafna iżda fejn il-vinjetta mhix iċċentrata.</caption></figure>
<p>Il-kwalità hija parametru fundamentali sabiex jiġi ddeterminat il-valur ta' bolla. Għall-bolol ġodda din hija bbażata fuq kemm il-gomma fuq il-wara tkun friska. Il-gomma sikwit tiddeterjora minħabba konservazzjoni ħażina f'ambjent umdu, fejn jinħolqu tebgħat ta' ossidazzjoni jew marki sofor kbar.</p>
<list type="unordered"><item>Id-denti għandhom ikunu kollha preżenti u tal-istess tul ħlief fil-każijiet ta' dawk il-bolol maħruġa mingħajr dentellatura li jridu jippreżentaw marġnijiet tajba.</item>
<item>Il-vinjetta għandha tkun iċċentrata tajjeb ħafna, jiġifieri għandu jkun hemm marġni ndaqs bejn l-erba' lati tal-vinjetta u d-dentellatura.</item>
<item>Il-karta m'għandhiex tkun irqiqa jew mibruxa.</item>
<item>Il-kulur għandu ikun ċar u ma jridx ikun bjad.</item>
<item>Il-gomma għandha tkun sħiħa u mingħajr tebgħat sofor.</item>
<item>Jekk il-bolla hija użata, it-timbru għandu jkollu d-data tinqara u ma jkunx oħxon wisq.</item></list>
Il-Bolol Miksurin jew f'Kundizzjoni Ħażina Ħafna
<figure><caption>L-ewwel bolla tad-dinja, il-<ref target="https://mt.wikipedia.org/wiki/Penny_Black">Penny Black</ref>, inħarġet mir-Renju Unit fl-1840.</caption></figure>
<p>Ta' min jiċċara li fil-kollezzjoni personali tiegħu, wieħed jista' jdaħħal il-bolol kollha li jrid. Kull bolla hija fil-veru sens biċċa storja unika li ma tinġiebx lura, indipendentement mill-istat tal-konservazzjoni. Madanakollu ta' min jinnota li fil-filatelija (il-kummerċ, it-tpartit u l-espożizzjonijiet) il-bolol miksurin jew difettużi m'għandhom prattikament ebda valur ħlief f'xi każi eċċezzjonali bħall-bolol ta' rarità kbira fejn b'perċentwali baxxa ta' valur (5 - 10%) jistgħu jinbiegħu xorta. </p>
<list type="unordered"><item><hi rend="bold">Huma definiti bħala bolol miksurin</hi>:
<list type="unordered"><item>Bolol li għandhom biċċiet neqsin</item>
<item>Bolol imqattgħin jew maqtugħin</item>
<item>Bolol imtaqqba</item>
<item>Bolol b'denti neqsin</item>
<item>Bolol mibruxin minn quddiem</item>
<item>Bolol b'karta irqiqa minn wara</item></list></item></list>
<list type="unordered"><item><hi rend="bold">Huma definiti bħala bolol fi stat ħażin ħafna ta' konservazzjoni</hi>:
<list type="unordered"><item>Bolol b'karta ftit irqiqa minn wara</item>
<item>Bolol mitwija</item>
<item>Bolol b'denti qosra</item>
<item>Bolol irvinati bl-umdità</item>
<item>Bolol b'tebgħat sofor fuq il-gomma</item></list></item></list>
Organizzazzjonijiet
<figure><caption>Qoxra ta' katalgu antik Scott.</caption></figure>
Ġenerali
<list type="unordered"><item><ref target="https://mt.wikipedia.org/wiki/Fédération_Internationale_de_Philatélie">Fédération Internationale de Philatélie</ref></item>
<item> <ref target="http://www.aephil.net/">Académie Européenne de Philatélie</ref></item>
<item> <ref target="https://mt.wikipedia.org/wiki/American_Philatelic_Society">American Philatelic Society</ref></item>
<item> <ref target="http://www.febraf.org/">Federação Brasileira de Filatelia</ref></item>
<item> <ref target="http://www.fpf-portugal.com/">Federação Portuguesa de Filatelia</ref></item>
<item> <ref target="http://www.volny.cz/geophila/index_e.htm">GEOPHILA Association</ref></item>
<item> <ref target="http://www.ukphilately.org.uk/nps/">National Philatelic Society UK</ref></item>
<item> <ref target="http://www.rpsc.org">The Royal Philatelic Society of Canada</ref></item>
<item> <ref target="https://mt.wikipedia.org/wiki/Royal_Philatelic_Society_London">Royal Philatelic Society London</ref></item>
<item> <ref target="http://www.dpsworkshop.com">Digital Philatelic Workshop</ref></item></list>
Skont il-Pajjiż
<list type="unordered"><item> <ref target="http://www.afdcs.org/">American First Day Cover Society</ref></item>
<item> <ref target="http://www.uspcs.org/">U.S. Philatelic Classics Society </ref></item>
<item> <ref target="http://www.paphs.org/">Pennsylvania Postal History Society</ref></item>
<item> <ref target="http://www.filateliaargentina.com.ar/asociaciones.html">Féderación Argentina de Entidades Filatélicas</ref></item>
<item> <ref target="http://www.apf.org.au/">Australian Philatelic Federation</ref></item>
<item> <ref target="http://www.bnaps.org/">British North American Philatelic Society</ref></item>
<item> <ref target="http://www.cyphilatelic.com">Cyprus Philatelic Society</ref></item>
<item> <ref target="http://www.efo.gr/">Hellenic Philatelic Federation</ref></item>
<item> <ref target="http://www.hps.gr/en/main.htm">Hellenic Philotelic Society</ref></item>
<item> <ref target="http://www.icsc.pwp.blueyonder.co.uk/">Italy and Colonies Study Circle</ref></item>
<item> <ref target="http://www.mepsi.org/main.htm">Mexico Elmhurst Philatelic Society International</ref></item>
<item> <ref target="http://www.wnc.quik.co.nz/rpsnz/rpsnz.htm">Royal Philatelic Society of New Zealand Inc</ref></item>
<item> <ref target="http://www.filatelist.no/">Federation of Norwegian Philatelists</ref></item>
<item> <ref target="http://www.rossica.org/">The Rossica Society of Russian Philately</ref></item>
<item> <ref target="http://www.oneps.org/">The Ottoman and Near East Philatelic Society</ref></item>
<item> <ref target="http://www.mclstamps.co.uk/opal/opalhome.html">Oriental Philatelic Association of London</ref></item>
<item> <ref target="http://www.philatelic-traders-society.co.uk/">Philatelic Traders Society (London)</ref></item>
<item> <ref target="http://www.wps.wales.org/">Welsh Philatelic Society</ref></item></list>
Tematiċi
<list type="unordered"><item><ref target="https://mt.wikipedia.org/wiki/Scouts_on_Stamps_Society_International">Scouts on Stamps Society International</ref></item>
<item> <ref target="https://mt.wikipedia.org/wiki/American_Topical_Association">American Topical Association</ref></item>
<item> <ref target="http://www.owasu.org">Old World Archaeological Study Unit</ref></item>
<item><ref target="http://wreckandcrash.org">Wreck &amp; Crash Mail Society</ref></item>
<item> <ref target="http://www.thematicsa.co.za">Thematic Collecting Group in South Africa</ref></item></list>
Mużewijiet Postali
<list type="unordered"><item> <ref target="https://mt.wikipedia.org/wiki/Canadian_Postal_Museum">Canadian Postal Museum</ref></item>
<item> <ref target="https://mt.wikipedia.org/wiki/Musée_de_La_Poste">Musée de La Poste</ref></item>
<item> <ref target="https://mt.wikipedia.org/wiki/National_Postal_Museum">National Postal Museum</ref> (USA)</item>
<item> <ref target="https://mt.wikipedia.org/wiki/The_British_Postal_Museum_&amp;_Archive">The British Postal Museum &amp; Archive</ref></item>
<item> <ref target="http://www.bl.uk/collections/philatelic/collectionsgen.html">British Library Philatelic Collections</ref></item></list>
Referenzi

<list type="unordered"><item>Leon Norman Williams, <hi rend="italic">Fundamentals of Philately</hi> (American Philatelic Society, 1990)</item>
<item>Richard McP. Cabeen, <hi rend="italic">Standard Handbook of Stamp Collecting</hi> (Harper &amp; Row, 1979)</item></list>
</text></body></html>