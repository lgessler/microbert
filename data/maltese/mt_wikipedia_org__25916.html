<html><body><text id="wikipedia_mt_wikipedia_org__25916.html" ns="0" revid="263573" sourceurl="https://mt.wikipedia.org/wiki/Pjanura_ta%E2%80%99_Stari_Grad" title="Pjanura ta’ Stari Grad" type="wikipedia">Pjanura ta’ Stari Grad<figure></figure>
<p>Il-<hi rend="bold">Pjanura ta’ Stari Grad</hi>, li tagħmel parti mir-raħal ta’ <ref target="https://mt.wikipedia.org/wiki/Stari_Grad">Stari Grad</ref> fil-gżira ta’ <ref target="https://mt.wikipedia.org/wiki/Hvar">Hvar</ref>, il-<ref target="https://mt.wikipedia.org/wiki/Kroazja">Kroazja</ref>, hija pajsaġġ agrikolu li ġie stabbilit mill-kolonjalisti tal-<ref target="https://mt.wikipedia.org/wiki/Greċja">Greċja</ref> Antika fis-seklu 4 Q.K., u li għadu jintuża sa llum fil-forma oriġinali tagħha. </p>
<p>It-tqassim antik tal-pjanura ġie ppreservat permezz tal-manutenzjoni bir-reqqa tal-ħitan tas-sejjieħ matul dawn l-aħħar 24 seklu, flimkien ma’ qishom girna tal-ġebel (magħrufa lokalment bħala <hi rend="italic">trims</hi>), u mas-sistema tal-ġbir tal-ilma. L-istess għelejjel, l-iktar <ref target="https://mt.wikipedia.org/wiki/Għenba_tax-xewk">għeneb</ref> u <ref target="https://mt.wikipedia.org/wiki/Żebbuġ">żebbuġ</ref>, għadhom jiġu mkabbra fl-għelieqi, u s-sit huwa wkoll riżerva naturali. Għalhekk, il-Pjanura ta’ Stari Grad titqies bħala eżempju tajjeb tas-sistema tal-biedja tal-Greċja Antika.</p>
<p>Il-Pjanura ta’ Stari Grad tniżżlet bħala <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-2008.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Storja
<figure><caption>Waħda mit-<hi rend="italic">trims</hi> il-kbar tal-Pjanura ta’ Stari Grad, struttura li tixbaħ il-girna</caption></figure>
<p>Fit-385 Q.K., <ref target="https://mt.wikipedia.org/wiki/Dijonisju_ta’_Siracusa">Dijonisju ta’ Siracusa</ref> minn <ref target="https://mt.wikipedia.org/wiki/Sqallija">Sqallija</ref> stabbilixxa kolonja Griega magħrufa bħala <hi rend="italic">Pharos</hi> (jew <hi rend="italic">chora Pharu</hi>), li llum hija magħrufa bħala Stari Grad. L-għan tiegħu kien li jipprovdi bażi għal iktar kolonizzazzjoni. <hi rend="italic">Pharos</hi> kellha ekonomija agrarja li kienet tiddependi fuq pjanura kbira xi sitt kilometri fil-Lvant mill-insedjament sa dijametru ta’ żewġ kilometri qrib <ref target="https://mt.wikipedia.org/wiki/Vrboska">Vrboska</ref>. Ikkonfinata mill-quċċata tal-ogħla għolja ta’ San Nikola (628 metru) fin-Nofsinhar u l-għoljiet baxxi fit-Tramuntana, il-Pjanura ta’ Stari Grad kienet għammiela ħafna u kienet ilha abitata minn Żmien il-Bronż, kif jixhdu xi fdalijiet li nstabu qrib Vrboska.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>Il-pajsaġġ agrikolu tal-Pjanura ta’ Stari Grad</caption></figure>
<p>Il-kolonizzaturi Griegi qasmu r-raba’ f’irqajja’ (jew ħbula art) li ntużaw għat-tħawwil tas-siġar taż-żebbuġ u d-dwieli. Il-ħitan tas-sejjieħ mingħajr tkaħħil li kienu nbnew mill-ewwel bdiewa ta’ dak iż-żmien għadhom jeżistu u għadhom jintużaw sa llum, b’ftit li xejn restawr.</p>
<p>Meta r-<ref target="https://mt.wikipedia.org/wiki/Imperu_Ruman">Rumani</ref> ħakmu u qerdu l-kolonja Griega ta’ <hi rend="italic">Pharos</hi> fil-219 Q.K., din saret prefettura u iktar ’il quddiem kisbet l-istatus ta’ muniċipalità bl-isem ta’ <hi rend="italic">Ager Pharensis</hi>. Din baqgħet importanti bħala ċentru marittimu u agrikolu sal-<ref target="https://mt.wikipedia.org/wiki/Medjuevu">Medju Evu</ref>, meta l-pjanura saret magħrufa lokalment bħala <hi rend="italic">Campus Sancti Stephani</hi> (l-Għalqa ta’ <ref target="https://mt.wikipedia.org/wiki/San_Stiefnu">San Stiefnu</ref>) u apparti l-għelejjel oriġinali bdew jitkabbru wkoll il-<ref target="https://mt.wikipedia.org/wiki/Qamħ">qamħ</ref>, il-<ref target="https://mt.wikipedia.org/wiki/Ħarrub">ħarrub</ref> u t-<ref target="https://mt.wikipedia.org/wiki/Tin">tin</ref>.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Pajsaġġ agrikolu
<figure><caption>Dwieli żgħar ta’ Stari Grad</caption></figure>
<p>Il-Pjanura ta’ Stari Grad tirrappreżenta sistema komprensiva ta’ użu tal-art u ta’ kolonizzazzjoni agrikola ta’ żmien il-Greċja Antika fir-raba’ seklu Q.K.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Is-sistema tal-organizzazzjoni tar-raba’, abbażi ta’ rqajja’ tal-art ġeometriċi b’konfini magħmula bil-ħitan tas-sejjieħ mingħajr tkaħħil (magħrufa lokalment bħala <hi rend="italic">chora</hi>) hija eżemplari. Is-sistema ġiet kompluta bl-ewwel sistema ta’ rkupru tal-ilma tax-xita bl-użu ta’ tankijiet u gandotti.</p>
<p>Is-sistema tat-tqassim tar-raba’ f’irqajja’ kif stabbilit mill-kolonizzaturi Griegi baqa’ jiġi rrispettat tul is-sekli sa żminijietna. Saħansitra l-għelejjel ewlenin li kienu jitkabbru baqgħu l-istess: l-għeneb u ż-żebbuġ.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Sit ta’ Wirt Dinji
<figure><caption>Veduta panoramika tal-Pjanura ta’ Stari Grad</caption></figure>
<p>Il-Pjanura ta’ Stari Grad ġiet iddeżinjata bħala Sit ta’ Wirt Dinji fl-2008 u tikkostitwixxi pajsaġġ kulturali ta’ pjanura kkultivata għammiela b’organizzazzjoni territorjali ta’ żmien il-kolonizzazzjoni tal-Greċja Antika. Dak li wasal sa żminijietna huwa tkomplija tal-pajsaġġ kulturali tal-kolonjalisti Griegi oriġinali.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Matul is-sekli, is-sistema Griega tal-użu tal-art baqgħet tiġi rrispettata għalkollox minkejja l-użu agrikolu kontinwu tal-pjanura bit-tkabbir tal-istess għelejjel. Din is-sistema għadha tista’ tiġi identifikata perfettament sa llum għax ma tantx inbidlet. Il-Pjanura ta’ Stari Grad tirrappreżenta pajsaġġ agrikolu u sistema tal-użu tal-art ta’ integrità kbira. L-awtentiċità tas-sistema Griega tat-tqassim tal-art magħrufa bħala <hi rend="italic">chora</hi> hija speċjalment viżibbli mill-għoli u hija preżenti fil-pjanura kollha. L-istrutturi mibnija u l-ħitan tas-sejjieħ huma awtentiċi u għadhom ireġġu bl-istess materjali li ntużaw kontinwament minn dak iż-żmien tal-kolonizzaturi Griegi sa llum.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Il-valur universali straordinarju tas-sit ġie rrikonoxxut abbażi ta’ tliet kriterji tal-għażla tal-UNESCO: il-kriterju (ii) “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”, ladarba s-sistema tal-irqajja’ li tmur lura għas-seklu 4 Q.K. hija xhieda tad-disseminazzjoni tal-mudell ġeometriku Grieg tat-tqassim tar-raba’ agrikolu fil-<ref target="https://mt.wikipedia.org/wiki/Baħar_Mediterran">Mediterran</ref>; <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”, ladarba l-Pjanura ta’ Stari Grad baqgħet tintuża kontinwament għal 2,400 sena u baqgħu jitkabbru l-istess għelejjel, li hija xhieda tal-permanenza u tas-sostenibbiltà tas-sit tul is-sekli; u <hi rend="bold">l-kriterju (v)</hi> “Eżempju straordinarju ta’ insedjament uman tradizzjonali, ta’ użu tal-art jew ta’ użu tal-baħar, li jirrappreżenta kultura (jew kulturi), jew interazzjoni umana mal-ambjent, speċjalment meta jkun sar vulnerabbli minħabba l-impatt ta’ bidla irreversibbli”, ladarba l-pjanura agrikola u l-ambjent ta’ madwarha huma eżempju ta’ insedjament uman tradizzjonali antik ħafna, li llum hija mhedda mill-iżvilupp ekonomiku modern, partikolarment minħabba u tnaqqis tal-popolazzjoni fiż-żoni rurali kif ukoll l-abbandun tal-prattiki tradizzjonali tal-biedja.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>