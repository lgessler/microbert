<html><body><text id="wikipedia_mt_wikipedia_org__9199.html" ns="0" revid="264556" sourceurl="https://mt.wikipedia.org/wiki/Chiara_Siracusa" title="Chiara Siracusa" type="wikipedia">Chiara Siracusa
<p><hi rend="bold">Chiara Siracusa</hi> (<ref target="https://mt.wikipedia.org/wiki/Belt_Valletta">Valletta</ref>, <ref target="https://mt.wikipedia.org/wiki/25_ta'_Settembru">25 ta' Settembru</ref> <ref target="https://mt.wikipedia.org/wiki/1976">1976</ref>) hija <ref target="https://mt.wikipedia.org/wiki/Kantant">kantanta</ref> <ref target="https://mt.wikipedia.org/wiki/Malta">Maltija</ref>, magħrufa l-aktar għat-tliet parteċipazzjonijiet f'isem Malta fil-<ref target="https://mt.wikipedia.org/wiki/Festival_tal-Eurovision">Festival tal-Eurovision</ref>, festival mużikali Ewropew, fl-<ref target="https://mt.wikipedia.org/wiki/Festival_tal-Eurovision_1998">1998</ref>, fl-<ref target="https://mt.wikipedia.org/wiki/Festival_tal-Eurovision_2005">2005</ref> u fl-<ref target="https://mt.wikipedia.org/wiki/Festival_tal-Eurovision_2009">2009</ref>.</p>
Karriera
Festival tal-Eurovision 1998
<p>Fl-1998, Chiara rebħet il-<ref target="https://mt.wikipedia.org/wiki/Kanzunetta_Maltija_għall-Ewropa">Festival Kanzunetta Maltija għall-Ewropa</ref>, is-serata nazzjonali għas-selezzjoni tal-kanzunetta għall-<ref target="https://mt.wikipedia.org/wiki/Festival_tal-Eurovision">Eurovision</ref>, permezz tal-kanzunetta "<ref target="https://mt.wikipedia.org/wiki/The_One_That_I_Love">The One That I Love</ref>". F'<ref target="https://mt.wikipedia.org/wiki/Birmingham">Birmingham</ref>, ġewwa l-<ref target="https://mt.wikipedia.org/wiki/Ingilterra">Ingilterra</ref>, Chiara irnexxielha taqta' figura tajba fejn spiċċat fit-tielet post. Malta, li tħaddan passjoni kbira lejn dan il-konkors, sofriet frustrazzjoni kbira meta fl-aħħar sett ta' voti mill-<ref target="https://mt.wikipedia.org/wiki/Maċedonja">Maċedonja</ref>, il-Maċedoni ma taw l-ebda punt lil Chiara, fejn b'hekk spiċċat mhux biss wara <ref target="https://mt.wikipedia.org/wiki/Dana_International">Dana International</ref> tal-Iżrael, iżda wkoll wara <ref target="https://mt.wikipedia.org/wiki/Imaani">Imaani</ref> tar-<ref target="https://mt.wikipedia.org/wiki/Renju_Unit">Renju Unit</ref>. Xorta waħda dan ir-riżultat kien biżżejjed biex jegwalja l-aqwa pożizzjoni ta' Malta mill-<ref target="https://mt.wikipedia.org/wiki/Festival_tal-Eurovision_1992">festival tal-1992</ref>. Lura Malta wara l-Eurovision hi ġiet milqugħa minn madwar 6,000 persuna fl-<ref target="https://mt.wikipedia.org/wiki/Ajruport_Internazzjonali_ta'_Malta">Ajruport Internazzjonali ta' Malta</ref>.</p>
Aktar suċċess
<p>Mill-1998 sal-2003, Chiara kienet immexxija minn M&amp;E Management Group, taħt il-konsulent Massimo Ellul. Matul dan il-perjodu, Chiara drammatikament tbiddlet minn kantant mistħija għal waħda kunfidenti, u ħarġet tliet albums. Kantat għal diversi drabi barra minn Malta, u wara, taħt il-gwida tal-istudjo tar-rikordings Malti, Bridge Productions, bdiet tipprepara għal avventura oħra fil-Eurovision.</p>
Festival tal-Eurovision 2005
<p>Fl-2005, wara madwar seba' snin assenti minn dan il-konkors, Chiara reġgħet ħadet iċ-ċans biex terġa' tidħol u flimkien ma' 21 parteċipant ieħor ikkompetiet fil-final tad-19 ta' Frar bil-kanzunetta "<ref target="https://mt.wikipedia.org/wiki/Angel_(kanzunetta_ta'_Chiara)">Angel</ref>", kanzunetta oħra fuq stil ballad li kitbet hi stess. Għall-ewwel darba, ir-rappreżentat ta' Malta kien magħżul biss mill-vot pubbliku. Chiara rebħet bi 11,935 vot, 566 'il fuq mit-tieni klassifikata <ref target="https://mt.wikipedia.org/wiki/Olivia_Lewis">Olivia Lewis</ref>. B'hekk fi <ref target="https://mt.wikipedia.org/wiki/Kjiv">Kjiv</ref>, ġewwa l-<ref target="https://mt.wikipedia.org/wiki/Ukrajna">Ukrajna</ref>, kienet fit-triq li tagħmel it-tieni dehra tagħha.</p>
<p>F'dan il-konkors, Chiara iltaqgħet ma' diversi kantanti oħra li xi darba oħra ħadu sehem f'dan il-konkors, fosthom <ref target="https://mt.wikipedia.org/wiki/Selma_Björnsdóttir">Selma</ref> tal-<ref target="https://mt.wikipedia.org/wiki/Iżlanda">Iżlanda</ref> li kienet spiċċat it-tieni fl-1999, u l-<ref target="https://mt.wikipedia.org/wiki/Greċja">Griega</ref> <ref target="https://mt.wikipedia.org/wiki/Helena_Paparizou">Helena Paparizou</ref>, li fl-2001 kienet il-kantanta prinċipali tal-grupp Antique li kklassifika fit-tielet post. </p>
<p>Chiara ġiet it-tieni b'192 punt, wara l-istess Ġreċja. Hi kisbet aktar punti minn <ref target="https://mt.wikipedia.org/wiki/Ira_Losco">Ira Losco</ref>, li kienet ikklassifikat fit-tieni post, biex b'hekk "Angel" saret l-aqwa kanzunetta li qatt irrapreżentat lil Malta f'dan il-konkors.</p>
Festival tal-Eurovision 2009
<p>Wara l-festival Chiara ippublikat album ieħor. Chiara irritornat għall-Eurovision meta nhar is-7 ta' Frar 2009, intgħażlet biex tirrapreżenta lil Malta għat-tielet darba din id-darba ġewwa <ref target="https://mt.wikipedia.org/wiki/Moska">Moska</ref>, fir-<ref target="https://mt.wikipedia.org/wiki/Russja">Russja</ref>, permezz tal-kanzunetta "<ref target="https://mt.wikipedia.org/wiki/What_If_We">What If We</ref>", għall-<ref target="https://mt.wikipedia.org/wiki/Festival_tal-Eurovision_2009">edizzjoni tal-2009</ref>. Chiara kkwalifikat biex tipparteċipa fil-finali wara li spiċċat fis-sitt post tal-ewwel semifinali. Madanakollu, ir-riżultat ma rrepetiex ruħu fil-finali minħabba li Malta temmet l-avventura f'Moska bit-22 post b'total ta' 31 punt.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>


Ħoloq esterni
<list type="unordered"><item><ref target="http://www.myspace.com/chiaramalta">Profil</ref> fuq <ref target="https://mt.wikipedia.org/wiki/MySpace">MySpace</ref></item></list>
</text></body></html>