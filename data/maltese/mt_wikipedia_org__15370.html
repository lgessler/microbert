<html><body><text id="wikipedia_mt_wikipedia_org__15370.html" ns="0" revid="243974" sourceurl="https://mt.wikipedia.org/wiki/Arkan%C4%A1lu_Mikiel" title="Arkanġlu Mikiel" type="wikipedia">Arkanġlu Mikiel<figure><caption>Pittura ta' <ref target="https://mt.wikipedia.org/wiki/Guido_Reni">Guido Reni</ref> li turi lill-arkanġlu Mikiel jisħaq ras ix-xitan. Din tinsab fil-kappella Kapuċċina ta' <ref target="https://mt.wikipedia.org/wiki/Santa_Maria_della_Concezione">Santa Maria della Concezione</ref>, <ref target="https://mt.wikipedia.org/wiki/Ruma">Ruma</ref></caption></figure>
<p><hi rend="bold">Mikiel</hi> huwa wieħed mit-tliet <ref target="https://mt.wikipedia.org/wiki/Arkanġlu">arkanġli</ref> li jissemmew b'isimhom fil-<ref target="https://mt.wikipedia.org/wiki/Bibbja">Bibbja</ref>, flimkien ma' <ref target="https://mt.wikipedia.org/wiki/Arkanġlu_Rafel">Rafel</ref> u <ref target="https://mt.wikipedia.org/wiki/Arkanġlu_Gabrijel">Gabrijel</ref>. L-isem Mikiel ġej mil-espressjoni "Mi-ka-El" li tfisser "min hu bħal Alla?"</p>
San Mikiel fil-Bibbja
<p>San Mikiel jissemma darbtejn fit-<ref target="https://mt.wikipedia.org/wiki/Testment_il-Qadim">Testment il-Qadim</ref> u darbtejn fit-<ref target="https://mt.wikipedia.org/wiki/Testment_il-Ġdid">Testment il-Ġdid</ref>. Jissemma darbtejn fil-Ktieb tal-<ref target="https://mt.wikipedia.org/wiki/Profeta_Danjel">Profeta Danjel</ref> bħala l-Prinċep li jħares lill-ulied tal-Poplu t'Alla, lil-Lhud, fi żmien il-jasar tal-<ref target="https://mt.wikipedia.org/wiki/Babilonja">Babilonja</ref>. </p>
<p><hi rend="bold">“</hi>F’dak iż-żmien iqum Mikael, ir-rajjes il-kbir, li qiegħed għassa fuq il-poplu tiegħek, u jkun żmien ta’ dieqa li bħalha qatt ma kienet mindu kien hemm ġens sa dak iż-żmien; f’dak iż-żmien jinħeles il-poplu tiegħek, kull ma jinsab fil-ktieb.<hi rend="bold">”</hi></p>
<p>- Danjel 12, 1</p>
<p>Fl-Ittra ta' <ref target="https://mt.wikipedia.org/wiki/San_Ġuda_Taddew">San Ġuda</ref> jissemma San Mikiel jiġġieled max-xitan fuq il-ġisem ta' <ref target="https://mt.wikipedia.org/wiki/Mosè">Mosè</ref>. </p>
<p><hi rend="bold">“</hi>Mikiel, l-arkanġlu, meta kien jiġġieled u jiddiskuti max-xitan fuq il-ġisem ta’ Mosè, ma kellux ħila jagħtih sentenza bit-tagħjir, imma qal, ‘Irażżnek il-Mulej’.<hi rend="bold">”</hi></p>
<p>- Ġuda, 9</p>
<p>Fl-<ref target="https://mt.wikipedia.org/wiki/Apokalissi">Apokalissi</ref> 12, 7-8, insibu r-rebħa tal-anġli mmexxija minn San Mikiel fuq x-xjaten wara battalja qalila.</p>
<p><hi rend="bold">“</hi>U saret taqbida fis-sema: Mikiel u l-anġli tiegħu, jitqabdu mad-dragun, u d-dragun jitqabad u l-anġli tiegħu, imma dawn kienu megħlubin u ma kienx hemm post għalihom fis-sema.<hi rend="bold">”</hi></p>
<p>- Apokalissi 12, 7</p>
<p>San Mikiel jissemma wkoll f’kotba <ref target="https://mt.wikipedia.org/wiki/Apokrifi">Apokrifi</ref> bħal “De principiis” ta’ Oriġenu u “Rivelazzjoni ta' Mosè”.</p>
San Mikiel fir-reliġjon Iżlamika
<p>Fil-<ref target="https://mt.wikipedia.org/wiki/Koran">Koran</ref>, l-anġlu Mikiel jissemma darba, fis-Sura 2:98. L-Arkanġlu Mikiel huwa wieħed mill-erba' Arkanġli għall-Misilmin u wieħed minn tnejn imsemmijin b’isimhom fil-Koran, flimkien ma' Gabrijel.</p>
Id-devozzjoni lejn San Mikiel Arkanġlu
<p>It-tradizzjoni Nisranija tħares lejn San Mikiel bħala dak li jiġġieled kontra x-xitan, dak li jsalva l-erwieħ fil-punt tal-mewt, dak li jħares lill-Knisja, u dak li jieħu l-erwieħ għand Alla għall-ġudizzju. L-Insara tal-bidu kienu jpoġġu l-morda taħt il-ħarsien ta' San Mikiel. San Mikiel hu marbut ma’ ħafna nixxigħat bil-qawwa li jfejqu madwar l-Ewropa, bħal fi Chiarotopa ħdejn Kolossae u dawk f’Khonas. Fis-Santwarju ta’ Sosthenion, qrib <ref target="https://mt.wikipedia.org/wiki/Kostantinopli">Kostantinopli</ref> jingħad li San Mikiel deher lill-Imperatur Kostantinu. F’Ruma, jingħad li l-Arkanġlu deher fuq il-<hi rend="italic">Moles Hadriani</hi> fis-sena 950 w.K. waqt purċissjoni mill-Papa Girgor għall-ħelsien mill-pesta. Jingħad ukoll li fis-seklu 6 w.K. l-Arkanġlu Mikiel deher fuq il-muntanja Gargano fin-nofsinhar tal-Italja.</p>
<p>F'Malta nsibu tliet knejjes iddedikati lil San Mikiel: fis-Salini (<ref target="https://mt.wikipedia.org/wiki/Burmarrad">Burmarrad</ref>), fl-Iklin u fl-<ref target="https://mt.wikipedia.org/wiki/Mqabba">Imqabba</ref>. Kien hemm oħra <ref target="https://mt.wikipedia.org/wiki/Ħaż-Żebbuġ">Ħaż-Żebbuġ</ref>.</p>
<p>L-Arkanġlu Mikiel huwa l-patrun tal-morda, tal-kavallieri, tal-baħħara u tal-bejjiegħa tal-merċa. Hu patrun ukoll ta’ <ref target="https://mt.wikipedia.org/wiki/Franza">Franza</ref> u tal-<ref target="https://mt.wikipedia.org/wiki/Ġermanja">Ġermanja</ref>.</p>
<p>San Mikiel Arkanġlu jiġi raffigurat b’xabla f’idu, liebes kurazza, rebbieħ fuq ix-xitan. Ġieli jiġi raffigurat ukoll b’miżien f'idu, simbolu tal-ġustizzja divina. </p>
<p>Il-Knisja Kattolika tiċċelebra l-festa tiegħu nhar id-29 ta’ Settembru, flimkien mal-Arkanġli Gabrijel u Rafel. </p>
Is-Santwarju ta' San Mikiel fuq il-Gargano
<p>L-oriġini tas-santwarju ta’ San Mikiel tmur lura għas-sena 490. Skont it-tradizzjoni, raġel għani, ċertu Elvio Emanuele, ħa l-merħla tiegħu tirgħa fuq il-muntanja Gargano. Barri ħarablu u dam ħafna jfittxu. B’għaġeb kbir sabu għarkubbtejh quddiem għar, tgħid il-leġġenda. Bir-rabja li ħakmitu Elvio sparalu vleġġa imma spiċċa biex laqat siequ stess. Imbellah b’dak li ġara, Elvio erħielha għand l-isqof u tarraflu x’ġara. </p>
<p>Wara tlett ijiem ta’ talb u sawm l-Arkanġlu San Mikiel dehrlu u qallu: “Jiena l-Arkanġlu Mikiel. Jiena dejjem fil-preżenza ta’ Alla. L-għar huwa qaddis għalija. Għażiltu jien. Jiena nnifsi il-ħarries tiegħu… Fejn hemm il-blat miftuħ id-dnubiet tal-bnedmin huma maħfura… Dak li jintalab hawnhekk fit-talb jiġi maqlugħ. Għalhekk, mur fuq il-muntanja u ddedika l-għar lir-reliġjon Nisranija”. Sfortunatament l-isqof ma tahx widen kemm għax l-għar kien fl-għoli u anki għaliex dak l-imkien kien post fejn il-pagani kienu jqimu l-allat foloz tagħhom.</p>
<p>Sentejn wara, jiġifieri fis-sena 492, in-nies ta’ Siponto ġew assedjati mill-għadu tagħhom. L-Isqof San Lorenzo rnexxielu jikseb ftehim ta’ tlett ijiem ta’ waqfien mill-ġlied. Tul dawn il-jiem sam u talab b’fidi kbira. Fit-tielet jum dehrlu l-Arkanġlu u qallu li n-nies tal-belt kienu se jirbħu l-battalja. Dan il-messaġġ tant mela b’kuraġġ lin-nies tal-belt li ħarġu u qerdu lill-għadu f’ħakka ta’ għajn. Il-ġellieda kienu msieħba minn dawl qawwi u ragħad.</p>
<p>Meta ra din ir-rebħa ssir quddiem għajnejh, l-Isqof reġa’ lura minn fehmtu u ħaseb biex jikkonsagra l-għar imqaddes li kien ħeġġu jagħmel San Mikiel Arkanġlu. Imma l-Arkanġlu dehrlu u qallu li l-għar kien diġà kkonsagrah hu stess. Minħabba dan il-fatt tal-għaġeb, din il-bażilika tissejjaħ “il-Bażilika Ċelesti” l-għaliex ma ġietx ikkonsagrata minn idejn il-bnedmin. Meta sema dan, l-isqof, flimkien ma’ seba’ isqfijiet oħra Apuljani, irħwelha purċissjonalment lejn l-għar imqaddes mal-poplu u man-nies ta’ Siponto. Tul il-purċissjoni ġrat ħaġa tassew tal-għaġeb skont it-tradizzjoni: xi ajkli ħarsu lill-isqfijiet mid-dawl tax-xemx billi fetħulhom ġwenħajhom. X’ħin waslu fl-għar sabu li kien hemm altar qadim u li kien mgħotti b’terħa tal-vermilion, b’salib għoli fuqu. Skont il-leġġenda, instabet ukoll il-forma tas-sieq ta’ San Mikiel fil-blat. B’ferħ mill-aktar kbir l-isqof offra l-ewwel Ewkaristija f’dan il-post mqaddes. Kien id-29 ta’ Settembru tas-sena 493.</p>
<p>L-aħħar ġrajja marbuta mal-interċessjoni qawwija ta’ San Mikiel seħħet mal-1150 sena wara, sewwasew fl-1656. In-naħa ta’ isfel tal-Italja kienet maħkuma mill-marda qerrieda tal-pesta. Quddiem din l-epidemija, li ħalliet eluf ta’ nies mejta, l-Arċisqof, Alfonso Puccinelli, sam u talab lil San Mikiel Arkanġlu. Barra minn hekk, kiteb talba u poġġieha quddiem l-istatwa tal-Arkanġlu li hemm fis-santwarju tiegħu fil-Gargano. Nhar it-22 ta’ Settembru, waqt li kien qiegħed jitlob fil-kappella tal-palazz tiegħu fuq Monte Sant’Angelo kien hemm bħal terremot u San Mikiel dehrlu f’dija li tgħammex. L-Arkanġlu ordnalu biex ibierek il-ġebel tal-għar u jnaqqax fuqhom is-sinjal tas-Salib u l-ittri <hi rend="bold">MA</hi> (Mikiel Arkanġlu).</p>
<p>Min żamm dawn il-ġebel b’devozzjoni kellu jkun imħares mill-pesta. L-isqof għamel dak li qallu l-Arkanġlu. L-istorja tgħid li mhux biss il-belt ġiet meħlusa mit-theddida tal-pesta imma wkoll dawk kollha li talbu għall-ġebel biex iżommuh b’devozzjoni, jgħixu fejn kienu jgħixu. Bħala tifkira għal dejjem u bi gratitudni eterna għal dan il-miraklu li l-Mulej wettaq permezz ta’ San Mikiel, l-Arċisqof bena monument lil San Mikiel fil-pjazza tal-belt, li wieħed għadu jista’ jarah sal-lum, sewwasew quddiem il-kamra fejn jingħad li seħħet id-dehra. Il-kitba li hemm fuq il-monument tgħid hekk: “Lill-Prinċep tal-Anġli, Konkwistatur tal-Pesta, Patrun u Ħarries, aħna npoġġu dan il-monument bi gratitudni eterna. Alfonso Puccinelli 1656”.</p>
<p>Matul iż-żminijiet, is-santwarju fuq il-Gargano kien post li ra eluf ta’ pellegrini li żaruh. Fost l-għadd bla tarf ta’ pellegrini li telgħu fuq il-muntanja Gargano insibu lill-Papiet Ġelasju I, San Ljun IX, Urbanu II, Alessandru III, Gregorju X, <ref target="https://mt.wikipedia.org/wiki/Papa_Ċelestinu_V">San Ċelestinu V</ref>, <ref target="https://mt.wikipedia.org/wiki/Papa_Ġwanni_XXIII">Ġwanni XXIII</ref> (meta kien għadu Kardinal) u <ref target="https://mt.wikipedia.org/wiki/Papa_Ġwanni_Pawlu_II">Ġwanni Pawlu II</ref>. Fost is-slaten li żaru din il-Bażilika Ċelesti nsibu lil Ludoviku II, Ottone III u ommu Teofane, Karlu t’Anġù, Alfonsu t’Aragona, is-Slaten Borboni Ferdinandu I u II, Vittorju Emanuele III u Umberto ta’ Savoja. Ma’ dawn nistgħu nżidu wkoll xi qaddisin bħal <ref target="https://mt.wikipedia.org/wiki/San_Franġisk_t'Assisi">San Franġisk t’Assisi</ref>, Santa Briġida tal-Isvezja, <ref target="https://mt.wikipedia.org/wiki/San_Alfons_Maria_de_Liguori">San Alfons Maria de Liguori</ref>, San Geraldu Maiella u <ref target="https://mt.wikipedia.org/wiki/Patri_Piju">San Piju ta' Pietralcina</ref>.</p>
<p>Sa mit-13 ta’ Lulju 1996, il-kura pastorali tas-santwarju ta’ San Mikiel fuq il-muntanja tal-Gargano għaddiet f’idejn il-Kongregazzjoni ta’ San Mikiel Arkanġlu. Il-Mikeliti, kif inhuma magħrufa l-membri ta’ din il-kongregazzjoni, daħlu wara 25 sena ta’ servizz pastorali li kienu wettqu l-Benedittini Verginiani. Din il-kongregazzjoni Pollakka, imwaqqfa mill-Venerabbli Qaddej ta’ Alla, Dun Bronislao Markiewicz, għandha bħala għan tagħha li taqdi lit-tfal u liż-żgħażagħ abbandunati.</p>
San Ġorġ Preca u San Mikiel
<p><ref target="https://mt.wikipedia.org/wiki/Dun_Ġorġ_Preca">Dun Ġorġ Preca</ref> kien devot kbir tal-Arkanġlu San Mikiel. Dun Ġorġ kien jirrakkonta kif darba meta kellu madwar ħames snin kien ghaddej il-<ref target="https://mt.wikipedia.org/wiki/Valletta">Belt</ref> mas-seftura tal-familja u waqqfu uffiċjal żagħżugħ li qegħedlu f’idu arloġġ tad-deheb. Dan l-uffiċjal sparixxa f'daqqa u anke l-arloġġ. Dun Ġorġ kien persważ li dak l-uffiċjal ma kien ħadd ħlief l-arkanġlu San Mikiel u l-arloġġ kellu jkun l-<hi rend="italic">Arloġġ ta’ Talb</hi> li Dun Ġorġ stess kellu jikteb għas-soċji tal-<ref target="https://mt.wikipedia.org/wiki/MUSEUM">MUSEUM</ref> biex jitolbuh kull kwarta. </p>
<p>Iżjed tard Dun Ġorġ għażel lil San Mikiel bħala d-Difensur tas-Soċjetà tal-MUSEUM. Fil-bidu ta' kull laqgħa tagħhom, is-soċji jagħtuh qima b'talba msejħa s-Salve Sancte Michael, li qabel kienet titkanta bil-Latin: </p>
<p><hi rend="bold">“</hi>Sliem għalik O Qawwi San Mikiel, Int tħarisna f'kull tiġrib. Lill-anġli t'Alla kull ġieħ u glorja għax lilu jaqdu u jagħtu qima, kull ġieħ u glorja.<hi rend="bold">”</hi></p>

L-Iskola St Michael
<p>Nhar l-4 ta' Novembru 1946, bil-barka ta' Dun Ġorġ, soċju tal-MUSEUM u eks-impjegat tat-Tarzna, Toni Agius, mgħejjun l-iktar mill-Assistent Superjur Ġenerali Karmenu Callus, fetaħ skola tas-Soċjetà tal-MUSEUM, bl-isem <ref target="https://mt.wikipedia.org/wiki/St._Michael_School">Skola St Michael</ref> li fil-bidu kienet f’dar jisimha Villa Violette, il-Marsa. Iżda erba’ snin wara, fl-1951 is-Soċjetà akkwistat biċċa art kbira fl-inħawi ta’ <ref target="https://mt.wikipedia.org/wiki/Fleur-de-Lys">Fleur-de-Lys</ref>. Nhar id-19 ta’ Mejju 1951, Dun Ġorġ imdawwar mis-soċji, għalliema u tfal, bierek l-ewwel ġebla tal-iskola u talab b’dal-kliem:</p>
<p><hi rend="bold">“</hi>Missier Etern, ħares lejn il-wiċċ venerabbli ta’ Ibnek Ġesu Kristu u tpaxxa bih, u bierek għall-merti tiegħu dil-ġebla, biex l-iskola titla’ bil-barka tiegħek u joħroġ ġid spiritwali u temporali, u kull min jidħol fiha jkun oġġett tal-ħniena tiegħek. O Verġni Mbierka, bierek issa din l-art li fuqha se tinbena l-iskola għall-glorja t’Alla u għall-ġid tal-erwieħ. San Ġużepp, noffrulek is-safa ta’ qalbek biex titfa’ ħarsa fuq l-art li fuqha se tinbena l-iskola li aħna, b’gost kbir ta’ qalbna, niddedikaw il San Mikiel Arkanġlu.<hi rend="bold">”</hi></p>
<p>Kuljum fl-Iskola St Michael, wara l-brejk ta' nofsinhar l-istudenti jitolbu t-talba lil San Mikiel. Din it-talba kienet inkitbet u xterdet mill-Papa Ljun XIII fl-1886 immedjatament wara viżjoni terribli li jingħad li kellu hekk kif spiċċa l-quddiesa. Fl-1930, il-Papa Piju XI kien ordna li t-talba lil San Mikiel tingħad b'intenzjoni speċjali, għall-konverżjoni tar-Russja. It-talba kienet tingħad fl-aħħar ta' kull quddiesa. Fir-riforma tal-Liturgija ta' wara l-Konċilju Vatikan II, matul il-Pontifikat ta' Pawlu VI, ir-reċitazzjoni tat-talba ta' Papa Ljun tneħħiet mill-quddiesa.</p>
<p><hi rend="bold">“</hi>San Mikiel Arkanġlu, idħol għalina fit-taqbida; kun int l-għajnuna tagħna kontra l-ħażen u t-tnassis tad-demonju. Irażżnu Alla, nitolbuk bil-ħerqa. Int l-aqwa fost il-qtajja’ tas-sema, itfa' bil-qawwa tiegħek fil-qiegħ ta' l-infern lix-xitan u l-ispirti ħżiena l-oħra li jiġġerrew fid-dinja għat-telfien ta' l-erwieħ.<hi rend="bold">”</hi></p>

Fl-Arti u l-Letteratura
<p>L-epika ta’ <ref target="https://mt.wikipedia.org/wiki/John_Milton">John Milton</ref>, <hi rend="italic">Paradise Lost</hi> tirrakkonta fis-sitt ktieb l-istorja tal-ġlieda bejn l-anġli t-tajbin immexxija mill-Arkanġlu Mikiel kontra x-xjaten. </p>
<p>L-Arkanġlu Mikiel hu l-karattru priċipali, maħdum minn <ref target="https://mt.wikipedia.org/wiki/John_Travolta">John Travolta</ref>, fil-film <hi rend="italic">Michael</hi> (1996).</p>
<p>Fil-film <hi rend="italic">Ghost Rider</hi> (2007), l-Arkanġlu Mikiel huwa wieħed mill-karattri prinċipali.</p>
</text></body></html>