<html><body><text id="wikipedia_mt_wikipedia_org__2925.html" ns="0" revid="216871" sourceurl="https://mt.wikipedia.org/wiki/Knisja_Vera_ta%27_%C4%A0es%C3%B9" title="Knisja Vera ta' Ġesù" type="wikipedia">Knisja Vera ta' Ġesù
<p>Il-<hi rend="bold">Knisja Vera ta' Ġesù</hi> hija denominazzjoni Nisranija indipendenti li nħolqot f'<ref target="https://mt.wikipedia.org/wiki/Bejġing">Bejġing</ref>, iċ-<ref target="https://mt.wikipedia.org/wiki/Ċina">Ċina</ref>, fl-1917. Iċ-ċermen attwali tal-Assemblea Internazzjonali tal-KVĠ huwa l-predikatur Yung-Ji Lin. Illum il-ġurnata hemm bejn wieħed u ieħor 1.5 miljun kredent fi tmienja u erbgħin pajjiż u sitt kontinenti. Il-knisja ħarġet mill-fergħa <ref target="https://mt.wikipedia.org/wiki/Pentekostaliżmu">Pentekostali</ref> tal-<ref target="https://mt.wikipedia.org/wiki/Kristjaneżmu">Kristjaneżmu</ref> li spuntat fil-bidu tas-seklu għoxrin. Il-knisja hija wkoll aderenti mat-teoloġija tal-<ref target="https://mt.wikipedia.org/wiki/Pentekostaliżmu_Appostoliku">Pentekostali Waħdanija</ref> (id-duttrina tal-Isem ta' Ġesù). Huma kienu wkoll wieħed mit-tliet knejjes indiġeni Ċiniżi li eżistew qabel il-ħakma <ref target="https://mt.wikipedia.org/wiki/Komuniżmu">Komunista</ref> fiċ-Ċina fl-1949.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> L-għan tal-knisja huwa li tgħallem il-Vanġelu lill-pajjiżi kollha qabel it-<ref target="https://mt.wikipedia.org/wiki/It-Tieni_Miġja">Tieni Miġja</ref> ta' <ref target="https://mt.wikipedia.org/wiki/Ġesù">Ġesù</ref>.</p>
L-għaxar duttrini u twemmin prinċipali
<p>L-għaxar duttrini u twemmin prinċipali tal-knisja huma: </p>
<p>1. <hi rend="bold">Spirtu s-Santu</hi>: "Li nirċievu l-<ref target="https://mt.wikipedia.org/wiki/Spirtu_s-Santu">Ispirtu s-Santu</ref>, bix-xhieda tat-taħdit bl-ilsna, hu l-garanzija li nirtu s-Saltna tas-Sema".</p>
<p>2. <hi rend="bold">Magħmudija</hi>: "Il-<ref target="https://mt.wikipedia.org/wiki/Magħmudija">magħmudija</ref> bl-ilma huwa s-<ref target="https://mt.wikipedia.org/wiki/Sagrament">sagrament</ref> għall-maħfra tad-dnubiet u għar-riġenerazzjoni. Il-magħmudija għandha sseħħ f'ilma naturali, bħax-xmajjar, il-baħar, jew għajn. Il-ministru tal-magħmudija, li jkun diġà rċieva l-magħmudija tal-ilma u l-Ispirtu s-Santu, imexxi l-magħmudija fl-isem tal-Mulej Ġesù Kristu, u l-persuna li tkun qed tirċievi l-magħmudija għandha tiġi mgħaddsa fl-ilma b'rasha baxxa u wiċċha jħares 'l isfel". </p>
<p>3. <hi rend="bold">Ħasil tas-saqajn</hi>: "Is-sagrament tal-<ref target="https://mt.wikipedia.org/wiki/Ħasil_tas-saqajn">ħasil tas-saqajn</ref> jippermetti wieħed biex isir ħaġa waħda mal-Mulej Ġesù. Iservi wkoll bħala tifkira dejjiema li wieħed għandu jkollu l-<ref target="https://mt.wikipedia.org/wiki/Imħabba">imħabba</ref>, l-<ref target="https://mt.wikipedia.org/wiki/Qdusija">qdusija</ref>, l-<ref target="https://mt.wikipedia.org/wiki/Umiltà">umiltà</ref>, l-<ref target="https://mt.wikipedia.org/wiki/Maħfra">maħfra</ref> u jkun ta' servizz. Kull persuna li tkun irċiviet il-magħmudija bl-ilma irid ikollha saqajha maħsula f'isem Ġesù Kristu. Il-ħasil ta' xulxin tas-saqajn għandu jsir kull meta hu xieraq".</p>
<p>4. <hi rend="bold">L-Ewwel Tqarbina</hi>: "L-<ref target="https://mt.wikipedia.org/wiki/Ewkaristija">Ewkaristija</ref> huwa s-sagrament biex ifakkar il-mewt tal-Mulej Ġesù Kristu. Din tippermetti lilna biex jkollna sehem mil-laħam u d-demm tal-Missier tagħna u li nkunu f'għaqda waħda miegħu sabiex inkunu nistgħu jkollna ħajja dejjiema u niġu mqajjma fl-aħħar jum. Dan is-sagrament għandu jsir spiss kemm jista' jkun. Iridu jintużaw ħobż bla ħmira u meraq tal-għeneb biss". </p>
<p>5. <hi rend="bold">Is-Sibt</hi>: "Il-jum tas-<ref target="https://mt.wikipedia.org/wiki/Is-Sibt">Sibt</ref>, is-seba' jum tal-ġimgħa, huwa Jum Qaddis, imqaddes minn Alla. Għandu jiġi osservat taħt il-grazzja ta' Alla għat-tifkira tal-ħolqien u s-salvazzjoni ta' Alla u b'tama ta' mistrieħ etern fil-ħajja li ġejja".</p>
<p>6. <hi rend="bold">Ġesù Kristu</hi>: "<ref target="https://mt.wikipedia.org/wiki/Ġesù_Kristu">Ġesù Kristu</ref>, il-Kelma li saret laħam, miet fuq is-salib għall-fidwa tad-dnubiet, qam minn bejn l-imwiet fit-tielet ġurnata u tela' s-sema. Hu hu l-uniku Salvatur tal-bniedem, il-Ħallieq tas-smewwiet u l-art, u l-uniku Veru Alla". </p>
<p>7. <hi rend="bold">Il-Bibbja</hi>: "Il-<ref target="https://mt.wikipedia.org/wiki/Bibbja">Bibbja Qaddisa</ref>, li tikkonsisti mit-<ref target="https://mt.wikipedia.org/wiki/Testment_il-Qadim">Testment il-Qadim</ref> u l-<ref target="https://mt.wikipedia.org/wiki/Testment_il-Ġdid">Ġdid</ref>, hi ispirata minn Alla, l-uniku verità bil-miktub, li tikkonsisti min-normi ta' imġieba liema kull Kristjan irid isegwi biex ikun Kristjan veru". </p>
<p>8. <hi rend="bold">Salvazzjoni</hi>: "Is-Salvazzjoni tingħata bil-grazzja ta' Alla permezz tal-fidi. Dawk li jemmnu għandhom jafdaw fuq l-Ispirtu s-Santu biex jaspiraw għall-qudisja, biex jonoraw 'l Alla, u biex iħobbu lill-umanità". </p>
<p>9. <hi rend="bold">Il-Knisja</hi>: "Il-Knisja Vera ta' Ġesù, stabbilita minn Sidna Ġesù Kristu, permezz tal-Ispirtu s-Santu matul iż-żmien tax-"xita posterjuri", hija l-vera knisja restawrata taż-żmien Appostoliku". </p>
<p>10. <hi rend="bold">It-Tieni Miġja</hi>: "It-Tieni Miġja ta' Ġesù se sseħħ fl-<ref target="https://mt.wikipedia.org/wiki/Żmiem_it-tmiem">aħħar jum</ref> meta Hu jinżel mis-sema biex jiġġudika lid-dinja: it-tajbin jingħataw ħajja eterna, filwaqt li l-ħżiena jiġu kkundannati għal dejjem".</p>
</text></body></html>