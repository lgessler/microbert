<html><body><text id="wikipedia_mt_wikipedia_org__26902.html" ns="0" revid="273147" sourceurl="https://mt.wikipedia.org/wiki/Aleksandr_Yakovlevich_Khinchin" title="Aleksandr Yakovlevich Khinchin" type="wikipedia">Aleksandr Yakovlevich Khinchin
<p><hi rend="bold">Aleksandr Yakovlevich Khinchin</hi> (bir-<ref target="https://mt.wikipedia.org/wiki/Lingwa_Russa">Russu</ref>: Алекса́ндр Я́ковлевич Хи́нчин, bil-<ref target="https://mt.wikipedia.org/wiki/Lingwa_Franċiża">Franċiż</ref>: <hi rend="italic">Alexandre Khintchine</hi>; twieled fid-19 ta’ Lulju 1894 – miet fit-18 ta’ Novembru 1959) kien matematiku <ref target="https://mt.wikipedia.org/wiki/Unjoni_Sovjetika">Sovjetiku</ref> u wieħed mill-iktar kontributuri sinifikanti tal-iskola Sovjetika tat-teorija tal-probabbiltà.</p>
Bijografija
<p>Huwa twieled fil-villaġġ ta’ Kondrovo, fil-Governorat ta’ Kaluga, l-Imperu <ref target="https://mt.wikipedia.org/wiki/Russja">Russu</ref>. Hu u jistudja fl-Università Statali ta’ <ref target="https://mt.wikipedia.org/wiki/Moska">Moska</ref>, huwa sar wieħed mill-ewwel segwaċi tal-iskola famuża ta’ Luzin. Khinchin iggradwa mill-università fl-1916 u sitt snin wara sar professur full-time hemmhekk sa <ref target="https://mt.wikipedia.org/wiki/Mewt">mewtu</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Ix-xogħlijiet bikrin ta’ Khinchin iffukaw fuq l-analiżi reali. Iktar ’il quddiem huwa applika metodi mit-teorija metrika tal-funzjonijiet għall-problemi fit-teorija tal-probabbiltà u fit-teorija tan-numri. Huwa sar wieħed mill-fundaturi tat-teorija moderna tal-probabbiltà, u skopra l-liġi tal-logaritmu iterat fl-1924, kiseb riżultati importanti fil-qasam tat-teoremi tal-limiti, ta definizzjoni ta’ proċess stazzjonarju u stabbilixxa l-pedamenti għat-teorija ta’ tali proċessi.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Khinchin għamel kontributi sinifikanti fit-teorija metrika tal-approssimazzjonijiet ta’ <ref target="https://mt.wikipedia.org/wiki/Djofantinu">Djofantinu</ref> u stabbilixxa riżultat importanti għall-frazzjonijiet kontinwi reali sempliċi, filwaqt li skopra proprjetà ta’ tali numri li wasslet għal dak li issa huwa magħruf bħala l-kostanti ta’ Khinchin. Huwa ppubblika wkoll diversi xogħlijiet importanti dwar il-fiżika statistika, fejn huwa uża l-metodi tat-teorija tal-probabbiltà, u dwar it-teorija tal-informazzjoni, it-teorija tat-tqegħid fi kju, u l-analiżi <ref target="https://mt.wikipedia.org/wiki/Matematika">matematika</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Fl-1939 Khinchin ġie elett bħala Membru Korrispondenti tal-Akkademja tax-<ref target="https://mt.wikipedia.org/wiki/Xjenza">Xjenzi</ref> tal-Unjoni Sovjetika. Huwa ngħata l-Premju <ref target="https://mt.wikipedia.org/wiki/Ġużeppi_Stalin">Stalin</ref> fl-1941, l-Ordni ta’ <ref target="https://mt.wikipedia.org/wiki/Lenin">Lenin</ref>, tliet Ordnijiet oħra, u medalji.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Biblijografija
<list type="unordered"><item><hi rend="italic">Sur la Loi des Grandes Nombres</hi>, in <hi rend="italic">Comptes Rendus de l'Académie des Sciences</hi>, <ref target="https://mt.wikipedia.org/wiki/Pariġi">Pariġi</ref>, 1929</item>
<item><hi rend="italic">Asymptotische Gesetze der Wahrscheinlichkeitsrechnung</hi>, <ref target="https://mt.wikipedia.org/wiki/Berlin">Berlin</ref>: Julius Springer, 1933</item>
<item><hi rend="italic">Continued Fractions</hi>, Mineola, N.Y.: Dover Publications, 1997, ISBN 0-486-69630-8 (ippubblikat l-ewwel darba f’Moska, 1935)</item>
<item><hi rend="italic">Three Pearls of Number Theory</hi>, Mineola, NY: Dover Publications, 1998, ISBN 0-486-40026-3 (ippubblikat l-ewwel darba f’Moska u f’<ref target="https://mt.wikipedia.org/wiki/San_Pietruburgu">Leningrad</ref>, 1947)</item>
<item><hi rend="italic">Mathematical Foundations of Quantum Statistics</hi>, Mineola, N.Y.: Dover Publications, 1998, ISBN 0-486-40025-5 (ippubblikat l-ewwel darba f’Moska u f’Leningrad, 1951; tradott fl-1960 minn Irwin Shapiro)</item>
<item><hi rend="italic">Mathematical Foundations of Information Theory</hi>, Dover Publications, 1957, ISBN 9780486604343</item></list>
</text></body></html>