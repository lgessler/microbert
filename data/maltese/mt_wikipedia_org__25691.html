<html><body><text id="wikipedia_mt_wikipedia_org__25691.html" ns="0" revid="274196" sourceurl="https://mt.wikipedia.org/wiki/%C4%A0ebla_tal-%C4%A0eneral" title="Ġebla tal-Ġeneral" type="wikipedia">Ġebla tal-Ġeneral<figure><caption>Il-Ġebla tal-Ġeneral</caption></figure>
<p>Il-<hi rend="bold">Ġebla tal-Ġeneral</hi> hija gżejra żgħira b’massa ta’ art għolja 60 metru li xi kultant jingħad li għandha l-għamla ta’ <ref target="https://mt.wikipedia.org/wiki/Faqqiegħ">faqqiegħa</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-Ġebla tal-Ġeneral tinsab eżattament 36°02′45″N 14°11′27″E qrib id-daħla tal-baħar imsejħa <hi rend="italic">Il-Port</hi><ref target="https://mt.wikipedia.org/wiki/Il-Paġna_prinċipali#cite_note-2">[2]</ref> fid-<ref target="https://mt.wikipedia.org/wiki/Dwejra">Dwejra</ref> f’Għawdex, u qrib ukoll fejn qabel kien hemm it-<ref target="https://mt.wikipedia.org/wiki/Tieqa_tad-Dwejra">Tieqa tad-Dwejra</ref>. Il-Ġebla tal-Ġeneral taqa’ taħt il-ġurisdizzjoni tar-raħal ta’ San Lawrenz.</p>
Storja
<figure><caption>Għerq il-ġeneral</caption></figure>
<p>Il-<ref target="https://mt.wikipedia.org/wiki/Kavallieri_ta'_l-Ordni_ta'_San_Ġwann">Kavallieri tal-Ordni ta’ San Ġwann</ref> x’aktarx li skoprew il-pjanta bl-istess isem tal-Ġebla tal-Ġeneral bl-Ingliż (<hi rend="italic">Fungus Rock/Plant</hi>), li tikber b’abbundanza fuq l-art ċatta ta’ fuq il-gżejra. Din il-pjanta li bil-Latin tissejjaħ <hi rend="italic">Cynomorium coccineum</hi>; jew bi żball anke <hi rend="italic">Fucus coccineus melitensis</hi><ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref><hi rend="italic">;</hi> mentri bil-Malti tissejjaħ <ref target="https://mt.wikipedia.org/wiki/Għerq_il-ġeneral">għerq il-ġeneral</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref>. Il-pjanta, minkejja l-isem qarrieqi bl-Ingliż, la hi <ref target="https://mt.wikipedia.org/wiki/Fungi">fungu</ref> u lanqas hija endemika għal <ref target="https://mt.wikipedia.org/wiki/Malta">Malta</ref> imma tinsab fl-għaram tar-ramel tat-<ref target="https://mt.wikipedia.org/wiki/Afrika">Tramuntana tal-Afrika</ref> kif ukoll fi <ref target="https://mt.wikipedia.org/wiki/Sqallija">Sqallija</ref> u f’<ref target="https://mt.wikipedia.org/wiki/Sardenja">Sardenja</ref>. L-għerq il-ġeneral hi pjanta parassitika li tarmi l-fjuri minn April sa Ġunju, u għandha riħa tinten. Fi żmien il-Kavallieri, it-tobba kienu jaħsbu li għandha proprjetajiet mediċinali u l-Kavallieri kienu jużawha bħala duwa emostatika għall-ġrieħi u bħala kura għad-<ref target="https://mt.wikipedia.org/wiki/Disenterija">disenterija</ref>. Il-Kavallieri tant kienu jgħożżu din il-pjanta li spiss kienu jagħtuha bħala rigal lin-nies nobbli u lill-viżitaturi distinti tal-Gżejjer Maltin.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<figure><caption>Il-Ġebla tal-Ġeneral mill-baħar</caption></figure>
<p>Fl-1746, il-<ref target="https://mt.wikipedia.org/wiki/Manuel_Pinto_da_Fonseca">Gran Mastru Pinto</ref> ħareġ digriet li jipprojbixxi l-aċċess għall-Ġebla tal-Ġeneral; min kien jinqabad jikser dan id-digriet seta’ jeħel sa tliet snin jaħdem bħala qaddief għall-Kavallieri. Il-Gran Mastru Pinto stazzjona għassies permanenti hemmhekk u saħansitra kienet tintuża qoffa prekarja marbuta bil-ħbula minn żewġ naħat biex wieħed jidħol fiha u jinġebed ’l hemm u ’l hawn għal xi 50 metru bejn il-gżejra u l-irdumijiet tad-Dwejra. Huwa ordna wkoll li l-blat tad-dawra tal-Ġebla tal-Ġeneral jiġi llixxat iktar biex wieħed ma jkunx jista’ jixxabbat mill-baħar.</p>
<p>Illum il-ġurnata, il-Ġebla tal-Ġeneral hija riżerva naturali. Madakollu, il-kosta ta’ Għawdex fil-qrib hija aċċessibbli għall-għawm u huwa post tajjeb ħafna biex tosserva l-ħajja fil-baħar b’maskra.</p>
<figure><caption>Il-Ġebla tal-Ġeneral f’inżul ix-xemx</caption></figure>
<p>Il-Ġebla tal-Ġeneral hija post għal qalb id-dilettanti tal-fotografija, għaliex waranofsinhar wieħed jista’ jieħu ritratt tax-xemx nieżla eżatt minn fetħa f’nofs il-gżejra. Madankollu, dan jista’ jsir biss minn punt partikolari u fi żminijiet partikolari tas-sena biss meta x-xemx tinzerta tidher li nieżla eżatt minn hemm.</p>
</text></body></html>