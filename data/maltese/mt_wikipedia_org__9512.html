<html><body><text id="wikipedia_mt_wikipedia_org__9512.html" ns="0" revid="267952" sourceurl="https://mt.wikipedia.org/wiki/Achille_Mizzi" title="Achille Mizzi" type="wikipedia">Achille Mizzi<figure><caption>Achille Mizzi</caption></figure>
<p><hi rend="bold">Achille Mizzi</hi> (<ref target="https://mt.wikipedia.org/wiki/Ħaż-Żabbar">Ħaż-Żabbar</ref>, <ref target="https://mt.wikipedia.org/wiki/19_ta'_Frar">19 ta' Frar</ref> <ref target="https://mt.wikipedia.org/wiki/1939">1939</ref> - ) hu poeta Malti.</p>
Ħajja
<p>Achille Mizzi twieled minn Emanuel u Natalina mwielda Lia. Ħa l-edukazzjoni tiegħu fil-<ref target="https://mt.wikipedia.org/wiki/Kulleġġ_De_La_Salle">Kulleġġ De La Salle</ref>, fis-Seminarju Arċiveskovili u fl-<ref target="https://mt.wikipedia.org/wiki/Universita'_ta'_Malta">Universita' ta' Malta</ref>.</p>
<p>Fl-1958, beda l-karriera tiegħu bħala għalliem fl-iskejjel elementari tal-gvern. Huwa żamm din il-kariga sal-1963 meta daħal uffiċjal tad-Dwana. Fl-1988 mar jaħdem fil-Ministeru tal-Edukazzjoni u l-Kultura. Hemmhekk kien involut fl-organizzazzjoni ta' bosta attivitajiet kulturali, speċjalment dawk taċ-ċelebrazzjonijiet tal-25 Anniversarju ta'l-Indipendenza fl-1989.</p>
<p>Ifforma parti minn għadd ta' delegazzjonijiet governattivi fl-<ref target="https://mt.wikipedia.org/wiki/ILO">ILO</ref> (<ref target="https://mt.wikipedia.org/wiki/Ġinevra">Ġinevra</ref>), <ref target="https://mt.wikipedia.org/wiki/UNESCO">UNESCO</ref> (<ref target="https://mt.wikipedia.org/wiki/Pariġi">Pariġi</ref>) u l-<ref target="https://mt.wikipedia.org/wiki/Kunsill_ta'_l-Ewropa">Kunsill ta' l-Ewropa</ref> (<ref target="https://mt.wikipedia.org/wiki/Strasburgu">Strasburgu</ref>).</p>
<p>Fl-1992 inħatar Assistent Kap fil-Ministeru tal-Edukazzjoni u Riżorsi Umani. Inħatar Segretarju tal-<ref target="https://mt.wikipedia.org/wiki/President_ta'_Malta">President ta' Malta</ref> u f'din il-kariga serva taħt l-E.T. <ref target="https://mt.wikipedia.org/wiki/Ugo_Mifsud_Bonnici">Ugo Mifsud Bonnici</ref> (1994 - 1999) kif ukoll taħt l-E.T. Prof. <ref target="https://mt.wikipedia.org/wiki/Guido_de_Marco">Guido de Marco</ref> (1999 - 2004) sakemm irtira mis-servizz ċivili fi Frar tas-sena 2000.</p>
<p>Barra mil-letteratura, huwa interessat ukoll fl-arti, fil-filosofija, fil-mużika, fl-istorja u fis-safar. Achille Mizzi huwa miżżewweġ 'il Yolanda Mifsud (1964) u għandhom erbat itfal.</p>
Il-karriera letterarja
<p>Achille Mizzi beda jikteb il-poeżija meta kellu tlettax-il sena. Il-ħila tiegħu ġiet mill-ewwel magħrufa mill-Prof. J. Aquilina, li kien inkludieh f'Il-Muża Maltija fl-1964. Minn dak iż-żmien 'l hawn ġie rrappreżentat f'kull antoloġija ta' poeti Maltin li nħarġet. Fis-sittinijiet kien wieħed mill-fundaturi ewlenin tal-<ref target="https://mt.wikipedia.org/wiki/Moviment_Qawmien_Letterarju">Moviment Qawmien Letterarju</ref>, li kien wettaq tiġdid sħiħ fl-ilsien u l-letteratura Maltija. Fl-1967 Achille Mizzi ppubblika l-ewwel ktieb tiegħu <hi rend="italic">L-Għar tal-Enimmi</hi> u fl-1968, ġie aċċettat bħala membru fl-<ref target="https://mt.wikipedia.org/wiki/Akkademja_tal-Malti">Akkademja tal-Malti</ref>, li fiha serva bħala President mill-1994 sas-sena 2000.</p>
<p>Achille Mizzi mill-ewwel kien magħruf bħala wieħed mill-aqwa esponenti tal-poeżija Maltija għax permezz tal-kitba tiegħu ħadem biex daħħal fil-poeżija Maltija l-kurrenti tal-letteratura moderna dinjija u mexxa 'l quddiem l-iżvilupp tal-ilsien Malti bħala għodda letterarja.</p>
<p>Fl-1988 ingħażel mill-Gvern biex jirrappreżenta lill-awturi Maltin f'konferenza internazzjonali li saret fi Bled (is-Slovenja), u fl-1989, flimkien ma' awturi rappreżentattivi oħra, ġie mistieden għal ġimgħa ta' letteratura Maltija f'Berlin.</p>
<p>Ġie msemmi b'ġieħ f'bosta pubblikazzjonijiet barra minn Malta.</p>
Rikonoxximent
<p>Rebaħ il-Premju Letterarju 1993 bil-pubblikazzjoni <hi rend="italic">Poeżiji - Achille Mizzi</hi>. Raġa' rebaħ il-Premju Letterarju għall-Poeżija 1999 bil-ġabra <hi rend="italic">Vetrati Milwiena.</hi>Rebaħ għat-tielet darba dan il-premju fl-2008 bil-ktieb <hi rend="italic">Eklissi Perpetwi</hi>.
Fl-1995 ġie onorat bħala Commendatore fl-<ref target="https://mt.wikipedia.org/wiki/Ordine_al_Merito_della_Repubblica_Italiana">Ordine al Merito della Repubblica Italiana</ref> u fl-istess sena ngħata lilu wkoll il-<ref target="https://mt.wikipedia.org/wiki/Croce_dell'_Ordine_al_Merito_Melitense">Croce dell' Ordine al Merito Melitense</ref> ta' <ref target="https://mt.wikipedia.org/wiki/L-Ordni_Militari_Sovran_ta'_Malta">l-Ordni Militari Sovran ta' Malta</ref>.</p>
<p>Fl-1998 l-astronawta Russa, <ref target="https://mt.wikipedia.org/wiki/Valentina_Terexkova">Valentina Terexkova</ref> ħatritu bħala membru tal-Kunsill Eżekuttiv taċ-ċentru Russu għax-Xjenza u l-Kultura.</p>
<p>Il-Kunsill Lokali ta' Ħaż-Żabbar għaraf il-merti letterarji u ċiviċi tiegħu billi fl-2001 tah <hi rend="italic">Gieħ Ħaż-Żabbar.</hi></p>
<p>F'Jum ir-Repubblika 2011, Mizzi nħatar Membru tal-Ordni tal-Mertu mill-Istat ta' Malta bħala rikonoxximent tal-kontribut tiegħu b'risq il-Letteratura Maltija.</p>
Biblijografija
<list type="unordered"><item><hi rend="italic"><ref target="https://mt.wikipedia.org/wiki/L-Għar_ta'_l-Enimmi">L-Għar ta' l-Enimmi</ref>, 1967</hi></item>
<item><hi rend="italic"><ref target="https://mt.wikipedia.org/wiki/Mas-Sejħa_tat-Tnabar">Mas-Sejħa tat-Tnabar</ref>, (ko-awtur), 1971</hi></item>
<item><hi rend="italic"><ref target="https://mt.wikipedia.org/wiki/Il-Kantiku_tad-Demm">Il-Kantiku tad-Demm</ref>, 1980</hi></item>
<item><hi rend="italic"><ref target="https://mt.wikipedia.org/wiki/Taqtir_is-Skiet">Taqtir is-Skiet</ref>, 1987</hi></item>
<item><hi rend="italic"><ref target="https://mt.wikipedia.org/wiki/Poeżiji_-_Achille_Mizzi">Poeżiji - Achille Mizzi</ref>, 1993</hi></item>
<item><hi rend="italic"><ref target="https://mt.wikipedia.org/wiki/Vetrati_Milwiena">Vetrati Milwiena</ref>, 1998</hi></item>
<item><hi rend="italic"><ref target="https://mt.wikipedia.org/wiki/Eklissi_Perpetwi">Eklissi Perpetwi</ref>, 2007</hi></item></list>
<list type="unordered"><item><hi rend="italic"><ref target="https://mt.wikipedia.org/wiki/The_Essential_Achille_Mizzi">The Essential Achille Mizzi</ref>, 2009 (Poeżiji tradotti minn Prof. P. Serracino Inglott)</hi></item>
<item><hi rend="italic"><ref target="https://mt.wikipedia.org/wiki/Achille_Mizzi,_Studji">Achille Mizzi, Studji</ref>, B.Micallef, 1996</hi></item></list>


Ħoloq esterni

<list type="unordered"><item><ref target="http://www.achillemizzi.com/">Is-sit uffiċjali tal-poeta</ref></item></list>
</text></body></html>