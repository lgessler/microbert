<html><body><text id="wikipedia_mt_wikipedia_org__21844.html" ns="0" revid="267043" sourceurl="https://mt.wikipedia.org/wiki/Toni_Abela" title="Toni Abela" type="wikipedia">Toni Abela
<p><hi rend="bold">Toni Abela</hi> (2 ta’ Lulju, 1957) huwa Imħallef fil-Qrati Maltin. Kien President tal-<ref target="https://mt.wikipedia.org/wiki/Partit_Laburista_(Malta)">Partit Laburista</ref> fis-snin tmenin, ko-fundatur tal-<ref target="https://mt.wikipedia.org/wiki/Alternattiva_Demokratika">Alternattiva Demokratika</ref> fl-1989 u Deputat Mexxej għall-Affarijiet tal-<ref target="https://mt.wikipedia.org/wiki/Partit_Laburista_(Malta)">Partit Laburista</ref> mill-2008 sal-2016.  Ħafna jirrikonoxxu l-pożizzjonijiet qawwija li ħa tul iż-żmien rigward kontabilità, trasparenza u governanza korretta. Kien wieħed minn dawk li fassal l-Att dwar il-Whistleblower, l-Att dwar il-finanzjament ta’ partiti politiċi u l-liġi li neħħiet il-preskrizzjoni tal-politiċi f’każijiet ta’ abbuż u korruzzjoni li daħlu fis-seħħ fl-2016. Fil-21 ta' Novembru 2016, huwa nħatar Imħallef.</p>
Politika
<hi rend="bold">President tal-Partit Laburista (1988–1989)</hi>
<p>Fl-1988, huwa ġie elett President tal-Partit Laburista u serva f’din il-kariga sal-1989 meta kellu jirriżenja mill-partit wara li ħa pożizzjoni kontra l-korruzzjoni u l-elementi kriminali fi ħdan il-partit.</p>
<hi rend="bold">Ko-fundatur tal-Alternattiva Demokratika (1989)</hi>
<p>F’din l-istess sena, huwa waqqaf l-Alternattiva Demokratika, pressure group (li iktar tard saret Partit) flimkien mal-eks whip ta’ dak iż-żmien tal-Partit Laburista, <ref target="https://mt.wikipedia.org/wiki/Wenzu_Mintoff">Wenzu Mintoff</ref>, li wkoll kien tkeċċa mill-Partit, flimkien ma' Carmen Spiteri. Fl-Alternattiva, Abela ħadem għal kwistjonijiet ambjentali, l-ugwaljanza bejn is-sessi, it-trasparenza politika u sistema elettorali aktar ġusta bl-introduzzjoni ta’ kwota nazzjonali li tippermetti lill-partiti politiċi żgħar li jkunu rappreżentati fil-Parlament f’konformità mal-mudell Ġermaniż. Huwa kkampanja favur l-introduzzjoni tal-att tal-Whistle Blower, l-Att dwar il-Libertà tal-Informazzjoni, it-tneħħija tal-preskrizzjoni għall-uffiċjali pubbliċi f’każ ta’ abbuż ta’ poter u korruzzjoni u favur il-ħtieġa ta’ Liġi dwar il-Finanzjament tal-Partiti.</p>
<hi rend="bold">Viċi Sindku tal-Ħamrun (1993)</hi>
<p>Fl-1993 huwa ġie elett Viċi Sindku tal-Ħamrun, belt ewlenija f’Malta, u kien responsabbli mill-infurzar tal-liġi u l-ġestjoni tal-uffiċju tal-ilmenti taċ-ċittadini, Huwa introduċa l-ewwel ordinamenti (bye-laws) u stabbilixxa l-ewwel qorti lokali.</p>
<hi rend="bold">Deputat Mexxej tal-Partit Laburista (Affarijiet tal-Partit) (2008-2016)</hi>
<p>Huwa ġie elett Deputat Mexxej għall-Affarijiet tal-Partit fit-12 ta’ Ġunju 2008. Minbarra r-responsabbiltajiet ġenerali tiegħu tat-tmexxija u l-ġestjoni tal-affarijiet interni tal-Partit, huwa mexxa wkoll il-65 fergħa politika tal-Partit Laburista. Huwa stabbilixxa standards ta’ tmexxija tajba fid-39 Kunsill Lokali bi tmexxija Laburista u ra li dawn l-istandards ikunu rispettati. Matul il-mandat tiegħu, il-Partit Laburista għadda minn bidliet radikali fil-livelli kollha ta’ organizzazzjoni.</p>
<hi rend="bold">Attakk fuq Toni Abela matul il-Kampanja Elettorali tal-2013</hi>
<p>Abela kien wieħed mill-miri ewlenin tal-attakki tal-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref> matul il-kampanja għall-Elezzjoni Ġenerali tal-2013 li rat lill-Partit Laburista jirbaħ l-elezzjoni b’rekord ta’ voti u differenza ta’ 11.4% bejn iż-żewġ partiti.  Il-Partit Nazzjonalista ddikjara li Toni Abela waqqaf barman ta’ ċentru politiku tal-Partit Laburista milli jiġi investigat mill-pulizija, wara allegat użu ta’ kokaina fil-bar, waqt il-ħin tax-xogħol.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>  </p>
<p>Wara l-elezzjoni, kien hemm qbil ġenerali li dan ma kienx għajr attakk politiku skorrett waqt kampanja elettorali, bil-Partit Nazzjonalista stess jiddikjara fl-analiżi ta’ wara r-riżultat elettorali li l-attakk fuq Toni Abela kkontribwixxa għat-telfa tiegħu.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>  Matul il-kampanja elettorali nnifisha, il-Kummissarju tal-Pulizija ddikjara li ma kien hemm ebda każ x’jittella’ kontra Toni Abela.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Iktar milli ħamġitlu r-reputazzjoni, l-attakk fuq Toni Abela żvela l-korrettezza politika li mexa biha, fejn ħa azzjoni mill-ewwel u keċċa lill-barman.  Fl-istess waqt Toni Abela ma aċċettax li din il-persuna tidħol lura fiċ-ċentru politiku, minkejja numru ta’ ġustifikazzjonijiet li dan ipprova jagħmel. Toni Abela ma ħa l-ebda riskju u mingħajr esitazzjoni, keċċa lill-persuna kkonċernata minnu fih.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Televiżjoni
<p>Fl-2003 ippreżenta l-programm ''Robin Hood'' flimkien ma' Wenzu Mintoff, fuq ONE TV, waħda mill-ftit drabi li stazzjon offra alternattiva vera għal Xarabank ta' TVM. </p>
<p>Abela ppreżenta ukoll ''Obelisk'' flimkien ma' <ref target="https://mt.wikipedia.org/wiki/Joe_Mifsud">Joe Mifsud</ref>, li fih intervisti personaġġi eċċentriċi bħal <ref target="https://mt.wikipedia.org/wiki/Ċikku_Fenech">Ċikku Fenech</ref>, <ref target="https://mt.wikipedia.org/wiki/Norman_Lowell">Norman Lowell</ref> u <ref target="https://mt.wikipedia.org/wiki/Emmy_Bezzina">Emmy Bezzina</ref> fost l-oħrajn. </p>
<p>Mill-2006 sal-2016 ippreżenta rokna darba fil-ġimgħa fil-programm ''Kalamita'' li fiha kien jitratta każ legali ma' panel ta' nies komuni. </p>
Ħajja Personali
<p>Huwa miżżewweġ lil Marisa u għandu tlett itfal. </p>
</text></body></html>