<html><body><text id="wikipedia_mt_wikipedia_org__27521.html" ns="0" revid="272737" sourceurl="https://mt.wikipedia.org/wiki/Relattivit%C3%A0_(Maurits_Cornelis_Escher)" title="Relattività (Maurits Cornelis Escher)" type="wikipedia">Relattività (Maurits Cornelis Escher)<figure><caption>Ir-<hi rend="italic">Relattività</hi> ta' Maurits Cornelis Escher</caption></figure>
<p><hi rend="italic">Ir-<hi rend="bold">Relattività</hi></hi> hija stampa litografika ta' 27.7 cm × 29.2 cm magħmula mill-artist <ref target="https://mt.wikipedia.org/wiki/Pajjiżi_l-Baxxi">Olandiż</ref> <ref target="https://mt.wikipedia.org/wiki/Maurits_Cornelis_Escher">Maurits Cornelis Escher</ref>, li ġiet stampata għall-ewwel darba f'Diċembru 1953. L-ewwel verżjoni ta' din l-opra ta<ref target="https://mt.wikipedia.org/wiki/L-Arti">l-arti</ref> kienet ksilografija li saret iktar kmieni dik is-sena stess.</p>
Deskrizzjoni
<p>Turi <ref target="https://mt.wikipedia.org/wiki/Dinja">dinja</ref> li fiha ma japplikawx il-liġijiet normali tal-<ref target="https://mt.wikipedia.org/wiki/Gravità">gravità</ref>. L-istruttura arkitettonika jidher li hija ċ-ċentru ta' komunità idillika, u l-biċċa l-kbira tal-abitanti jimxu 'l hemm u 'l hawn jew jagħmlu l-affarijiet ta' kuljum bħal pereżempju jieklu. Hemm twieqi u daħliet li jagħtu għal ambjenti fil-beraħ simili għal xi parks. Il-figuri kollha huma lebsin b'ilbies identiku u għandhom irjus mingħajr fattizzi, b'għamla ta' bozza. Karattri identiċi bħal dawn huma preżenti f'bosta xogħlijiet oħra ta' Escher.</p>
<p>Fid-dinja tar-<hi rend="italic">Relattività</hi>, hemm tliet sorsi ta' gravità, u kull sors huwa ortogonali mat-tnejn l-oħra. Kull abitant jgħix f'wieħed minn dawn il-"bjar" tal-gravità, fejn japplikaw il-liġijiet normali tal-<ref target="https://mt.wikipedia.org/wiki/Fiżika">fiżika</ref>. B'kollox hemm sittax-il karattru, li huma mifruxin ma' kull sors ta' gravità; sitta f'sors u ħamsa kull wieħed fiż-żewġ sorsi l-oħra. Il-konfużjoni apparenti tal-istampa litografija ġejja mill-fatt li t-tliet sorsi ta' gravità jidhru qishom qegħdin fl-istess post.</p>
<p>L-istruttura għandha settijiet ta' turġien, u kull sett ta' turġien jista' jintuża min-nies li jappartjenu għal żewġ sorsi differenti ta' gravità. Dan joħloq fenomeni interessanti, bħal fil-każ tas-sett ta' turġien ta' fuq nett, fejn żewġ abitanti jużaw l-istess sett ta' turġien fl-istess direzzjoni u fuq l-istess naħa, iżda kull wieħed minnhom juża lat differenti ta' kull tarġa; għaldaqstant, wieħed nieżel is-sett ta' turġien filwaqt li l-ieħor tiela', minkejja li t-tnejn mexjin fl-istess direzzjoni kważi maġenb xulxin. Fis-settijiet ta' turġien l-oħra, l-abitanti jidhru qishom telgħin is-settijiet ta' turġien ta' taħt fuq, iżda abbażi tas-sors ta' gravità tagħhom stess, fil-fatt qed jitilgħu s-settijiet ta' turġien normalment.</p>
<p>Kull wieħed mit-tliet parks jappartjeni għal wieħed mill-"bjar" tal-gravità. Id-daħliet kollha ħlief waħda jidhru qishom jagħtu lejn is-sulari ta' taħt il-parks. Għalkemm dan huwa fiżikament possibbli, sulari ppjanati b'dan il-mod xejn mhuma tas-soltu u jżidu mal-effett surreali tal-istampa.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Ir-<hi rend="italic">Relattività</hi> hija waħda mill-iżjed xogħlijiet popolari ta' Escher, u ntużat b'varjetà ta' modi.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
</text></body></html>