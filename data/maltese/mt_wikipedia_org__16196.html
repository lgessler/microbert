<html><body><text id="wikipedia_mt_wikipedia_org__16196.html" ns="0" revid="220009" sourceurl="https://mt.wikipedia.org/wiki/Stella_Mwangi" title="Stella Mwangi" type="wikipedia">Stella Mwangi
<p><hi rend="bold">Stella Nyambura Mwangi</hi> (<ref target="https://mt.wikipedia.org/wiki/Nairobi">Nairobi</ref>, <ref target="https://mt.wikipedia.org/wiki/1_ta'_Settembru">1 ta' Settembru</ref> <ref target="https://mt.wikipedia.org/wiki/1986">1986</ref>) hija <ref target="https://mt.wikipedia.org/wiki/Kantant">kantanta</ref> <ref target="https://mt.wikipedia.org/wiki/Kenja">Kenjana</ref> ta' ċittadinanza <ref target="https://mt.wikipedia.org/wiki/Norveġja">Norveġiża</ref>.</p>
Bijografija
<p>Imwielda l-<ref target="https://mt.wikipedia.org/wiki/Kenja">Kenja</ref> fl-1986, Stella marret toqgħod in-<ref target="https://mt.wikipedia.org/wiki/Norveġja">Norveġja</ref> flimkien ma' familtha fl-1991. Ta' età żgħira kienet diġà ikkomponiet u kitbet l-ewwel kanzunetti tagħha. Hi tagħmel parti mill-grupp ta' mużika Afrikana The Rise li ħareġ l-ewwel album tiegħu fl-1998. Ħadmet ukoll ma' diversi artisti Afro-Ewropej u fl-2005 kantant għal <ref target="https://mt.wikipedia.org/wiki/Nelson_Mandela">Nelson Mandela</ref> fl-okkażjoni tal-kampanja ta' prevenzjoni kontra l-<ref target="https://mt.wikipedia.org/wiki/AIDS">AIDS</ref>.</p>
<p>Bdiet il-karriera tagħha bħal solista meta fl-2006 ħarġet il-kanzunetta "Take it back" li għamlet suċċess fl-Afrika u l-Iskandinavja, u li aktar tard iddaħħal fl-album <hi rend="italic">Living for Music</hi> li ħareġ fl-2008. Fl-2010, ipproduċiet kanzunetta oħra taħt l-isem ta' "Smile".</p>
<p>Fl-2011, ħadet sehem fil-Melodi Grand Prix, konkors mużikali Norveġiż fejn ir-rebbieħ jingħata ċ-ċans li jirrapreżenta lin-<ref target="https://mt.wikipedia.org/wiki/Norveġja_fil-Festival_tal-Eurovision">Norveġja</ref> fil-<ref target="https://mt.wikipedia.org/wiki/Eurovision_Song_Contest">Eurovision Song Contest</ref>. Fit-12 ta' Frar 2011, Mwangi ħarġet bħala r-rebbieħa u permezz tal-kanzunetta "Haba Haba" sabet post fis-semifinali tal-<ref target="https://mt.wikipedia.org/wiki/Festival_tal-Eurovision_2011">Festival tal-Eurovision 2011</ref> li sar f'<ref target="https://mt.wikipedia.org/wiki/Düsseldorf">Düsseldorf</ref>, il-<ref target="https://mt.wikipedia.org/wiki/Ġermanja">Ġermanja</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Fl-10 ta' Mejju, Mwangi naqset li tagħmilha mal-aħħar għaxra li kellhom jikkwalifikaw għas-serata finali.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Diskografija
Albums
<list type="unordered"><item>2008 – <hi rend="italic">Living for Music</hi></item></list>
Kanzunetti
<list type="unordered"><item>2007 – "Take It Back"</item>
<item>2010 – "Smile"</item>
<item>2011 – "Haba Haba"</item></list>


Ħoloq esterni

<list type="unordered"><item><ref target="http://stellamwangi.com/">Sit uffiċjali</ref></item></list>
</text></body></html>