<html><body><text id="wikipedia_mt_wikipedia_org__17527.html" ns="0" revid="272463" sourceurl="https://mt.wikipedia.org/wiki/Guillermo_St%C3%A1bile" title="Guillermo Stábile" type="wikipedia">Guillermo Stábile
<p><hi rend="bold">Guillermo Stábile</hi> (twieled fis-17 ta' Jannar 1905 – miet fis-26 ta' Diċembru 1966) kien plejer u kowċ tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Arġentina">Arġentin</ref>. Stábile rebaħ żewġ kampjonati ma' <ref target="https://mt.wikipedia.org/wiki/Club_Atlético_Huracán">Huracán</ref> u lagħab fl-Italja u Franza. Hu kien l-aqwa skorer fl-<ref target="https://mt.wikipedia.org/wiki/Tazza_tad-Dinja_tal-Futbol_1930">ewwel edizzjoni</ref> tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref> li saret fl-1930. Bħala kowċ, hu mexxa lill-Arġentina għar-rebħ ta' sitt titli tal-<ref target="https://mt.wikipedia.org/wiki/Copa_América">Copa América</ref> waqt li wassal lil <ref target="https://mt.wikipedia.org/wiki/Racing_Club_de_Avellaneda">Racing Club</ref> għar-rebħ ta' tliet titli tal-kampjonat.</p>
Karriera
Klabb
<p>Il-karriera tiegħu bdiet ma' <ref target="https://mt.wikipedia.org/wiki/Club_Atlético_Huracán">Huracán</ref> fejn lagħab magħhom bejn l-1924 u l-1930. Għall-bidu beda jilgħab bħala midfilder laterali, però evolva bħala attakkant. Mal-klabb Arġentin hu rebaħ il-kampjonat darbtejn u t-trofew reġjonali <hi rend="italic">Copa Dr. Carlos Ibarguren</hi> fl-1925. Wara l-marka li ħalla fl-ewwel Tazza tad-Dinja, hu ttrasferixxa fl-Ewropa sabiex jilgħab ma' <ref target="https://mt.wikipedia.org/wiki/Genoa_CFC">Genoa</ref>, tim li magħhom lagħab 41 logħba u skorja 15-il gowl. Tlieta minn dawn il-gowls waslu fid-debutt tiegħu fis-16 ta' Novembru 1930, kontra <ref target="https://mt.wikipedia.org/wiki/Bologna_FC_1909">Bologna</ref> li ntemmet 3–1.</p>
<p>L-esperjenza mal-klabb kienet imtappna minn problemi fiżiċi: l-ewwel waħda seħħet fid-29 ta' Marzu 1931, meta f'logħba ta' ħbiberija kontra <ref target="https://mt.wikipedia.org/wiki/US_Alessandria_Calcio_1912">Alessandria</ref> kiser saqajh il-leminija fi skontru mal-gowler avversarju. It-tieni inċident seħħ fis-26 ta' Marzu 1930 fil-logħba kontra <ref target="https://mt.wikipedia.org/wiki/ACF_Fiorentina">Fiorentina</ref>, fejn wara daħla ma' avversarju hu reġa' kiser l-istess sieq. Fis-17 ta' Settembru 1933, fil-konfront kontra n-<ref target="https://mt.wikipedia.org/wiki/SSC_Napoli">Napoli</ref> reġa' korra fil-ligamenti ta' saqajh il-leminija.</p>
<p>Minkejja din is-serje ta' problemi, fl-1934 ġie iffirmat min-<ref target="https://mt.wikipedia.org/wiki/SSC_Napoli">Napoli</ref> fejn lagħab magħhom għal staġun wieħed biss. F'dak l-istaġun skorja 3 gowls f'20 logħba. Fl-1935, reġa' rritorna għal ftit ma' Genoa, qabel ma' f'Ottubru tal-istess sena xtara l-kumplament tal-kuntratt tiegħu u mar <ref target="https://mt.wikipedia.org/wiki/Franza">Franza</ref> sabiex jilgħab ma' <ref target="https://mt.wikipedia.org/wiki/FC_Red_Star_Saint-Ouen">Red Star</ref> ta' <ref target="https://mt.wikipedia.org/wiki/Pariġi">Pariġi</ref>, il-klabb li magħhom kiseb il-promozzjoni għall-<ref target="https://mt.wikipedia.org/wiki/Ligue_1">ogħla diviżjoni</ref>.</p>
Internazzjonali
<p>Stábile iddebutta mat-<ref target="https://mt.wikipedia.org/wiki/Tim_nazzjonali_tal-futbol_Arġentina">tim nazzjonali tal-Arġentina</ref> ta' 25 sena, fit-tieni logħba tat-tim fl-<ref target="https://mt.wikipedia.org/wiki/Tazza_tad-Dinja_tal-Futbol_1930">ewwel edizzjoni</ref> tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref> li saret fl-1930 ġewwa l-<ref target="https://mt.wikipedia.org/wiki/Urugwaj">Urugwaj</ref>. Kontra l-<ref target="https://mt.wikipedia.org/wiki/Tim_nazzjonali_tal-futbol_tal-Messiku">Messiku</ref>, l-Arġentina rebħet 6–3 fejn Stábile skorja tripletta. Għal ħafna snin din kienet ikkunsidrata bħala l-ewwel tripletta f'fażi finali tat-Tazza tad-Dinja, sakemm fl-2006 il-FIFA iddikjarat li <ref target="https://mt.wikipedia.org/wiki/Bert_Patenaude">Bert Patenaude</ref> skorja l-ewwel triplett jumejn qabel dik ta' Stábile.</p>
<p>Fl-aħħar logħba mill-grupp, l-Arġentina affrontaw ir-rivali Sud-Amerikani taċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċili">Ċili</ref> u rebħulhom 3–1 bi Stábile iniżżel ismu għal darb'oħra fost l-iskorers b'doppjetta. Fis-semifinali kontra l-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti">Istati Uniti</ref>, l-Arġentina rebħu faċilment 6–1 u Stábile skorja tnejn mill-gowls sabiex wassalhom għall-finali. Kontra l-ospiti tal-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">Urugwaj</ref>, l-Arġentina daħlu fil-mistrieħ 2–1 minn fuq, bi Stábile jiskorja t-tieni gowl. Madanakollu, l-Urugwaj qalbu l-iskor fit-tieni taqsima sabiex rebħu 4–2. Minkejja t-telfa finali, hu spiċċa l-aqwa skorer fl-ewwel edizzjoni tat-Tazza tad-Dinja.</p>


Unuri
Klabb
Huracán
<list type="unordered"><item><ref target="https://mt.wikipedia.org/wiki/Primera_División_(Arġentina)">Primera División</ref>: 1925, 1928</item>
<item>Copa Ibarguren: 1925</item></list>
Kowċ
Arġentina
<list type="unordered"><item><ref target="https://mt.wikipedia.org/wiki/Copa_América">Campeonato Sudamericano</ref>: 1941, 1945, 1946, 1947, 1955, 1957</item>
<item><ref target="https://mt.wikipedia.org/wiki/Kampjonat_Pan-Amerikan">Kampjonat Pan-Amerikan</ref>: 1960</item></list>
Primera División
<list type="unordered"><item><ref target="https://mt.wikipedia.org/wiki/Primera_División_(Arġentina)">Primera División</ref>: 1949, 1950, 1951</item></list>
Ħoloq esterni
<list type="unordered"><item>(IT)  <ref target="http://www.enciclopediadelcalcio.it/Stabile.html">Statistika fuq Enciclopediadelcalcio.it</ref></item></list>
</text></body></html>