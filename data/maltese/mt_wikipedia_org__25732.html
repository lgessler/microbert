<html><body><text id="wikipedia_mt_wikipedia_org__25732.html" ns="0" revid="261376" sourceurl="https://mt.wikipedia.org/wiki/Ippro%C4%8Bessar_testwali" title="Ipproċessar testwali" type="wikipedia">Ipproċessar testwali<p>Fl-<ref target="https://mt.wikipedia.org/wiki/Informatika">informatika</ref>, l-<hi rend="bold">ipproċessar testwali</hi> jirreferi għat-<ref target="https://mt.wikipedia.org/wiki/Teorija">teorija</ref> u għall-prattika tal-<ref target="https://mt.wikipedia.org/wiki/Awtomatizzazzjoni">awtomatizzazzjoni</ref> tal-ħolqien jew tal-manipolazzjoni ta’ testi elettroniċi. It-test is-soltu jirreferi għall-karattri alfanumeriċi speċifikati fuq it-tastiera tal-persuna li tkun qed twettaq il-prattika, iżda inġenerali t-terminu “test” ifisser is-saff astratt mehmuż mal-kodifikazzjoni tal-karattri standard tat-test fil-mira. It-terminu “pproċessar” jirreferi għall-ipproċessar awtomatizzat (jew mekkaniku), meta mqabbel mal-istess manipolazzjoni magħmula bl-idejn.</p>
<p>L-ipproċessar testwali jinvolvi kmandi informatiċi li jinvokaw kontenut, bidliet fil-kontenut, u ċ-ċaqliq tal-vleġġa tal-<hi rend="italic">mouse</hi>, pereżempju:</p>
<list type="unordered"><item>għat-tiftix u għas-sostituzzjoni,</item>
<item>għall-ifformattjar,</item>
<item>għall-ġenerazzjoni ta’ rapport ipproċessat tal-kontenut ta’ test, jew</item>
<item>għall-iffiltrar ta’ dokument jew ta’ rapport ta’ test.</item></list>
<p>L-ipproċessar testwali ta’ espressjoni regolari huwa magna tal-editjar virtwali, li jkollha lingwa primittiva tal-ipprogrammar li tat l-isem lir-reġistri (identifikatur) u lill-pożizzjonijiet fis-sekwenza ta’ karattri li jikkostitwixxu test. Permezz tagħhom, il-“proċessur testwali” jista’, pereżempju, jimmarka parti minn test, u mbagħad iċaqilqu. L-ipproċessar testwali ta’ <hi rend="italic">utilità</hi> huwa programm ta’ ffiltrar jew <hi rend="italic">filtru</hi>. Dawn iż-żewġ mekkaniżmi jinkludu l-ipproċessar testwali.</p>
Definizzjoni
<p>Ladarba l-markaturi standardizzati bħall-kodiċijiet ANSI ġeneralment ma jkunux viżibbli għall-editur, ikun fihom sett ta’ karatteristiċi tranżitorji li xi kultant ma jkunux jistgħu jiġu distinti mill-ipproċessar tal-kelmiet (bl-<ref target="https://mt.wikipedia.org/wiki/Lingwa_Ingliża">Ingliż</ref>: word processing). Madankollu, id-distinzjonijiet definiti bejn l-ipproċessar tal-kelmiet u l-ipproċessar testwali (bl-Ingliż: text processing) huma li dan tal-aħħar:</p>
<list type="unordered"><item>jirrappreżenta l-“utilitajiet tal-ipproċessar testwali” u mhux biss l-applikazzjonijiet tal-editjar tat-test;</item>
<item>huwa iktar orjentat lejn l-editjar bit-tastiera u mhux lejn l-editjar biċ-ċaqliq tal-<hi rend="italic">mouse</hi>;</item>
<item>huwa aċċess sekwenzjali u mhux aleatorju;</item>
<item>jopera direttament fis-saff tal-preżentazzjoni u mhux indirettament fis-saff tal-applikazzjoni;</item>
<item>jaħdem b’mod iktar miftuħ bid-<hi rend="italic">data</hi> mhux ipproċessata li tkun standardizzata.</item></list>
<p>B’hekk, markaturi bħat-tipa u l-kulur fil-fatt mhumiex fattur ta’ distinzjoni, għaliex is-sekwenzi ta’ karattri li jaffettwaw it-tipa u l-kulur ikunu sempliċement karattri standard li jiddaħħlu awtomatikament permezz ta’ modalità ta’ pproċessar testwali fl-isfond, li għandha l-għan li taħdem fl-isfond waqt li jkunu qed jaħdmu l-edituri konformi tat-test. Meta din il-modalità tiġi diżattivata, ix-xogħol li normalment twettaq fl-isfond isir viżibbli bħala kmandi tal-ipproċessar testwali. Għalhekk, l-ipproċessar testwali jiġi definit bl-iktar mod bażiku (iżda mhux kompletament) bħala l-ipproċessar tal-karattri viżivi (jew grafemi) iktar milli l-karattri standard li jaf ikunu inviżibbli fl-isfond.</p>
Storja
<p>L-iżvilupp tal-ipproċessar testwali elettroniku jew bil-<ref target="https://mt.wikipedia.org/wiki/Kompjuter">kompjuter</ref> beda permezz tax-xogħol ta’ <ref target="https://mt.wikipedia.org/wiki/Kleene">Kleene</ref> rigward il-formalizzazzjoni ta’ <hi rend="italic">lingwa regolari</hi>. Dawn l-<hi rend="italic">espressjonijiet regolari</hi> setgħu jsiru programm żgħir, komplut b’proċess ta’ kompilazzjoni, u li kapaċi iwettaq kwalunkwe editjar, ladarba dik il-lingwa tiġi estiża. B’mod simili, il-<hi rend="italic">filtri</hi> jiġu estiżi permezz tal-evoluzzjoni ta’ <hi rend="italic">opzjonijiet</hi> partikolari.</p>
Kunċetti bażiċi
<p>Editur essenzjalment jinvoka sensiela ta’ inputs u jiddiriġihom fl-ambjent tal-ipproċessar testwali, li jkun involukru ta’ kmandi jew editur testwali. L-output li jirriżulta jkun applikabbli għal ipproċessar testwali ulterjuri, u r-riżultat finali ta’ dan kollu jkun komparabbli għal applikazzjoni unika ta’ <ref target="https://mt.wikipedia.org/wiki/Algoritmu">algoritmu</ref> li jiġi applikat <hi rend="italic">darba</hi> minn programm iktar sofistikat u strutturat tal-kompjuter.</p>
<p>L-ipproċessar testwali, għad-differenza ta’ algoritmu, huwa sekwenza amministrata manwalment ta’ makros iktar sempliċi li jkunu l-espressjonijiet li jwasslu għal azzjoni mudell u l-mekkaniżmi ta’ ffiltrar. Fi kwalunkwe każ, l-intenzjoni tal-programmatur tiġi impress indirettament fuq sett partikolari ta’ karattri testwali fl-att tal-ipproċessar testwali. Ir-riżultati ta’ pass ta’ pproċessar testwali xi kultant ikunu qishom tentattiv biss, u l-mekkaniżmu li jkun ġie ppruvat sikwit ikun soġġett għal diversi abbozzi permezz ta’ feedback viżiv, sakemm l-espressjonijiet regolari jew il-markaturi bid-dettalji lingwistiċi, jew inkella l-opzjonijiet utilitarji, jiġu implimentati għalkollox.</p>
<p>L-ipproċessar testwali għandu x’jaqsam l-iktar mal-produzzjoni ta’ karattri testwali fl-ogħla livell informatiku, fejn l-attivitajiet tiegħu jkunu bl-eżatt taħt l-użi prattiċi tal-informatika, jiġifieri t-trażmissjoni <hi rend="italic">manwali</hi> tal-informazzjoni.</p>
<p>Fl-aħħar mill-aħħar, l-informatika kollha hija pproċessar testwali, mill-karattri testwali ta’ assemblatur li jiġu kkompilati awtomatikament, għal-lingwa tal-ipprogrammar awtomatizzat iġġenerata biex tittratta biċċa <hi rend="italic">data</hi> grafika, sal-metakarattri tal-espressjonijiet regolari fi ħdan id-dokumenti testwali eżistenti.</p>
<p>L-ipproċessar testwali huwa l-awtomatizzazzjoni tal-ipproċessar testwali nnifsu.</p>
Karattri
<p>Il-karattri testwali jiġu f’settijiet ta’ karattri standardizzati li jkun fihom ukoll karattri ta’ kontroll bħal karattru <hi rend="italic">newline</hi>, li jirranġaw it-test. Tipi oħra ta’ karattri ta’ kontroll jirranġaw it-trażmissjoni, jiddefinixxu s-settijiet ta’ karattri, u jwettqu kompiti sekondarji oħra.</p>
</text></body></html>