<html><body><text id="wikipedia_mt_wikipedia_org__16405.html" ns="0" revid="273188" sourceurl="https://mt.wikipedia.org/wiki/Anderson_Ribeiro" title="Anderson Ribeiro" type="wikipedia">Anderson Ribeiro
<p><hi rend="bold">Anderson Mendes Ribeiro</hi> (twieled fit-2 ta' Lulju 1981) huwa eks-plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Brażil">Brażiljan</ref> li kien jilgħab bħala <ref target="https://mt.wikipedia.org/wiki/Attakkant">attakkant</ref>.</p>
Karriera
<p>Imwieled il-Brażil, fl-2002 il-president ta' <ref target="https://mt.wikipedia.org/wiki/FC_Arsenal_Kharkiv">Arsenal Kharkiv</ref> Volodymyr Chumak stiednu fil-klabb <ref target="https://mt.wikipedia.org/wiki/Ukrajna">Ukren</ref>, li dakinhar kien għadu jilgħabu fit-tieni diviżjoni tal-pajjiż. Ribeiro aċċetta l-offerta, biex b'hekk sar l-ewwel Brażiljan li qatt ingħaqad mal-klabb. Wara perjodu ta' adattament fejn fost oħrajn tgħallem ir-<ref target="https://mt.wikipedia.org/wiki/Lingwa_Russa">Russu</ref>,<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> hu mal-ewwel sar favorit fost il-partitarji. Fl-ewwel u l-uniku staġun tiegħu mal-klabb, hu skorja 15-il gowl.</p>
<p>Fl-2005 issieħeb ma' <ref target="https://mt.wikipedia.org/wiki/FC_Kharkov">Kharkiv</ref>, fejn għal darb'oħra sar pedina importanti tal-iskwadra. Magħhom għamel sal-2009, meta f'Lulju tal-2009 kompla t-trasferiment tiegħu mal-klabb Malti ta' <ref target="https://mt.wikipedia.org/wiki/Tarxien_Rainbows_FC">Tarxien Rainbows</ref>. Iddebutta fit-22 ta' Awwissu 2009, fir-rebħa ta' 4–1 kontra <ref target="https://mt.wikipedia.org/wiki/Dingli_Swallows_FC">Dingli Swallows</ref>, fejn skorja doppjetta.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Fl-ewwel staġun tiegħu f'Malta hu lagħab 21 logħba fil-kampjonat, u ħalla l-marka tiegħu bi ħdax-il gowl fejn ġie nominat għal erba' darbiet bħala l-plejer tal-logħba.</p>
<p>Fi tmiem l-istaġun iddeċieda li jirritorna lura l-Ukrajna meta iffirma kuntratt ta' sentejn ma' <ref target="https://mt.wikipedia.org/wiki/FC_Metalurh_Zaporizhya">Metalurh Zaporizhya</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Madanakollu, it-tieni esperjenza tiegħu ġewwa l-Ukrajna kellha tkun waħda qarsa kemm mil-lat personali u anki min-naħa tal-klabb; Ribeiro ftit li xejn sab spazju fl-ewwel tim, partikularment minħabba l-problemi fiżiċi fil-bidu tal-istaġun, u l-klabb safa relegat għall-<ref target="https://mt.wikipedia.org/wiki/Persha_Liha">Persha Liha</ref> (it-tieni serje) għall-ewwel darba fl-istorja.</p>
<p>Magħluqa l-parentesi Ukrajna, Ribeiro irritorna Malta għal darb'oħra fejn issieħeb mal-klabb ta' <ref target="https://mt.wikipedia.org/wiki/Ħamrun_Spartans_FC">Ħamrun Spartans</ref> b'kuntratt ta' sentejn.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Iddebutta fl-ewwel ġurnata tal-<ref target="https://mt.wikipedia.org/wiki/Premier_League_Malti_2011–12">kampjonat 2011–12</ref>, u skorja darbtejn fil-konfront kontra <ref target="https://mt.wikipedia.org/wiki/Balzan_Youths_FC">Balzan Youths</ref> fir-rebħa ta' 3–1.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Hu spiċċa l-istaġun bħala l-aqwa skorer tat-tim bi 15-il gowl hekk kif għen lil Ħamrun jaħarbu mir-relegazzjoni. Fis-sajf tal-2012 hu ngħaqad ma' <ref target="https://mt.wikipedia.org/wiki/Hibernians_FC">Hibernians</ref>.</p>


Ħoloq esterni
<list type="unordered"><item><ref target="https://www.soccerway.com/players/anderson-ribeiro/36965/">Profil fuq soccerway</ref></item></list>
</text></body></html>