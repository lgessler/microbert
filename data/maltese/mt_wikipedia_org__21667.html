<html><body><text id="wikipedia_mt_wikipedia_org__21667.html" ns="0" revid="272512" sourceurl="https://mt.wikipedia.org/wiki/John_Cremona" title="John Cremona" type="wikipedia">John Cremona
<p><hi rend="bold">John Joseph Cremona</hi> (twieled fis-6 ta' Jannar 1918 – miet fl-24 ta' Diċembru 2020) kien ġurista u poeta <ref target="https://mt.wikipedia.org/wiki/Malta">Malti</ref>.</p>
<p>Cremona serva bħala ġurista fl-oqsma nazzjonali u internazzjonali u kien hu li fassal il-<ref target="https://mt.wikipedia.org/wiki/Kostituzzjoni_ta'_Malta">Kostituzzjoni ta' Malta</ref> meta Malta kisbet l-Indipendenza mir-<ref target="https://mt.wikipedia.org/wiki/Renju_Unit">Renju Unit</ref> fl-1964. Kien Prim Imħallef u Viċi-President tal-<ref target="https://mt.wikipedia.org/wiki/Qorti_Ewropea_għad-Drittijiet_tal-Bniedem">Qorti Ewropea għad-Drittijiet tal-Bniedem</ref>, kif ukoll awtur ta' għadd ta' pubblikazzjonijiet ta' xejra kostituzzjonali, u anke kotba ta' poeżiji. </p>
Letteratura
<p>Cremona kiteb poeżija bit-<ref target="https://mt.wikipedia.org/wiki/Lingwa_Taljana">Taljan</ref>, l-<ref target="https://mt.wikipedia.org/wiki/Lingwa_Ingliża">Ingliż</ref> u l-<ref target="https://mt.wikipedia.org/wiki/Lingwa_Maltija">Malti</ref>.</p>
<p>Cremona ħareġ seba' kotba tal-poeżija li huma: <hi rend="italic">Eliotropi</hi>, <hi rend="italic">Songbook of the South</hi>, <hi rend="italic">Malta Malta</hi> (bl-Ingliż fl-1992), <hi rend="italic">Mas-Sebħ Għasafar</hi> (bil-Malti fl-2004), <hi rend="italic">Ekwinozju</hi> (bil-Malti fl-2006), <hi rend="italic">Poesie-Poems-Poeżiji</hi> (fi tliet ilsna fl-2009) u <hi rend="italic">Il-Kantiku tax-Xagħra</hi> (2012).</p>
<p>Cremona beda l-karriera poetika tiegħu qabel il-gwerra, l-ewwel f'Malta u mbagħad f'<ref target="https://mt.wikipedia.org/wiki/Ruma">Ruma</ref> mnejn kiseb id-Dottorat fil-Letteratura. Hemm ukoll kien jippubblika l-poeżiji tiegħu bit-Taljan f'xi wħud mill-aħjar rivisti, rebaħ darbtejn premju fil-<hi rend="italic">Mostra Nazionale di Poesia Contemporanea</hi> u ġie tradott bil-<ref target="https://mt.wikipedia.org/wiki/Lingwa_Franċiża">Franċiż</ref> minn Jeanne Tisseau f'<hi rend="italic">La Revue Nationale</hi> ta' <ref target="https://mt.wikipedia.org/wiki/Brussell">Brussell</ref>, li ddeskrivietu bħal wieħed mill-kapijiet tal-moviment letterarju żagħżugħ. Ta' min jgħid li l-poeżiji tiegħu bl-Ingliż dehru wkoll f'xi wħud mill-aħjar rivisti Ingliżi, Awstraljani u Amerikani kif ukoll kien ġie mistieden biex ikun il-poeta li jirrappreżenta lil Malta fl-Antoloġija prestiġjuża tal-English Association, <hi rend="italic">Commonwealth Poems Today</hi>, fl-1967.</p>
<p>Cremona kien għal bosta snin Viċi-President tal-<hi rend="italic">International Poetry Society</hi> tal-Ingilterra meta kellha bħala President tagħha lil <ref target="https://mt.wikipedia.org/wiki/Christopher_Fry">Christopher Fry</ref>. Poeżija tiegħu kienet ġiet moqrija mill-<hi rend="italic">Poet Laureate</hi> Ingliż <ref target="https://mt.wikipedia.org/wiki/Cecil_Day-Lewis">Cecil Day-Lewis</ref> fl-1969, u xi snin wara, fl-1992, waħda mill-poeżiji tiegħu tal-Gwerra, li iktar tard kienet ġiet ukoll immużikata minn <ref target="https://mt.wikipedia.org/wiki/Charles_Camilleri">Charles Camilleri</ref>, kienet inqrat mir-<ref target="https://mt.wikipedia.org/wiki/Reġina_Eliżabetta_II">Reġina Eliżabetta II</ref> waqt l-Inawgurazzjoni Uffiċjali tas-Siege Bell Memorial.</p>
Kotba dwar il-kostituzzjoni
<list type="unordered"><item><hi rend="italic">The Maltese Constitution And Constitutional History Since 1813</hi> (bl-Ingliż). Malta: Publishers Enterprises Group (PEG). 1997. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/9990900868">9990900868</ref>.</item>
<item><hi rend="italic">Malta and Britain: The Early Constitutions</hi> (bl-Ingliż). Malta: Publishers Enterprises Group (PEG). 1996. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/999090071X">999090071X</ref>.</item>
<item>"Selected Papers, 1946-1989. By J.J. Cremona". <hi rend="italic">The Cambridge Law Journal</hi> (bl-Ingliż). Malta: Publishers Enterprises Group (PEG). <hi rend="bold">52</hi> (1): 183–184. 1990. <ref target="https://mt.wikipedia.org/wiki/Doi_(identifier)">doi</ref>:<ref target="//doi.org/10.1017%2FS0008197300017487">10.1017/S0008197300017487</ref>.</item></list>
Ħajja privata
<p>Fl-1949, Cremona żżewweġ lil Beatrice Crispo-Barbaro (1927–2001) u kellhom tlett itfal.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Huwa miet fl-24 ta' Diċembru 2020 fl-età ta' 102.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
</text></body></html>