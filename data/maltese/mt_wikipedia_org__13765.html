<html><body><text id="wikipedia_mt_wikipedia_org__13765.html" ns="0" revid="271858" sourceurl="https://mt.wikipedia.org/wiki/Fede_Galizia" title="Fede Galizia" type="wikipedia">Fede Galizia
<p><hi rend="bold">Fede Galizia</hi> (<ref target="https://mt.wikipedia.org/wiki/Milan">Milan</ref>, 1578 – Milan, 1630) kienet pittriċi <ref target="https://mt.wikipedia.org/wiki/Italja">Taljana</ref> tar-<ref target="https://mt.wikipedia.org/wiki/Rinaxximent">Rinaxximent</ref>, li kienet tpitter ritratti u stampi reliġjużi, u kienet pijuniera tal-ġeneru tan-<ref target="https://mt.wikipedia.org/wiki/Natura_mejta">natura mejta</ref>.</p>
Bijografija
<figure><caption><hi rend="italic">Ġuditta bir-ras ta' Oloferne</hi> (1596). Il-figura ta' Ġuditta hi x'aktarx awtoritratt.</caption></figure><p> Fede Galizia, iżjed magħrufa bħala <hi rend="bold">Galizia</hi>, twieldet <ref target="https://mt.wikipedia.org/wiki/Milan">Milan</ref> fl-1578. Missierha, <ref target="https://mt.wikipedia.org/wiki/Nunzio_Galizia">Nunzio Galizia</ref>, li kien pittur tal-minjaturi kien ġie Milan minn <ref target="https://mt.wikipedia.org/wiki/Trento">Trento</ref>. Fede (li isimha jfisser "fidi") tgħallmet tpinġi mingħandu. Meta kellha tnax-il sena kienet diġà tajba biżżejjed bħala artista biex tissemma minn <ref target="https://mt.wikipedia.org/wiki/Gian_Paolo_Lomazzo">Gian Paolo Lomazzo</ref>, pittur u teoriku ta<ref target="https://mt.wikipedia.org/wiki/L-Arti">l-arti</ref>, ħabib ta' missierha, li kiteb, "(Din it-tifla) tiddedika ruħha għall-imitazzjoni tal-aħjar tal-arti tagħna".<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Fede kienet stabbilita kmieni bħala ritrattista u kellha ħafna ordnijiet għar-ritratti. Forsi kienet l-influwenza ta' missierha li ħajjar lil Fede tieħu ħsieb ħafna d-dettalji fir-ritratti tagħha. Minħabba kif kienet toħroġ il-ġojjelli u l-ilbies saret rikjesta ħafna bħala ritrattista. Kellha sikwit ukoll ordnijiet għal suġġetti reliġjużi u sekulari. Bosta mill-pitturi tagħha bbażati fuq l-istorja ta' Ġuditta u Oloferne, suġġett popolari fl-arti ta' dak iż-żmien għadhom jeżistu f'kollezzjonijiet privati. Forsi l-ewwel waħda kienet <hi rend="italic">Ġuditta bir-ras ta' Oloferne</hi> li pinġiet fl-1596 u li issa qiegħda Sarasota Florida fir-<hi rend="italic">Ringling Museum of Art</hi>. Pinġiet ukoll xi minjaturi u titulari għal xi kunventi.</p>
<p>L-istil tagħha tar-ritratti, li juża approċċ realistiku qawwi, ġej mit-tradizzjoni naturalistika tar-Rinaxximent fl-<ref target="https://mt.wikipedia.org/wiki/Italja">Italja</ref>. Is-<ref target="https://mt.wikipedia.org/wiki/Sengħa">sengħa</ref> artistika ta' Fede fid-disinn u l-pittura jidhru ċari fir-<hi rend="italic">Ritratt ta' Paolo Morigia</hi>, Ġiżwita studjuż, li kien wieħed mill-ewwel li taha appoġġ. Morigia, li kien ukoll <ref target="https://mt.wikipedia.org/wiki/Kittieb">kittieb</ref> u storiku, kien jogħġbu ħafna x-xogħol ta' Fede u f’dan ir-ritratt, li għamlet fl-1596, pinġietu jikteb <ref target="https://mt.wikipedia.org/wiki/Poeżija">poeżija</ref> fuq il-<ref target="https://mt.wikipedia.org/wiki/Pittura">pittura</ref> li kienet qiegħda tpinġi. Kisbet bosta ordnijiet pubbliċi għal titulari fil-knejjes ta' Milan; fost dawn kien hemm <hi rend="italic">Noli me tangere</hi> (1616; Milan, San Stiefnu) li pinġiet għall-artal tal-knisja ta' Santa Marija Maddalena. </p>
<p>Barra l-pittura tar-ritratti, Fede kienet tinteressa ruħha ħafna fil-pittura tan-natura mejta, ġeneru li fih kienet pijuniera u li għalih hi l-iżjed magħrufa. Jgħidu li għamlet ħafna żmien tfittex xi ħaġa fl-Italja u fil-<ref target="https://mt.wikipedia.org/wiki/Greċja">Greċja</ref>. Jidher li sabet xi ħaġa inkredibbli għax tagħbija ta' żewġ tunnellati ntbagħtet lejn id-dar tagħha tas-sajf fi <ref target="https://mt.wikipedia.org/wiki/Spanja">Spanja</ref>. Minkejja li ftit sorsi kontemporanji jsemmu l-pitturi tan-natura mejta ta' Fede, dawn jagħmlu l-parti l-kbira tax-xogħlijiet tagħha li baqa'. Tlieta u sittin pittura ġew assenjati lilha, u 44 minnhom huma fil-forma ta' natura mejta. Waħda mill-pitturi tan-natura mejta, impittra fl-1602 u ffirmata, hi x'aktarx l-ewwel natura mejta minn artista Taljana u dan jixhed kemm ikkontribwiet għal dan l-istil ġdid tal-pittura. </p>
<p>Fede qatt ma żżewġet, kellha ħajja kuntenta u rnexxiet ħafna fil-karriera artistika tagħha. Fl-1630 mietet bil-<ref target="https://mt.wikipedia.org/wiki/Pesta_s-sewda">pesta</ref> f'Milan.</p>
Stil
<figure><caption><hi rend="italic">Ħawħ f’qoffa tal-fajjenza</hi> (1578-1630).</caption></figure>
<p>Fede Galizia pinġiet ritratti, minjaturi u titulari għall-knejjes, imma l-parti l-iżjed importanti tax-xogħol tagħha, li tatha fama xierqa fl-istorja tal-arti, hija n-natura mejta. Però l-pitturi tagħha ma kinux apprezzati daqs kemm jixirqilhom sa tard fis-seklu 20, meta fl-1963 u l-1989 saru studji li taw attenzjoni speċjali lix-xogħol tagħha. Dawn salvawha milli tintesa għalkollox.  </p>
<p>Fede Galizia kellha stil li ġej mill-<ref target="https://mt.wikipedia.org/wiki/Manjeriżmu">Manjeriżmu</ref> Lombard tal-aħħar tas-seklu 16, li kellu ċ-ċentru tiegħu f'<ref target="https://mt.wikipedia.org/wiki/Mantova">Mantova</ref>, imma kien magħruf internazzjonalment, speċjalment fi <ref target="https://mt.wikipedia.org/wiki/Franza">Franza</ref>. Il-pitturi tan-natura mejta ta' Fede huma fost l-ewwel eżempji ta' dan il-ġeneru ġdid li fih in-nisa, parzjalment għaliex kienu esklużi minn forom oħra ta' pittura, spikkaw.</p>
<p>Il-pitturi tan-natura mejta ta' Fede huma ddettaljati ferm ħafna u differenti sewwa mix-xogħlijiet ta' missierha, tuża iżjed dettalji u kuluri jlelxu. Il-parti l-kbira tax-xogħlijiet tagħha juru qoffa jew skutella mimlija <ref target="https://mt.wikipedia.org/wiki/Frott">frott</ref> tal-istess tip, bħal ħawħ jew lanġas, bi ftit frott xi minn daqqiet maqsum u mferrex ħdejn l-iskutella.</p>
<p>F'ħafna mill-pitturi tan-natura mejta li pinġiet, qegħdet fjuri friski jew frott ieħor fuq il-mejda biex tipprovdi l-kuntrast u l-iskala. Fix-xogħol ta' Fede jidhru influwenzi ta' pitturi bħall-<hi rend="italic">Qoffa bil-Frott</hi> ta' <ref target="https://mt.wikipedia.org/wiki/Caravaggio">Caravaggio</ref>. Imma xaqilbet lejn l-istil iżjed kontrollat tal-perjodu tal-<ref target="https://mt.wikipedia.org/wiki/Kontroriforma">Kontroriforma</ref>, u ma waslitx għall-kompożizzjonijiet u forom lussużi li kienu jużaw ħafna mill-kontemporanji tagħha li kienu qegħdin jaħdmu f'dan il-ġeneru; minflok ippreferiet li tuża stil sempliċi bħal dak li jidher fil-pitturi tan-natura mejta ta' <ref target="https://mt.wikipedia.org/wiki/Francisco_de_Zurbarán">Francisco de Zurbarán</ref> ftit aktar tard.</p>
<p>Il-pitturi ta' Fede huma mimlija dettalji, perfettament ibbilanċjati u għat-trattament tad-dwal, dellijiet u tessituri ma kien iħabbatha ħadd magħha f'dik l-epoka. Kellha ħila partikularment kbira fil-ħolqien ta' spazji li jistiednu fil-pitturi tagħha, kompożizzjonijiet ekwilibrati u mhux iffullati. Qisek tista' tmiss il-frott, taqbadhom u toħroġhom mill-pittura mingħajr ma tiddisturba l-bqija tax-xogħol. Kontra ta' qabilhom li kienu artifiċjużi, l-arranġamenti tagħhom huma grazzjużi, naturali u poetiċi. </p>
<p>It-trattament estetiku tan-natura mejta ta' Fede Galizia ma jerġax jidher qabel nofs is-seklu 16 u d-direzzjoni moderna li ħa dan il-ġeneru kienet iffurmata prinċipalment mix-xogħlijiet tagħha. Ħafna mill-pitturi tan-natura mejta li naraw illum huma influwenzati mill-ideat oriġinali tagħha. Ma nafux kemm hemm pitturi ta' Fede; ħafna pitturi li jistgħu jkunu tagħha ġew attribwiti lill-ekwivalenti maskili tagħha <ref target="https://mt.wikipedia.org/wiki/Panfilo_Nuvolone">Panfilo Nuvolone</ref>, li ħa ħafna mill-ispirazzjoni tiegħu mingħandha. Setgħet ispirat lill-Bergamiż <ref target="https://mt.wikipedia.org/wiki/Francesco_Codino">Francesco Codino</ref> u lill-pittriċi <ref target="https://mt.wikipedia.org/wiki/Barokk">Barokka</ref> tan-natura mejta, <ref target="https://mt.wikipedia.org/wiki/Giovanna_Garzoni">Giovanna Garzoni</ref>.</p>


Biblijografija
<list type="unordered"><item>Ilya Sandra Perlingieri, <hi rend="italic">Sofonisba Anguissola,</hi>, Rizzoli International, 1992 <ref target="https://mt.wikipedia.org/wiki/Special:BookSources/9780847815449">ISBN 978-0-8478-1544-9</ref> <ref target="http://www.questia.com/PM.qst?a=o&amp;d=62175815">fuq Questia</ref></item>
<item>Chadwick, Whitney, <hi rend="italic">Women, Art, and Society,</hi> (In-Nisa, l-Arti u s-Soċjetà), Thames and Hudson, <ref target="https://mt.wikipedia.org/wiki/Londra">Londra</ref>, 1990 <ref target="https://mt.wikipedia.org/wiki/Special:BookSources/9780500203545">ISBN 978-0-500-20354-5</ref></item>
<item>Harris, Anne Sutherland u Linda Nochlin, <hi rend="italic">Women Artists: 1550-1950</hi>, (Artisti nisa: 1550-1950), Los Angeles County Museum of Art, Knopf, New York, 1976 <ref target="https://mt.wikipedia.org/wiki/Special:BookSources/9780394411699">ISBN 978-0-394-41169-9</ref></item></list>
</text></body></html>