<html><body><text id="wikipedia_mt_wikipedia_org__25925.html" ns="0" revid="263631" sourceurl="https://mt.wikipedia.org/wiki/Istmu_Kuronjan" title="Istmu Kuronjan" type="wikipedia">Istmu Kuronjan<figure><caption>Veduta mill-ajru tal-Istmu Kuronjan</caption></figure>
<p>L-<hi rend="bold">Istmu Kuronjan</hi> (bil-Litwan: <hi rend="italic">Kuršių nerija</hi>; bir-Russu: Ку́ршская коса́ (b’ittri Rumani: Kurshskaya kosa); bil-Ġermaniż: <hi rend="italic">Kurische Nehrung;</hi> bl-<ref target="https://mt.wikipedia.org/wiki/Lingwa_Ingliża">Ingliż</ref>: <hi rend="italic">Curonian Spit</hi>) huwa istmu twil 98 kilometru, irqiq u f’għamla ta’ kurva, magħmul mid-duni tar-ramel, li jissepara l-<ref target="https://mt.wikipedia.org/wiki/Laguna_Kuronjana">Laguna Kuronjana</ref> mill-kosta tal-<ref target="https://mt.wikipedia.org/wiki/Baħar_Baltiku">Baħar Baltiku</ref>. Il-parti tan-Nofsinhar tiegħu tagħmel parti mill-Oblast ta’ <ref target="https://mt.wikipedia.org/wiki/Kaliningrad">Kaliningrad</ref>, ir-<ref target="https://mt.wikipedia.org/wiki/Russja">Russja</ref>, filwaqt li l-parti tat-Tramuntana tiegħu tagħmel parti mil-Lbiċ tal-Kontea ta’ <ref target="https://mt.wikipedia.org/wiki/Klaipėda">Klaipėda</ref>, il-<ref target="https://mt.wikipedia.org/wiki/Litwanja">Litwanja</ref>. L-istmu huwa <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> transnazzjonali, kondiviż bejn iż-żewġ pajjiżi.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Ġeografija
<figure><caption>Mappa tal-Istmu Kuronjan</caption></figure>
<p>L-Istmu Kuronjan irqiq huwa estiż mill-<ref target="https://mt.wikipedia.org/wiki/Peniżola_ta’_Sambia">Peniżola ta’ Sambia</ref> fin-Nofsinhar sal-belt portwali ta’ Klaipėda fuq l-art kontinentali tal-Litwanja fit-Tramuntana. Il-parti tat-Tramuntana tal-Istmu Kuronjan, li hija twila 52 km, tappartjeni għall-Kontea ta’ Klaipėda, il-Litwanja, filwaqt li l-kumplament tal-istmu jappartjeni għall-Oblast ta’ Kaliningrad, ir-Russja. Il-wisa’ tal-istmu tvarja minn minimu ta’ 400 metru fir-Russja (ħdejn il-villaġġ ta’ <ref target="https://mt.wikipedia.org/wiki/Lesnoy">Lesnoy</ref>) sa massimu ta’ 3,800 metru fil-Litwanja (fit-Tramuntana ta’ <ref target="https://mt.wikipedia.org/wiki/Nida">Nida</ref>).</p>
Storja ġeoloġika
<p>L-Istmu Kuronjan ġie ffurmat għall-ħabta tat-tielet millenju Q.K.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Is-sies tal-istmu huwa ffurmat minn morena glaċjali, filwaqt li maż-żmien, ir-riħ u l-kurrenti tal-baħar ġarrew biżżejjed ramel biex jgħola sew ’il fuq mil-livell tal-baħar b’mod permanenti.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>L-eżistenza ta’ dan l-istmu rqiq magħmul mir-ramel hija min-natura tiegħu dejjem mhedda mill-proċessi naturali li jsawru l-karatteristiċi tal-kosta. L-istmu jiddependi fuq bilanċ dinamiku bejn it-trasport u d-depożitu tar-ramel. Li kieku (ipotetikament) iż-żona tas-sors tar-ramel lejn il-Lbiċ kellha tinqata’ għaliha, pereżempju bil-kostruzzjoni ta’ xi moll u port kbir, l-istmu jispiċċa jittiekel bl-erożjoni u eventwalment jisparixxi. Għaldaqstant jitqies bħala element kostali effimeru ġeoloġikament. Madankollu, l-iżvilupp li x’aktarx jiġri maż-żmien hu li l-bajja baxxa fi ħdan l-Istmu Kuronjan eventwalment timtela bis-sedimenti, u b’hekk tifforma art ġdida.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Storja umana
Mitoloġija
<p>Skont il-mitoloġija Baltika, l-Istmu Kuronjan ġie ffurmat minn tifla ġgant jisimha Neringa, li kienet qed tilgħab max-xatt tal-baħar. Din it-tifla ġgant tidher fi ħrejjef oħra (f’uħud minnhom tiġi deskritta bħala żagħżugħa b’saħħitha, simili għall-verżjoni femminili ta’ Erakliju).</p>
Medju Evu
<p>Minn bejn wieħed u ieħor is-sena 800 sal-1016, fl-istmu kien hemm l-insedjament ta’ Kaup, ċentru kummerċjali pagan ewlieni li għadu ma ġiex skavat. Il-Kavallieri Tewtoniċi okkupaw iż-żona fis-seklu 13, u bnew il-kastelli tagħhom f’Memel (1252), f’Neuhausen (1283), u f’Rossitten (1372). L-Istmu Kuronjan jaf kien il-post fejn kien jgħix l-aħħar kelliem tal-Prussjan Antik, lingwa Baltika li issa hija estinta.</p>
<figure><caption>Iż-żona popolata ta’ Kursenieki fl-1649</caption></figure>
Insedjament ta’ Kursenieki
<p>Fis-seklu 16 beda jkun hemm impatti umani sinifikanti fiż-żona.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Id-deforestazzjoni tal-istmu minħabba ragħa żejda, il-ħsad tal-<ref target="https://mt.wikipedia.org/wiki/Injam">injam</ref>, u l-bini tal-bastimenti għall-<ref target="https://mt.wikipedia.org/wiki/Battalja_ta’_Gross-Jägersdorf">Battalja ta’ Gross-Jägersdorf</ref> fl-1757 wasslu biex l-istmu jinħakem mid-duni u villaġġi sħaħ intradmu mir-ramel. Allarmat b’dawn il-problemi, il-gvern tal-<ref target="https://mt.wikipedia.org/wiki/Prussja">Prussja</ref> sponsorja sforzi ta’ veġetazzjoni u forestazzjoni mill-ġdid fuq skala kbira, li bdew fl-1825. Bis-saħħa ta’ dawn l-isforzi, ħafna mill-istmu attwalment huwa miksi bil-foresti.</p>
<p>Fis-seklu 19, l-Istmu Kuronjan kien abitat primarjament mill-komunità ta’ Kursenieki, b’minoranza Ġermaniża sinifikanti fin-Nofsinhar u minoranza Litwana fit-Tramuntana. Il-popolazzjoni ta’ <ref target="https://mt.wikipedia.org/wiki/Kursenieki">Kursenieki</ref> eventwalment naqset minħabba assimilazzjoni u raġunijiet oħra. Mill-1945, meta l-komunità kienet saret etnikament Ġermaniża, sa llum, il-komunità kważi għebet għalkollox.</p>
Kolonja tal-Artisti
<figure><caption>Id-dar tal-villeġġjatura ta’ Thomas Mann</caption></figure>
<p>Mill-aħħar tas-seklu 19, il-pajsaġġ tad-duni madwar <ref target="https://mt.wikipedia.org/wiki/Nidden">Nidden</ref> sar popolari mal-artisti li jħobbu jpittru l-pajsaġġi u l-<ref target="https://mt.wikipedia.org/wiki/Annimal">annimali</ref> u li kienu jiffurmaw parti mill-iskola ta<ref target="https://mt.wikipedia.org/wiki/L-Arti">l-arti</ref> <hi rend="italic">Kunstakademie Königsberg</hi>. Il-berġa lokali ta’ <ref target="https://mt.wikipedia.org/wiki/Herman_Blode">Herman Blode</ref> kienet in-nukleu tal-kolonja tal-artisti tal-<ref target="https://mt.wikipedia.org/wiki/Espressjoniżmu">Espressjoniżmu</ref> (<hi rend="italic">Künstlerkolonie Nidden</hi>). <ref target="https://mt.wikipedia.org/wiki/Lovis_Corinth">Lovis Corinth</ref> qagħad hemm fl-1890, segwit minn artisti oħra bħal <ref target="https://mt.wikipedia.org/wiki/Max_Pechstein">Max Pechstein</ref>, <ref target="https://mt.wikipedia.org/wiki/Alfred_Lichtwark">Alfred Lichtwark</ref>, <ref target="https://mt.wikipedia.org/wiki/Karl_Schmidt-Rottluff">Karl Schmidt-Rottluff</ref>, u <ref target="https://mt.wikipedia.org/wiki/Alfred_Partikel">Alfred Partikel</ref>. L-artisti minn <ref target="https://mt.wikipedia.org/wiki/Königsberg">Königsberg</ref> bħal <ref target="https://mt.wikipedia.org/wiki/Julius_Freymuth">Julius Freymuth</ref> u <ref target="https://mt.wikipedia.org/wiki/Eduard_Bischoff">Eduard Bischoff</ref> żaru ż-żona, kif għamlu poeti bħal <ref target="https://mt.wikipedia.org/wiki/Ernst_Wiechert">Ernst Wiechert</ref> u <ref target="https://mt.wikipedia.org/wiki/Carl_Zuckmayer">Carl Zuckmayer</ref>, u viżitaturi oħra bħal <ref target="https://mt.wikipedia.org/wiki/Ernst_Kirchner">Ernst Kirchner</ref>, <ref target="https://mt.wikipedia.org/wiki/Ernst_Mollenhauer">Ernst Mollenhauer</ref>, <ref target="https://mt.wikipedia.org/wiki/Franz_Domscheit">Franz Domscheit</ref>, u <ref target="https://mt.wikipedia.org/wiki/Herrmann_Wirth">Herrmann Wirth</ref>. L-artisti kienu joqogħdu fil-berġa ta’ Blode, u wħud ħallewlu xi xogħlijiet minn tagħhom. Oħrajn bnew ukoll ir-residenzi tagħhom fil-qrib.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Seklu 20
<figure><caption>Veduta mill-ajru tal-Istmu Kuronjan</caption></figure>
<p>Sas-seklu 20, il-biċċa l-kbira tan-nies li kienu jgħixu fiż-żona kienu jaqilgħu l-għajxien tagħhom mis-sajd. Mill-1901 sal-1946, il-villaġġ ta’ Rossitten, issa <ref target="https://mt.wikipedia.org/wiki/Rybachy">Rybachy</ref>, sar is-sit pijunier bħala Osservatorju tal-<ref target="https://mt.wikipedia.org/wiki/Għasfur">Għasafar</ref>, l-ewwel wieħed fid-<ref target="https://mt.wikipedia.org/wiki/Id-Dinja">dinja</ref>, stabbilit hemmhekk mill-ornitologu Ġermaniż <ref target="https://mt.wikipedia.org/wiki/Johannes_Thienemann">Johannes Thienemann</ref> minħabba l-importanza tal-Istmu Kuronjan bħala kuritur tal-passa tal-għasafar.</p>
<p>Wara <ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref>, Nidden, flimkien man-nofs tat-Tramuntana tal-Istmu Kuronjan, sar parti mir-Reġjun ta’ Klaipėda skont it-<ref target="https://mt.wikipedia.org/wiki/Trattat_ta’_Versailles">Trattat ta’ Versailles</ref> tal-1919 u ġie anness mil-Litwanja fl-1923. Il-villaġġ ingħata l-isem uffiċjali ta’ Nida, għalkemm il-villaġġ baqa’ insedjament b’maġġoranza Ġermaniża — il-fruntiera man-nofs l-ieħor tal-istmu tal-Lvant tal-Prussja kienet tinsab biss ftit kilometri ’l bogħod lejn in-Nofsinhar.</p>
<p>Fl-1929, il-<ref target="https://mt.wikipedia.org/wiki/Kittieb">kittieb</ref> rebbieħ tal-<ref target="https://mt.wikipedia.org/wiki/Premju_Nobel">Premju Nobel</ref> <ref target="https://mt.wikipedia.org/wiki/Thomas_Mann">Thomas Mann</ref> żar il-villaġġ ta’ Nida meta kien bil-vaganzi f’Rauschen fil-qrib u ddeċieda li jibni dar tal-villeġġjatura fuq għolja li tħares fuq il-Laguna, li n-nies tal-post laqqmu bħala l-Għorfa taz-Ziju Tumas (<hi rend="italic">Onkel Toms Hütte</hi>). Flimkien mal-familja tiegħu qatta’ s-sjuf tal-1930-1932 hawnhekk, li huwa ddeskriva f’partijiet mir-rumanz epiku tiegħu Ġużeppi u l-Aħwa tiegħu (<hi rend="italic">Joseph und seine Brüder</hi>) li kiteb hemmhekk. Mhedded min-Nażisti, Mann telaq mill-<ref target="https://mt.wikipedia.org/wiki/Ġermanja">Ġermanja</ref> wara l-<hi rend="italic">Machtergreifung</hi> ta’ <ref target="https://mt.wikipedia.org/wiki/Adolf_Hitler">Hitler</ref> fl-1933 u qatt ma rritorna lejn Nida. Wara li r-Reġjun ta’ Klaipėda reġa’ ġie anness mill-Ġermanja Nażista fl-1939, id-dar tiegħu ġiet issekwestrata fuq l-ordni ta’ <ref target="https://mt.wikipedia.org/wiki/Hermann_Göring">Hermann Göring</ref> u ntużat bħala binja rikreattiva għall-uffiċjali tal-<hi rend="italic">Luftwaffe</hi>.</p>
<p>Il-popolazzjoni Ġermaniża ġiet imkeċċija bil-forza wara t-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref> mill-forzi Sovjetiċi tal-okkupazzjoni, u wara kien hemm proċess ta’ tindif etniku mifrux. Fl-Oblast ta’ Kaliningrad, l-assimilazzjoni tat-territorju u l-kolonizzazzjoni mill-insedjaturi Russi ġiet ikkompletata bit-tibdil tat-toponimi Ġermaniżi storiċi b’ismijiet Russi fil-parti tal-istmu kkontrollata mir-Russja.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Żminijiet kontemporanji
<p>Wara li l-Unjoni Sovjetika sfaxxat, it-turiżmu tkattar; ħafna Ġermaniżi, l-iktar dixxendenti tal-abitanti taż-żona, iqattgħu l-btajjel tagħhom fl-Istmu Kuronjan, speċjalment f’Nida, peress li l-parti tal-istmu fil-Litwanja ma teħtieġx viża.</p>
<figure><caption>Wieħed mill-bosta pinnuri tradizzjonali f’Nida</caption></figure>
Kursenieki
<p>Filwaqt li llum il-komunità ta’ Kursenieki, magħrufa wkoll bħala Kuršininkai, hija grupp etniku Baltiku kważi estint li jgħix tul l-Istmu Kuronjan, fl-1649 l-insedjament ta’ Kuršininkai kien mifrux minn Memel (Klaipėda) sa Danzig (<ref target="https://mt.wikipedia.org/wiki/Gdańsk">Gdańsk</ref>). Il-komunità ta’ Kuršininkai ġiet assimilata mill-Ġermaniżi, għajr tul l-Istmu Kuronjan fejn għad hemm xi individwi jgħixu hemmhekk. Il-komunità ta’ Kuršininkai kienet meqjusa komunità Latvjana sa wara l-Ewwel Gwerra Dinjija, meta l-<ref target="https://mt.wikipedia.org/wiki/Latvja">Latvja</ref> kisbet l-indipendenza mill-Imperu Russu, abbażi ta’ argumenti lingwistiċi. Dan kien ir-raġunament li ntuża mil-Latvjani biex isostnu li għandhom rabta mal-Istmu Kuronjan, ma’ Memel u ma’ territorji oħra tal-Lvant tal-Prussja, li iktar ’il quddiem ma baqax jiġi sostnut.</p>
Qagħda attwali
<p>L-Istmu Kuronjan fih l-ogħla duni tar-ramel mobbli fl-<ref target="https://mt.wikipedia.org/wiki/Ewropa">Ewropa</ref>. L-għoli medju tad-duni huwa 35 metru, iżda wħud minnhom ġieli jlaħħqu għoli ta’ saħansitra 60 metru. Jgħixu diversi komunitajiet ekoloġiċi fuq l-istmu jew fil-madwar, mill-bajjiet l-iktar fuq barra tiegħu sad-duni, l-artijiet mistagħdra, il-mergħat u l-foresti. L-istmu jinsab eżatt minn fejn tħaddi r-rotta tal-passa tal-għasafar tal-<ref target="https://mt.wikipedia.org/wiki/Oċean_Atlantiku">Atlantiku</ref> tal-Lvant, u b’hekk spiss iżuruh għasafar tal-ilma li jpassu tul dik ir-rotta. Bejn 10 u 20 miljun għasfur itiru minn fuq l-Istmu Kuronjan matul il-passa tar-rebbiegħa u tal-ħarifa, u bosta jieqfu jistrieħ jew jitnisslu hemmhekk.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Kemm in-naħa Russa kif ukoll in-naħa Litwana tal-istmu huma parks nazzjonali.</p>
<p>L-insedjamenti tal-Istmu Kuronjan (mit-Tramuntana san-Nofsinhar) huma:</p>
<list type="unordered"><item>Smiltynė</item>
<item>Alksnynė</item>
<item>Juodkrantė</item>
<item>Pervalka</item>
<item>Preila</item>
<item>Nida</item>
<item>Morskoe</item>
<item>Rybachy</item>
<item>Lesnoy</item></list>
<figure><caption>Id-duni tal-Istmus Kuronjan</caption></figure>
<p>L-ewwel sitta jinsabu fuq in-naħa Litwana, filwaqt li l-aħħar tlieta jinsabu fuq in-naħa Russa. In-naħa Russa tal-Istmu Kuronjan tappartjeni għad-Distrett ta’ Zelenogradsky tal-Oblast ta’ Kaliningrad, filwaqt li n-naħa Litwana hija maqsuma bejn il-muniċipalità tal-belt ta’ Klaipėda u l-muniċipalità ta’ Neringa fil-Kontea ta’ Klaipėda.</p>
<p>Hemm triq waħda li taqsam it-tul kollu tal-Istmu Kuronjan. Fin-naħa Russa tagħti għal <ref target="https://mt.wikipedia.org/wiki/Zelenogradsk">Zelenogradsk</ref>, filwaqt li fin-naħa Litwana tagħti għal <ref target="https://mt.wikipedia.org/wiki/Smiltynė">Smiltynė</ref>. L-istmu mhuwiex konness mal-art kontinentali tal-Litwanja. Hemm laneċ li jittrasportaw il-karozzi bejn Smiltynė, l-istmu u l-belt portwali ta’ Klaipėda.</p>
<p>Dan l-aħħar kien hemm talba biex għadd ta’ djar fl-Istmu Kuronjana jitwaqqgħu. Dawn id-djar huma proprjetà ta’ nies li kienu ngħataw permess dubjużi fl-imgħoddi. It-talba li d-djar jitwaqqgħu hija bbażata fuq il-fatt li l-Istmu Kuronjan huwa Sit ta’ Wirt Dinji tal-UNESCO u l-unika binjiet li suppost huma permessi apparti l-insedjamenti uffiċjali huma għorfiet jew gabbani tas-sajd.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Turiżmu
<p>L-ikbar belt tal-istmu fin-naħa tal-Litwanja hija Nida, li hija destinazzjoni popolari għall-vaganzi, li jżuruha l-iktar it-turisti Litwani u Ġermaniżi. Il-kosta fit-Tramuntana tal-Istmu Kuronjan fiha diversi bajjiet bir-ramel.</p>
Id-duna u l-arloġġ tax-xemx ta’ Parnidis
<figure><caption>L-arloġġ tax-xemx ta’ Parnidis</caption></figure>
<p>Id-duna tar-ramel ta’ Parnidis inġemgħet bis-saħħa tar-riefni li jaħkmu ż-żona kull sena u tlaħħaq għoli ta’ 52 metru ’l fuq mil-livell tal-baħar. Residenti lokali huma tal-fehma li l-isem tad-duna ta’ Parnidis ġej minn frażi li tfisser “għadda minna Nida”, minħabba li din id-duna kemm-il darba għaddiet mill-belt bir-riħ. Ix-xjenzati jistmaw li kull persuna li tixxabbat mad-duna jew li tinżel minnha, mingħajr ma taf iċċaqlaq tunnellati sħaħ ta’ ramel, u għalhekk it-turisti jitħallew jimxu biss fuq ftit mogħdijiet tal-injam biss.</p>
<p>Hemm arloġġ tax-<ref target="https://mt.wikipedia.org/wiki/Xemx">xemx</ref> magħmul mill-granit li nbena fuq id-duna ta’ Parnidis fl-1995 bħala <ref target="https://mt.wikipedia.org/wiki/Monument">monument</ref> li juri l-ħin ta’ binhar bir-reqqa. L-arloġġ tax-xemx reġa’ nbena fl-2011 wara xi ħsarat ikkawżati minn maltempata. L-arloġġ tax-xemx huwa pilastru tal-granit għoli 13.8-il metru u jiżen 36 tunnellata. Madwar l-arloġġ tax-xemx hemm taraġ żgħir miksi bil-granit imnaqqax b’sinjali għas-sigħat u għal kull nofsiegħa wkoll. Barra minn hekk, hemm sinjali wkoll għal kull xahar, kif ukoll għaż-żewġ solstizji u għaż-żewġ ekwinozji. Mill-puntdivista astronomiku, id-duna ta’ Parnidis tinsab f’post ideali fil-Litwanja.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Tħassib ambjentali
<figure><caption>Il-mogħdijiet tal-injam fuq id-duni</caption></figure>
<p>Minkejja li l-Istmu Kuronjan spiss jiġi promoss bħala post naturali nadif, xorta waħda hemm tħassib ambjentali.</p>
<p>Minħabba l-importanza tat-turiżmu u tas-sajd għall-ekonomija reġjonali, it-tniġġis tal-baħar u tal-kosti jista’ jkollu effetti diżastrużi għan-natura u għall-ekonomija taż-żona.</p>
<p>Il-kostruzzjoni ta’ faċilità ta’ tħaffir għaż-żejt lil hinn mill-kosta (l-impjant ta’ Kravtsovskoye (D-6)) fl-ilmijiet territorjali tar-Russja, xi 22.5 km mill-kosta tal-Istmu Kuronjan, qajjem tħassib dwar il-possibbiltà ta’ rqajja’ taż-żejt f’każ ta’ ħsara. Bejn l-2002 u l-2005, l-ambjentalisti lokali fl-Oblast ta’ Kaliningrad u fil-Litwanja pprotestaw kontra l-pjanijiet ta’ Lukoil li jkomplu bl-isfruttament tar-riżorsi permezz tal-impjant, u oġġezzjonaw minħabba s-sogru ta’ diżastru ambjentali li jista’ jeqred it-turiżmu (sors vitali ta’ introjtu għaż-żona). Dan it-tħassib ma ġiex appoġġat mill-gvern tar-Russja, minkejja li kien appoġġat mill-gvern Litwan. L-impjant tat-tħaffir taż-żejt jinsab xi erba’ kilometri mill-konfini tal-ilmijiet territorjali Litwani; il-kurrenti prevalenti fit-Tramuntana jfissru li f’każ ta’ ħsara jew diżastru, l-iktar li potenzjalment jaqilgħuha jkunu l-kosti Litwani. L-oppożizzjoni kontra l-operat tal-impjant D-6 ma tant irċeviet appoġġ internazzjonali, u l-impjant infetaħ fl-2004. Matul l-ewwel deċennju tas-seklu 21, ir-Russja u l-Litwanja qablu li ssir valutazzjoni ambjentali konġunta tal-impjant D-6, inkluż tal-pjanijiet għall-mitigazzjoni tal-irqajja’ taż-żejt. Madankollu, il-proġett ta’ valutazzjoni u ta’ mitigazzjoni baqa’ qatt ma tlesta sal-2010.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Tħassib ieħor huwa li ż-żieda fit-turiżmu jista’ jeqred in-natura stess li tattira lit-turisti. Għal din ir-raġuni, ittieħdu miżuri protettivi, bħall-projbizzjoni tal-aċċess tat-turisti f’ċerti postijiet tal-Istmu Kuronjan għajr minn mogħdijiet tal-injam apposta.</p>
<p>Id-diżastri naturali huma ferm iktar perikolużi fl-Istmu Kuronjan minn inħawi oħra fil-Litwanja jew fl-Oblast ta’ Kaliningrad. Pereżempju, il-maltempata għandhom it-tendenza li jkunu iktar qalila fejn l-Istmu Kuronjan. Minħabba l-importanza tas-siġar għall-prevenzjoni tal-erożjoni tal-ħamrija, in-nirien fil-foresti li ġieli jkun hemm fis-sajf huma iktar perikolużi għall-ekoloġija lokali.</p>
Sit ta’ Wirt Dinji
<p>L-Istmu Kuronjan ġie ddeżinjat bħala Sit ta’ Wirt Dinji tal-UNESCO transnazzjonali tal-Litwanja u tar-Russja fis-sena 2000. Il-valur universali straordinarju tas-sit ġie rrikonoxxut abbażi tal-<hi rend="bold">kriterju (v)</hi> tal-għażla tal-UNESCO: “Eżempju straordinarju ta’ insedjament uman tradizzjonali, ta’ użu tal-art jew ta’ użu tal-baħar, li jirrappreżenta kultura (jew kulturi), jew interazzjoni umana mal-ambjent, speċjalment meta jkun sar vulnerabbli minħabba l-impatt ta’ bidla irreversibbli”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>