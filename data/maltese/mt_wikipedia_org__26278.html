<html><body><text id="wikipedia_mt_wikipedia_org__26278.html" ns="0" revid="274145" sourceurl="https://mt.wikipedia.org/wiki/Napli" title="Napli" type="wikipedia">Napli
<p><hi rend="bold">Napli</hi> ([ˈnaːpli] bit-<ref target="https://mt.wikipedia.org/wiki/Lingwa_Taljana">Taljan</ref>: <hi rend="italic">Napoli</hi>; bin-Naplitan: <hi rend="italic">Napule</hi> [ˈnɑːpələ, ˈnɑːpulə]; bil-Grieg Antik: Νεάπολις, b’ittri Rumani <hi rend="italic">Neápolis</hi>) hija l-<ref target="https://mt.wikipedia.org/wiki/Belt_kapitali">belt kapitali</ref> reġjonali ta’ Campania u t-tielet l-ikbar belt tal-<ref target="https://mt.wikipedia.org/wiki/Italja">Italja</ref>, wara <ref target="https://mt.wikipedia.org/wiki/Ruma">Ruma</ref> u <ref target="https://mt.wikipedia.org/wiki/Milan">Milan</ref>, b’popolazzjoni ta’ 967,069 ruħ fi ħdan il-limiti amministrattivi tal-belt fl-2017.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-muniċipalità tagħha fil-livell ta’ provinċja hija t-tielet l-iktar belt metropolitana popolata fl-Italja b’popolazzjoni ta’ 3,115,320 resident, u ż-żona metropolitana tagħha (li tmur lil hinn mill-konfini tal-Belt Metropolitana ta’ Napli) hija t-tieni l-iktar żona metropolitana popolata fl-Italja u s-seba’ l-iktar żona urbana popolata fl-<ref target="https://mt.wikipedia.org/wiki/Unjoni_Ewropea">Unjoni Ewropea</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Napli ġiet insedjata għall-ewwel darba mill-<ref target="https://mt.wikipedia.org/wiki/Greċja">Griegi</ref> fl-ewwel millenju Q.K., u hija waħda mill-eqdem żoni urbani kontinwament abitati fid-<ref target="https://mt.wikipedia.org/wiki/Id-Dinja">dinja</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Fid-9 seklu Q.K., kolonja magħrufa bħala Partenope jew Παρθενόπη ġiet stabbilita fuq il-gżira ta’ <ref target="https://mt.wikipedia.org/wiki/Megaride">Megaride</ref>.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref> Fis-seklu 6 Q.K., ġiet stabbilita mill-ġdid bħala Neápolis.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Il-belt kienet parti importanti tal-<hi rend="italic">Magna Graecia</hi>, qdiet rwol importanti fil-fużjoni tas-soċjetajiet Griegi u <ref target="https://mt.wikipedia.org/wiki/Imperu_Ruman">Rumani</ref>, u kienet ċentru kulturali sinifikanti taħt ir-Rumani.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Il-belt kienet ukoll il-belt kapitali tad-Dukat ta’ Napli (661-1139), imbagħad tar-Renju ta’ Napli (1282-1816), u finalment taż-<ref target="https://mt.wikipedia.org/wiki/Renju_taż-Żewġ_Sqallijiet">Żewġ Sqallijiet</ref> sal-unifikazzjoni tal-Italja fl-1861. Napli titqies ukoll bħala l-kapitali tal-Barokk, mill-bidu tal-karriera artistika ta’ <ref target="https://mt.wikipedia.org/wiki/Caravaggio">Caravaggio</ref> fis-<ref target="https://mt.wikipedia.org/wiki/Seklu_XVII">seklu 17</ref>, u r-rivoluzzjoni artistika li huwa ispira.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Kienet ukoll ċentru importanti tal-<ref target="https://mt.wikipedia.org/wiki/Umaniżmu">Umaniżmu</ref> u tal-<ref target="https://mt.wikipedia.org/wiki/Illuminiżmu">Illuminiżmu</ref>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Il-belt ilha punt ta’ riferiment globali għall-<ref target="https://mt.wikipedia.org/wiki/Mużika">mużika</ref> klassika u l-opri permezz tal-Iskola Naplitana.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Bejn l-1925 u l-1936, Napli ġiet estiża u mmodernizzata mill-gvern ta’ <ref target="https://mt.wikipedia.org/wiki/Benito_Mussolini">Benito Mussolini</ref>. Matul l-aħħar snin tat-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, il-belt ġarrbet ħsara estensiva mill-ibbumbardjar tal-Alleati li invadew il-<ref target="https://mt.wikipedia.org/wiki/Peniżola">peniżola</ref>. Il-belt sarilha xogħol estensiv ta’ rikostruzzjoni wara l-1945.<ref target="https://mt.wikipedia.org/wiki/Il-Paġna_prinċipali#cite_note-:1-11">[11]</ref></p>
<p>Mill-aħħar tas-seklu 20, Napli kellha tkabbir ekonomiku sinifikanti, bis-saħħa tal-kostruzzjoni tad-distrett tan-negozju msejjaħ <hi rend="italic">Centro Direzionale</hi> u network avvanzat tat-trasport, li jinkludi l-kollegament ferrovjarju ta’ veloċità għolja ma’ Ruma u <ref target="https://mt.wikipedia.org/wiki/Salerno">Salerno</ref> u network estiż tat-tramm ta’ taħt l-art. Napli hija t-tielet l-ikbar ekonomija urbana fl-Italja, wara Milan u Ruma.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Il-Port ta’ Napli huwa wieħed mill-iktar importanti fl-<ref target="https://mt.wikipedia.org/wiki/Ewropa">Ewropa</ref>. Minbarra attivitajiet kummerċjali, jospita fih il-Kmand ta’ Napli tal-Forzi Konġunti Alleati, il-korp tan-<ref target="https://mt.wikipedia.org/wiki/NATO">NATO</ref> li jissorvelja t-Tramuntana tal-<ref target="https://mt.wikipedia.org/wiki/Afrika">Afrika</ref>, is-Saħel u l-Lvant Nofsani.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<p>Iċ-ċentru storiku tal-belt ta’ Napli huwa l-ikbar ċentru storiku fl-Ewropa u tniżżel fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1995.<ref target="https://mt.wikipedia.org/wiki/Il-Paġna_prinċipali#cite_note-:2-14">[14]</ref> Hemm firxa wiesgħa ta’ siti kulturali u storiċi sinifikanti qrib il-belt, fosthom żewġ Siti ta’ Wirt Dinji oħra li huma l-<ref target="https://mt.wikipedia.org/wiki/Palazz_ta’_Caserta">Palazz ta’ Caserta</ref> u l-fdalijiet Rumani ta’ <ref target="https://mt.wikipedia.org/wiki/Pompeii">Pompeii</ref> u <ref target="https://mt.wikipedia.org/wiki/Ercolano">Ercolano</ref>.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref><ref target="https://mt.wikipedia.org/wiki/Il-Paġna_prinċipali#cite_note-16">[16]</ref><ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Napli hija magħrufa wkoll għall-ġmiel naturali tagħha, b’postijiet bħal <ref target="https://mt.wikipedia.org/wiki/Posillipo">Posillipo</ref>, l-<ref target="https://mt.wikipedia.org/wiki/Għelieqi_Flegrej">Għelieqi Flegrej</ref> (vulkan kbir), <ref target="https://mt.wikipedia.org/wiki/Nisida">Nisida</ref>, u l-<ref target="https://mt.wikipedia.org/wiki/Vesuvju">Vesuvju</ref>. It-tisjir Naplitan huwa magħruf l-iktar għall-assoċjazzjoni tiegħu mal-<ref target="https://mt.wikipedia.org/wiki/Pizza">pizza</ref>, li oriġinat fil-belt, kif ukoll għal diversi ikliet lokali oħra. Ir-ristoranti ta’ Napli ngħataw l-ikbar ammont ta’ stilel mill-Gwida Michelin meta mqabbel ma’ kwalunkwe belt Taljana oħra.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Il-panorama urbana ta’ Napli fiċ-<hi rend="italic">Centro Direzionale</hi> kienet l-ewwel waħda tat-tip tagħha fl-Italja. Inbena fl-1994 u għal 15-il sena kienet l-unika binja ta’ dak it-tip sal-2009. L-iktar tim sportiv magħruf f’Napli huwa l-klabb tal-<ref target="https://mt.wikipedia.org/wiki/Futbol">futbol</ref> tas-<ref target="https://mt.wikipedia.org/wiki/Serie_A">Serie A</ref> msejjaħ <ref target="https://mt.wikipedia.org/wiki/S.S.C._Napoli">S.S.C. Napoli</ref>, li rebaħ il-kampjonat Taljan tal-futbol darbtejn u li jilgħab fil-grawnd fil-Lbiċ tal-belt, li fl-2020 issejjaħ għall-iktar plejer famuż tal-klabb (li miet dik is-sena), <ref target="https://mt.wikipedia.org/wiki/Diego_Armando_Maradona">Diego Armando Maradona</ref>, fil-kwartier Fuorigrotta.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
Storja
Griegi u Rumani
<figure><caption>Monte Echia, il-post fejn ġiet stabbilita Partenope</caption></figure>
<p>Napli ġiet abitata għall-ewwel darba fi Żmien in-<ref target="https://mt.wikipedia.org/wiki/Neolitiku">Neolitiċi</ref>.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> L-iktar insedjamenti Griegi bikrin ġew stabbiliti fiż-żona ta’ Napli fl-ewwel millenju Q.K. Baħħara mill-gżira Griega ta’ <ref target="https://mt.wikipedia.org/wiki/Rodi">Rodi</ref> stabbilew port kummerċjali żgħir imsejjaħ Partenope (Παρθενόπη, li tfisser “Għajnejn Puri”, u Sirena fil-<ref target="https://mt.wikipedia.org/wiki/Mitoloġija_Griega">mitoloġija Griega</ref>) fil-gżira ta’ Megaride fis-seklu 9 Q.K.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref><ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Sas-seklu 8 Q.K., l-insedjament kien kiber u sar jinkludi wkoll lil <ref target="https://mt.wikipedia.org/wiki/Monte_Echia">Monte Echia</ref>.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> Fis-seklu 6 Q.K., il-belt ġiet stabbilita mill-ġdid bħala Neápolis (Νεάπολις), u eventwalment saret waħda mill-ewwel bliet tal-<hi rend="italic">Magna Graecia</hi>.</p>
<figure><caption>Xena bis-sirena Partenope, il-fundatur mitoloġiku ta’ Napli</caption></figure>
<p>Il-belt kibret minħabba l-influwenza u s-setgħa tal-belt-stat ta’ <ref target="https://mt.wikipedia.org/wiki/Siracusa">Siracusa</ref>, u saret alleat tar-Repubblika Rumana kontra <ref target="https://mt.wikipedia.org/wiki/Kartaġni">Kartaġni</ref>.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref> Matul il-Gwerer tas-<ref target="https://mt.wikipedia.org/wiki/Samniti">Samniti</ref>, il-belt, li dak iż-żmien kienet saret ċentru kummerċjali importanti ferm, inħakmet mis-Samniti<ref target="https://mt.wikipedia.org/wiki/Il-Paġna_prinċipali#cite_note-24">[24]</ref>; madankollu, ir-Rumani ma tantx damu wisq biex jaħkmu l-belt u għamluha kolonja Rumana. Matul il-<ref target="https://mt.wikipedia.org/wiki/Gwerer_Puniċi">Gwerer Puniċi</ref>, is-swar b’saħħithom mad-dawra ta’ Neápolis irreżistew u kkuntrabbattew il-forzi invażuri tal-Ġeneral <ref target="https://mt.wikipedia.org/wiki/Kartaġiniżi">Kartaġiniż</ref> <ref target="https://mt.wikipedia.org/wiki/Annibale">Annibale</ref>.<ref target="https://mt.wikipedia.org/wiki/Il-Paġna_prinċipali#cite_note-:3-25">[25]</ref></p>
<figure><caption>Il-kolonni tat-Tempju ta’ Dioskuri inkorporati fil-faċċata ta’ tal-Knisja ta’ <hi rend="italic">San Paolo Maggiore</hi></caption></figure>
<p>Napli kienet irrispettata ferm mir-Rumani bħala paragun tal-kultura Ellenistika. Matul l-Era Rumana, in-nies ta’ Napli komplew jikkomunikaw bil-lingwa Griega u żammew id-drawwiet Griegi tagħhom, filwaqt li l-belt ġiet estiża b’vilel Rumani eleganti, b’akwedotti, u b’banjijiet pubbliċi. Inbnew binjiet ikoniċi bħat-Tempju ta’ Dioskuri, u bosta imperaturi kienu jagħżlu li jqattgħu xi vaganza fil-belt, fosthom <ref target="https://mt.wikipedia.org/wiki/Klawdju">Klawdju</ref> u <ref target="https://mt.wikipedia.org/wiki/Tiberju">Tiberju</ref>.<ref target="https://mt.wikipedia.org/wiki/Il-Paġna_prinċipali#cite_note-:3-25">[25]</ref> <ref target="https://mt.wikipedia.org/wiki/Virgilio">Virgilio</ref>, l-awtur tal-epika nazzjonali ta’ Ruma, l-<hi rend="italic">Eneide</hi>, ingħata parti mill-edukazzjoni tiegħu fil-belt, u iktar ’il quddiem għex qrib il-belt.</p>
<p>Matul dan il-perjodu, wasal għall-ewwel darba l-<ref target="https://mt.wikipedia.org/wiki/Kristjaneżmu">Kristjaneżmu</ref> f’Napli; jingħad li l-appostli Pietru u <ref target="https://mt.wikipedia.org/wiki/Pawlu_l-Appostlu">Pawlu</ref> pprietkaw fil-belt.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> Ġennaro, li mbagħad sar il-qaddis patrun ta’ Napli, miet martri fil-belt fis-seklu 4 W.K. L-aħħar imperatur tal-Imperu Ruman tal-Punent, Romolu Awgustu, ġie eżiljat f’Napli mir-re Ġermaniku <ref target="https://mt.wikipedia.org/wiki/Odoacer">Odoacer</ref> fis-seklu 5 W.K.</p>
Dukat ta’ Napli
<p>Wara d-deklin tal-Imperu Ruman tal-Punent, Napli nħakmet mill-<ref target="https://mt.wikipedia.org/wiki/Ostrogoti">Ostrogoti</ref>, poplu Ġermaniku, u ġiet inkorporata fir-Renju tal-Ostrogoti.<ref target="https://mt.wikipedia.org/wiki/Il-Paġna_prinċipali#cite_note-:4-27">[27]</ref> Madankollu, <ref target="https://mt.wikipedia.org/wiki/Belisarju">Belisarju</ref> tal-<ref target="https://mt.wikipedia.org/wiki/Biżantini">Imperu Biżantin</ref> ħakem il-belt ta’ Napli fis-sena 536, wara li rnexxielu jidħol fil-belt minn akwedott.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref></p>
<figure><caption>Pittura ta’ <ref target="https://mt.wikipedia.org/wiki/Alexander_Zick">Alexander Zick</ref> tal-Battalja tal-Vesuvju</caption></figure>
<p>Fis-sena 543, matul il-<ref target="https://mt.wikipedia.org/wiki/Gwerer_Gotiċi">Gwerer Gotiċi</ref>, <ref target="https://mt.wikipedia.org/wiki/Totila">Totila</ref> għal żmien qasir ħakem il-belt għall-Ostrogoti, iżda l-Biżantini ħadu l-kontroll taż-żona wara l-<ref target="https://mt.wikipedia.org/wiki/Battalja_tal-Vesuvju">Battalja tal-Vesuvju</ref>.<ref target="https://mt.wikipedia.org/wiki/Il-Paġna_prinċipali#cite_note-:4-27">[27]</ref> Napli kienet mistennija tibqa’ f’kuntatt mal-Esarkat ta’ <ref target="https://mt.wikipedia.org/wiki/Ravenna">Ravenna</ref>, li kien iċ-ċentru tal-poter Biżantin fil-Peniżola Taljana.<ref target="https://mt.wikipedia.org/wiki/Il-Paġna_prinċipali#cite_note-:5-29">[29]</ref></p>
<p>Wara l-waqgħa tal-esarkat, inħoloq id-Dukat ta’ Napli. Għalkemm il-kultura Greco-Rumana ta’ Napli baqgħet qawwija fil-belt, eventwalment bidlet l-alleanza tagħha minn <ref target="https://mt.wikipedia.org/wiki/Kostantinopli">Kostantinopli</ref> għal Ruma taħt id-Duka <ref target="https://mt.wikipedia.org/wiki/Stiefnu_II">Stiefnu II</ref>, u ġiet taħt is-sovranità Papali għall-ħabta tas-sena 763.<ref target="https://mt.wikipedia.org/wiki/Il-Paġna_prinċipali#cite_note-:5-29">[29]</ref></p>
<p>Is-snin bejn it-818 u t-832 ġabu magħhom taqlib fir-rigward tar-relazzjonijiet ta’ Napli mal-Imperatur Biżantin, b’diversi pretendenti lokali joħolqu fewdi biex jippruvaw jaslu għat-tron dukali.<ref target="https://mt.wikipedia.org/wiki/Il-Paġna_prinċipali#cite_note-:6-30">[30]</ref> <ref target="https://mt.wikipedia.org/wiki/Teoktistu">Teoktistu</ref> nħatar mingħajr l-approvazzjoni imperjali; iktar ’il quddiem il-ħatra tiegħu ġie rrevokatqa u <ref target="https://mt.wikipedia.org/wiki/Teodoru_II">Teodoru II</ref> ħadlu postu. Madankollu, l-għadab tal-popolazzjoni ġenerali wassal għat-tkeċċija tiegħu mill-belt, u minfloku ġie elett <ref target="https://mt.wikipedia.org/wiki/Stiefnu_III">Stiefnu III</ref>, raġel li zzekka l-muniti bl-inizjali tiegħu stess, minflok dawk tal-Imperatur Biżantin. Napli kisbet l-indipendenza totali fil-bidu tas-seklu 9.<ref target="https://mt.wikipedia.org/wiki/Il-Paġna_prinċipali#cite_note-:6-30">[30]</ref> Il-belt bniet alleanza mal-Musulmani <ref target="https://mt.wikipedia.org/wiki/Saraċeni">Saraċeni</ref> fis-sena 836, u talbet għall-appoġġ tagħhom fl-assedju kontra t-truppi <ref target="https://mt.wikipedia.org/wiki/Lombardi">Lombardi</ref> li kienu ġejjin mid-Dukat ta’ <ref target="https://mt.wikipedia.org/wiki/Benevento">Benevento</ref> fil-qrib. Madankollu, matul is-snin 50 tas-seklu 9, <ref target="https://mt.wikipedia.org/wiki/Muhammad_I_Abu_'l-Abbas">Muhammad I Abu 'l-Abbas</ref> mexxa l-ħakma Għarbija-Musulmana tal-belt, u rnexxielu jisraq ħafna rikkezzi minnha.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref><ref target="https://mt.wikipedia.org/wiki/Il-Paġna_prinċipali#cite_note-32">[32]</ref></p>
<p>Id-dukat kien taħt il-kontroll dirett tal-Lombardi għal perjodu qasir, wara li <ref target="https://mt.wikipedia.org/wiki/Pandolfo_IV">Pandolfo IV</ref> ħakem il-Prinċipat ta’ <ref target="https://mt.wikipedia.org/wiki/Capua">Capua</ref>, rivali dejjiemi ta’ Napli. Madankollu, dan ir-reġim dam biss tliet snin u mbagħad id-duki b’influwenzi Greco-Rumani reġgħu ħadu r-riedni f’idejhom.<ref target="https://mt.wikipedia.org/wiki/Il-Paġna_prinċipali#cite_note-:6-30">[30]</ref> Sas-seklu 11, Napli bdiet tqabbad merċenarji <ref target="https://mt.wikipedia.org/wiki/Normanni">Normanni</ref> biex jiġġieldu kontra r-rivali tagħha; id-Duka <ref target="https://mt.wikipedia.org/wiki/Sergio_IV">Sergio IV</ref> qabbad lil <ref target="https://mt.wikipedia.org/wiki/Rainulf_Drengot">Rainulf Drengot</ref> biex jagħmel gwerra kontra Capua f’ismu.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref></p>
<p>Sal-1137, in-Normanni kienu kisbu influwenza kbir fl-Italja, u kienu jikkontrollaw prinċipati u dukati li qabel kienu indipendenti, fosthom dawk ta’ Capua, Benevento, Salerno, <ref target="https://mt.wikipedia.org/wiki/Amalfi">Amalfi</ref>, <ref target="https://mt.wikipedia.org/wiki/Sorrento">Sorrento</ref> u <ref target="https://mt.wikipedia.org/wiki/Gaeta">Gaeta</ref>; kien f’din is-sena li Napli, l-aħħar dukat indipendenti fin-Nofsinhar tal-peniżola, ġie taħt il-kontroll tan-Normanni. L-aħħar duka renjanti tad-dukat, <ref target="https://mt.wikipedia.org/wiki/Sergio_VII">Sergio VII</ref>, ġie mġiegħel jarrendi quddiem il-qawwa ta’ <ref target="https://mt.wikipedia.org/wiki/Ruġġieru_II">Ruġġieru II</ref>, li kien ipproklama lilu nnifsu r-Re ta’ <ref target="https://mt.wikipedia.org/wiki/Sqallija">Sqallija</ref> seba’ snin qabel. B’hekk, Napli ngħaqdet mar-Renju ta’ Sqallija, b’<ref target="https://mt.wikipedia.org/wiki/Palermo">Palermo</ref> bħala l-belt kapitali.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref></p>
Renju ta’ Sqallija
<figure><caption><ref target="https://mt.wikipedia.org/wiki/Statwa">Statwa</ref> ta’ <ref target="https://mt.wikipedia.org/wiki/Federiku_II">Federiku II</ref> fil-Palazz Irjali ta’ Napli</caption></figure>
<p>Wara perjodu taħt in-Normanni, fl-1189 ir-Renju ta’ Sqallija kellu diżgwid dwar is-suċċessjoni bejn <ref target="https://mt.wikipedia.org/wiki/Tancredi">Tancredi</ref>, ir-Re ta’ Sqallija u iben illeġittimu u l-familja <ref target="https://mt.wikipedia.org/wiki/Hohenstaufen">Hohenstaufen</ref>, familja rjali <ref target="https://mt.wikipedia.org/wiki/Ġermanja">Ġermaniża</ref><ref target="https://mt.wikipedia.org/wiki/Il-Paġna_prinċipali#cite_note-35">[35]</ref>, peress li l-Prinċep Enriku ta’ dik il-familja kien iżżewweġ lill-Prinċipess Kostanza, l-aħħar werrieta leġittima għat-tron Sqalli. Fl-1191 Enriku invada Sqallija wara li kien inkurunat bħala <ref target="https://mt.wikipedia.org/wiki/Enriku_VI">Enriku VI</ref>, Imperatur Ruman Sagru, u bosta bliet arrendew, iżda Napli rreżistiet minn Mejju sa Awwissu taħt it-tmexxija ta’ Rikkardu, il-Konti ta’ <ref target="https://mt.wikipedia.org/wiki/Acerra">Acerra</ref>, <ref target="https://mt.wikipedia.org/wiki/Nicola_d'Aiello">Nicola d'Aiello</ref>, <ref target="https://mt.wikipedia.org/wiki/Aligerno_Cottone">Aligerno Cottone</ref> u <ref target="https://mt.wikipedia.org/wiki/Margarito_di_Brindisi">Margarito di Brindisi</ref> qabel il-mard li ħakem lill-Ġermaniżi u wassalhom biex jirtiraw. <ref target="https://mt.wikipedia.org/wiki/Konrad_II">Konrad II</ref>, id-Duka tal-Boemja u <ref target="https://mt.wikipedia.org/wiki/Filippu_I">Filippu I</ref>, l-Arċisqof ta’ <ref target="https://mt.wikipedia.org/wiki/Köln">Köln</ref>, mietu minħabba l-mard matul l-assedju. Fid-dawl ta’ dan, Tancredi kiseb kisba oħra mhux mistennija matul il-kontrattakk tiegħu, jiġifieri l-qbid tal-pretendent għat-tron Kostanza, li kienet saret imperatriċi. Huwa żamm l-imperatriċi priġuniera fil-<ref target="https://mt.wikipedia.org/wiki/Kastell_dell'Ovo">Kastell dell'Ovo</ref> f’Napli qabel ma nħelset f’Mejju 1192 taħt il-pressjoni mill-<ref target="https://mt.wikipedia.org/wiki/Papa_Ċelestinu_III">Papa Ċelestinu III</ref>. Fl-1194 Enriku beda t-tieni kampanja tiegħu wara l-<ref target="https://mt.wikipedia.org/wiki/Mewt">mewt</ref> ta’ Tancredi, iżda din id-darba Aligerno arrenda mingħajr reżistenza, u finalment Enriku ħakem Sqallija, u b’hekk ġiet taħt it-tmexxija tal-familja Hohenstaufen.</p>
<p>L-Università ta’ Napli, l-ewwel università fl-Ewropa ddedikata għat-taħriġ ta’ amministraturi lajċi<ref target="https://mt.wikipedia.org/wiki/Il-Paġna_prinċipali#cite_note-36">[36]</ref>, ġiet stabbilita minn Federiku II, u b’hekk Napli saret iċ-ċentru intellettwali tar-renju. Minħabba kunflitt bejn il-familja Hohenstaufen u l-Papat, fl-1266 il-<ref target="https://mt.wikipedia.org/wiki/Papa_Innoċenzu_IV">Papa Innoċenzu IV</ref> inkuruna lid-duka <ref target="https://mt.wikipedia.org/wiki/Anġojin">Anġojin</ref> <ref target="https://mt.wikipedia.org/wiki/Karlu_I">Karlu I</ref> bħala r-Re ta’ Sqallija<ref target="https://mt.wikipedia.org/wiki/Il-Paġna_prinċipali#cite_note-:7-37">[37]</ref>: Karlu uffiċjalment ċaqlaq il-kapitali minn Palermo għal Napli, fejn kien jirresjiedi fil-Kastell il-Ġdid (<hi rend="italic">Castel Nuovo</hi>).<ref target="https://mt.wikipedia.org/wiki/Il-Paġna_prinċipali#cite_note-38">[38]</ref> Peress li kellu interess kbir fl-arkitettura, Karlu I importa arkitetti u ħaddiema <ref target="https://mt.wikipedia.org/wiki/Franza">Franċiżi</ref> u kien personalment involut f’diversi proġetti ta’ binjiet fil-belt.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref> Bdew ifeġġu ħafna eżempji ta’ arkitettura Gotika madwar Napli, fosthom il-<ref target="https://mt.wikipedia.org/wiki/Katidral">Katidral</ref> ta’ Napli, li sa llum għadu l-<ref target="https://mt.wikipedia.org/wiki/Knisja_Kattolika">knisja</ref> ewlenija tal-belt.<ref target="https://mt.wikipedia.org/wiki/Il-Paġna_prinċipali#cite_note-40">[40]</ref></p>
Renju ta’ Napli
<figure><caption>Il-Kastell il-Ġdid ta’ Napli, magħruf ukoll bħala l-<hi rend="italic">Maschio Angioino</hi>, kien is-sede tar-rejiet <ref target="https://mt.wikipedia.org/wiki/Medjuevu">Medjevali</ref> ta’ Napli, <ref target="https://mt.wikipedia.org/wiki/Aragona">Aragona</ref> u <ref target="https://mt.wikipedia.org/wiki/Spanja">Spanja</ref></caption></figure>
<p>Fl-1282, wara l-<ref target="https://mt.wikipedia.org/wiki/Vespri_Sqallin">Vespri Sqallin</ref>, ir-Renju ta’ Sqallija ġie maqsum fi tnejn. Ir-Renju Anġojin ta’ Napli kien jinkludi n-Nofsinhar tal-Peniżola Taljana, filwaqt li l-gżira ta’ Sqallija saret ir-Renju <ref target="https://mt.wikipedia.org/wiki/Aragoniżi">Aragoniż</ref> ta’ Sqallija.<ref target="https://mt.wikipedia.org/wiki/Il-Paġna_prinċipali#cite_note-:7-37">[37]</ref> Il-gwerer bejn id-dinastiji differenti f’kompetizzjoni ma’ xulxin baqgħu jfaqqgħu sal-Paċi ta’ Caltabellotta fl-1302, fejn <ref target="https://mt.wikipedia.org/wiki/Federiku_III">Federiku III</ref> ġie rikonoxxut bħala r-Re ta’ Sqallija, filwaqt li <ref target="https://mt.wikipedia.org/wiki/Karlu_II">Karlu II</ref> ġie rrikonoxxut bħala r-Re ta’ Napli mill-<ref target="https://mt.wikipedia.org/wiki/Papa_Bonifazju_VIII">Papa Bonifazju VIII</ref>.<ref target="https://mt.wikipedia.org/wiki/Il-Paġna_prinċipali#cite_note-:7-37">[37]</ref> Minkejja d-diviżjoni, Napli kisbet kulma jmur iktar importanza, u attirat merkanti minn <ref target="https://mt.wikipedia.org/wiki/Pisa">Pisa</ref> u <ref target="https://mt.wikipedia.org/wiki/Genova">Genova</ref><ref target="https://mt.wikipedia.org/wiki/Il-Paġna_prinċipali#cite_note-41">[41]</ref>, bankieta mit-<ref target="https://mt.wikipedia.org/wiki/Toskana">Toskana</ref>, u wħud mill-iktar artisti <ref target="https://mt.wikipedia.org/wiki/Rinaxximent">Rinaxximentali</ref> prominenti ta’ dak iż-żmien, fosthom <ref target="https://mt.wikipedia.org/wiki/Boccaccio">Boccaccio</ref>, <ref target="https://mt.wikipedia.org/wiki/Petrarka">Petrarka</ref> u <ref target="https://mt.wikipedia.org/wiki/Giotto">Giotto</ref>.<ref target="https://mt.wikipedia.org/wiki/Il-Paġna_prinċipali#cite_note-42">[42]</ref> Matul is-seklu 14, ir-re Anġojin <ref target="https://mt.wikipedia.org/wiki/Ungerija">Ungeriż</ref> <ref target="https://mt.wikipedia.org/wiki/Luiġi_l-Kbir">Luiġi l-Kbir</ref> ħakem il-belt diversi drabi. Fl-1442, <ref target="https://mt.wikipedia.org/wiki/Alfonso_I">Alfonso I</ref> ħakem il-belt ta’ Napli wara r-rebħa tiegħu kontra l-aħħar re Anġojin, René, u Napli ġiet unifikata ma’ Sqallija mill-ġdid għal perjodu qasir.<ref target="https://mt.wikipedia.org/wiki/Il-Paġna_prinċipali#cite_note-43">[43]</ref></p>
Aragoniżi u Spanjoli
<figure><caption>Truppi u artillerija Franċiżi deħlin Napli fl-1495 matul il-Gwerra Taljana tal-1494-1498</caption></figure>
<p>Sqallija u Napli kienu sseparati mill-1282, iżda baqgħu dipendenzi ta’ Aragona taħt <ref target="https://mt.wikipedia.org/wiki/Ferdinandu_I">Ferdinandu I</ref>.<ref target="https://mt.wikipedia.org/wiki/Il-Paġna_prinċipali#cite_note-44">[44]</ref> Id-dinastija l-ġdida saħħet il-pożizzjoni kummerċjali ta’ Napli billi stabbiliet relazzjonijiet mal-<ref target="https://mt.wikipedia.org/wiki/Peniżola_Iberika">Peniżola Iberika</ref>. Napli wkoll saret ċentru tar-Rinaxximent, u bdew jaslu artisti bħal <ref target="https://mt.wikipedia.org/wiki/Laurana">Laurana</ref>, <ref target="https://mt.wikipedia.org/wiki/Antonello_da_Messina">Antonello da Messina</ref>, <ref target="https://mt.wikipedia.org/wiki/Sannazzaro">Sannazzaro</ref> u <ref target="https://mt.wikipedia.org/wiki/Poliziano">Poliziano</ref>.<ref target="https://mt.wikipedia.org/wiki/Il-Paġna_prinċipali#cite_note-45">[45]</ref> Fl-1501, Napli ġiet taħt it-tmexxija diretta ta’ Franza taħt <ref target="https://mt.wikipedia.org/wiki/Luiġi_XII">Luiġi XII</ref>, peress li r-re Naplitan Federiku nħataf bħala priġunier ta’ Franza. Madankollu, dan l-andament ma damx wisq, peress li Spanja rebħet lil Napli mingħand il-Franċiżi fil-<ref target="https://mt.wikipedia.org/wiki/Battalja_ta’_Garigliano">Battalja ta’ Garigliano</ref> fl-1503.<ref target="https://mt.wikipedia.org/wiki/Il-Paġna_prinċipali#cite_note-:8-46">[46]</ref></p>
<p>Wara r-rebħa Spanjola, Napli saret parti mill-Imperu Spanjol, u baqgħet hekk tul il-perjodu Spanjol kollu tal-<ref target="https://mt.wikipedia.org/wiki/Asburgi">Asburgi</ref>.<ref target="https://mt.wikipedia.org/wiki/Il-Paġna_prinċipali#cite_note-:8-46">[46]</ref> L-Ispanjoli bagħtu viċirejiet lejn Napli biex jindirizzaw il-kwistjonijiet lokali direttament: l-iktar wieħed importanti minn dawn il-viċirejiet kien <ref target="https://mt.wikipedia.org/wiki/Pedro_Álvarez_de_Toledo">Pedro Álvarez de Toledo</ref>, li kien responsabbli għal riformi soċjali, ekonomiċi u urbani konsiderevoli fil-belt; huwa appoġġa wkoll l-attivitajiet tal-<ref target="https://mt.wikipedia.org/wiki/Inkwiżizzjoni_Spanjola">Inkwiżizzjoni</ref>.<ref target="https://mt.wikipedia.org/wiki/Il-Paġna_prinċipali#cite_note-47">[47]</ref> Fl-1544, madwar 7,000 persuna ttieħdu bħala lsiera mill-pirati tal-<ref target="https://mt.wikipedia.org/wiki/Barbarija">Barbarija</ref> u ttieħdu lejn il-Kosta tal-Barbarija tat-Tramuntana tal-Afrika.<ref target="https://mt.wikipedia.org/wiki/Il-Paġna_prinċipali#cite_note-48">[48]</ref></p>
<figure><caption>Ir-ritratt ta’ Masaniello magħmul minn <ref target="https://mt.wikipedia.org/wiki/Onofrio_Palumbo">Onofrio Palumbo</ref></caption></figure>
<p>Sas-seklu 17, Napli kienet saret it-tieni l-ikbar belt tal-Ewropa – qabilha kien hemm <ref target="https://mt.wikipedia.org/wiki/Pariġi">Pariġi</ref> biss – u kienet l-ikbar belt <ref target="https://mt.wikipedia.org/wiki/Baħar_Mediterran">Mediterranja</ref> Ewropea, b’iktar minn 250,000 abitant.<ref target="https://mt.wikipedia.org/wiki/Il-Paġna_prinċipali#cite_note-49">[49]</ref> Il-belt kienet ċentru kulturali ewlieni matul l-era Barokka, u kienet tospita artisti bħal <ref target="https://mt.wikipedia.org/wiki/Caravaggio">Caravaggio</ref>, <ref target="https://mt.wikipedia.org/wiki/Salvator_Rosa">Salvator Rosa</ref> u <ref target="https://mt.wikipedia.org/wiki/Bernini">Bernini</ref>, filosfi bħal <ref target="https://mt.wikipedia.org/wiki/Bernardino_Telesio">Bernardino Telesio</ref>, <ref target="https://mt.wikipedia.org/wiki/Giordano_Bruno">Giordano Bruno</ref>, <ref target="https://mt.wikipedia.org/wiki/Tommaso_Campanella">Tommaso Campanella</ref> u <ref target="https://mt.wikipedia.org/wiki/Giambattista_Vico">Giambattista Vico</ref>, u <ref target="https://mt.wikipedia.org/wiki/Kittieb">kittieba</ref> bħal <ref target="https://mt.wikipedia.org/wiki/Giambattista_Marino">Giambattista Marino</ref>. Permezz ta’ rivoluzzjoni mmexxija mis-<ref target="https://mt.wikipedia.org/wiki/Sajjied">sajjied</ref> lokali <ref target="https://mt.wikipedia.org/wiki/Masaniello">Masaniello</ref> fl-1647, inħolqot Repubblika Naplitana indipendenti li damet biss ftit xhur għaliex reġgħet inħakmet mill-Ispanjoli.<ref target="https://mt.wikipedia.org/wiki/Il-Paġna_prinċipali#cite_note-:8-46">[46]</ref> Fl-1656, tifqigħa tal-<ref target="https://mt.wikipedia.org/wiki/Pesta_s-sewda">pesta s-sewda</ref> qatlet kważi nofs it-300,000 abitant ta’ Napli.<ref target="https://mt.wikipedia.org/wiki/Il-Paġna_prinċipali#cite_note-50">[50]</ref></p>
<p>Fl-1714, it-tmexxija Spanjola ta’ Napli ntemmet b’riżultat tal-Gwerra tas-Suċċessjoni Spanjola; l-Awstrijak <ref target="https://mt.wikipedia.org/wiki/Karlu_VI_ta'_Asburgu">Karlu VI</ref> mexxa l-belt minn <ref target="https://mt.wikipedia.org/wiki/Vjenna">Vjenna</ref> permezz ta’ viċirejiet tiegħu.<ref target="https://mt.wikipedia.org/wiki/Il-Paġna_prinċipali#cite_note-51">[51]</ref> Madankollu, il-Gwerra tas-Suċċessjoni <ref target="https://mt.wikipedia.org/wiki/Polonja">Pollakka</ref> reġgħet waslet biex Napli tkun taħt l-Ispanjoli flimkien ma’ Sqallija bħala parti minn unjoni personali, u t-Trattat ta’ Vjenna tal-1738 irrikonoxxa ż-żewġ entitajiet bħala indipendenti taħt fergħa kadetta tal-<ref target="https://mt.wikipedia.org/wiki/Borboni">Borboni</ref> Spanjoli.<ref target="https://mt.wikipedia.org/wiki/Il-Paġna_prinċipali#cite_note-52">[52]</ref></p>
<figure><caption>It-tluq ta’ Karlu III ta’ Spanja minn Napli fl-1759</caption></figure>
<p>Fi żmien <ref target="https://mt.wikipedia.org/wiki/Ferdinandu_IV">Ferdinandu IV</ref>, l-effetti tar-<ref target="https://mt.wikipedia.org/wiki/Rivoluzzjoni_Franċiża">Rivoluzzjoni Franċiża</ref> nħassew f’Napli: <ref target="https://mt.wikipedia.org/wiki/Orazju_Nelson">Orazju Nelson</ref>, alleat tal-Borboni, saħansitra mar fil-belt fl-1798 biex iwissih kontra r-Repubblikani Franċiżi. Ferdinandu ġie mġiegħel jirtira u ħarab lejn Palermo, fejn kien protett minn flotta <ref target="https://mt.wikipedia.org/wiki/Renju_Unit">Brittanika</ref>.<ref target="https://mt.wikipedia.org/wiki/Il-Paġna_prinċipali#cite_note-:9-53">[53]</ref> Madankollu, iċ-ċittadini ta’ Napli tal-klassi l-baxxa magħrufa bħala <hi rend="italic">lazzaroni</hi> kienu ferm devoti u rjalisti, u kienu favur il-Borboni; fit-taqbida fis-snin ta’ wara, huma ġġieldu kontra l-aristokrazija pro-Repubblikana Naplitana, u kkawżaw gwerra ċivili.<ref target="https://mt.wikipedia.org/wiki/Il-Paġna_prinċipali#cite_note-:9-53">[53]</ref></p>
<p>Eventwalment, ir-Repubblikani ħakmu l-Kastell ta’ Sant’Iermu f’Napli u pproklamaw Repubblika Partenopea, mgħassa mill-Armata Franċiża.<ref target="https://mt.wikipedia.org/wiki/Il-Paġna_prinċipali#cite_note-:9-53">[53]</ref> Ġiet iffurmata armata reliġjuża kontrorivoluzzjonarja ta’ <hi rend="italic">lazzaroni</hi>, magħrufa bħala <hi rend="italic">sanfedisti</hi>, taħt il-Kardinal <ref target="https://mt.wikipedia.org/wiki/Fabrizio_Ruffo">Fabrizio Ruffo</ref> u dawn kellhom suċċess kbir, tant li l-Franċiżi kellhom jarrendu mill-kastelli Naplitani, u l-flotta tagħhom irtirat lejn <ref target="https://mt.wikipedia.org/wiki/Toulon">Toulon</ref>.<ref target="https://mt.wikipedia.org/wiki/Il-Paġna_prinċipali#cite_note-:9-53">[53]</ref></p>
<figure><caption>Ir-Repubblika Partenopea ta’ Napli fl-1799</caption></figure>
<p>Ferdinandu IV reġa’ sar re; madankollu, wara seba’ snin biss li <ref target="https://mt.wikipedia.org/wiki/Napuljun_I_ta'_Franza">Napuljun</ref> ħakem ir-renju u poġġa rejiet Bonapartisti, fosthom ħuh <ref target="https://mt.wikipedia.org/wiki/Ġużeppi_Bonaparte">Ġużeppi Bonaparte</ref> (ir-re Spanjol). Bl-għajnuna tal-<ref target="https://mt.wikipedia.org/wiki/Imperu_Awstrijaku">Imperu Awstrijaku</ref> u l-alleati tiegħu, il-Bonapartisti tilfu fil-Gwerra Naplitana, u Ferdinand IV reġa’ kiseb mill-ġdid it-tron u r-renju.<ref target="https://mt.wikipedia.org/wiki/Il-Paġna_prinċipali#cite_note-:10-54">[54]</ref></p>
Żewġ Sqallijiet Independenti
<p>Il-<ref target="https://mt.wikipedia.org/wiki/Kungress_ta’_Vjenna">Kungress ta’ Vjenna</ref> fl-1815 wassal biex ir-renji ta’ Napli u ta’ Sqallija jingħaqdu biex jiffurmaw ir-Renju taż-Żewġ Sqallijiet, b’Napli bħala l-belt kapitali.<ref target="https://mt.wikipedia.org/wiki/Il-Paġna_prinċipali#cite_note-:10-54">[54]</ref> Fl-1839, Napli saret l-ewwel belt fil-Peniżola Taljana b’linja ferrovjarja, permezz tal-kostruzzjoni tal-linja ferrovjarja bejn Napli u <ref target="https://mt.wikipedia.org/wiki/Portici">Portici</ref>.<ref target="https://mt.wikipedia.org/wiki/Il-Paġna_prinċipali#cite_note-55">[55]</ref></p>
Unifikazzjoni tal-Italja sal-preżent
<figure><caption>Id-daħla ta’ Garibaldi f’Napli fis-7 ta’ Settembru 1860</caption></figure>
<p>Wara l-Ispedizzjoni tal-Elf (bit-Taljan: <hi rend="italic">Spedizione dei Mille</hi>) immexxija minn <ref target="https://mt.wikipedia.org/wiki/Giuseppe_Garibaldi">Giuseppe Garibaldi</ref>, li laħqet il-qofol tagħha fl-Assedju kontroversjali ta’ Gaeta, Napli saret parti mir-<ref target="https://mt.wikipedia.org/wiki/Renju_tal-Italja">Renju tal-Italja</ref> fl-1861 bħala parti mill-unifikazzjoni tal-Italja, u ntemmet l-era tat-tmexxija tal-Borboni. L-ekonomija taż-żona magħrufa qabel bħala ż-Żewġ Sqallijiet bdiet sejra lura, u dan wassal għal mewġa bla preċedent ta’ emigrazzjoni.<ref target="https://mt.wikipedia.org/wiki/Il-Paġna_prinċipali#cite_note-56">[56]</ref> Huwa stmat li erba’ miljun ruħ emigraw minn Napli bejn l-1876 u l-1913.<ref target="https://mt.wikipedia.org/wiki/Il-Paġna_prinċipali#cite_note-57">[57]</ref> Fl-erbgħin sena wara l-unifikazzjoni, il-popolazzjoni ta’ Napli kibret b’26% biss, meta mqabbel ma’ 63% f’Torino u 103% f’Milan; madankollu, fl-1884, Napli kienet għadha l-ikbar belt fl-Italja b’496,499 abitant, jew bejn wieħed u ieħor 64,000 ruħ għal kull kilometru kwadru (iktar mid-doppju tad-densità tal-popolazzjoni ta’ Pariġi).<ref target="https://mt.wikipedia.org/wiki/Il-Paġna_prinċipali#cite_note-:11-58">[58]</ref></p>
<p>Il-kundizzjonijiet tas-saħħa pubblika f’ċerti żoni tal-belt kienu foqra, u kien hemm tnax-il epidemija tal-<ref target="https://mt.wikipedia.org/wiki/Kolera">kolera</ref> u tat-<ref target="https://mt.wikipedia.org/wiki/Tifojde">tifojde</ref> li kkawżaw il-mewt ta’ xi 48,000 ruħ bejn l-1834 u l-1884, u rata għolja ta’ mwiet (għal dak iż-żmien) ta’ 31.84 abitant għal kull elf abitant anke fil-perjodu ħieles mill-epidemiji bejn l-1878 u l-1883.<ref target="https://mt.wikipedia.org/wiki/Il-Paġna_prinċipali#cite_note-:11-58">[58]</ref> Imbagħad fl-1884, Napli reġgħet faqqgħet epidemija kbira tal-kolera, ikkawżata l-iktar mill-infrastruttura ħażina tad-dranaġġ. Bħala rispons għal dawn il-problemi, mill-1852 il-gvern ħabbar trasformazzjoni radikali tal-belt imsejħa <hi rend="italic">risanamento</hi> bl-għan li tittejjeb l-infrastruttura tad-dranaġġ u l-iktar żoni popolati f’xulxin jiġu sostitwiti b’toroq kbar u wesgħin peress li din kienet meqjusa bħala l-kawża prinċipali tal-mard. Il-proġett iltaqa’ ma’ diffikultajiet politiċi u ekonomiċi biex jitwettaq minħabba l-korruzzjoni, kif ħareġ mill-Inkjesta ta’ Saredo, l-ispekulazzjoni tal-art u l-burokrazija ma tispiċċa qatt. Dan kollu wassal biex il-proġett idum għexieren ta’ snin biex jitwettaq b’kuntrast ta’ riżultati. L-iktar trasformazzjonijiet notevoli li saru kienu l-kostruzzjoni ta’ <hi rend="italic">Via Caracciolo</hi> tul il-kosta, il-ħolqien tal-<hi rend="italic">Galleria Umberto I</hi> u tal-<hi rend="italic">Galleria Principe</hi> u l-kostruzzjoni ta’ <hi rend="italic">Corso Umberto</hi>.<ref target="https://mt.wikipedia.org/wiki/Il-Paġna_prinċipali#cite_note-59">[59]</ref><ref target="https://mt.wikipedia.org/wiki/Il-Paġna_prinċipali#cite_note-60">[60]</ref></p>
<figure><caption>L-ibbumbardjar ta’ Napli min-naħa tal-Alleati fl-1943</caption></figure>
<p>Napli kienet l-iktar belt Taljana li ġiet ibbumbardjata matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>.<ref target="https://mt.wikipedia.org/wiki/Il-Paġna_prinċipali#cite_note-:1-11">[11]</ref> Għalkemm in-Naplitani ma rribellawx kontra l-<ref target="https://mt.wikipedia.org/wiki/Faxxiżmu">Faxxiżmu</ref> Taljan, Napli kienet l-ewwel belt Taljana li rribellat kontra l-okkupazzjoni militari Ġermaniża; il-belt inħelset għalkollox fl-1 ta’ Ottubru 1943, meta l-forzi Brittaniċi u <ref target="https://mt.wikipedia.org/wiki/Stati_Uniti">Amerikani</ref> daħlu fil-belt.<ref target="https://mt.wikipedia.org/wiki/Il-Paġna_prinċipali#cite_note-61">[61]</ref> Qabel telqu, il-Ġermaniżi ħarqu l-librerija tal-università, kif ukoll l-Għaqda Rjali Taljana. Qerdu wkoll l-arkivji tal-belt. Tpoġġew bombi tal-ħin fil-belt kollha li baqgħu jisplodu sa Novembru.<ref target="https://mt.wikipedia.org/wiki/Il-Paġna_prinċipali#cite_note-62">[62]</ref> Is-simbolu tat-twelid mill-ġdid ta’ Napli kien ir-rikostruzzjoni tal-Knisja ta’ Santa Kjara, li kienet inqerdet minn bumbardament mill-Korp tal-Ajru tal-Armata tal-Istati Uniti.<ref target="https://mt.wikipedia.org/wiki/Il-Paġna_prinċipali#cite_note-:1-11">[11]</ref></p>
<p>Finanzjament speċjali mill-Fond għan-Nofsinhar tal-gvern Taljan ġie pprovdut mill-1950 sal-1984, biex b’hekk l-ekonomija Naplitana terġa’ tqum kemxejn fuq saqajha, anke permezz tar-rinnovazzjoni tal-attrazzjonijiet ikoniċi tal-belt bħal <hi rend="italic">Piazza del Plebiscito</hi>.<ref target="https://mt.wikipedia.org/wiki/Il-Paġna_prinċipali#cite_note-63">[63]</ref> Madankollu, f’Napli għad hemm qgħad kbir sa llum.</p>
<p>Il-mezzi tax-xandir Taljani attribwew il-problemi li kellha l-belt fir-rigward ir-rimi tal-iskart lill-attività tal-<ref target="https://mt.wikipedia.org/wiki/Camorra">Camorra</ref>, network tal-kriminalità organizzata.<ref target="https://mt.wikipedia.org/wiki/Il-Paġna_prinċipali#cite_note-64">[64]</ref> Minħabba dan, il-kontaminazzjoni ambjentali u r-riskji miżjuda għas-saħħa huma prevalenti wkoll.<ref target="https://mt.wikipedia.org/wiki/Il-Paġna_prinċipali#cite_note-65">[65]</ref> Fl-2007, il-gvern immexxi minn <ref target="https://mt.wikipedia.org/wiki/Silvio_Berlusconi">Silvio Berlusconi</ref> organizza l-laqgħat għoljin f’Napli biex juri l-intenzjoni tal-gvern li jsolvi dawn il-problemi.<ref target="https://mt.wikipedia.org/wiki/Il-Paġna_prinċipali#cite_note-66">[66]</ref> Madankollu, ir-reċessjoni fl-aħħar tal-ewwel deċennju tas-seklu 21 kellha impatt kiefer fuq il-belt, u kompliet tintensifika l-problemi marbuta mal-immaniġġjar tal-iskart u mal-qgħad.<ref target="https://mt.wikipedia.org/wiki/Il-Paġna_prinċipali#cite_note-67">[67]</ref> Sa Awwissu 2011, l-għadd ta’ persuni bla xogħol fiż-żona ta’ Napli kien tela’ għal 250,000 ruħ, u dan qanqal protesti pubbliċi kontra l-qagħda ekonomika.<ref target="https://mt.wikipedia.org/wiki/Il-Paġna_prinċipali#cite_note-68">[68]</ref> F’Ġunju 2012, feġġew allegazzjonijiet ta’ rikatti, estorsjoni u għoti illeċitu ta’ kuntratti b’rabta mal-problemi tal-immaniġġjar tal-iskart tal-belt.<ref target="https://mt.wikipedia.org/wiki/Il-Paġna_prinċipali#cite_note-69">[69]</ref><ref target="https://mt.wikipedia.org/wiki/Il-Paġna_prinċipali#cite_note-70">[70]</ref></p>
<p>Napli ospitat is-Sitt Forum Urban Dinji f’Settembru 2012<ref target="https://mt.wikipedia.org/wiki/Il-Paġna_prinċipali#cite_note-71">[71]</ref> u t-63 Kungress Astronawtiku Internazzjonali f’Ottubru 2012.<ref target="https://mt.wikipedia.org/wiki/Il-Paġna_prinċipali#cite_note-72">[72]</ref> Fl-2013, il-belt ospitat ukoll il-Forum Universali tal-Kulturi u fl-2019 ospitat l-Universjadi tas-Sajf.<ref target="https://mt.wikipedia.org/wiki/Il-Paġna_prinċipali#cite_note-73">[73]</ref></p>
Sit ta’ Wirt Dinji
<figure><caption>Il-veduta ta’ Napli bil-Vesuvju fl-isfond mill-Kastell ta’ Sant’Iermu</caption></figure>
<p>Iċ-Ċentru Storiku ta’ Napli ġie ddeżinjat bħala Sit ta’ Wirt Dinji tal-UNESCO fl-1995 u fl-2011 saret modifika minuri tal-konfini tas-sit.<ref target="https://mt.wikipedia.org/wiki/Il-Paġna_prinċipali#cite_note-:2-14">[14]</ref></p>
<p>Il-valur universali straordinarju tas-sit ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; u <hi rend="bold">l-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:2-14">[14]</ref></p>
</text></body></html>