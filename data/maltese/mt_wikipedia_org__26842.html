<html><body><text id="wikipedia_mt_wikipedia_org__26842.html" ns="0" revid="270196" sourceurl="https://mt.wikipedia.org/wiki/Intaljatur" title="Intaljatur" type="wikipedia">Intaljatur<figure><caption>Intaljatur jagħmel xogħlu</caption></figure>
<p><hi rend="bold">Intaljatur</hi> huwa ħaddiem tas-<ref target="https://mt.wikipedia.org/wiki/Sengħa">sengħa</ref> li jiskolpixxi, jintalja, inaqqax u jintornja l-<ref target="https://mt.wikipedia.org/wiki/Injam">injam</ref>, l-avorju, il-ġebel, eċċ. Ġeneralment, it-terminu jintuża l-iktar għal min jaħdem l-iktar fuq l-injam għaliex min jaħdem fuq il-ġebel jissejjaħ <ref target="https://mt.wikipedia.org/wiki/Naġġar">naġġar</ref>. It-terminu “intaljatur” jista’ jintuża wkoll bħala “skultur tal-injam”. Dan it-terminu huwa differenti minn <ref target="https://mt.wikipedia.org/wiki/Inċiżur">inċiżur</ref>, li jinvolvi teknika differenti mill-intaljar, anke jekk xi drabi l-inċizzjoni tkun ukoll fl-injam jew materjal ieħor assoċjat mal-intaljar.</p>
Materjal u għodod
<figure><caption>Uħud mill-għodod tal-intaljatur</caption></figure>
<p>L-intaljaturi ġeneralment jużaw speċijiet tas-siġar li jkunu nattivi, bħall-ġewż, il-luq, u s-siġar taż-żnuber fil-pajjiżi tal-<ref target="https://mt.wikipedia.org/wiki/Baħar_Mediterran">Mediterran</ref>, fosthom <ref target="https://mt.wikipedia.org/wiki/Malta">Malta</ref>, l-<ref target="https://mt.wikipedia.org/wiki/Italja">Italja</ref> u <ref target="https://mt.wikipedia.org/wiki/Spanja">Spanja</ref>, is-siġar tax-xkomp u tal-ballut fil-<ref target="https://mt.wikipedia.org/wiki/Ġermanja">Ġermanja</ref>, eċċ. L-injam iebes bi granuli fini bħal dak li joriġina mis-siġar tal-<ref target="https://mt.wikipedia.org/wiki/Frott">frott</ref> spiss jiġu ppreferuti għal <ref target="https://mt.wikipedia.org/wiki/Skultura">skulturi</ref> żgħar. L-intaljatur juża diversi għodod biex jaħdem u biex jasal għall-għamliet li jkollu f’moħħu.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> L-intaljatur jorqom l-għamla raffa tal-injam b’sega, b’mannarett u b’qaduma jew b’lexxuna. Imbagħad juża skarpelli u furmaturi ċatti u ttondjati flimkien ma’ martell tal-injam jew inkella b’iktar reqqa b’daqqiet bl-idejn. Wara dan juża diversi skieken u mwies dojoq għall-inċiżjonijiet u għall-qtugħ, u fl-aħħar jobrox u jirfina l-wiċċ tal-injam b’raspa jew b’xi biċċa sandpaper.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Storja
Storja tal-arti
<figure><caption>Il-Kurċifiss ta’ Ġeruni</caption></figure>
<p>Tant ma waslux wisq skulturi tal-injam minn żmien il-qedem u mill-istorja bikrija sa żminijietna li diffiċli titħejja kronoloġija preċiża tal-iżviluppi. Il-biċċa l-kbira tal-iskulturi jew figurini tal-injam waslu mill-<ref target="https://mt.wikipedia.org/wiki/Eġittu">Eġittu</ref> tal-qedem bħala oġġetti funebri bis-saħħa tal-kundizzjonijiet klimatiċi favorevoli li nżammew fihom għal snin twal. </p>
<p>X’aktarx li l-iktar epoka importanti fl-<ref target="https://mt.wikipedia.org/wiki/Storja">istorja</ref> tal-inċiżjoni <ref target="https://mt.wikipedia.org/wiki/Ewropa">Ewropea</ref> kienet il-Medju Evu <ref target="https://mt.wikipedia.org/wiki/Kristjaneżmu">Kristjan</ref>. Il-bibien tal-injam imżejna bir-riljievi diġà kienu jeżistu fl-arti Kristjana bikrija, iżda dawn intużaw bħala mudelli anke fit-Tramuntana tal-Ewropa lejn l-aħħar tal-Medju Evu. Diversi statwetti u immaġnijiet bikrin tal-<ref target="https://mt.wikipedia.org/wiki/Santa_Marija">Madonna</ref> kienu jkunu miksija bil-folji tad-deheb, iżda l-eqdem kurċifiss trionfali, is-salib ta’ Ġeruni fil-<ref target="https://mt.wikipedia.org/wiki/Katidral_ta’_Köln">Katidral ta’ Köln</ref>, ġie mpitter bil-kuluri u din il-prassi baqgħet tintuża għall-biċċa l-kbira tal-iskulturi tal-injam tul il-Medju Evu kollu. Kurċifissi monumentali oħra ddeterminaw l-iskultura tal-injam tas-sekli 12 u 13, filwaqt li l-immaġnijiet tad-devozzjoni huma iktar karatteristiċi tad-dinja ekkleżjastika tal-immaġnijiet tas-seklu 14. Lejn l-aħħar parti tal-Medju Evu, fis-seklu 15, l-immaġnijiet u l-iskulturi ta’ fuq l-artal saru l-kompitu ewlieni tal-iskulturi u tal-intaljaturi.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Meta wieħed l-ammont kbir ta’ opri tal-arti tal-injam ta’ fuq l-artal li ntilfu, flimkien mal-għadd kbir minnhom li ġew ippreservati, huwa ċar li ftit qabel ir-Riforma tal-<ref target="https://mt.wikipedia.org/wiki/Knisja_Kattolika">Knisja</ref> l-produzzjoni mill-intaljaturi żdiedet mill-ġdid. Fl-aħħar ta’ din l-era, uħud mill-verżjonijiet ikkuluriti ppjanati ma baqgħux isiru iktar. Fl-Italja u fi <ref target="https://mt.wikipedia.org/wiki/Franza">Franza</ref>, l-iskulturi tal-injam qdew rwol iżgħar minn dak fl-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref> u fit-Tramuntana tal-Ewropa bejn l-<ref target="https://mt.wikipedia.org/wiki/Skandinavja">Iskandinavja</ref> u t-Tirol. Eċċezzjoni hija s-sensiela importanti ta’ kurċifissi <ref target="https://mt.wikipedia.org/wiki/Rinaxximent">Rinaxximentali</ref> li ġew prodotti f’<ref target="https://mt.wikipedia.org/wiki/Firenze">Firenze</ref> minn <ref target="https://mt.wikipedia.org/wiki/Donatello">Donatello</ref>, <ref target="https://mt.wikipedia.org/wiki/Brunelleschi">Brunelleschi</ref> u <ref target="https://mt.wikipedia.org/wiki/Mikelanġlu">Mikelanġlu</ref>. L-iskulturi Spanjoli bejn il-<ref target="https://mt.wikipedia.org/wiki/Gotiku">Gotiku</ref> u r-Rinaxximent x’aktarx li kienu jqisu l-injam bħala materjal adattat għall-ideali stilistiċi espressivi u strambi tagħhom.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Wara r-Riforma tal-Knisja u l-fehim differenti dwar kif kellhom jiġu mgħammra l-knejjes minn ġewwa fl-Ewropa Ċentrali u fit-Tramuntana tal-Ewropa, ix-xogħol tal-intaljaturi fil-knejjes fiż-żoni Protestanti naqas ferm jew mhux kważi spiċċa għalkollox, għajr id-dekorazzjoni tal-għamara u tal-armar tal-ħitan tal-knejjes. Matul il-perjodu tal-Kontro-Riforma, ix-xogħol fil-knejjes għall-intaljaturi u għall-iskulturi tal-injam reġa’ qabad ġmielu pereżempju fl-opri tal-arti ta’ Ignaz Günther u oħrajn fir-<ref target="https://mt.wikipedia.org/wiki/Rokokò">Rokokò</ref> tal-<ref target="https://mt.wikipedia.org/wiki/Bavarja">Bavarja</ref>. </p>
<p>Il-Klassiċiżmu, beda jagħti preferenza lill-irħam flok lix-xogħol bl-injam, u għalhekk reġa’ wassal għal tnaqqis fix-xogħol għall-intaljaturi. Madankollu, bit-tqanqil tal-istil Neo-Gotiku u r-ritorn għall-figuri tal-Medju Evu, ix-xogħol tal-intaljatur reġa’ ngħata spinta sew, għalkemm l-istil u l-ikonografiji baqgħu sterjotipati.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<figure><caption>Arloġġ <hi rend="italic">cuckoo</hi></caption></figure>
<p>Is-seklu 20 ġab miegħu innovazzjonijiet artistiċi notevoli. <ref target="https://mt.wikipedia.org/wiki/Paul_Gauguin">Paul Gauguin</ref> u l-Espressjonisti Ġermaniżi bħal <ref target="https://mt.wikipedia.org/wiki/Ernst_Ludwig_Kirchner">Ernst Ludwig Kirchner</ref> tgħallmu japprezzaw <ref target="https://mt.wikipedia.org/wiki/L-Arti">l-arti</ref> tal-popli indiġeni, l-istess bħal <ref target="https://mt.wikipedia.org/wiki/Pablo_Picasso">Picasso</ref> li wera li kien influwenzat minnhom. <ref target="https://mt.wikipedia.org/wiki/Ernst_Barlach">Ernst Barlach</ref> sab l-istil moderatament espressiv tiegħu stess, magħmul minn forom individwali kbar b’tiwi u/jew b’tinjiet qawwijin li b’mod deliberat jiżvelaw it-traċċi tal-mus jew tas-sikkina tal-intaljatur.</p>
Storja kummerċjali
<p>Ma tantx nafu wisq dwar il-pożizzjoni soċjali u l-forom kummerċjali ta’ organizzazzjoni tal-intaljaturi, li fil-Medju Evu kienu għadhom separati mill-iskulturi tal-ġebel (li sas-seklu 14 kienu għadhom organizzati max-xogħlijiet tal-kostruzzjoni).<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Mis-seklu 15 ’il quddiem (iżda sikwit ħafna iktar ’il quddiem minn hekk), l-intaljaturi xi kultant kienu jingħaqdu mal-pitturi jew ma’ snajja’ oħra f’xirkiet sabiex jiżguraw is-setgħa ekonomika tagħhom.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Iżda l-iskultura (iktar milli l-<ref target="https://mt.wikipedia.org/wiki/Pittura">pittura</ref>) għal żmien twil kienet titqies bħala waħda mill-arti liberali, u kulħadd seta’ jipprattikaha. Fir-reġjuni muntanjużi tal-Alpi fl-Ewropa, ħafna intaljaturi kienu jipproduċu l-arloġġ <hi rend="italic">cuckoo</hi>, xi ħaġa li issa baqgħet issir biss għat-turisti.</p>
</text></body></html>