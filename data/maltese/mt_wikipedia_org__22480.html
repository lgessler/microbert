<html><body><text id="wikipedia_mt_wikipedia_org__22480.html" ns="0" revid="267802" sourceurl="https://mt.wikipedia.org/wiki/%C4%A0or%C4%A1_Zammit" title="Ġorġ Zammit" type="wikipedia">Ġorġ Zammit
<figure><caption>Ġorġ Zammit bil-korteżija tal-<ref target="http://www.akkademjatalmalti.com/">Akkademja tal-Malti</ref></caption></figure>
<p><hi rend="bold">Ġorġ Zammit</hi> (<ref target="https://mt.wikipedia.org/wiki/Ħal_Qormi">Ħal Qormi</ref>, 17 ta’ Marzu 1908 - 21 ta' Lulju 1990) kien avukat, poeta u awtur Malti.</p>
Studji
<p>Bin Ġorġ Zammit u Ludkarda mwielda Muscat, fi ċkunitu attenda l-iskola tas-Sorijiet Agostinjani ta’ Ħal Qormi u wara attenda l-iskola primarja tal-gvern f’raħal twelidu. L-edukazzjoni sekondarja tiegħu bdieha fil-kulleġġ ta’ Flores u fis-St.Paul’s School minn fejn l-ewwel għadda għal-Liċeo u mbagħad kompla fil-Kulleġġ San Alwiġi f’<ref target="https://mt.wikipedia.org/wiki/Birkirkara">Birkirkara</ref>. </p>
<p>Wara l-matrikola kompla jistudja fl-<ref target="https://mt.wikipedia.org/wiki/Università_ta'_Malta">Università Rjali ta' Malta</ref>. Billi ħass il-vokazzjoni biex isir qassis mar <ref target="https://mt.wikipedia.org/wiki/Ruma">Ruma</ref> biex ikompli jistudja fl-Università Gregorjana. Aktar tard telaq il-kors tas-saċerdozju u sar avukat.</p>
Għalliem
<p>Kien ukoll għalliem tal-<ref target="https://mt.wikipedia.org/wiki/Ingliż">Ingliż</ref>, it-<ref target="https://mt.wikipedia.org/wiki/Taljan">Taljan</ref> u l-<ref target="https://mt.wikipedia.org/wiki/Latin">Latin</ref> fil-Liċeo. Għallem ukoll il-letteratura u t-Taljan fis-Seminarji, kemm ta’ Malta kif ukoll ta’ <ref target="https://mt.wikipedia.org/wiki/Għawdex">Għawdex</ref>, fil-Kulleġġ ta’ San Alwiġi u kien ukoll lecturer tal-Malti fl-Università Rjali ta’ Malta. Barra minn hekk għamel għadd kbir ta’ konferenzi bl-Ingliż u bit-Taljan fl-Università, fil-British Institute u fis-Seminarji. Fi żmien it-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref>, għamel xi żmien jaħdem bħala Spettur tal-Pulizija.  </p>
Poeżiji u kitbiet oħra
<p>Kiteb għadd kbir ta’ poeżiji bil-Malti, bl-Ingliż u bit-Taljan. Kiteb ukoll rumanz u novelli – l-aktar żewġ personaġġi magħrufa tiegħu huma Wenzu u Rożi u l-praspar marbutin ma’ ħajjithom u ma’ dawk ta’ madwarhom.</p>
<p>Ġorġ Zammit jitqies bħala poeta tradizzjonali u wieħed mill-poeti romantiċi Maltin. Fost ix-xogħlijiet li ppubblika nsibu Lyrical Moments (ġabra ta’ poeżiji bl-Ingliż) kif ukoll Adrifts, Wenzu u Rożi u ħrejjef Oħra, Mela Darba… (novelli mqassra f’żewġ kotba), Fuq Ġwienaħ il-Għana (l-ewwel ġabra ta’ poeżiji bil-Malti), Ix-Xhud li ma Deherx (rumanz bi sfond storiku).</p>
Impenji oħra
<p>Matul il-karriera tiegħu, kellu diversi karigi importanti, ngħidu aħna bħala President tal-<ref target="https://mt.wikipedia.org/wiki/Partit_tal-Ħaddiema_Nsara">Partit tal-Ħaddiema Nsara</ref>, President tal-Kunsill Mediku u kien ukoll membru fil-Kunsill tal-<ref target="https://mt.wikipedia.org/wiki/Akkademja_tal-Malti">Akkademja tal-Malti</ref>.</p>
Ħajja Personali
<p>Kien ipitter biż-żejt u bl-akkwarell u jiddisinja bil-pinna, jimmudella bit-tafal u jaħdem iċ-ċeramika.– Huwa stess kien stqarr li kien iħossu l-aktar ferħan meta kien jintasab xi mkien għall-kwiet fil-kampanja u joqgħod ipinġi.</p>
<p>Huwa kien miżżewweġ lil Carmelina Cuschieri u kellhom żewġt ibniet: Celine u Marquita.</p>
</text></body></html>