<html><body><text id="wikipedia_mt_wikipedia_org__6178.html" ns="0" revid="266463" sourceurl="https://mt.wikipedia.org/wiki/Tazza_tad-Dinja_tal-Futbol" title="Tazza tad-Dinja tal-Futbol" type="wikipedia">Tazza tad-Dinja tal-Futbol
<p>It-<hi rend="bold">Tazza tad-Dinja tal-Futbol</hi>, ħafna drabi magħrufa sempliċement bħala t-<hi rend="bold">Tazza tad-Dinja</hi>, hija kompetizzjoni internazzjonali tal-<ref target="https://mt.wikipedia.org/wiki/Futbol">futbol</ref> li tintlagħab mit-<ref target="https://mt.wikipedia.org/wiki/Lista_tat-timijiet_nazzjonali_tal-futbol_tal-irġiel">timijiet nazzjonali tal-irġiel</ref> membri tal-<hi rend="italic">Fédération Internationale de Football Association</hi> (<ref target="https://mt.wikipedia.org/wiki/FIFA">FIFA</ref>). Dan il-kampjonat ra l-bidu tiegħu fl-<ref target="https://mt.wikipedia.org/wiki/Tazza_tad-Dinja_tal-Futbol_1930">1930</ref> u apparti minn waqfien bejn l-1942 u l-1946 minħabba t-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, dan intlagħab kull erba' snin. Ir-rebbieħ attwali huwa <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref> li rebaħ it-tieni titlu fl-<ref target="https://mt.wikipedia.org/wiki/Tazza_tad-Dinja_tal-Futbol_2018">edizzjoni tal-2018</ref> li saret ġewwa r-<ref target="https://mt.wikipedia.org/wiki/Russja">Russja</ref>.</p>
<p>Il-format tal-kompetizzjoni jinvolvi fażi ta' kwalifikazzjoni li ssir fit-tliet snin qabel il-fażi finali, li tiddetermina t-32 tim (fosthom il-pajjiż ospitanti) li jagħmluha għal din il-fażi. Il-logħob jintlagħbu kollha fi grawnds mifruxa fil-pajjiż(i) ospitanti fuq medda ta' xahar.</p>
<p>Matul l-21 edizzjoni tat-Tazza tad-Dinja, tmien pajjiżi għollew it-trofew. Il-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref> rebħu t-Tazza tad-Dinja total ta' ħames darbiet, u huma l-uniċi li ħadu sehem f'kull edizzjoni. L-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref> ittrijonfaw għal erba' darbiet kull wieħed; l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref>, <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">Urugwaj</ref> ħadu t-titlu darbtejn kull wieħed; u l-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref> u <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref> ħadu titlu kull wieħed.</p>
<p>Minbarra li hi meqjusa bħala l-ogħla unur fil-logħba tal-futbol, it-Tazza tad-Dinja hija l-aktar avveniment sportiv segwit fid-dinja, quddiem il-<ref target="https://mt.wikipedia.org/wiki/Logħob_Olimpiku">Logħob Olimpiku</ref>. It-total ta' spettaturi għal-logħbiet tat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref> kien stmat li laħaq is-26.29 biljun ruħ, b'715.1 miljun persuna jaraw il-finali.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Storja
Kompetizzjonijiet internazzjonali preċedenti
<p>L-ewwel logħba internazzjonali ntlagħbet fl-1872 bejn l-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Iskozja">Iskozja</ref>,<ref target="https://mt.wikipedia.org/wiki/Il-Paġna_prinċipali#cite_note-l-ewwel_logħba-2">[2]</ref> minkejja li f'dak l-istadju l-isport ftit li xejn kien magħruf barra mir-<ref target="https://mt.wikipedia.org/wiki/Renju_Unit">Renju Unit</ref>.</p>
<p>Madanakollu, mal-bidu tas-seklu 20 il-folja nqalbet hekk kif il-popolarità ta' dan l-isport kibret fuq skala internazzjonali u assoċjazzjonijiet nazzjonali tal-futbol bdew jiġu fundati. L-ewwel logħba internazzjonali uffiċjali barra r-Renju Unit kienet bejn <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Belġju">Belġju</ref> ġewwa <ref target="https://mt.wikipedia.org/wiki/Pariġi">Pariġi</ref> f'Marzu tal-1904.<ref target="https://mt.wikipedia.org/wiki/Il-Paġna_prinċipali#cite_note-l-ewwel_logħba_internazzjonali-3">[3]</ref> Din wasslet għall-fundazzjoni tal-<ref target="https://mt.wikipedia.org/wiki/FIFA">FIFA</ref> f'Pariġi fit-22 ta' Mejju 1904, li kienet tinkludi assoċjazzjonijiet tal-futbol minn <ref target="https://mt.wikipedia.org/wiki/Franza">Franza</ref>, il-<ref target="https://mt.wikipedia.org/wiki/Belġju">Belġju</ref>, id-<ref target="https://mt.wikipedia.org/wiki/Danimarka">Danimarka</ref>, l-<ref target="https://mt.wikipedia.org/wiki/Olanda">Olanda</ref>, <ref target="https://mt.wikipedia.org/wiki/Spanja">Spanja</ref>, l-<ref target="https://mt.wikipedia.org/wiki/Żvezja">Iżvezja</ref>, l-<ref target="https://mt.wikipedia.org/wiki/Żvizzera">Iżvizzera</ref> u l-<ref target="https://mt.wikipedia.org/wiki/Ġermanja">Ġermanja</ref>.</p>
<p>Il-futbol kompla jeskala fil-popolarità tiegħu, u dan l-isport daħal fost id-dixxiplini li ntlagħbu fl-<ref target="https://mt.wikipedia.org/wiki/Logħob_Olimpiku_tas-sajf_1900">Olimpjadi tas-sajf tal-1900</ref> u l-<ref target="https://mt.wikipedia.org/wiki/Logħob_Olimpiku_tas-sajf_1904">1904</ref>, sakemm imbagħad sar uffiċjalment superviżat mill-FIFA fl-<ref target="https://mt.wikipedia.org/wiki/Logħob_Olimpiku_tas-sajf_1908">edizzjoni tal-1908</ref> tal-Logħob Olimpiku tas-sajf.<ref target="https://mt.wikipedia.org/wiki/Il-Paġna_prinċipali#cite_note-Olimpjadi_1908-4">[4]</ref> Organizzat mill-<ref target="https://mt.wikipedia.org/wiki/Federazzjoni_tal-futbol_tal-Ingilterra">Assoċjazzjoni tal-Futbol</ref> tal-<ref target="https://mt.wikipedia.org/wiki/Ingilterra">Ingilterra</ref>, l-avveniment kien wieħed għal plejers dilettanti u kien aktar imħares lejh bħala għall-gost milli għal kompetizzjoni. It-<ref target="https://mt.wikipedia.org/wiki/Tim_nazzjonali_tal-futbol_tad-dilettanti_tal-Ingilterra">tim nazzjonali tad-dilettanti Ingliż</ref> rebaħ l-avveniment kemm fl-1908 u anki fl-<ref target="https://mt.wikipedia.org/wiki/Logħob_Olimpiku_tas-sajf_1912">1912</ref>.</p>
<p>Il-FIFA, fl-1906, ippruvat torganizza turnew internazzjonali tal-futbol bejn pajjiżi 'l barra mill-qafas Olimpiku u dan sar ġewwa l-Iżvizzera. Dan kien żmien kmieni ħafna għall-futbol inernazzjonali u l-istorja uffiċjali tal-FIFA tiddeskrivi bħala falliment lil dan l-avveniment.</p>
<p>Bl-avveniment Olimpiku jkompli jinvolvi bis timijiet dilettanti, kompetizzjonijiet li jiġu kontestati minn timijiet professjonali bdew jidhru wkoll f'dan l-istadju. It-<ref target="https://mt.wikipedia.org/wiki/Torneo_Internazionale_Stampa_Sportiva">Torneo Internazionale Stampa Sportiva</ref> li sar f'<ref target="https://mt.wikipedia.org/wiki/Turin">Turin</ref> ġewwa l-<ref target="https://mt.wikipedia.org/wiki/Italja">Italja</ref>, fl-1908, kienet fost l-ewwel u s-sena ta' wara <ref target="https://mt.wikipedia.org/wiki/Thomas_Lipton">Sir Thomas Lipton</ref> organizza s-<ref target="https://mt.wikipedia.org/wiki/Sir_Thomas_Lipton_Trophy">Sir Thomas Lipton Trophy</ref>, li sar ukoll ġewwa Turin. Iż-żewġ kompetizzjonijiet intlagħbu bejn <ref target="https://mt.wikipedia.org/wiki/Klabb_tal-futbol">klabbs</ref> individwali (mhux timijiet nazzjonali), kull wieħed rappreżentant ta' pajjiż sħiħ.</p>
<p>Fl-1914, il-FIFA qablet li tirrikonoxxi t-turnew Olimpiku bħala "kampjonat dinji tal-futbol għal dilettanti",<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> u ħadet ir-responsabilità li torganizza l-avveniment. Dan wassal għall-ewwel kompetizzjoni tal-futbol interkontinentali fl-<ref target="https://mt.wikipedia.org/wiki/Logħob_Olimpiku_tas-sajf_1920">Olimpjadi tas-sajf 1920</ref>, mirbuħa mill-<ref target="https://mt.wikipedia.org/wiki/Tim_nazzjonali_tal-futbol_tal-Belġju">Belġju</ref>. L-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">Urugwaj</ref> segwew b'żewġ rebħiet konsekuttivi fl-<ref target="https://mt.wikipedia.org/wiki/Logħob_Olimpiku_tas-sajf_1924">1924</ref> u fl-<ref target="https://mt.wikipedia.org/wiki/Logħob_Olimpiku_tas-sajf_1928">1928</ref>. Fl-1928 kien deċiż min-naħa tal-FIFA li tospita t-turnew internazzjonali tagħhom. Bl-Urugwaj ikunu ċampjins uffiċjali għal darbtejn infila u ftit 'il bogħod miċ-ċelebrazzjoni miċ-ċentenarju mill-indipedenza fl-1930, FIFA għażlet lill-Urugwaj bħala l-ospitu.</p>
L-ewwel Tazza tad-Dinja
<figure><caption><ref target="https://mt.wikipedia.org/wiki/Estadio_Centenario">Estadio Centenario</ref>, il-post fejn saret il-finali tat-Tazza tad-Dinja 1930 f'<ref target="https://mt.wikipedia.org/wiki/Montevideo">Montevideo</ref>, <ref target="https://mt.wikipedia.org/wiki/Urugwaj">Urugwaj</ref></caption></figure>
<p>L-<ref target="https://mt.wikipedia.org/wiki/Logħob_Olimpiku_tas-sajf_1932">Olimpjadi tas-sajf tal-1932</ref> li saru ġewwa Los Angles ma kienx mistenni li fil-programm ta' logħob jiġi nkluż il-futbol minħabba li l-logħba tal-futbol ma kinitx tgawdi minn popolarità kbira fl-<ref target="https://mt.wikipedia.org/wiki/Stati_Uniti_tal-Amerika">Istati Uniti</ref>. Il-FIFA u l-<ref target="https://mt.wikipedia.org/wiki/Kumitat_Olimpiku_Internazzjonali">KOI</ref> unanimament ma qablux fuq l-istat ta' plejers dilettanti, u dawn ġew imwaqqgħin mil-Logħob.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Il-president tal-FIFA <ref target="https://mt.wikipedia.org/wiki/Jules_Rimet">Jules Rimet</ref> beda jipprepara għall-<ref target="https://mt.wikipedia.org/wiki/Tazza_tad-Dinja_tal-Futbol_1930">edizzjoni inawgurali</ref> tat-Tazza tad-Dinja li kellha ssir fl-Urugwaj fl-1930. L-assoċjazzjonijiet nazzjonali ta' numru partikulari ta' pajjiżi ġew mistiedna li jibgħatu tim, imma l-għażla tal-Urugwaj bħala l-post fejn kienet se ssir il-kompetizzjoni fisser li għal timijiet Ewropej dan kien se jkun vjaġġ twil u għali. Fil-fatt, l-ebda pajjiż Ewropew ma kkonferma li kien se jibgħat tim, sakemm xahrejn qabel il-bidu tal-kompetizzjoni, fejn Rimet irnexxielu jipperswadi lil timijiet mill-<ref target="https://mt.wikipedia.org/wiki/Belġju">Belġju</ref>, <ref target="https://mt.wikipedia.org/wiki/Franza">Franza</ref>, ir-<ref target="https://mt.wikipedia.org/wiki/Rumanija">Rumanija</ref>, u l-<ref target="https://mt.wikipedia.org/wiki/Jugożlavja">Jugożlavja</ref> sabiex jagħmlu dan il-vjaġġ. Kienu tlettax-il tim li ħadu sehem—sebgħa mill-<ref target="https://mt.wikipedia.org/wiki/Amerika_t'Isfel">Amerika t'Isfel</ref>, erbgħa mill-<ref target="https://mt.wikipedia.org/wiki/Ewropa">Ewropa</ref> u tnejn mill-<ref target="https://mt.wikipedia.org/wiki/Amerika_ta'_Fuq">Amerika ta' Fuq</ref>.</p>
<p>L-ewwel żewġ partiti tat-Tazza tad-Dinja ħadu post fit-13 ta' Lulju 1930, u kienu jinvolvu lil <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti">Istati Uniti</ref>, li għelbu lill-<ref target="https://mt.wikipedia.org/wiki/Tim_nazzjonali_tal-futbol_tal-Messiku">Messiku</ref> 4–1 u l-<ref target="https://mt.wikipedia.org/wiki/Tim_nazzjonali_tal-futbol_tal-Belġju">Belġju</ref> 3–0 rispettivament. L-ewwel gowl fl-istorja tat-Tazza tad-Dinja ġie skurjat minn <ref target="https://mt.wikipedia.org/wiki/Lucien_Laurent">Lucien Laurent</ref> ta' Franza. Erbat ijiem wara ġiet skurjata l-ewwel tripletta fit-Tazza tad-Dinja mill-Amerikan <ref target="https://mt.wikipedia.org/wiki/Bert_Patenaude">Bert Patenaude</ref> fir-rebħa tal-Istati Uniti ta' 3–0 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Paragwaj">Paragwaj</ref>. Fil-finali, l-Urugwaj għelbet lill-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref> 4–2 quddiem folla ta' 93,000 f'<ref target="https://mt.wikipedia.org/wiki/Montevideo">Montevideo</ref>, biex b'hekk sar l-ewwel pajjiż li rebaħ it-Tazza tad-Dinja.</p>
1934–1938
1934
<p>It-<ref target="https://mt.wikipedia.org/wiki/Tazza_tad-Dinja_tal-Futbol_1934">Tazza tad-Dinja 1934</ref> saret ġewwa l-<ref target="https://mt.wikipedia.org/wiki/Italja">Italja</ref>, u kienet l-ewwel Tazza tad-Dinja li fiha inkludiet il-fażi ta' kwalifika. Sittax-il tim ikkwalifikaw għall-fażi finali, numru li baqa' l-istess sas-sena 1982 meta dan l-istess numru ta' parteċipanti ġie estiż. L-Urugwaj, rebbieħa tal-edizzjoni preċedenti, kienu għadhom diżappuntati wara l-prestazzjoni tal-Ewropej fl-1930, u ibbojkotjaw it-Tazza tad-Dinja 1934. Il-<ref target="https://mt.wikipedia.org/wiki/Tim_nazzjonali_tal-futbol_tal-Bolivja">Bolivja</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Paragwaj">Paragwaj</ref> kienu assenti, sabiex din is-sitwazzjoni poġġiet lill-Arġentina u lill-Brażil mal-ewwel fil-fażi finali mingħajr il-bżonn li jilgħabu logħba ta' kwalifika. L-<ref target="https://mt.wikipedia.org/wiki/Tim_nazzjonali_tal-futbol_tal-Eġittu">Eġittu</ref> sar l-ewwel tim <ref target="https://mt.wikipedia.org/wiki/Afrika">Afrikan</ref> li kkompeta, però tilef kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ungerija">Ungerija</ref> fl-ewwel rawnd. L-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref> rebħu dan it-turnew, imma kellhom isibu quddiem wiċċhom kritika ħarxa fuq kif it-Taljani kienu aktar privileġġati fil-grawnd, b'<ref target="https://mt.wikipedia.org/wiki/Benito_Mussolini">Benito Mussolini</ref> jistqarr li kien influwenza l-għażla tar-referis għall-partiti tat-Taljani.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
1938
<p>Għal darb'oħra, it-<ref target="https://mt.wikipedia.org/wiki/Tazza_tad-Dinja_tal-Futbol_1938">Tazza tad-Dinja 1938</ref> saret fl-Ewropa b'diżappunt kbir min-naħa tas-Sud-Amerikani, fejn l-Urugwaj u l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref> bbojkotjaw din l-edizzjoni. Għall-ewwel darba fl-istorja r-rebbieħ tal-edizzjoni preċedenti u l-ospitu tal-kompetizzjoni ngħataw post awtomatiku fil-fażi finali. Wara logħba ta' spareġġ kontra l-Latvja, l-<ref target="https://mt.wikipedia.org/wiki/Tim_nazzjonali_tal-futbol_tal-Awstrija">Awstrija</ref> qatgħet passaġġ dirett lejn il-finali imma minħabba l-<ref target="https://mt.wikipedia.org/wiki/Anschluss">Anschluss</ref> f'April tal-1938, ma setgħetx tieħu sehem. Posthom ġie offrut lill-Ingilterra li min-naħa tagħha rrifjutat. Din ħalliet biss ħmistax-il pajjiż jikkompeti. <ref target="https://mt.wikipedia.org/wiki/Franza">Franza</ref>, li żammet ġewwa darha din il-kompetizzjoni, ma rebħitx din l-edizzjoni fejn b'hekk din kienet l-ewwel darba li pajjiż ospitu ma rebaħx dan it-turnew. Kienu l-Italja li żammew it-titlu għandhom wara li fil-finali għelbu lill-<ref target="https://mt.wikipedia.org/wiki/Tim_nazzjonali_tal-futbol_tal-Ungerija">Ungerija</ref>. L-attakkant Pollakk <ref target="https://mt.wikipedia.org/wiki/Ernest_Willimowski">Ernest Willimowski</ref> sar l-ewwel plejer li skorja erba' gowls f'logħba tat-Tazza tad-Dinja fit-telfa tal-<ref target="https://mt.wikipedia.org/wiki/Tim_nazzjonali_tal-futbol_tal-Polonja">Polonja</ref> bl-iskor ta' 6–5 kontra l-Brażil.</p>
Il-bidu tat-Tieni Gwerra Dinjija
<p>It-Tazza tad-Dinja tal-FIFA kienet skedata li ssir fl-1942. Fit-23 Kungress tal-FIFA li sar fit-13 ta' Awwissu 1936 f'<ref target="https://mt.wikipedia.org/wiki/Berlin">Berlin</ref>, il-Ġermanja tefgħet uffiċjalment l-applikazzjoni tagħha. F'Ġunju tal-1939, il-Brażil applika wkoll biex jospita dan it-turnew. Madanakollu, wara l-bidu tat-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, il-pjanijiet futuri għat-Tazza tad-Dinja 1942 ġew imħassra. Il-konsegwenzi xejn sbieħ ta' wara l-gwerra waslu wkoll għat-tħassir tat-turnew tal-1946.</p>
1950–1978
1950
<p>Il-kompetizzjoni tkompliet fl-1950, fl-edizzjoni li saret ġewwa l-Brażil, li kienet l-ewwel darba li rat parteċipanti Brittaniċi. It-timijiet Brittaniċi kienu rtiraw mill-FIFA fl-1920 minħabba li ma kienux lesti li jilgħabu kontra pajjiżi li jinsabu fi gwerra magħhom, u anke bħala protesta kontra influwenza barranija fil-futbol, imma reġgħet ingħaqdet fl-1946 wara invit min-naħa tal-FIFA. Madanakollu, il-parteċipazzjoni tal-Ingilterra ma kinitx se tkun wisq feliċi. L-Ingliżi naqsu li jagħmluha mal-aħħar grupp f'kampanja li kienet tinkludi telfa b'sorpriża kontra l-Istati Uniti bl-iskor ta' 1–0, minkejja li rapporti tal-aħbarijiet ħasbu li r-riżultat ta' 1–0 kien xi żball u li fil-fatt l-Ingilterra kienu rebħu 10–0.</p>
It-Trofew
<p>

Mill-1930 sal-1970, ir-rebbieħa tat-Tazza tad-Dinja kienu jiġu premjati bit-<hi rend="italic"><ref target="https://mt.wikipedia.org/wiki/Trofew_tat-Tazza_tad-Dinja_tal-Futbol#Trofew_Jules_Rimet">Trofew Jules Rimet</ref></hi>. Oriġinarjament magħruf sempliċiment bħala <hi rend="italic">World Cup</hi> jew <hi rend="italic">Coupe du Monde</hi>, dan it-trofew fl-1947 kien ġie msemmi wara l-president tal-FIFA <ref target="https://mt.wikipedia.org/wiki/Jules_Rimet">Jules Rimet</ref> li kien hu l-idea wara l-bidu tal-ewwel edizzjoni ta' din il-kompetizzjoni. Fl-1970, it-tielet rebħa tal-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref> f'din il-kompetizzjoni tathom id-dritt li jżommu t-trofew għal dejjem. Madanakollu, it-trofew kien misruq fl-1983 u qatt ma nstab, fejn apparentament dan kien ġie imdewweb mill-ħallelin.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Wara l-1970, trofew ġdid, magħruf aħjar bħala it-<hi rend="italic"><ref target="https://mt.wikipedia.org/wiki/Trofew_tat-Tazza_tad-Dinja_tal-Futbol#Trofew_tat-Tazza_tad-Dinja_tal-FIFA">Trofew tat-Tazza tad-Dinja tal-FIFA</ref></hi>, ġie disinjat. L-esperti tal-FIFA, ġejjin minn seba' pajjiżi differenti evalwaw it-53 mudell preżentat, u fl-aħħar ġie magħżul ix-xogħol tad-disinjatur <ref target="https://mt.wikipedia.org/wiki/Italja">Taljan</ref> <ref target="https://mt.wikipedia.org/wiki/Silvio_Gazzaniga">Silvio Gazzaniga</ref>. It-trofew il-ġdid għandu tul ta' 36 ċm, magħmul minn deheb solidu ta' 18-il karatt u jiżen 6.175 kg. In-naħa t'isfel tat-trofew iżżomm is-sena u l-isem ta' kull rebbieħ tat-Tazza tad-Dinja mill-1974 'il quddiem. Id-deskrizzjoni ta' dan it-trofew skont l-istess Gazzaniga hi: "Il-linji joħorġu mill-bażi, jitilgħu fi spirali, u jestendu sabiex jirċievu lid-dinja. Mit-tensjonijiet dinamiċi tal-ġisem kompatt tal-iskultura joħorġu l-figuri ta' żewġ atleti fil-mument tar-rebħa."<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Dan it-trofew ma jiġix mogħti lill-pajjiż rebbieħ għal dejjem. Ir-rebbieħa tat-Tazza tad-Dinja jżommu t-trofew sal-edizzjoni li jkun imiss u mbagħad jingħataw replika tat-trofew indurata bid-deheb.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Dan it-trofew mistenni li se jibqa' jintuża sal-2038, sakemm il-plakka tal-ismijiet tkun imtliet kollha.</p>
Riżultati

Noti

Ara wkoll
<list type="unordered"><item><ref target="https://mt.wikipedia.org/wiki/Timijiet_nazzjonali_champions_tad-dinja_(futbol)">Timijiet nazzjonali champions tad-dinja (futbol)</ref></item></list>


Ħoloq esterni

<list type="unordered"><item><ref target="http://www.fifa.com/worldcup/">Sit uffiċjali</ref></item>
<item><ref target="http://www.fifa.com/worldcup/archive/index.html">Edizzjonijiet preċedenti tat-Tazza tad-Dinja</ref></item></list>
</text></body></html>