<html><body><text id="wikipedia_mt_wikipedia_org__2108.html" ns="0" revid="273832" sourceurl="https://mt.wikipedia.org/wiki/Birgu" title="Birgu" type="wikipedia">Birgu
<p>Il-<hi rend="bold">Birgu</hi> (magħruf ukoll bħala Vittoriosa) hija belt u antika, forsi daqs l-I<ref target="https://mt.wikipedia.org/wiki/Mdina">mdina</ref>. Billi tinsab fuq ilsien li joħroġ fil-<ref target="https://mt.wikipedia.org/wiki/Port_il-Kbir">Port il-Kbir</ref>, dejjem kellha rwol ewlieni fil-kummerċ u l-kuntatti ma' barra.    </p>
<p>Il-Birgu kiber minn nitfa ta' raħal għal belt kummerċjali u li tilqa' l-barranin, suldati, baħrin u negozjanti. Ir-residenti ta' din il-lokalità dejjem sabu l-kenn mill-ħakkiema li għal sekli sħaħ kienu jgħixu ġol-<ref target="https://mt.wikipedia.org/wiki/Forti_Sant’Anġlu">Forti Sant’Anġlu</ref>, magħruf fiż-Żmien Nofsani bħala l-<hi rend="italic">Castrum Maris.</hi> Mal-wasla tal-<ref target="https://mt.wikipedia.org/wiki/Kavallieri_ta'_San_Ġwann">Kavallieri ta' San Ġwann</ref> fl-1530, il-Birgu sar il-bażi tal-flotta tal-Ordni, u  serva bħala l-kwartier prinċipali tal-Kavallieri.</p>
<p>L-Ordni saħħaħ il-<ref target="https://mt.wikipedia.org/wiki/Forti_ta'_Sant_Anġlu">Forti Sant'Anġlu</ref>, tella' swar fuq in-naħat tal-Lvant u tan-Nofsinhar <ref target="https://mt.wikipedia.org/wiki/Isla">tal-Birgu</ref>. Il-kavallieri ta'San Ġwann għexu fil-Birgu fi djar mibnija għalihom skont l-ilsiena differenti li l-kavallieri. Dawn id-djar huma magħrufa bħala bereġ. Fil-Birgu kien hemm bereġ bħal ma wara nbnew il-Belt, biss iżgħar. Berġa li hemm il-Birgu biss mhux il-Belt u din hi l-Berġa tal-Ingilterra. Dan minħabba li l-Ilsien tal-kavallieri Ingliżi waqaf milli jappartjeni għall-Ordni għax Enriku VIII ma baqax fidil lejn il-Papa u t-twemmin Kattoliku u stabbilixxi r-reliġjon tiegħu, il-Knisja Anglikana.  </p>
<p>Matul l-<ref target="https://mt.wikipedia.org/wiki/Assedju_l-Kbir">Assedju l-Kbir</ref> tal-1565 il-Birgu żamm sod kontra l-qawwa militari Ottomana. Kien mill-Forti Sant'Anġlu lil-Gran Mastru La Valletta dderiġa id-difiża kontra t-Torok, l-aktar meta l-Fort Sant'Iermu waqa' f'idejn l-għadu. Wara l-Assedju l-Kbir, il-Birgu ingħata t-titlu ta' Belt Rebbieħa - <hi rend="italic">Città Vittoriosa</hi>.</p>
<p>Wara l-Assedju tal-1565, il-Gran Mastru <ref target="https://mt.wikipedia.org/wiki/Jean_Parisot_de_la_Valette">La Vallette</ref> ddeċieda li jibni belt ġdida fuq l-Għolja Xiberras. Wara li l-Ordni spostja ruħu u mar fil-belt il-ġdida din dlonk saret il-belt kapitali ta' Malta. Xorta waħda l-Birgu kif ukoll <ref target="https://mt.wikipedia.org/wiki/Bormla">Bormla</ref> u l-<ref target="https://mt.wikipedia.org/wiki/Isla">Isla</ref> żammew l-importanza tagħhom minħabba li nieshom baqgħu jagħtu kull tip ta' servizz lill-Ordni, speċjalment f'dak li kellu x'jaqsam mall-kummerċ, artiġjanat u tbaħħir fuq ix-xwieni tal-Ordni. </p>
<p>Il-Knisja Parrokkjali tal-Birgu hi ddedikata lil San Lawrenz, u l-festa ssir fl-10 t'Awwissu. Fil-Birgu hemm ukoll il-knisja tal-Lunzjata miħmuma mill-patrijiet Dumnikani li għandhom il-kunvent tagħhom bieb ma' bieb tal-istess knisja. Dawn ukoll jiċċelebraw il-festa tagħhom iddedikata għall-qaddis fundatur tagħhom, San Duminku. Din il-festa tkun iċċelebrata l-aħħar Ħadd ta' Awwissu. </p>
<p>

I<hi rend="bold">l-Palazz tal-Inkwiżitur, il-Birgu</hi></p>
<p>L-<ref target="https://mt.wikipedia.org/wiki/Inkwiżizzjoni">inkwiżizzjoni</ref> daħlet uffiċjalment f’Malta fl-1561, meta l-Isqof Domenico Cubelles, beda jagħmila wkoll ta' delegat appostoliku tal-Papa bħala Inkwiżitur. Is-sede tal-Inkwiżitur kienet stabbilita fejn qabel l-<ref target="https://mt.wikipedia.org/wiki/Ordni_ta’_San_Ġwann">Ordni ta’ San Ġwann</ref> kellu l-Qorti tiegħu. Imbagħad, fl-1574, il-Papa Gregorju XIII bagħat lil Mons. Pietro Duzina biex jagħmilha ta’ Inkwiżitur u ta’ delegat appostoliku f’Malta, b’kariga superjuri minn dik tal-Isqof. Id-dmir tal-Inkwiżitur kien primarjament li jassigura li t-twemmin Nisrani f’Malta, kien jsewgi r-regoli stabbilit fil-Konċilju ta’ Trento (1545-1563). Bejn l-1561 u l-1798, kien hawn f’Malta b’kollox 62 inkwiżitur, li minnhom, 24 laħqu kardinali. Tnejn minn dawn il-kardinali mbagħad ġew eletti papiet. Dawn kienu l-Inkwiżitur Fabio Chigi, li kien elett bħala l-Papa Alessandru VII, u l-Inkwiżitur Antonio Pignatelli, li leħaq bħala l-Papa Innoċenz XII. L-inkwiżitur kien jgħix u jamministra fil-palazz tiegħu l-Birgu. Fl-1625, l-Inkwiżitur Visconti bena palazz żgħir fil-kampanja fin-naħa tal-Fawwara, mhux wisq ’il bogħod mill-Buskett. L-aħħar Inkwiżitur spiċċa mkeċċi minn Malta flimkien mal-Kavallieri tal-Ordni, minn Napuljun fl-1798.    </p>
<p><hi rend="bold">Il-Forti Sant'Anġlu</hi></p>
<p>Il-Forti Sant Anġlu huwa x’aktarx l-aktar forti antik li jeżisti fil-gżejjer Maltin. Wisq probabbli, l-oriġini tal-forti Sant’ Anġlu hu eqdem minn dawn tal-Mdina. Dan għaliex il-forti Sant’Anġlu kien jiddomina l-Port il-Kbir u jiddefendi d-daħla tiegħu għax il-kanuni tal-forti kienu jkunu mmirati ‘l hinn. Ta’ min wieħed jgħid li fl-inħawi ta-din il-forti kienet saret battalja qalila fuq ix-xwieni bejn l-Aragonisi u l-Angevini fit 8 ta’ Lulju tal-1283.  Din il-battalja kienet biex ngħidu hekk determinant biex l-Aragonisi jaħkmu lil Malta. </p>
<p>Fil-perjodu medjoevali, Sant’Anġlu kien miżmum mill-Kastellan li kien jirrapreżenta l-interessi tan-nobbli li kienu jaħkmu lil Malta minn Sqallija u Spanja. Dan il-kastellan ma tantx kien jingwala mall-<ref target="https://mt.wikipedia.org/wiki/Capitano_della_Verga">Capitano della Verga</ref> jew kif nafuh aħjar il-ħakem tal-<ref target="https://mt.wikipedia.org/wiki/Mdina">Mdina</ref>.</p>
<p>Kien fl-1530 meta ġew il-Kavallieri tal-Ordni ta’ San Ġwann li l-Forti Sant’Anġlu beda jieħu s-sura li nafuh biha llum.  Dan il-forti kien wisq importanti għall-Kavallieri li ddeċidew li jżommu ruħom protetti wara s-swar tiegħu.  Meta l-Ordni wasal Malta, fl-1530, kien taħt dawn is-swar li Kavallieri ħallew irmeġġjati x-xwieni tagħhom – fosthom il Gran Caracca.</p>
<p>Waqt l-Assedju l-Kbir li dam sejjer sitt xhur, il-<ref target="https://mt.wikipedia.org/wiki/Gran_Mastru">Gran Mastru</ref> <ref target="https://mt.wikipedia.org/wiki/La_Vallette">La Vallette</ref> kien jidderiġi d-difiża kontra l-għadu Ottoman minn hawn. Kien minn hawn li l-Gran Mastru kien jibgħat it-truppi u l-proviżjon li kienu jonqsu f’<ref target="https://mt.wikipedia.org/wiki/Sant’Iermu">Sant’Iermu</ref> tul l-assedju ta’ dik il-fortizza fuq Monte Sciberras.  </p>
<p>Wara l-<ref target="https://mt.wikipedia.org/wiki/Assedju_il-Kbir">Assedju il-Kbir</ref>, Sant’ Anġlu kompla jiġi rrinfurzat, minkejja li issa l-Gran Mastru u l-Kavallieri marru jabitaw fil-Belt il-ġdida in-naħa l-oħra tal-Port il-Kbir.  </p>
<p>Meta ġew l-Ingliżi f’Malta fl-1800, Sant’Anglu kien l-għażla naturali li biex jipproteġu x-xwieni tagħhom.   Aktar minn hekk, eventwalment, Sant’ Anglu sar uffiċjalment il-kwartier ġenerali  għall-flotta Ingliża.  Sant’Anglu issa beda jissejjah H.M.S. St. Angelo iġifieri Her/ His Majesty’s Ship bħallikieku l-Forti kien bastiment ankrat.</p>
<p>Illum il-parti ta’ fuq nett ta’ Sant’Anglu reġgħet ġiet mogħtija lil-<ref target="https://mt.wikipedia.org/wiki/Ordni_ta’_San_Ġwann">Ordni ta’ San Ġwann</ref> b’ċens. Il-parti ta’ nofs infetħet għall-pubblika taħt is-sorveljanza u l-management ta’ Heritage Malta. Il-isfel ta’ ħdejn il-baħar, illum isservi bħala moll u ambjent ta’ rmiġġ għall-jottijiet u opri tal-baħar oħra. </p>
<p>
Koordinati: <ref target="https://tools.wmflabs.org/geohack/geohack.php?pagename=Il-Pa%C4%A1na_prin%C4%8Bipali&amp;params=35_53_17_N_14_31_21_E_type:city">35°53′17″N 14°31′21″E﻿ / ﻿35.88806°N 14.5225°E﻿ / 35.88806; 14.5225</ref>
</p>
Nies Magħrufa Ġirbin
<list type="unordered"><item><ref target="https://mt.wikipedia.org/wiki/Josette_Ċiappara">Josette Ċiappara</ref>, artista tal-palk</item>
<item><ref target="https://mt.wikipedia.org/wiki/Pawlu_Boffa">Pawlu Boffa</ref>   1890-1962, tabib u politiku li sar Prim Ministru ta' Malta (1947 - 1950)</item>
<item><ref target="https://mt.wikipedia.org/wiki/Lino_Buġeja">Lino Buġeja</ref>   1930-2017, storiku u ambjentalista</item>
<item><ref target="https://mt.wikipedia.org/wiki/Mikiel_Fsadni">Mikiel Fsadni</ref> 1916-2013, storiku Dumnikan u kittieb dwar il-giren</item>
<item><ref target="https://mt.wikipedia.org/wiki/Melchiorre_Gafà">Melchiorre Gafà</ref> 1636-1667, skultur</item>
<item>Lorenzo Gafà  1639 - 1703  perit li ddisinja il-Katidral tal-Imdina, dak ta' Għawdex u bosta knejjes oħra</item>
<item><ref target="https://mt.wikipedia.org/wiki/Miriam_Gauci">Miriam Gauci</ref>  1958-    , sopran</item>
<item><ref target="https://mt.wikipedia.org/wiki/Mikiel_Gonzi">Mikiel Gonzi</ref>  1885-1984, arċisqof</item>
<item><ref target="https://mt.wikipedia.org/wiki/Antonio_Micallef">Antonio Micallef</ref> 1808-1898, awtur ta' kotba legali</item>
<item><ref target="https://mt.wikipedia.org/wiki/Denis_Mizzi">Denis Mizzi</ref>            , futboler ma' Malta magħżula</item>
<item><ref target="https://mt.wikipedia.org/wiki/Laurence_Mizzi">Laurence Mizzi</ref> 1931-   , xandar u kittieb</item>
<item><ref target="https://mt.wikipedia.org/wiki/Ġuże_Porsella-Flores">Ġużè Porsella-Flores</ref> 1886-1963, kittieb</item>
<item><ref target="https://mt.wikipedia.org/wiki/Pawlu_Privitera">Pawlu Privitera</ref>        , kaptin Malti tal-woterpolo</item>
<item><ref target="https://mt.wikipedia.org/wiki/Martin_Scicluna">Martin Scicluna</ref>        , futboler ma' Malta magħżula</item>
<item><ref target="https://mt.wikipedia.org/wiki/Hilda_Mallia_Tabone">Hilda Mallia Tabone</ref>   1932 - 1978, sopran</item>
<item><ref target="https://mt.wikipedia.org/wiki/Napuljun_Tagliaferro">Napuljun Tagliaferro</ref> 1843-1915, rettur ta' l-Universita u arkejologu</item>
<item><ref target="https://mt.wikipedia.org/wiki/Lorenzo_Żahra">Lorenzo Żahra</ref> 1926-    , storiku</item>
<item>Nestu Laiviera 1908 - 1984, Politiku, (Partit Laburista), membru Parliamentari, (1962 - 1971)</item></list>
Għaqdiet Sportivi
<p>It-tim tal-futbol <ref target="https://mt.wikipedia.org/wiki/Vittoriosa_Stars">Vittoriosa Stars</ref> twaqqaf minn Feliċ Grima fl-1906, għalkemm hemm ħjiel li Vittoriosa Melita kienu diġa lagħbu fl-1902. Fl-1912 bdew jieħdu sehem fil-Kampjonat Malti. Għalkemm il-Vittoriosa Stars huma tim minn belt żgħira xorta baqgħu jieħdu sehem, anki jekk l-unuri kienu l-ftit. Fl-1954-55 rebħu t-Tieni Diviżjoni u s-sena ta' wara dehru fl-għola kampjonat Malti. Wara sena ġew relegati, sakemm fl-1975-76 ġew it-tieni fit-Tieni Diviżjoni u promossi. Din id-darba rnexxilhom iżommu sentejn mal-kbar sakemm fl-1977 tilfu posthom.</p>
<p>Illum it-tim jilgħab fil-format ġdid tal-Kampjonat Premier. Il-każin preżenti jinsab fid-dar imsejħa <hi rend="italic">Domus Panis Celestis</hi>, illi qabel kienet isservi bħala ċentru ta' tagħlim reliġjuż tal-Mużew.</p>
<p>
<hi rend="bold">Postijiet ta' interess fil-Birgu</hi></p>
<list type="unordered"><item>Il-Knisja Parrokkjali ta'San Lawrenz, Xatt ta' San Lawrenz (jew tidħol minn Misraħ ir-Rebħa.</item></list>
<list type="unordered"><item>Il-<ref target="https://mt.wikipedia.org/wiki/Palazz_tal-Inkwiżitur">Palazz tal-Inkwiżitur</ref>, Triq il-Mina l-Kbira</item></list>
<list type="unordered"><item>Il-<ref target="https://mt.wikipedia.org/wiki/Mużew_Nazzjonali_Marittimu">Mużew Nazzjonali Marittimu</ref>, Birgu Marina</item></list>
<list type="unordered"><item>Il-Forti Sant'Anġlu, Birgu Marina</item></list>
<list type="unordered"><item>Il-Knisja tal-Lunzjata, Triq il-Mina l-Kbira</item>
<item>Il-Mużew tal-Paroċċa, L-Oratorju ta' San Ġużepp (tidħol minn Misraħ ir-Rebħa)</item>
<item>Is-swar tal-Birgu (naħa li tagħti għal fuq il-Kalkara</item>
<item>It-toroq dojoq u antiki tal-Birgu (il Collacchio)</item></list>
<p>
<hi rend="bold">Avvenimenti rikurrenti fil-Birgu</hi></p>
<list type="unordered"><item>Il-<ref target="https://mt.wikipedia.org/wiki/Ġimgħa_l-Kbira">Ġimgħa l-Kbira</ref> u l-<ref target="https://mt.wikipedia.org/wiki/Għid">Għid il-Kbir</ref></item></list>
<list type="unordered"><item><ref target="https://mt.wikipedia.org/wiki/Jum_il-Ħelsien">Jum il-Ħelsien</ref> - Iċ-ċelebrazzjoniet tal-31 ta' Marzu madwar u fuq il-Monument tal-Ħelsien. <ref target="https://mt.wikipedia.org/wiki/Regatta">Regatta</ref></item></list>
<list type="unordered"><item>Il-Festa ta' San Lawrenz - 10 ta' Awwissu</item></list>
<list type="unordered"><item>Il-Festa ta' San Duminku - l-aħħar Ħadd ta' Awwissu</item></list>
<list type="unordered"><item><ref target="https://mt.wikipedia.org/wiki/Jum_il-Vitorja">Jum il-Vitorja</ref> - Serata ċerimonjali fis-7 ta' Settembru</item></list>
<list type="unordered"><item><ref target="https://mt.wikipedia.org/wiki/Birgu_Fest">Birgu Fest</ref> - t-2. weekend ta' Ottubru</item>
<item>Il-Monti ta' nhar ta' Tlieta - barra s-swar ta-Birgu</item>
<item>Il-Monti ta' nhar ta' Ħadd (car boot sale / flea market) fil-ground tal-Fortini</item></list>

Ħoloq esterni
<list type="unordered"><item><ref target="http://www.birgu.gov.mt/">birgu.gov.mt Kunsill Lokali tal-Birgu</ref></item>
<item><ref target="http://stlawrencebirgu.com/">Każin ta' San Lawrenz</ref></item>
<item><ref target="http://www.stdominic-vittoriosa.com/">Każin ta' San Duminku</ref></item>
<item><ref target="http://vstarsfc0.tripod.com/">Vittoriosa Stars F.C.</ref></item></list>
</text></body></html>