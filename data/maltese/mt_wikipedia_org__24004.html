<html><body><text id="wikipedia_mt_wikipedia_org__24004.html" ns="0" revid="274055" sourceurl="https://mt.wikipedia.org/wiki/Hector_Bruno" title="Hector Bruno" type="wikipedia">Hector Bruno

<p><hi rend="bold">Hector Bruno</hi> (twieled fis-6 ta' Lulju 1959) huwa <ref target="https://mt.wikipedia.org/wiki/Attur">attur</ref> <ref target="https://mt.wikipedia.org/wiki/Malta">Malti</ref>, magħruf l-iktar għal irwoli komiċi. Għal seba' snin serva wkoll bħala sindku tal-<ref target="https://mt.wikipedia.org/wiki/Valletta">Belt Valletta</ref>. </p>
Politika
<p>Fl-1975, beda jaħdem ta' ġurnalist ma' <hi rend="italic">In-Nazzjon Tagħna</hi>, fejn sar assistent editur u dam sal-1992. Darba, kien ġie msawwat fil-Parlament u għamel xahrejn l-isptar l-<ref target="https://mt.wikipedia.org/wiki/Ingilterra">Ingilterra</ref>.</p>
<p>Kien Viċi-President tal-<ref target="https://mt.wikipedia.org/wiki/Moviment_Żgħażagħ_Partit_Nazzjonalista">Moviment Żgħażagħ Partit Nazzjonalista</ref> (MZPN) u membru fl-Eżekuttiv tal-<ref target="https://mt.wikipedia.org/wiki/Partit_Nazzjonalista">Partit Nazzjonalista</ref>. Fl-1992, Hector Bruno sar l-ewwel sindku tal-Belt Valletta fejn dam iservi sal-1999. Fis-snin tmenin huwa sar PRO tal-Ministeru tal-Ambjent u iktar tard tal-Edukazzjoni. Kien Segretarju tal-Kumitat Festi Nazzjonali. Kien President tal-Għaqda tal-Pawlini (1991–1995). Kien editur tar-rivista <hi rend="italic">Il-Kapitali</hi>.</p>
Teatru
<p>Fis-snin tmenin kien popolari fl-ispettakli mtella' mill-Partit Nazzjonalista, l-iktar l-imitazzjoni impekkabbli tiegħu tal-Prim Ministru <ref target="https://mt.wikipedia.org/wiki/Karmenu_Mifsud_Bonnici">Karmenu Mifsud Bonnici</ref>.</p>
<p>Ħa sehem f'diversi produzzjonijiet teatrali u hu magħruf l-iktar għall-pantomimi fejn kien ikollu l-parti ewlenija tad-Dama. Ippreżenta diversi programmi televiżivi u radjufoniċi.</p>
Ħajja privata
<p>Wara nuqqas ta' diversi snin mix-xena televiżiva u l-palk, fl-2016, Hector Bruno tkellem dwar dak li għadda minnu huwa u jikkombatti d-<ref target="https://mt.wikipedia.org/wiki/Dipressjoni">dipressjoni</ref> għall-aħħar sitt snin u anki tumur li tfaċċalu tliet snin qabel. Fil-programm <ref target="https://mt.wikipedia.org/wiki/Xarabank_(programm_televiżiv)">Xarabank</ref>, Hector Bruno qal li fl-aħħar snin seħħet tibdila sħiħa fih minħabba l-kundizzjonijiet li ħakmuh, fosthom dipressjoni akuta li reġgħet ħarġitlu għat-tieni darba fl-2010.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Hu semma wkoll mumenti li fihom anki kkonsidra li jtemm ħajtu. Qal li kienu l-familja u l-konsegwenzi li seta' ħalla warajh kieku temm kollox, li żammewh milli jagħmel <ref target="https://mt.wikipedia.org/wiki/Suwiċidju">suwiċidju</ref>.</p>
<p>Il-komiku tkellem ukoll dwar tumur li tfaċċalu tliet snin qabel li wkoll ħalla l-effetti tiegħu fuq ħajtu. Huwa qal li t-tumur mhuwiex wieħed aggressiv u li qed jieħu kura għalih kull xahar, li qal qed tkun effettiva. Bruno wera x-xewqa li jerġa' jirritorna fix-xena għax iħoss li għad fadallu x'joffri lill-pubbliku li minkejja kollox dejjem baqa' jappoġġjah.</p>
</text></body></html>