<html><body><text id="wikipedia_mt_wikipedia_org__23819.html" ns="0" revid="249761" sourceurl="https://mt.wikipedia.org/wiki/H%C3%A9ctor_Castro" title="Héctor Castro" type="wikipedia">Héctor Castro
<p><hi rend="bold">Héctor Castro</hi> (<ref target="https://mt.wikipedia.org/wiki/Montevideo">Montevideo</ref>, <ref target="https://mt.wikipedia.org/wiki/29_ta'_Novembru">29 ta' Novembru</ref> <ref target="https://mt.wikipedia.org/wiki/1904">1904</ref> – <ref target="https://mt.wikipedia.org/wiki/Montevideo">Montevideo</ref>, <ref target="https://mt.wikipedia.org/wiki/15_ta'_Settembru">15 ta' Settembru</ref> <ref target="https://mt.wikipedia.org/wiki/1960">1960</ref>) kien plejer u kowċ tal-<ref target="https://mt.wikipedia.org/wiki/Futbol">futbol</ref>
<ref target="https://mt.wikipedia.org/wiki/Urugwaj">Urugwajan</ref>.</p>
Karriera
<p>Castro twieled fil-kapitali <ref target="https://mt.wikipedia.org/wiki/Montevideo">Montevideo</ref>. Ta' 13-il sena, tilef idu l-leminja f'inċident fuq il-post tax-xogħol meta kien qiegħed juża serrieq elettriku. Għal din ir-raġuni, il-partitarji tawh il-laqam <hi rend="italic">el Manco</hi> (l-immankat),<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> li aktar tard inbidel għal <hi rend="italic">el divino Manco</hi> għal-logħob sabiħ u l-gowls li skorja.</p>
<p>Minkejja dan id-difett fiżiku, Castro ddebutta ta' 17-il sena fil-<ref target="https://mt.wikipedia.org/wiki/Primera_División_Profesional_de_Uruguay">kampjonat Urugwajan</ref> bil-flokk ta' Lito ta' Montevideo. Castro mill-ewwel beda jimpressjona, u f'temp ta' tliet snin spiċċa jinxtara mill-wieħed mill-aktar klabbs prestiġjużi tal-kapitali, <ref target="https://mt.wikipedia.org/wiki/Club_Nacional_de_Football">Nacional</ref>. Mat-<hi rend="italic">Tricolores</hi> mal-ewwel rebaħ it-titlu nazzjonali.</p>
<p>Il-forma fil-kampjonat lokali wassluh għal sejħa mat-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">tim nazzjonali</ref> u magħhom kiseb l-ewwel unur internazzjonali fl-1926. L-Urugwaj ħadet sehem fil-<ref target="https://mt.wikipedia.org/wiki/Kampjonat_Sud-Amerikan_1926">Kampjonat Sud-Amerikan tal-1926</ref> (dik li hi llum il-<ref target="https://mt.wikipedia.org/wiki/Copa_América">Copa América</ref>) fiċ-<ref target="https://mt.wikipedia.org/wiki/Ċili">Ċili</ref>. Castro skorja fid-debutt kontra ċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċili">Ċileni</ref> (partita mirbuħa mill-Urugwaj 3–1), imbagħad skorja gowl ieħor kontra l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref> f'rebħa ta' 2–0. Wara l-logħba kontra l-<ref target="https://mt.wikipedia.org/wiki/Tim_nazzjonali_tal-futbol_tal-Bolivja">Bolivja</ref> (mirbuħa 6–0) li fiha ma skorjax, Castro sab ix-xibka erba' darbiet fl-aħħar logħba kontra l-<ref target="https://mt.wikipedia.org/wiki/Tim_nazzjonali_tal-futbol_tal-Paragwaj">Paragwaj</ref> (mirbuħa 6–1). Fi tmiem il-kompetizzjoni spiċċa bħala t-tieni l-aqwa skorer b'sitt gowls, wara ċ-Ċilen <ref target="https://mt.wikipedia.org/wiki/David_Arellano">Arellano</ref> b'sebgħa.</p>
<p>Sentejn wara rebaħ il-midalja tad-deheb fl-<ref target="https://mt.wikipedia.org/wiki/Logħob_Olimpiku_tas-sajf_1928">Olimpjadi tal-1928</ref>, fejn l-Urugwaj poġġiet ruħha bħala l-aqwa fid-dinja u Castro kkonferma lilu nnifsu bħala wieħed mill-protagonisti tas-<hi rend="italic">Celeste</hi>. Il-qofol ta' dan kollu kien fit-<ref target="https://mt.wikipedia.org/wiki/Tazza_tad-Dinja_tal-Futbol_1930">Tazza tad-Dinja 1930</ref>. L-Urugwaj iddebuttaw kontra il-<ref target="https://mt.wikipedia.org/wiki/Tim_nazzjonali_tal-futbol_tal-Perù">Perù</ref> u Castro skorja l-gowl li bih l-Urugwajani rebħu l-logħba. Huma baqgħu sejrin sal-finali, u fil-finali kontra l-Arġentina, Castro skorja r-raba' u l-aħħar gowl li temm kull tama għall-avversarji li jittentaw rimonta.</p>
<p>Fl-1932, ingħaqad mal-Arġentini tal-<ref target="https://mt.wikipedia.org/wiki/Estudiantes_de_La_Plata">Estudiantes</ref>, imma sena biss wara reġa' mar ma' Nacional. Magħhom reġa' rebaħ żewġ titli nazzjonali fl-1933 u l-1934.</p>
<p>Minkejja li kellu aktar minn 30 sena, hu ħa sehem għall-aħħar darba mat-tim nazzjonali f'kompetizzjoni internazzjonali fil-<ref target="https://mt.wikipedia.org/wiki/Kampjonat_Sud-Amerikan_1935">Kampjonat Sud-Amerikan tal-1935</ref>. Fit-turnew li ntlagħab fil-<ref target="https://mt.wikipedia.org/wiki/Perù">Perù</ref>, <hi rend="italic">el Manco</hi> skorja l-gowl tar-rebħa fl-ewwel konfront, kontra l-pajjiż ospitanti. Bir-rebħa ta' 2–1 kontra ċ-Ċili, kemm l-Arġentina u l-Urugwaj spiċċaw bl-istess punti. Il-logħba deċiżiva ntlagħbet fit-28 ta' Jannar f'<ref target="https://mt.wikipedia.org/wiki/Lima">Lima</ref> u hawnhekk Castro fetaħ l-iskor fit-18-il minuta. L-Urugwaj rebħu 3–0 u Castro żied dan it-trofew mal-unuri personali tiegħu.</p>
<p>Fl-1936, wara 231 logħba uffiċjali u 145 gowl ma' Nacional, irtira mil-logħba tal-futbol. Fl-1939, mal-istess klabb laħaq assistent tal-kowċ Skoċċiż <ref target="https://mt.wikipedia.org/wiki/William_Reaside">William Reaside</ref>. Wara r-rebħ tat-titlu, Castro ħa f'idejh ir-riedni tat-tim u taħtu t-tim irnexxielu jirbaħ erba' titli konsekuttivi. L-aħħar titlu magħhom kien fl-1952.</p>
<p>Fl-1959, ġie fdat bit-tmun tat-tim nazzjonali, però l-kundizzjonijiet tas-saħħa tiegħu sfurzawh jerħi postu wara ftit xhur. Is-sena ta' wara, nhar il-15 ta' Settembru 1960, Castro miet b'attakk tal-qalb f'Montevideo fl-età ta' 55 sena.</p>
Unuri
Klabb
Nacional
<list type="unordered"><item><ref target="https://mt.wikipedia.org/wiki/Primera_División_Profesional_de_Uruguay">Primera División</ref>: 1924, 1933, 1934</item></list>
Tim nazzjonali
<list type="unordered"><item><ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>: 1930</item>
<item><ref target="https://mt.wikipedia.org/wiki/Logħob_Olimpiku">Midalja tad-deheb Olimpika</ref>: 1928</item>
<item><ref target="https://mt.wikipedia.org/wiki/Copa_América">Copa América</ref>: 1926, 1935</item>
<item><ref target="https://mt.wikipedia.org/wiki/Copa_Lipton">Copa Lipton</ref>: 1924, 1927, 1929</item>
<item><ref target="https://mt.wikipedia.org/wiki/Copa_Newton">Copa Newton</ref>: 1929, 1930</item></list>
Kowċ
Nacional
<list type="unordered"><item><ref target="https://mt.wikipedia.org/wiki/Primera_División_Profesional_de_Uruguay">Primera División</ref>: 1940, 1941, 1942, 1943, 1952</item>
<item><ref target="https://mt.wikipedia.org/wiki/Copa_Aldao">Copa Aldao</ref>: 1940, 1942</item></list>
</text></body></html>