<html><body><text id="wikipedia_mt_wikipedia_org__16419.html" ns="0" revid="220161" sourceurl="https://mt.wikipedia.org/wiki/Miraklu_Ewkaristiku_ta%27_Lanciano" title="Miraklu Ewkaristiku ta' Lanciano" type="wikipedia">Miraklu Ewkaristiku ta' Lanciano<p>Il-<hi rend="bold">miraklu Ewkaristiku ta' Lanciano</hi> huwa magħruf bħala l-ewwel <ref target="https://mt.wikipedia.org/wiki/Miraklu_Ewkaristiku">miraklu Ewkaristiku</ref> dokumentat fil-<ref target="https://mt.wikipedia.org/wiki/Knisja_Kattolika">Knisja Kattolika</ref>. Dan seħħ fil-belt ċkejkna ta' <ref target="https://mt.wikipedia.org/wiki/Lanciano">Lanciano</ref>, fin-naħa t'isfel tal-<ref target="https://mt.wikipedia.org/wiki/Italja">Italja</ref>.</p>
<p>Għall-ħabta tas-seklu 8, patri tal-Ordni ta' San Bażilju inħakem minn dubji serji dwar jekk fil-ħobż u l-inbid ikkonsagrati kienx hemm tassew il-preżenza ta' <ref target="https://mt.wikipedia.org/wiki/Ġesù">Ġesù</ref>. Darba waqt li dan il-patri kien qiegħed jiċċelebra l-quddiesa, fil-mument tal-Konsagrazzjoni, jingħad li l-ostja saret laħam u l-inbid sar demm. Id-demm għaqad f'ħames kubi li huma differenti fid-daqs u l-għamla. </p>
Kif tidher illum
<p>Din wieħed għadu jista' jaraha u għandha l-istess qisien tal-ostja l-kbira li l-Knisja Latina tuża llum. Minn quddiem hija ta' lewn kannella ċar u minn wara għandha kulur roża. Id-demm huwa magħqud u l-kulur tiegħu jixbah l-okra. Mill-1713, il-laħam inżammet f'ostensorju artistiku tal-fidda xogħol skultur tal-iskola Naplitana. Id-demm huwa kkonservat f'tazza qadima tal-kristall. Sa mill-1252 il-Franġiskani Konventwali ħadu f'idejhom it-tmexxija ta' dan is-Santwarju Ewkaristiku fuq xewqa personali tal-Isqof Landulf ta' Chieti.</p>
Studji xjentifiċi
<p>Saru diversi studji ekkleżjastiċi, imsejħa <hi rend="italic">recognitiones</hi>, biex jeżaminaw dan il-fenomenu. Fl-1574, instab li l-ħames kubi tad-demm, meta kkumbinati, ilkoll jiżnu l-istess. Hekk ngħidu aħna, waħda tintiżen l-istess daqs tnejn, tnejn jintiżnu daqs tlieta, filwaqt li tlieta jintiżnu daqs ħamsa.</p>
<p>Fl-1971, il-Professur Odoardo Linoli, Professur tal-Anatomija, l-Istoloġija Patoloġika, il-Kimika u l-Mikroskopija Klinika, megħjun minn Prof Ruggero Bertelli mill-Università ta' Siena, wasal għal dawn il-konklużjonijiet importanti:</p>
<list type="ordered"><item>Il-Laħam huwa Laħam tassew. Id-Demm huwa Demm tassew;</item>
<item>Il-Laħam jikkonsisti fit-tessut muskolari tal-qalb (mikokardju);</item>
<item>Il-Laħam u d-Demm jappartjenu lill-ispeċi umana;</item>
<item>Il-Laħam u d-Demm għandhom l-istess tip ta' demm (AB);</item>
<item>Fid-Demm instabu proteini fl-istess proporzjonijiet normali bħal dawk misjuba fl-istruttura sero-proteiku ta' demm frisk normali;</item>
<item>Fid-Demm instabu wkoll dawn il-minerali: kloridi, fosfru, manjeżju, potassju, sodju u kalċju; u</item>
<item>Il-preservazzjoni tal-Laħam u d-Demm, li ġew imħollija fl-istat naturali tagħhom għal iktar minn tnax-il seklu sħaħ, (jiġifieri mingħajr il-preservattivi kimiċi) u esposti għall-azzjoni ta' aġenti atmosferiċi u bijoloġiċi, tibqa' fatt straordinarju.</item></list>
</text></body></html>