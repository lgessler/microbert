<html><body><text id="wikipedia_mt_wikipedia_org__2114.html" ns="0" revid="268555" sourceurl="https://mt.wikipedia.org/wiki/Bormla" title="Bormla" type="wikipedia">Bormla
<p>Koordinati: <ref target="https://tools.wmflabs.org/geohack/geohack.php?pagename=Il-Pa%C4%A1na_prin%C4%8Bipali&amp;params=35_52_56_N_14_31_20_E_type:city">35°52′56″N 14°31′20″E﻿ / ﻿35.88222°N 14.52222°E﻿ / 35.88222; 14.52222</ref><hi rend="bold">Bormla</hi>, hi waħda mit-tlett ibliet li jinsabu wara s-swar doppji tal-Kottonera li jiċċirkondaw lill-Bormla, lill-<ref target="https://mt.wikipedia.org/wiki/Birgu">Birgu</ref> u lill-<ref target="https://mt.wikipedia.org/wiki/Isla">Isla</ref> madwar il-<ref target="https://mt.wikipedia.org/wiki/Il-Port_il-Kbir">Port il-Kbir</ref>. Bormla hi magħrufa wkoll bħala <hi rend="bold">Cospicua</hi>, titlu li jindika kemm din il-belt kienet rikonoxxuta bħala belt importanti kemm fi żmien l-<ref target="https://mt.wikipedia.org/wiki/Ordni_ta’_San_Ġwann">Ordni ta' San Ġwann</ref> kif ukoll fi żminijiet aktar riċenti. Kien il-Gran Mastru <ref target="https://mt.wikipedia.org/wiki/Marc'Antonio_Zondadari">Marc'Antonio Zondadari</ref> li fl-1722 ddikjara din il-belt bħala belt li tispikka u għalhekk iddikjaralha t-titlu ta' <hi rend="bold">Città Cospicua</hi>.</p>
<p>Bormla kienet l-aħħar belt mit-tlieta li hemm fil-Kottonera li żviluppat biss illum għandha l-ikbar popolazzjoni fosthom. Il-fortifikazzjonijiet tal-Kottonera jduru l-aktar madwar din il-belt. Fl-1776, l-Ordni beda jibni baċir f'Bormla. Minn dakinhar 'il quddiem xogħol l-abitanti ta' Bormla kien jiffoka l-aktar max-xogħol u mat-tiswija tal-bastimenti. Dan ix-xogħol sar aktar importanti għalihom meta fl-1848 l-Ingliżi bnew l-ewwel baċir, il-Baċir Nru 1. fil-parti ta' ġewwa magħrufa bħala, tad-Daħla tal-Franċiżi (Ing. French Creek). Kien l-aktar minħabba dan il-baċir li matul it-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref> Bormla kienet fil-mira tal-attakki tal-ajru tal-Assi.  </p>
<p>Il-popolazzjoni ta' Bormla hi ta' 5,395 ruħ (2014) u hija l-iktar waħda ppopolata mit-Tlett Ibliet.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-festa ta' Bormla hi dik tal-<ref target="https://mt.wikipedia.org/wiki/Immakulata_Kunċizzjoni">Immakulata Kunċizzjoni</ref> li tiġi ċċelebrata fit-8 ta' Diċembru.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Etimoloġija
<p>L-oriġini tal-isem Bormla probabbilment ġej mill-isem <hi rend="italic">Bur Mula</hi>: il-<hi rend="italic">Bur</hi> (Ing. <hi rend="italic">meadow</hi>) <hi rend="italic">tal-Mulej</hi>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Postijiet ta' interess
<list type="unordered"><item>Il-knisja parrokkjali ddedikata lil-Immakulata Kunċizzjoni.</item>
<item>Il-Knisja ta' Santa Tereża.</item>
<item>Bir Mula Heritage (dar antika li fiha hemm esebiti kwantità ta' oġġetti).</item>
<item>Il-fortifikazzjonijiet tal-Kottonera.</item>
<item>L-ambjent madwar il-Baċir Nru 1, qrib Pjazza Gavino Gulija.</item>
<item>Ix-Xatt ta' Bormla li jibqa' tiela' lejn il-Birgu.</item>
<item>Id-daħla ddekorata fi stil Barokk ta' Santa Liena (bl-<ref target="https://mt.wikipedia.org/wiki/Lingwa_Ingliża">Ingliż</ref>: St. Helena's Gate; 1738).</item>
<item>Id-daħla ta' Verdala (ta' żmien l-Ordni) u l-Barrakki ta' Verdala (bl-Ingliż: Verdala Barracks; 1883).</item>
<item>It-toroq dojoq ta' madwar il-knisja parrokkjali u l-Oratorju u lil hinn minnhom.</item>
<item>Is-Suq ta' nhar ta' Tlieta.</item>
<item>Pjazza Santa Margarita.</item></list>
<figure><caption>Veduta ta' Bormla mill-Baċir Nru 1</caption></figure>
Nies Magħrufa Bormliżi
<list type="unordered"><item><ref target="https://mt.wikipedia.org/wiki/Dom_Mintoff">Dom Mintoff</ref>, is-6 ta' Awwissu 1916-2012, Prim Ministru ta' Malta fl-1955-1958 u fl-1971-1984<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></item>
<item><ref target="https://mt.wikipedia.org/wiki/Karmenu_Mifsud_Bonnici">Karmenu Mifsud Bonnici</ref>, 1933-, <ref target="https://mt.wikipedia.org/wiki/Prim_Ministru_ta'_Malta">Prim Ministru ta' Malta</ref> fl-1984-1987<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></item>
<item><ref target="https://mt.wikipedia.org/wiki/Ugo_Mifsud_Bonnici">Ugo Mifsud Bonnici</ref>, 1932-, politiku u <ref target="https://mt.wikipedia.org/wiki/President_ta'_Malta">President</ref> (<hi rend="italic">Emeritus</hi>) ta' Malta<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></item>
<item><ref target="https://mt.wikipedia.org/wiki/Carmelo_Mifsud_Bonnici">Carmelo Mifsud Bonnici</ref> (Il-Gross), 1897-1948, <ref target="https://mt.wikipedia.org/wiki/Politiku">politiku</ref> u ministru</item>
<item><ref target="https://mt.wikipedia.org/wiki/Ġużè_Chetcuti">Ġużè Chetcuti</ref>, 1914-2006, <ref target="https://mt.wikipedia.org/wiki/Kittieb">kittieb</ref></item>
<item>Abram Gatt, 1863-1944, <ref target="https://mt.wikipedia.org/wiki/Arġentier">arġentier</ref> u statwarju</item>
<item><ref target="https://mt.wikipedia.org/wiki/Maggie_Borg">Maggie Borg</ref>, ambjentalista mal-Greenpeace</item>
<item><ref target="https://mt.wikipedia.org/wiki/Joe._H._Griffiths">Joe. H. Griffiths</ref>, 1910-, kowċ tat-<ref target="https://mt.wikipedia.org/wiki/Tim_nazzjonali_tal-futbol_ta'_Malta">tim nazzjonali tal-futbol ta' Malta</ref></item>
<item><ref target="https://mt.wikipedia.org/wiki/Gavino_Gulia">Gavino Gulia</ref>, 1835-1889, <ref target="https://mt.wikipedia.org/wiki/Tabib">tabib</ref>, naturalista, editur ta' <hi rend="italic">Il Barth Maltese</hi></item>
<item><ref target="https://mt.wikipedia.org/wiki/Paolino_Vassallo">Paolino Vassallo</ref>, 24 ta' Lulju 1856-20 ta' Jannar 1923, <ref target="https://mt.wikipedia.org/wiki/Kompożitur">kompożitur</ref></item>
<item><ref target="https://mt.wikipedia.org/wiki/Erin_Serracino_Inglott">Erin Serracino Inglott</ref>, 1904-1983, lingwista u kittieb (l-iskola tar-raħal issemmiet għalih)<ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref></item>
<item><ref target="https://mt.wikipedia.org/wiki/Gianni_Vella">Gianni Vella</ref>, 1885-1977, artist<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></item>
<item><ref target="https://mt.wikipedia.org/wiki/Mario_Azzopardi">Mario Azzopardi</ref>, qaddief tad-dgħajjes tat-tiġrija u kitarrista</item></list>
Ħoloq esterni
<list type="unordered"><item><ref target="http://web.archive.org/20010626231214/www.geocities.com/cospicua2000">Sit elettroniku dwar Bormla</ref></item></list>
</text></body></html>