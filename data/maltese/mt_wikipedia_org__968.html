<html><body><text id="wikipedia_mt_wikipedia_org__968.html" ns="0" revid="274219" sourceurl="https://mt.wikipedia.org/wiki/Bibbja" title="Bibbja" type="wikipedia">Bibbja<figure><caption>Bibbja antika ta' Gutenberg</caption></figure>
<p>Il-<hi rend="bold">Bibbja</hi> (mill-Grieg <hi rend="italic">βιβλία</hi>, jew <hi rend="italic">biblìa</hi>, li tfisser <hi rend="italic">kotba</hi>) hu l-ktieb mqaddes tar-<ref target="https://mt.wikipedia.org/wiki/Reliġjon_Lhudija">reliġjon Lhudija</ref> u tar-<ref target="https://mt.wikipedia.org/wiki/Reliġjon_Nisranija">reliġjon Nisranija</ref>.</p>
<p>Dawk li jemmnu li nkitbet taħt ispirazzjoni divina jsejħulha wkoll il-<hi rend="bold">Kitba Mqaddsa</hi> jew l-i<hi rend="bold">Skrittura Sagra</hi>. </p>
<p>Hi magħmula minn kotba differenti fl-oriġni, forma u kompożizzjoni, miktubin fuq firxa twila ta’ żmien, preċeduti minn tradiżżjoni orali ftit jew wisq twila. Jekk ngħoddu wkoll il-proċess ta’ kodifikazzjoni tal-<ref target="https://mt.wikipedia.org/wiki/Kanoni_bibliku">kanoni bibliku</ref>, it-testi bibliċi ħadu iżjed minn elf sena biex jinkitbu.</p>
<p>Mal-Bibbja Lhudija l-Kristjaneżmu żied bosta kotba, tant li l-Bibbja kellha tinqasam fit-<ref target="https://mt.wikipedia.org/wiki/Testment_il-Qadim">Testment il-Qadim</ref> (jew <hi rend="italic">Rabta l-Qadima</hi>), li t-testi tiegħu inkitbu qabel il-ministeru ta’ <ref target="https://mt.wikipedia.org/wiki/Ġesù">Ġesú Kristu</ref>, u t-<ref target="https://mt.wikipedia.org/wiki/Testment_il-Ġdid">Testment il-Ġdid</ref> (jew <hi rend="italic">Rabta l-Ġdida</hi>), li jiddeskrivi "l-aħbar tajba" tal-miġja tal-<ref target="https://mt.wikipedia.org/wiki/Ġesù">Messija</ref>.</p>
Bibbja Lhudija u Samaritana
<figure><caption>Manuskritt tal-<ref target="https://mt.wikipedia.org/wiki/Pentatewku_Samaritan">Pentatewku Samaritan</ref> ta’ <ref target="https://mt.wikipedia.org/wiki/Nablus">Nablus</ref> (seklu XIII).</caption></figure>
<p>Il-terminu "Bibbja Lhudija"<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> s-soltu jintuża biex ifisser it-testi mqaddsa tar-reliġjon Lhudija. Però dan mhux sewwa għax l-etimologija ta’ Bibbja hi <ref target="https://mt.wikipedia.org/wiki/Griega">Griega</ref> (= <hi rend="italic">kotba</hi>), u dan it-terminu mhux aċċettat mis-segwaċi tal-monoteiżimu Lhudi. It-terminu li jużaw dawn hu <ref target="https://mt.wikipedia.org/wiki/Tanak">Tanak</ref>, li mhux kelma bl-ilsien Lhudi imma akronimu (T-N-K) magħmul mill-inizjali tal-partijiet li fihom inġabru is-36 ktieb:</p>
<list type="unordered"><item><ref target="https://mt.wikipedia.org/wiki/Torah">Torah</ref> (<hi rend="italic">Liġi</hi> jew <hi rend="italic">Tagħlim</hi>; <ref target="https://mt.wikipedia.org/wiki/Pentatewku">Pentatewku</ref> 5 rombli bil-Grieg)</item>
<item><ref target="https://mt.wikipedia.org/wiki/Nevi'im">Nevi'im</ref> (<hi rend="italic">Profeti</hi>)</item>
<item><ref target="https://mt.wikipedia.org/wiki/Ketuvim">Ketuvim</ref> (<hi rend="italic">Kitbiet</hi>; <ref target="https://mt.wikipedia.org/wiki/Aġjografi">Aġjografi</ref> <hi rend="italic">kitbiet imqaddsa</hi> bil-Grieg)</item></list>
<p>Il-kotba kollha tal-Bibbja Lhudija nkitbu bil-Lhudi ħlief xi partijiet żgħar li inkitbu bl-<ref target="https://mt.wikipedia.org/wiki/Aramajk">Aramajk</ref>.</p>
<p>Fost il-Lhud ta’ l-antik, xi friegħi, in partikulari, is-<ref target="https://mt.wikipedia.org/wiki/Sadduċej">sadduċej</ref>, kienu jqisu it-Torah biss bħala qaddisa, u mill-qedem is-<ref target="https://mt.wikipedia.org/wiki/Samaritani">samaritani</ref> kellhom pożizzjoni simili u kienu jqisu bħala kanoniċi il-<ref target="https://mt.wikipedia.org/wiki/Pentatewku">Pentatewku</ref> u l-<ref target="https://mt.wikipedia.org/wiki/Ktieb_ta’_Ġoswè">ktieb ta’ Ġoswè</ref> biss.</p>
<p>Il-komunitajiet Lhudin antiki tal-lingwa Griega, issa estinti, kienu jsegwu minflok kanoni iżjed miftuħ mill-kanoni Lhudi ta’ issa, dak li jgħidulu l-kanoni alessandrin, li ġej mill-<ref target="https://mt.wikipedia.org/wiki/Verżjoni_tas-Sebgħin">verżjoni tas-Sebgħin</ref> tal-Bibbja. Fl-ewwel seklu WK, il-kanoni palestiniż, iżjed ristrett minn dak alessandrin, kien meqjus definittiv.</p>
Bibbja Nisranija
<p>Il-Bibbja Nisranija fiha it-<ref target="https://mt.wikipedia.org/wiki/Testment_il-Qadim">Testment il-Qadim</ref> u t-<ref target="https://mt.wikipedia.org/wiki/Testment_il-Ġdid">Testment il-Ġdid</ref>, li hu speċifikament Nisrani, jiġifieri għandu x’jaqsam ma’ <ref target="https://mt.wikipedia.org/wiki/Ġesù_Kristu">Ġesù Kristu</ref> u t-twelied tal-Knisja appostolika.</p>
<p>Il-parti l-kbira tal-knejjes protestanti għat-Testment Antik isegwu il-kanoni Lhudi waqt li l-<ref target="https://mt.wikipedia.org/wiki/Knisja_Kattolika">Knisja Kattolika</ref> u l-knejjes ortodossi jsegwu minflok il-kanoni alessandrin (b’xi differenzi), li fih kotba bil-Lhudi kif ukoll bill-Grieg. Il-kotba li ma jappartienux għall-kanoni tal-Bibbja Lhudija jgħidulhom <ref target="https://mt.wikipedia.org/wiki/Dewterokanoniċi">dewterokanoniċi</ref> mill-Kattoliċi u apokrifi mill-protestanti li ħafna drabi idaħħluhom bħala appendiċi separati bejn iż-żewġ testmenti. </p>
<p>Anki għat-Testment il-Ġdid, miktub bil-Grieg (ħlief forsi l-evanġelju ta’ Mattew li jista’ jkun li nkiteb bil-Lhudi jew Aramajk), fl-antik kien hemm differenzi bejn il-knejjes fuq in-numru tal-kotba li aċċettaw bħala ispirati. In partikulari kien hemm xi dubbji fuq l-epistoli mhux attribwiti ta’ <ref target="https://mt.wikipedia.org/wiki/Pawlu_ta’_Tarsu">Pawlu ta’ Tarsu</ref> u fuq l-<ref target="https://mt.wikipedia.org/wiki/Apokalissi">Apokalissi</ref>. Il-kotba kontroversjali tat-Testment il-Ġdid kienu jgħidulhom <ref target="https://mt.wikipedia.org/wiki/Antilegomena">antilegomena</ref>.</p>
It-Testament il-Qadim
<p>It-taqsim tradizzjonali Nisrani hu f’ħames partijiet, jiġifieri il-<ref target="https://mt.wikipedia.org/wiki/Pentatewku">Pentatewku</ref>, il-<ref target="https://mt.wikipedia.org/wiki/Kotba_Profetiċi">Kotba Profetiċi</ref> (ta' Kmieni = <ref target="https://mt.wikipedia.org/wiki/Kotba_Storiċi">Kotba Storiċi</ref> u tat-Tard = profetiċi proprja), Kitba (jew <ref target="https://mt.wikipedia.org/wiki/Kotba_ta’_l-Għerf">Kotba ta’ l-Għerf</ref>), <ref target="https://mt.wikipedia.org/wiki/Dewterokanoniċi">Dewterokanoniċi</ref>. In-numru tal-kotba jvarja skond il-kanoni diversi (Lhudi, protestant, kattoliku, ortodoss). Fit-tabella, barra l-ordinazzjoni Lhudija, nżommu ordni loġiku:</p>
<p>It-testi li l-protestanti jgħidulhom "<ref target="https://mt.wikipedia.org/wiki/Apokrifi">apokrifi</ref>" ma jikunsidrawhomx bħala kanoniċi imma ssoltu jżiduhom bħala appendiċi mal-Bibbji (pereżempju il-Bibbja ta’ Luteru jew il-Bibbja tar-Re Ġakmu ta’ l-Ingilterra) biex, għalkemm ma jistgħux ikunu ta’ sisien għall-fidi, jistgħu ikunu utli biex isaħħu l-pjetà ta’ l-insara. F’ħafna edizzjonijiet moderni però, l-iżjed f’edizzjonijiet iżjed kompatti u ekonomiċi, iħalluhom barra għal kollox.</p>
It-Testament il-Ġdid
<p>It-Testment il-Ġdid li jagħmel parti mill-Bibbja Nisranija biss, kien miktub oriġinarjament bil-<ref target="https://mt.wikipedia.org/wiki/Grieg">Grieg</ref> b’ħafna <ref target="https://mt.wikipedia.org/wiki/Semitiżmi">semitiżmi</ref>, hu magħmul mill-erba’ <ref target="https://mt.wikipedia.org/wiki/Evanġelji">Evanġelji</ref>, l-ittri ta’ l-appostlu Pawlu, l-<ref target="https://mt.wikipedia.org/wiki/Ittri_Kattoliċi">Ittri Kattoliċi</ref>, l-<ref target="https://mt.wikipedia.org/wiki/Atti_tal-Appostli">Atti tal-Appostli</ref> u l-<ref target="https://mt.wikipedia.org/wiki/Apokalissi">Apokalissi</ref>, b’total ta’ 27 ktieb. Hemm qbil sostanzjali bejn id-diversi konfessjonijiet Insara (kattolika, ortodossa, protestanta) fuq in-numru u l-ordni tal-kotba, bl-unika differenza li fl-ordni Luteran l-aħħar kotba huma d-dewterokanoniċi, jiġifieri l-ittra lil-Lhud, l-ittri ta’ Ġakbu u ta’ Ġuda u l-Apokalissi, jiġifieri l-ittra lil-Lhud hi separata mill-ittri l-oħra Pawlini u l-ittri ta’ Ġakbu u ta’ Ġuda huma mifrudin mill-ittri kattoliċi.</p>
<list type="unordered"><item>Erba’ <ref target="https://mt.wikipedia.org/wiki/Evanġelji">Evanġelji</ref>:
<list type="unordered"><item><ref target="https://mt.wikipedia.org/wiki/Evanġelju_skont_Mattew">Evanġelju skont Mattew</ref></item>
<item><ref target="https://mt.wikipedia.org/wiki/Evanġelju_skont_Mark">Evanġelju skont Mark</ref></item>
<item><ref target="https://mt.wikipedia.org/wiki/Evanġelju_skont_Luqa">Evanġelju skont Luqa</ref></item>
<item><ref target="https://mt.wikipedia.org/wiki/Evanġelju_skont_Ġwanni">Evanġelju skont Ġwanni</ref></item></list></item>
<item><ref target="https://mt.wikipedia.org/wiki/Atti_ta'_l-Appostli">Atti ta' l-Appostli</ref></item>
<item><ref target="https://mt.wikipedia.org/wiki/Ittri_ta’_San_Pawl">Ittri ta’ San Pawl</ref>:
<list type="unordered"><item><ref target="https://mt.wikipedia.org/wiki/Ittra_lir-Romani">Ittra lir-Romani</ref></item>
<item><ref target="https://mt.wikipedia.org/wiki/L-ewwel_ittra_lill-Korintin">L-ewwel ittra lill-Korintin</ref></item>
<item><ref target="https://mt.wikipedia.org/wiki/It-tieni_ittra_lill-Korintin">It-tieni ittra lill-Korintin</ref></item>
<item><ref target="https://mt.wikipedia.org/wiki/Ittra_lill-Galatin">Ittra lill-Galatin</ref></item>
<item><ref target="https://mt.wikipedia.org/wiki/Ittra_lill-Efesin">Ittra lill-Efesin</ref></item>
<item><ref target="https://mt.wikipedia.org/wiki/Ittra_lill-Filippin">Ittra lill-Filippin</ref></item>
<item><ref target="https://mt.wikipedia.org/wiki/Ittra_lill-Kolossin">Ittra lill-Kolossin</ref></item>
<item><ref target="https://mt.wikipedia.org/wiki/L-ewwel_ittra_lit-Tessalonkin">L-ewwel ittra lit-Tessalonkin</ref></item>
<item><ref target="https://mt.wikipedia.org/wiki/It-tieni_ittra_lill-Tessalonkin">It-tieni ittra lill-Tessalonkin</ref></item>
<item><ref target="https://mt.wikipedia.org/wiki/L-ewwel_ittra_lil_Timotju">L-ewwel ittra lil Timotju</ref></item>
<item><ref target="https://mt.wikipedia.org/wiki/It-tieni_ittra_lil_Timotju">It-tieni ittra lil Timotju</ref></item>
<item><ref target="https://mt.wikipedia.org/wiki/Ittra_lil_Titu">Ittra lil Titu</ref></item>
<item><ref target="https://mt.wikipedia.org/wiki/Ittra_lil_Filemon">Ittra lil Filemon</ref></item></list></item>
<item><ref target="https://mt.wikipedia.org/wiki/Ittra_lil-Lhud">Ittra lil-Lhud</ref></item>
<item><ref target="https://mt.wikipedia.org/wiki/Ittri_kattoliċi">Ittri kattoliċi</ref>:
<list type="unordered"><item><ref target="https://mt.wikipedia.org/wiki/Ittra_ta’_Ġakmu">Ittra ta’ Ġakmu</ref></item>
<item><ref target="https://mt.wikipedia.org/wiki/L-ewwel_ittra_ta’_Pietru">L-ewwel ittra ta’ Pietru</ref></item>
<item><ref target="https://mt.wikipedia.org/wiki/It-tieni_ittra_ta’_Pietru">It-tieni ittra ta’ Pietru</ref></item>
<item><ref target="https://mt.wikipedia.org/wiki/L-ewwel_ittra_ta’_Ġwanni">L-ewwel ittra ta’ Ġwanni</ref></item>
<item><ref target="https://mt.wikipedia.org/wiki/It-tieni_ittra_ta’_Ġwanni">It-tieni ittra ta’ Ġwanni</ref></item>
<item><ref target="https://mt.wikipedia.org/wiki/It-tielet_ittra_ta’_Ġwanni">It-tielet ittra ta’ Ġwanni</ref></item>
<item><ref target="https://mt.wikipedia.org/wiki/Ittra_ta’_Ġuda">Ittra ta’ Ġuda</ref></item></list></item>
<item><ref target="https://mt.wikipedia.org/wiki/Apokalissi">Apokalissi</ref> jew Rivelazzjoni (isem protestant)</item></list>
Forom letterarji
<p>Il-Bibbja fiha bosta forom letterarji differenti. Il-kelma <hi rend="italic">biblia</hi> forsi qiegħda fil-plural biex tindika din il-varjetà ta’ forom letterarji. Fil-bidu t-trasmissjoni tal-ġrajjiet kienet bil-fomm u fil-periklu li tintilef. Infatti nafu li ngħaqdu flimkien iż-żewġ tradizzjonijiet tat-tramuntana u ta’ nofsinhar tal-Palestina u l-influwenza tal-kulturi orjentali li kellhom kuntatt magħha l-ewwel kittieba fil-Babilonja ma nistgħux ninjorawha. </p>
<p>Il-forom litterarji preżenti fil-kotba bibliċi jistgħu jitqassmu bejn wieħed u ieħor f'dawn li ġejjin:</p>
<list type="unordered"><item><hi rend="bold">forma storika</hi>: dawk it-testi li jagħtu deskrizzjoni f’kuntest storiku ta’ persuni u ġrajja. L-attendibbiltà storika ta’ dawn ir-rakkonti tvarja. Pereżempju, l-ewwel 11-il kapitlu tal-<ref target="https://mt.wikipedia.org/wiki/Ġenesi">Ġenesi</ref> li jiddeskrivu l-ħolqien tad-dinja sa’ <ref target="https://mt.wikipedia.org/wiki/Abram">Abram</ref> (bidu tat-II millennju Q.K.), daż-żmien huma interpretati mill-eżeġeti nsara unanimament bħala simboliċi (rakkont tal-ħolqien, dnub oriġinali, dulluvju...). Anki fir-rumanzi ellenisti ta’ <ref target="https://mt.wikipedia.org/wiki/Tobija">Tobija</ref>, <ref target="https://mt.wikipedia.org/wiki/Ġuditta">Ġuditta</ref>, <ref target="https://mt.wikipedia.org/wiki/Ester">Ester</ref> il-kontestwalizzazjoni storika sservi biss bħala qafas għar-rakkont li għandu għan teoloġiku preċiż. Bil-kuntrarju, il-kotba li għandhom l-intenzjoni li jkunu tassew storiċi (<ref target="https://mt.wikipedia.org/wiki/Samwel">Samwel</ref>, <ref target="https://mt.wikipedia.org/wiki/Slaten">Slaten</ref>, <ref target="https://mt.wikipedia.org/wiki/Makkabej">Makkabej</ref>, ir-rakkonti evanġeliċi u l-Atti) jagħtu informazzjoni li rarament tirriżulta f’kuntrast mas-sorsi oħra minn dak iż-żmien. Għall-istejjer tal-patrijarki (<ref target="https://mt.wikipedia.org/wiki/Abram">Abram</ref>, <ref target="https://mt.wikipedia.org/wiki/Iżakk">Iżakk</ref>, <ref target="https://mt.wikipedia.org/wiki/Ġakobb">Ġakobb</ref>-<ref target="https://mt.wikipedia.org/wiki/Iżrael">Iżrael</ref>, <ref target="https://mt.wikipedia.org/wiki/Ġużeppi">Ġużeppi</ref>) li qegħdin fil-<ref target="https://mt.wikipedia.org/wiki/Ġenesi">Ġenesi</ref>, mhux possibbli nifluhom kritikament minħabba n-nuqqas totali ta’ sorsi storiċi fuq il-kulturi nomadi tal-Lvant tal-Qrib fit-II millennju Q.K.</item>
<item><hi rend="bold">forma leġiżlattiva</hi>: tinkludi t-testi bil-liġijiet jew regoli fl-ambitu soċjali jew reliġjuż, l-iżjed preżenti ġewwa t-<ref target="https://mt.wikipedia.org/wiki/Torah">Torah</ref> (p.eż. <ref target="https://mt.wikipedia.org/wiki/Levitiku">Levitiku</ref> hu ktieb li hu interament leġiżlattiv).</item>
<item><hi rend="bold">forma profetika</hi>: fiha l-orakli profetiċi, jiġifieri tħeġiġ morali imniedi minn nies li jqisu ruħhom bħala mibgħutin minn Alla. Dawn l-eżortazzjonijiet huma dejjem diretti lejn persuni definiti (slaten, individwi, komunitajiet ta’ fidili jew popolu sħieħ) li, bl-imġiba tagħhom tbegħdu mit-triq id-dritta. Anki l-eżortazzjonijiet li qegħdin fl-epistoli tat-testment il-ġdid jistgħu jitqisu taħt il-forma profetika.</item>
<item><hi rend="bold">forma apokalittika</hi>: tinkludi testi simboliċi, li spiss ma jinfthemux razzjonalment, bl-għan li juru l-pjan rebbiegħ u definittiv t’Alla fuq l-istorja. Dawn dehru f’perijodi ta’ inċertezza kbira fil-komunità tal-fidili ġejja minn persekuzzjonijiet politiċi li setgħu iġegħluhom iħossuhom abbandunati minn Alla. It-testi apokalittiċi kważi kollha qegħdin fil-kotba ta’ <ref target="https://mt.wikipedia.org/wiki/Danjel">Danjel</ref> u l-<ref target="https://mt.wikipedia.org/wiki/Apokalissi">Apokalissi</ref>. L-Apokalissi in partikulari, ma kienx deskrizzjoni ta’ dak li kellu jiġri fil-ġejjieni mbiegħed, imma rassikurazzjoni lill-Knisja ta’ dak iż-żmien, persegwitata b’qilla feroċi mill-imperatur Ruman <ref target="https://mt.wikipedia.org/wiki/Dijoklezjanu">Dijoklezjanu</ref>, li l-Qawmien mill-Mewt ikollu l-aħħar kelma.</item>
<item><hi rend="bold"> forma ta’ l-għerf</hi>: din il-kategorija wiesa’ tinkludi it-testi kollha li ma joqogħdux fl-oħrajn. Tinkludi talb (p.eż. <ref target="https://mt.wikipedia.org/wiki/Salmi">Salmi</ref>), poeżiji erotiċi (p.eż. <ref target="https://mt.wikipedia.org/wiki/Għanja_ta’_l-Għanjiet">Għanja ta’ l-Għanjiet</ref>), <ref target="https://mt.wikipedia.org/wiki/Lamentazzjonijiet">lamentazzjonijiet</ref>, meditazzjonijiet jew qwiel ta’ diversi tipi (<ref target="https://mt.wikipedia.org/wiki/Koħelet">Koħelet</ref>, <ref target="https://mt.wikipedia.org/wiki/Qwiel">Qwiel</ref>, <ref target="https://mt.wikipedia.org/wiki/Ġobb">Ġobb</ref>).</item></list>
Messaġġ teoloġiku
<p>Hu impossibbli li nagħtu definizzjoni univoka tal-messaġġ teoloġiku tal-kotba bibliċi. Minhom, infatti, ħarġu numru kbir ta’ konfessjonijiet reliġjużi ta’ ereżiji, kull waħda tiġġustifika ruħha b’qari u interpretazzjoni tat-test bibliku. Ma’ dan kollu, meta nfittxu kunċetti fundamentali teoloġiċi komuni għad-diversi konfessjonijiet, nistgħu insibu nukleji li fuqhom hemm qbil:</p>
<list type="unordered"><item>Jeżisti esseri perfett, spirtu pur, mhux rappreżentabbli taħt l-ebda sura, etern, immutabbli, omnipotenti, omnixxenti.</item>
<item>Fit-Testment il-Qadim Lhudi kien jissejaħ bl-isem komuni <ref target="https://mt.wikipedia.org/wiki/Alla">Alla</ref> (<hi rend="italic">El</hi> jew <hi rend="italic">Elohim</hi>), bl-isem komuni Mulej (<hi rend="italic">Adonaj</hi>), bl-isem proprju <ref target="https://mt.wikipedia.org/wiki/JĦWH">JĦWH</ref> u b’diversi epiteti oħra: L-Ogħla, Etern, Qaddis, Qerried, Mulej tal-Qtajja. Fit-Testment il-Qadim Grieg u fit-Testment il-Ġdid kien imsejjah bl-ismijiet komuni Alla (<hi rend="italic">Theos</hi>) u Mulej (<hi rend="italic">Kyrios</hi>). Id-definizzjoni t’Alla bħala Missier hi bis fit-Testment il-Ġdid.</item>
<item>Alla ħalaq liberament u mix-xejn l-univers u l-bniedem, quċċata tal-ħolqien, karatterizzat minn tjubija oriġinarja.</item>
<item>F’ċertu punt fl-imgħodi l-bniedem fil-libertà tiegħu, għażel li jitbiegħed minn Alla (<ref target="https://mt.wikipedia.org/wiki/Dnub_oriġinali">dnub oriġinali</ref>), u jdaħħal il-ħażen fil-ħolqien.</item>
<item>Alla għamel rabta ma’ <ref target="https://mt.wikipedia.org/wiki/Abram">Abram</ref> u d-dixxendenti tiegħu, il-poplu t’Iżrael. Intrabat li jipproteġi matul iż-żmien il-poplu tiegħu u li jeżiġi l-qima lejh biss. L-indħil t’Alla hu ċar partikularment f’xi ġrajjiet: il-ħelsien mill-Eġittu (<ref target="https://mt.wikipedia.org/wiki/Eżodu">Eżodu</ref>, it-XIII seklu QK); ir-rebħa ta’ l-Art Imwegħda ( is-sekli XIII-XI QK); It-tixrid ta’ l-10 tribù idolatri tat-tramuntana (seklu VIII QK); l-eżilju fil-Babilonja u r-ritorn (seklu VI QK) minn hemm.</item>
<item>Alla ta ‘l <ref target="https://mt.wikipedia.org/wiki/Mosè">Mosè</ref> l-liġi, insostitwibbli u immodifikabbli, li tikkonsisti f'613-il <hi rend="italic">mitzvòt</hi> (preċetti) u huma mqassrin fl-<ref target="https://mt.wikipedia.org/wiki/Għaxar_Kmandamenti">għaxar kmandamenti</ref>, bil-wegħda li jippremja 'l min jobdihom u jikkastiga ‘l min jiksirhom.</item>
<item>Il-poplu t'Iżrael tbiegħed ħafna drabi mil-liġi jew applikaha minn barra biss, u għalhekk kien mċanfar min-nies imsejħin minn Alla, il-<ref target="https://mt.wikipedia.org/wiki/Profeti">profeti</ref>.</item>
<item>Alla wiegħed li jibgħat il-<ref target="https://mt.wikipedia.org/wiki/Ġesù">Messija</ref> għall-fidwa tal-poplu tiegħu.</item>
<item>Fit-tmiem taż-żmien jirxoxta l-mejtin, jiggarantilhom is-salvazzjoni eterna jew kundanna eterna skond l-imġiba li kellhom fil-ħajja lejn Alla u l-proxmu.</item></list>
<p>Fit-Testment il-Ġdid, aċċettat mill-insara imma mhux mil-Lhud, hemm kunċetti oħra:</p>
<list type="unordered"><item>Alla hu <ref target="https://mt.wikipedia.org/wiki/Missier">Missier</ref>, <ref target="https://mt.wikipedia.org/wiki/Ġesù">Iben</ref> u <ref target="https://mt.wikipedia.org/wiki/Spirtu_s-Santu">Spirtu s-Santu</ref>.</item>
<item><ref target="https://mt.wikipedia.org/wiki/Ġesù_Kristu">Ġesù Kristu</ref>, il-Messija mistenni, iben Alla, wassal għal spjegazzjoni perfetta l-liġi ta’ Mosè, li tista’ tinġabar fil-qosor fl-imħabba t’Alla u l-imħabba tal-proxmu.</item>
<item>Bil-mewt u l-qawmien tiegħu mill-mewt, dawk kollha li jemmnu fih jieġu salvati u rikonċiljati ma’ Alla.</item></list>
Qari u interpretazzjoni
<p>Kif nifhmu l-Bibbja, il-mod kif naqrawha u l-interpretazzjoni tagħha, dixxiplina li tissejjaħ <hi rend="bold">ermenewtika tal-Bibbja</hi>, u fatt teoloġiku, jiġifieri jiddependi mid-diversi komunitajiet reliġjużi. Din hi differenti mill-<hi rend="bold">eżeġesi</hi> li din tikkonsisti f’li toħroġ is-sens minn parti tat-test, bl-għajnuna ta’ dixxiplini bħall-filoloġija u l-istorja, waqt li 
l-ermenewtika tfittex li tagħti u tispjega s-sens iżjed wiesa’ li l-awtur ried jagħti l-publiku tiegħu. Pereżempju fit-Testment il-Ġdid, u in partikulari fil-kitba ta’ Pawlu, insibu ermenewtika ġdida tal-kitba mqaddsa Lhudija.</p>
<p>Għalhekk l-ewwel differenza kbira fl-ermenewtika tal-Bibbja hi bejn il-Lhud u l-Insara: għalkemm hemm affinità parzjali bejn iż-żewġ reliġjonijiet, għaliex għandhom parti mill-kanoni tal-Bibbja fil-komuni, huma żviluppaw tradizzjonijiet differenti tal-fidi u għalhekk metodi interpretattivi u ermenewtiċi differenti.</p>
It-test
Sorsi tat-test Lhudi
<figure><caption>Foljo 474a tal-<hi rend="italic">Kodiċi ta’ Leningrad</hi> wieħed mis-sorsi ewlenin tat-test Lhudi</caption></figure>
<p>Għat-Testment il-Qadim Lhudi, id-dokumenti l-izjed antiki huma dawk tar-<ref target="https://mt.wikipedia.org/wiki/Rotli_tal-Baħar_Mejjet">Rotli tal-Baħar Mejjet</ref>, li nstabu fl-1947 u fihom frammenti ftit jew wisq sħaħ tat-testi kollha tal-Bibbja Lhudija. B’kollox ġejjin minn perijodu twil li jmur mill-250 Q.K. sat-68 AD. </p>
<p>Id-dokumenti l-iżjed awtorevoli miktuba mill-<ref target="https://mt.wikipedia.org/wiki/Mażoreti">mażoreti</ref> u li jaqblu sostanzjalment mar-Rotli tal-Baħar Mejjet huma:</p>
<list type="unordered"><item>il-<ref target="https://mt.wikipedia.org/wiki/Codex_Cairensis">Kodiċi tal-Kajr</ref>, iddatat 895-896 AD.</item></list>
<list type="unordered"><item>il-<ref target="https://mt.wikipedia.org/wiki/Codex_Aleppo">Kodiċi ta’ Aleppo</ref> (A), iddatat 925-930 AD.</item></list>
<list type="unordered"><item>il-<ref target="https://mt.wikipedia.org/wiki/Codex_Lenigradensis">Kodiċi ta’ Leningrad</ref> b19A (<hi rend="italic">Codex Lenigradensis</hi>, L). Ġej mill-1008 - 1009 AD.</item></list>
<p>It-test kritiku (jiġifieri li jieħu kont tad-diversi dokumenti ewlenin) li daż-żmien jintuża bħala mudell għat-test Lhudi hu dak tal-<hi rend="italic">Biblia Hebraica Stuttgartensia</hi> (BHS), ibbażat fuq L, miktub fl-1966 (1977, 1983, 1990) minn Karl Ellinger u W. Rudoph tad-<hi rend="italic">Deutsche Bibelgesellschaft</hi> ta’ Stuttgart (għalhekk l-isem).</p>
Sorsi tat-test Grieg
<figure><caption>Paġna tal-<hi rend="italic">Kodiċi Vatikan</hi> (seklu IV), wieħed mis-sorsi ewlenin tat-Grieg.</caption></figure>
<p>Għat-Testment il-Ġdid u t-Testment il-Qadim bil-Grieg, id-dokumenti l-iżjed antiki huma xi papiri li ġejjin mis-seklu II AD. Hemm xi ħamest elef manuskritti oħra konservati. L-iżjed awtorevoli minnhom huma dawn:</p>
<list type="unordered"><item>il-<ref target="https://mt.wikipedia.org/wiki/Codex_Alexandrinus">Kodiċi Alessandrin</ref> (A), iddatat fil-bidu jew in-nofs tas-seklu V.</item></list>
<list type="unordered"><item>il-<ref target="https://mt.wikipedia.org/wiki/Codex_Vaticanus">Kodiċi Vatikan</ref> (B), aktarx kompost fl-Eġittu fis-seklu IV.</item></list>
<list type="unordered"><item>il-<ref target="https://mt.wikipedia.org/wiki/Codex_Ephraemi_Rescriptus">Kodiċi ta’ Efrem</ref> (C), Dan inkiteb fuq xi testi li kienu mħassrin (għalhekk jgħidulu Palinsest) mit-teologu Sirjan Efrem. Jaħsbu li ġej mis-seklu V.</item></list>
<list type="unordered"><item>il-<ref target="https://mt.wikipedia.org/wiki/Codex_Bezae">Kodiċi ta’ Beza</ref> (D) jew <hi rend="italic">Cantabrigensis</hi> (ta’ <ref target="https://mt.wikipedia.org/wiki/Cambridge">Cambridge</ref>), imsejjaħ hekk għax kien tal-kalvinista Teodoru minn Beza. Ġej mis-seklu V.</item></list>
<list type="unordered"><item>il-<ref target="https://mt.wikipedia.org/wiki/Codex_Sinaiticus">Kodiċi Sinajtiku</ref> (S jew א): ġej min-nofs tas-seklu IV.</item></list>
<p>It-test kritiku (jiġifieri li jieħu kont tad-diversi dokumenti ewlenin) li daż-żmien jintuża bħala mudell għat-test tat-Testment il-Qadim bil-Grieg, inklużi l-kotba dewterokanoniċi hi l-edizzjoni ppublikata fl-1935 mill-filologu 
Ġermaniż Alfred Rahlfs.</p>
<p>It-test kritiku li daż-żmien jintuża bħala mudell għat-test Grieg tat-Testment il-Ġdid hu dak ta’ <hi rend="italic">The Greek New Testament</hi> (GNT), minn K. Aland, M. Black, B. M. Metzger, A. Wikgren, Carlo Maria Martini, B. Aland. <hi rend="italic">United Bible Societies</hi>. Edizzjonijiet: 1966, 1968, 1975, 1983 u 1993.</p>
Verżjonijiet tal-Bibbja
<figure><caption><hi rend="italic"><ref target="https://mt.wikipedia.org/wiki/San_Ġlormu">San Ġlormu</ref> fl-istudju tiegħu</hi>, ta’ <ref target="https://mt.wikipedia.org/wiki/Domenico_Ghirlandaio">Domenico Ghirlandaio</ref></caption></figure>
<p>Fost l-eluf tat-traduzzjonijiet tat-test bibliku għal-lingwi kollha tad-dinja, ta’ min isemmi dawn li ġejjin:</p>
<list type="unordered"><item><ref target="https://mt.wikipedia.org/wiki/Pentatewku_Samaritan">Pentatewku Samaritan</ref> <hi rend="italic">(Torah e Ġożwè)</hi>. Definit fis-seklu IV QK, mhux proprjament traduzzjoni tas-6 kotba Lhudin għax anki hu, hu miktub bil-Lhudi, imma fih differenzi notevoli mit-test mażoretiku kanoniku. Hu t-test uffiċjali tal-komunità żgħira Samaritana li għadha teżisti fl-Iżrael s’issa.</item></list>
<list type="unordered"><item><ref target="https://mt.wikipedia.org/wiki/Pexitta">Pexitta</ref> Bl-aramajk, realizzata, skond it-tradizzjoni, mill-isqof tal-belt ta’ Edessa, Rabbula (miet fl-435), hu t-test uffiċjali ta’ diversi knejjes tat-tradizzjoni Sirjaka li qegħdin l-iżjed fil-Lvant tal-Qrib.</item></list>
<list type="unordered"><item><ref target="https://mt.wikipedia.org/wiki/Septwaġinta">Septwaġinta</ref> (jew tas-Sebgħin, jew LXX, min-numru ta’ tradutturi oriġinali). Hi il- verżjoni Griega tat-Testment il-Qadim, antika iżjed mit-<ref target="https://mt.wikipedia.org/wiki/Test_mażoretiku">Test mażoretiku</ref> stess, miktuba l-<ref target="https://mt.wikipedia.org/wiki/Ixandra">Ixandra</ref>, l-<ref target="https://mt.wikipedia.org/wiki/Eġittu">Eġittu</ref> bejn ir-IV u t-II seklu QK. L-ewwel intużat mil-Lhud tal-ilsien Grieg u wara xxerdet fost l-insara. Flimkien mat-test Grieg tat-Testment il-Ġdid, hi l-verżjoni uffiċjali tal-knejjes ortodossi.</item></list>
<list type="unordered"><item><ref target="https://mt.wikipedia.org/wiki/Vulgata">Vulgata</ref> (popolari). <ref target="https://mt.wikipedia.org/wiki/San_Glormu">San Glormu</ref> fir-IV seklu qaleb għall-Latin it-test bibliku sħieħ. Il-Vulgata għal sekli sħaħ irrappreżentat it-test uffiċjali tal-Knisja u l-liturġija kattolika. Wara l-<ref target="https://mt.wikipedia.org/wiki/Konċilju_Vatikan_II">Konċilju Vatikan II</ref>, id-diversi knejjes kattoliċi nazzjonali żviluppaw u addottaw fil-kult liturġiku verżjonijiet fil-lingwi nazzjonali tagħhom.</item></list>
<figure><caption><hi rend="italic">Ritratt ta’ <ref target="https://mt.wikipedia.org/wiki/Martin_Luteru">Martin Luteru</ref></hi> (<ref target="https://mt.wikipedia.org/wiki/Lucas_Cranach">Lucas Cranach</ref>, <ref target="https://mt.wikipedia.org/wiki/1529">1529</ref>)</caption></figure>
<list type="unordered"><item><ref target="https://mt.wikipedia.org/wiki/Bibbja_ta’_Luteru">Bibbja ta’ Luteru</ref>. Il-verżjoni biblika Ġermaniża l-iżjed importanti, kellha influwenza notevoli fuq il-lingwa Ġermaniża stess. Luteru spiċċa it-TĠ fl-1522 u l-bibbja sħieħa fl-1534. Hi l-verżjoni ta’ riferiment, fit-test oriġinali jew fit-traduzzjonijiet tagħha għal ħafna knejjes protestanti.</item></list>
<list type="unordered"><item><ref target="https://mt.wikipedia.org/wiki/Bibbja_tar-Re_Ġakmu">Bibbja tar-Re Ġakmu</ref> (<ref target="https://mt.wikipedia.org/wiki/King_James_Version">King James Version</ref>, KJV). Hi l-Bibbja Inġliża l-iżjed importanti. Kienet ikkommissjonata mir-re Ingliż, Ġakmu I ta’ l-Ingilterra. Ippubblikata fl-1611, tirrappresenta l-verżjoni uffiċjali tal-Knisja Anglikana u ta’ ħafna knejjes protestanti anglofoni.</item></list>
<list type="unordered"><item>It-<ref target="https://mt.wikipedia.org/wiki/Traduzzjoni_tad-Dinja_Ġdida_tal-Kitba_Mqaddsa">Traduzzjoni tad-Dinja Ġdida tal-Kitba Mqaddsa</ref> (<hi rend="italic">New World Translation of the Holy Scriptures</hi>) hi traduzzjoni magħmula mill-Kongregazzjoni Nisranija tax-<ref target="https://mt.wikipedia.org/wiki/Xhieda_ta’_Jeħova">Xhieda ta’ Jeħova</ref>. Bl-Inġliż dehret f’bosta volumi bejn l-1950 - 60. Wara ġiet tradotta f’diversi lingwi. L-ebda traduzzjoni biblika qatt ma rċeviet kritika daqs din.</item></list>
<list type="unordered"><item>Il-<ref target="https://mt.wikipedia.org/wiki/Bibbja_ta’_Ġerusalemm">Bibbja ta’ Ġerusalemm</ref> (<hi rend="italic">Bible de Jérusalem</hi>), realizzata bil-Franċiż bejn l-1947 u l-1955 hi x-xogħol ta’ l-<hi rend="italic">École Biblique de Jérusalem</hi>. Għandha importanza fundamentali għall-użu sistematiku tan-noti u l-introduzzjoni tal-metodu storiku-kritiku. Is-sistema kritika tagħha qiegħda f’bosta verżjonijiet f’ilsna oħrajn.</item></list>
<list type="unordered"><item>Il-<ref target="https://mt.wikipedia.org/wiki/Bibbja_TOB">Bibbja TOB</ref> (abbrevjazzjoni ta’ <hi rend="italic">Traduction Oecuménique de la Bible</hi>), ippubblikata bil-Franċiz fl-1975-1976, kienet magħmula minn eżeġeti kattoliċi u protestanti flimkien, appoġġata fl-aħħar minn studjużi ortodossi. Bħall-<ref target="https://mt.wikipedia.org/wiki/Bibbja_ta’_Ġerusalemm">Bibbja ta’ Ġerusalemm</ref>, fiha sistema kritika utli ħafna, li tradotta qiegħda f’bosta verżjonijiet b'lingwi oħrajn.</item></list>
<list type="unordered"><item>Il-Bibbja Riformata maqluba għall-Franċiż mit-teologu Louis Segond, rivista fl-1979 u ppubblikata minn Nouvelle Edition de Genève.</item></list>


Storja tal-Bibbja bil-Malti
<p><hi rend="bold">Dawn il-fatti huma meħuda mill-artiklu <hi rend="italic">L-Istorja tal-Bibbja bil-Malti</hi> ta' Paul Mizzi  u hemm bżonn referenzi.</hi></p>
<list type="unordered"><item>1811: Dr Cleardo Naudi, Professur tal-Kimika fl-Università ta’ Malta, bl-appoġġ taċ-<hi rend="italic">Church Missionary Society</hi> ipprepara abbozz ta' l-Evanġelju skond San Ġwann.</item>
<item>1817: Dr Cleardo Naudi u Giuseppe Canolo ippublikaw l-Evanġelju skond San Ġwann. Dan l-Evanġelju kien ippubblikat f'żewġ kolonni maġenb xulxin, waħda t-traduzzjoni Maltija u l-oħra l-verżjoni Taljana ta' l-isqof Martini. Canolo kompla jaqleb il-bqija tat-Testment il-Ġdid u saħansitra l-Qadim imma dan qatt ma deher.</item>
<item>1829: L-Erba' Evanġelji u l-Atti tradotti minn <ref target="https://mt.wikipedia.org/wiki/Mikiel_Anton_Vassalli">Mikiel Anton Vassalli</ref> ippublikati wara mewtu. Kien dam sitt snin jaħdem fuqhom.</item>
<item>1847: <hi rend="italic">The Society for Promoting Christian Knowledge</hi> ippubblikat it-Testment il-Ġdid sħieħ imħejji minn <ref target="https://mt.wikipedia.org/wiki/Michael_Camilleri">Michael Camilleri</ref> (1814-1903), ex-qassis Kattoliku Malti. Camilleri rreveda t-traduzzjoni ta' Vassalli (l-Evanġelji u l-Atti) u ttraduċa l-bqija tat-Testment il-Ġdid.</item>
<item>1850: F.Panzavecchia ippublika l-Ġenesi.</item>
<item>1844-1848: Richard Taylor ippublika n-narrativa tal-Passjoni ta' Kristu skond l-Erba' Evanġelji (1844), verżjoni ritmika tas-Salmi (1846), u l-Uffizzju tal-Ġimgħa Mqaddsa (1848).</item>
<item>1870-72: Il-<hi rend="italic">British and Foreign Bible Society</hi> ippubblikat l-Evanġelji skond San Mattew u San Ġwann u l-Atti ta' l-Appostli.</item>
<item>1895: <ref target="https://mt.wikipedia.org/wiki/Ġużè_Muscat_Azzopardi">Ġużè Muscat Azzopardi</ref> ippubblika l-ewwel parti ta' l-Evanġelju skond San Mark u ssokta jippublika l-bqija ta' l-Evanġelji u l-Atti kull ġimgħa u wara ħariġhom f'ħames volumi: <hi rend="italic">San Mattew</hi> (1895), <hi rend="italic">San Mark</hi> (1915), <hi rend="italic">San Luqa</hi> (1916), <hi rend="italic">San Ġwann</hi> (1917), u <hi rend="italic">L-Ktieb ta’ l-Appostli ta’ San Luqa</hi> (1924). Dawn kienu tradotti mill-<ref target="https://mt.wikipedia.org/wiki/Lingwa_Latina">Latin</ref>.</item>
<item>1926: Il-<hi rend="italic">British and Foreign Bible Society</hi> ippubblikat il-Ktieb tas-Salmi ppreparat minn J.Falzon. Falzon ma ħadimx minn fuq it-test Lhudi, iżda fuq it-traduzzjoni Taljana ta' Diodati mqabbla mal-Verżjoni Awtorizzata bl-Ingliż, il-Vulgata, u t-traduzzjoni qadima Maltija ta' Camilleri.</item>
<item>1926-1932: Pietru Pawl Grima, Alphonse Maria Galea u <ref target="https://mt.wikipedia.org/wiki/Pietru_Pawl_Saydon">Pietru Pawl Saydon</ref> qalbu Bibbja sħiħa għall-Malti u ppublikawha f'partijiet. Din it-traduzzjoni, barra l-parti ta’ Saydon kienet ibbażata fuq il-Vulgata.</item>
<item>1929: Il-Ġenesi kien ippublikat fl-1929 minn Pietru Pawl Saydon. Saydon, kien Professur ta' l-Iskrittura Mqaddsa, ta' l-Ebrajk u l-Grieg bibliku fl-Universita’ ta' Malta, kellu taħriġ akkademiku sħiħ fl-istudji bibliċi u suġġetti relatati fl-Istitut Pontifikali Bibliku f'Ruma u ta’  l-Ebrajk, l-Aramajk u l-Grieg.</item>
<item>1939-1965: G.Paris OP ippublika l-Erba' Evanġelji, l-Atti, ir-Rumani u l-ittri ta' Ġwanni u Ġakbu, imsejsin wkoll fuq il-Vulgata.</item>
<item>1962-1980: It-<hi rend="italic">Trinitarian Bible Society</hi> l-ewwel ippublikat l-Evanġelji u l-Atti  separatament, u wara, fl-1971, it-Testment il-Ġdid kollu. Din it-traduzzjoni kienet magħmula mill-Verżjoni Awtorizzata Ingliża, b'referenza ta' spiss għat-test Grieg, għall-Verżjoni Franċiża ta' Louis Segond, u għall-Verżjoni Taljana ta' Dottore Giovanni Luzzi. Zammit kien l-ewwel wieħed li ppublika l-Bibbja sħieħa bil-Malti.</item>
<item>1929-1990: Fl-1965 intlaħaq ftehim ma' Saydon li l-Għaqda Biblika Maltija biex tippublika l-Bibbja Maltija f'volum wieħed it-traduzzjoni tiegħu imma dan qatt ma seħħ. Is-Soċjetà tal-<hi rend="italic"><ref target="https://mt.wikipedia.org/wiki/MUSEUM">MUSEUM</ref></hi>, il-werrieta tal-copyright, ippublikawlu xogħlu fi tlett volumi: it-Testment il-Ġdid fl-1977, l-ewwel volum tat-Testment il-Qadim fl-1982, u t-tieni wieħed fl-1990.</item></list>

Ħoloq esterni
<list type="unordered"><item><ref target="https://bible.mt/il-bibbja/">It-traduzzjoni tal-Għaqda Biblika Maltija, L-Għaqda Biblika Maltija</ref></item>
<item><ref target="http://www.laikos.org/bible_index_laikos.htm">It-traduzzjoni tal-Għaqda Biblika Maltija, Laikos</ref></item>
<item><ref target="http://www.unboundbible.org/">UnBoundBible</ref> – (Ingliż) Tippermetti l-paragun ta’ diversi verżjoniijiet tal-Bibbija f’ħafna lingwi.</item>
<item><ref target="http://societe-biblique.com/">Traduzzjoni, rivista fl-1979, ta’ Louis Segond, la Nouvelle Edition de Genève</ref> - (Franċiż) .</item>
<item><ref target="http://www.utopia.it/manipolazione0.htm">6 Bibbji mqabblin</ref> - Sit kritiku</item>
<item><ref target="http://dubitando.no.sapo.pt/qevconn.htm">Quattuor Evangeliorum Consonantia</ref> – Qbil bejn l-erba’ Evanġelji bil-Latin</item>
<item><ref target="https://www.jw.org/mt/librerija/bibbja/bi12/kotba/">Il-Bibbja Traduzzjoni tad-Dinja l-Ġdida</ref></item></list>
</text></body></html>