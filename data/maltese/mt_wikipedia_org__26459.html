<html><body><text id="wikipedia_mt_wikipedia_org__26459.html" ns="0" revid="265197" sourceurl="https://mt.wikipedia.org/wiki/Durmitor" title="Durmitor" type="wikipedia">Durmitor<figure><caption>Durmitor</caption></figure>
<p><hi rend="bold">Durmitor</hi> (biċ-Ċirilliku Serb: Дурмитор, ippronunzjat [durmǐtɔr] jew [dǔrmitɔr]) hija żona muntanjuża fil-Majjistral tal-<ref target="https://mt.wikipedia.org/wiki/Montenegro">Montenegro</ref>. Hija parti mill-<ref target="https://mt.wikipedia.org/wiki/Alpi_Dinariċi">Alpi Dinariċi</ref>. L-ogħla quċċata taż-żona, <ref target="https://mt.wikipedia.org/wiki/Bobotov_Kuk">Bobotov Kuk</ref>, hija għolja 2,523 metru.</p>
<p>Iż-żona muntanjuża hija kkonfinata mill-Kanjon tax-Xmara <ref target="https://mt.wikipedia.org/wiki/Tara">Tara</ref> fit-Tramuntana, mill-Kanjon tax-Xmara <ref target="https://mt.wikipedia.org/wiki/Piva">Piva</ref> fil-Punent, u mill-Kanjon tax-Xmara <ref target="https://mt.wikipedia.org/wiki/Komarnica">Komarnica</ref> fin-Nofsinhar. Fil-Lvant taż-żona muntanjuża ta’ Durmitor fiha pjanura għolja 1,500 metru, imsejħa <hi rend="italic">Jezerska površ</hi> (il-Pjanura tal-Lagi). Il-muntanja <ref target="https://mt.wikipedia.org/wiki/Sinjavina">Sinjavina</ref> tinsab fil-Lvant tal-pjanura ta’ <hi rend="italic">Jezerska površ.</hi> Iż-żona muntanjuża ta’ Durmitor tinsab l-iktar fil-muniċipalità ta’ <ref target="https://mt.wikipedia.org/wiki/Žabljak">Žabljak.</ref></p>
<p>Iż-żona muntanjuża ta’ Durmitor hija msejħa wkoll Park Nazzjonali ta’ Durmitor. Il-park nazzjonali ġie stabbilit fl-1952, u tniżżel fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1980.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Qċaċet
<figure><caption>Veduta mill-quċċata ta’ Bobotov Kuk</caption></figure>
<p>Iż-żona muntanjuża ta’ Durmitor fiha 48 quċċata li jaqbżu l-2,000 metru. L-ogħla qċaċet huma:</p>
<list type="unordered"><item>Bobotov Kuk, 2,522 metru</item>
<item>Bezimeni vrh (Quċċata Bla Isem), 2,487 metru</item>
<item>Šljeme, 2,455 metru</item>
<item>Istočni vrh Šljemena (Quċċata tal-Lvant ta’ Sljeme), 2,445 metru</item>
<item>Soa / Đevojka, 2,440 metru</item>
<item>Milošev Tok, 2,426 metru</item>
<item>Bandijerna, 2,409 metru</item>
<item>Rbatina, 2,401 metru</item>
<item>Lučin vrh, 2,396 metru</item>
<item>Prutaš, 2,393 metru</item>
<item>Minin Bogaz, 2,387 metru</item>
<item>Planinica, 2,330 metru</item>
<item>Kobilja Glava, 2,321 metru</item>
<item>Savin Kuk, 2,313 metru</item>
<item>Šupljika, 2,310 metru</item></list>
Lagi
<figure><caption>Veduta tal-Lag Iswed minn waħda mill-qċaċet</caption></figure>
<p>Iż-żona muntanjuża ta’ Durmitor fiha 18-il lag glaċjali, imxerrdin fuq l-art muntanjuża u fuq il-pjanura għolja ta’ <hi rend="italic">Jezerska Površ.</hi> Il-lagi jkomplu jżidu b’mod sinifikanti mas-sbuħija tal-muntanji, u ġew imlaqqma <hi rend="italic">Gorske Oči</hi>, jew “għajnejn il-muntanji”.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Il-lagi jisimhom:</p>

Isem
<figure></figure>
<p>Waħda mit-teoriji tal-isem <hi rend="italic">Durmitor</hi> hi li oriġina mil-lingwa Rumanza tal-Balkani-Vlach, u li jfisser “post fejn torqod” (simili għal “dormitorju”). Madwar l-Eks Jugoslavja kollha hemm muntanji msemmija b’mod simili, fosthom il-muntanja <ref target="https://mt.wikipedia.org/wiki/Visător">Visător</ref> (li tfisser “wieħed li joħlom”) u l-muntanja Aţipitor (li tfisser “wieħed li jorqod”).<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Madankollu, it-teorija l-oħra u l-iktar waħda probabbli, hi li l-isem ingħata miċ-Ċeltiċi u t-tifsira x’aktarx li hi “ilma mill-muntanja” jew “muntanja mxerrda”. Meta wieħed iqis it-tul ta’ żmien li ċ-Ċeltiċi tal-qedem qattgħu qrib dan il-post u x-xmara Tara, l-isimha għandu oriġini Ċeltika, huwa ferm possibbli li l-isem “Durmitor” għandu l-istess oriġini.</p>
Park Nazzjonali u Sit ta’ Wirt Dinji
<figure></figure>
<p>Il-Park Nazzjonali ta’ Durmitor, li nħoloq fl-1952, jinkludi ż-żona muntanjuża ta’ Durmitor, il-kanjons tax-xmajjar Tara, Sušica u Draga u l-parti l-għolja tal-pjanura tal-kanjon ta’ Komarnica. Il-park nazzjonali jkopri erja ta’ 390 kilometru kwadru. Huwa l-ikbar żona protetta fil-Montenegro, u ġie ddeżinjat bħala Sit ta’ Wirt Dinji tal-UNESCO fl-1980.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-kanjon tax-xmara Tara fil-Park Nazzjonali ta’ Durmitor huwa twil 80 kilometru u huwa fond 1,300 metru; b’hekk huwa l-iktar kanjon fond fl-<ref target="https://mt.wikipedia.org/wiki/Ewropa">Ewropa</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Il-valur universali straordinarju tas-sit ġie rrikonoxxut abbażi ta’ tliet kriterji tal-għażla tal-UNESCO: <hi rend="bold">il-kriterju (vii)</hi> “Post fejn iseħħu fenomeni naturali tal-għaġeb jew fejn hemm żoni ta’ ġmiel naturali u ta’ importanza estetika eċċezzjonali”; <hi rend="bold">il-kriterju (viii)</hi> “Eżempju straordinarju li jirrappreżenta stadji importanti tal-istorja tad-dinja, inkluż it-trapass tal-ħajja, il-proċessi ġeoloġiċi kontinwi sinifikanti fl-iżvilupp tat-tipi differenti ta’ art, jew il-karatteristiċi ġeomorfiċi jew fiżjografiċi sinifikanti”; u <hi rend="bold">l-kriterju (x)</hi> “Post fejn hemm l-iktar ħabitats naturali importanti u sinifikanti għall-konservazzjoni fil-post tad-diversità bijoloġika, inkluż fejn hemm speċijiet mhedda ta’ valur universali straordinarju mill-perspettiva tax-xjenza jew tal-konservazzjoni”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Turiżmu
<p>Durmitor hija ċ-ċentru tat-turiżmu tal-muntanji tal-Montenegro. Il-faċilitajiet turistiċi huma kkonċentrati madwar ir-raħal ta’ Žabljak. Fix-xitwa, l-attivitajiet ewlenin f’Durmitor huma l- iskijjar u s- snowboarding. Fis-sajf, l-attivitajiet jaqilbu għall-mixi, għat-tixbit u għat-turiżmu rikreattiv fil-muntanji. Fiż-żona jiġu pprattikati wkoll sports tal-ilma.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Waħda mill-iktar attrazzjonijiet prominenti ta’ Durmitor huma t-18-il lag glaċjali, u l-iktar wieħed magħruf minnhom huwa l-Lag Iswed.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
</text></body></html>