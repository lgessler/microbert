<html><body><text id="wikipedia_mt_wikipedia_org__7521.html" ns="0" revid="270987" sourceurl="https://mt.wikipedia.org/wiki/Turkija" title="Turkija" type="wikipedia">Turkija
<p>It-<hi rend="bold">Turkija</hi> (<ref target="https://mt.wikipedia.org/wiki/Lingwa_Torka">Tork</ref>:Türkiye), uffiċjalment ir-<hi rend="bold">Repubblika tat-Turkija</hi> ( <ref target="https://mt.wikipedia.org/wiki/Stampa:Tur-Türkiye_Cumhuriyeti.ogg"><hi rend="italic">Türkiye Cumhuriyeti</hi></ref>(<ref target="https://mt.wikipedia.org/wiki/Għajnuna:Medja">għajnuna</ref>·<ref target="https://mt.wikipedia.org/wiki/Stampa:Tur-Türkiye_Cumhuriyeti.ogg">info</ref>)), hi <ref target="https://mt.wikipedia.org/wiki/Lista_ta'_pajjiżi_transkontinentali">pajjiż transkontinentali</ref> li l-parti l-kbira tiegħu tinsab fl-<ref target="https://mt.wikipedia.org/wiki/Anatolja">Anatolja</ref> fl-<ref target="https://mt.wikipedia.org/wiki/Asja_tal-Punent">Asja tal-Punent</ref> u fit-<ref target="https://mt.wikipedia.org/wiki/Traċja_tal-Lvant">Traċja tal-Lvant</ref> fl-<ref target="https://mt.wikipedia.org/wiki/Ewropa_tal-Lbiċ">Ewropa tal-Lbiċ</ref>. It-Turkija hija mdawra minn tmien pajjiżi: il-<ref target="https://mt.wikipedia.org/wiki/Bulgarija">Bulgarija</ref> lejn il-majjistral; il-<ref target="https://mt.wikipedia.org/wiki/Greċja">Greċja</ref> lejn il-punent; il-<ref target="https://mt.wikipedia.org/wiki/Ġeorġja">Ġeorġja</ref> lejn il-grigal; l-<ref target="https://mt.wikipedia.org/wiki/Armenja">Armenja</ref>, l-<ref target="https://mt.wikipedia.org/wiki/Iran">Iran</ref> u l-<ref target="https://mt.wikipedia.org/wiki/Ażerbajġan">Ażerbajġan</ref> lejn il-lvant; u l-<ref target="https://mt.wikipedia.org/wiki/Iraq">Iraq</ref> u s-<ref target="https://mt.wikipedia.org/wiki/Sirja">Sirja</ref> lejn il-lbiċ. Il-<ref target="https://mt.wikipedia.org/wiki/Baħar_Mediterran">Baħar Mediterran</ref> jinsab fin-nofsinhar; il-<ref target="https://mt.wikipedia.org/wiki/Baħar_Eġew">Baħar Eġew</ref> lejn il-punent; u l-<ref target="https://mt.wikipedia.org/wiki/Baħar_l-Iswed">Baħar l-Iswed</ref> lejn it-tramuntana. Il-<ref target="https://mt.wikipedia.org/wiki/Baħar_ta'_Marmara">Baħar ta' Marmara</ref>, il-<ref target="https://mt.wikipedia.org/wiki/Bosforu">Bosforu</ref> u d-<ref target="https://mt.wikipedia.org/wiki/Dardanelli">Dardanelli</ref> (li flimkien jiffurmaw l-I<ref target="https://mt.wikipedia.org/wiki/Stretti_Torok">stretti Torok</ref>) jiddemarkaw il-konfini bejn Traċja u Anatolja; huma wkoll jisseparaw l-Ewropa u l-Asja.<ref target="https://mt.wikipedia.org/wiki/Il-Paġna_prinċipali#cite_note-NatlGeoAtlas-7">[7]</ref> Il-lokazzjoni tat-Turkija f'salib it-toroq tal-Ewropa u l-Asja tagħmilha pajjiż ta' importanza ġeostrateġika sinifikanti.<ref target="https://mt.wikipedia.org/wiki/Il-Paġna_prinċipali#cite_note-Atatürk-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-Ottoman_Turkey-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-Stratfor-10">[10]</ref></p>
Adeżjoni fl-Unjoni Ewropea
1999 - Status ta' kandidat tal-UE
<p>It-Turkija kisbet l-istatus ta' kandidat tal-UE wara l-laqgħa tal-Kunsill Ewropew li saret f'<ref target="https://mt.wikipedia.org/wiki/Ħelsinki">Ħelsinki</ref> f'Diċembru 1999.</p>
<p>Fil-laqgħa tiegħu fis-16 u s-17 ta' Diċembru 2004, il-Kunsill Ewropew iddeċieda li t-Turkija tissodisfa b'mod suffiċjenti l-kriterji biex jinfetħu n-<ref target="https://mt.wikipedia.org/wiki/Negozjati_tal-adeżjoni">negozjati tal-adeżjoni</ref>.</p>
Ottubru 2005 - bidu tan-negozjati tal-adeżjoni
<p>In-negozjati tal-adeżjoni tnedew f'Konferenza Intergovernattiva (KIG) fit-3 ta' Ottubru 2005. Dakinhar ukoll il-Kunsill qabel dwar qafas għan-negozjati mat-Turkija.</p>
<p>Issa nfetħu 16 minn 35 kapitolu, u wieħed minnhom ingħalaq proviżorjament.</p>
<p>Fit-18 ta' Frar 2008, il-Kunsill adotta s-Sħubija għall-Adeżjoni riveduta mat-Turkija.</p>
<p>L-aħħar laqgħa tal-Konferenza mat-Turkija dwar l-Adeżjoni fil-livell ministerjali saret fit-30 ta' Ġunju 2016. Il-konferenza fetħet negozjati dwar il-Kapitolu 33, dwar dispożizzjonijiet finanzjarji u baġitarji.</p>
<p>Waqt il-laqgħa tal-Kunsill Ewropew tad-19 ta' Ottubru 2017, il-mexxejja tal-UE kellhom dibattitu dwar ir-relazzjonijiet mat-Turkija. Waqt li tennew l-impenn sħiħ tagħhom ta' kooperazzjoni mat-Turkija dwar il-migrazzjoni, huma inkarigaw ukoll lill-Kummissjoni biex tirrifletti dwar jekk, fid-dawl tas-sitwazzjoni fil-pajjiż, għandhomx jitwaqqfu u jerġgħu jiġu orjentati l-fondi ta' qabel l-adeżjoni.</p>
<p>L-54 Kunsill ta' Assoċjazzjoni UE-Turkija sar fi <ref target="https://mt.wikipedia.org/wiki/Brussell">Brussell</ref> fil-15 ta' Marzu 2019. Huwa eżamina l-istat tar-relazzjonijiet bilaterali bejn l-UE u t-Turkija.</p>
Summits internazzjonali UE-Turkija
<p>Fid-29 ta' Novembru 2015, il-kapijiet ta' stat jew ta' gvern tal-UE kellhom laqgħa mat-Turkija. Il-laqgħa kienet pass importanti fl-iżvilupp tar-relazzjonijiet bejn l-UE u t-Turkija u fil-kontribut għall-ġestjoni tal-kriżi tal-migrazzjoni.
L-UE u t-Turkija qablu li jerġgħu jagħtu spinta lill-proċess ta' adeżjoni tat-Turkija mal-Unjoni Ewropea. Issaħħaħ id-djalogu f'livell għoli bejn iż-żewġ partijiet permezz ta' laqgħat aktar frekwenti u aktar strutturati.</p>
<p>Fis-7 ta' Marzu 2016, il-kapijiet ta' stat jew ta' gvern tal-UE kellhom laqgħa mat-Turkija biex isaħħu l-kooperazzjoni bejniethom fir-rigward tal-kriżi tal-migrazzjoni u tar-refuġjati.</p>
<p>Matul il-laqgħa ta' wara l-Kunsill Ewropew tas-17 u t-18 ta' Marzu 2016, il-mexxejja tal-UE u tat-Turkija qablu li jaċċelleraw it-twettiq tal-pjan direzzjonali għal-liberalizzazzjoni tal-viża, bil-ħsieb li jitneħħew ir-rekwiżiti tal-viża għaċ-ċittadini Torok sa mhux aktar tard mill-aħħar ta' Ġunju 2016, jekk ikunu ġew issodisfati l-punti kollha ta' riferiment. Huma reġgħu kkonfermaw l-impenn tagħhom li jagħtu spinta ġdida lill-proċess tal-adeżjoni kif stipulat fid-dikjarazzjoni konġunta tad-29 ta' Novembru 2015. Qablu, bħala l-pass li jmiss, li jiftħu l-kapitolu 33 matul il-Presidenza <ref target="https://mt.wikipedia.org/wiki/Netherlandiża">Netherlandiża</ref>.</p>
<p>Fis-26 ta' Marzu 2018 il-mexxejja tal-UE ospitaw lill-president Tork, Recep Tayyip Erdoğan fir-residenza Evksinograd ġewwa <ref target="https://mt.wikipedia.org/wiki/Varna">Varna</ref>, il-<ref target="https://mt.wikipedia.org/wiki/Bulgarija">Bulgarija</ref>. L-UE kienet irrappreżentata minn <ref target="https://mt.wikipedia.org/wiki/Donald_Tusk">Donald Tusk</ref>, il-President tal-<ref target="https://mt.wikipedia.org/wiki/Kunsill_Ewropew">Kunsill Ewropew</ref>, <ref target="https://mt.wikipedia.org/wiki/Jean-Claude_Juncker">Jean-Claude Juncker</ref>, il-President tal-Kummissjoni Ewropea u <ref target="https://mt.wikipedia.org/wiki/Boyko_Borissov">Boyko Borissov</ref>, il-Prim Ministru tal-Bulgarija.</p>
<p>Il-mexxejja kellhom diskussjoni estensiva fuq ir-relazzjonijiet bejn l-UE u t-Turkija u t-triq 'il quddiem. Aktar speċifikament, huma ddiskutew:</p>
<list type="unordered"><item>il-kooperazzjoni fuq il-ġestjoni tal-flussi tal-<ref target="https://mt.wikipedia.org/wiki/Migrazzjoni">migrazzjoni</ref></item>
<item>l-interess komuni fil-ġlieda kontra t-<ref target="https://mt.wikipedia.org/wiki/Terroriżmu">terroriżmu</ref></item>
<item>l-<ref target="https://mt.wikipedia.org/wiki/Istat_tad-dritt">istat tad-dritt</ref> fit-Turkija</item>
<item>L-aħħar azzjonijiet tat-Turkija fil-Lvant tal-<ref target="https://mt.wikipedia.org/wiki/Mediterran">Mediterran</ref> u l-<ref target="https://mt.wikipedia.org/wiki/Baħar_Eġew">Baħar Eġew</ref></item>
<item>L-involviment tat-Turkija fis-<ref target="https://mt.wikipedia.org/wiki/Sirja">Sirja</ref></item></list>
Sitwazzjoni attwali
<p>Fid-9 ta' Marzu 2020, il-Presidenti <ref target="https://mt.wikipedia.org/wiki/Charles_Michel">Charles Michel</ref> u <ref target="https://mt.wikipedia.org/wiki/Ursula_von_der_Leyen">Ursula von der Leyen</ref> iltaqgħu mal-President <ref target="https://mt.wikipedia.org/wiki/Recep_Tayyip_Erdoğan">Recep Tayyip Erdoğan</ref> fi <ref target="https://mt.wikipedia.org/wiki/Brussell">Brussell</ref>. Il-mexxejja ddiskutew ir-relazzjonijiet bilaterali, l-implimentazzjoni tad-dikjarazzjoni UE-Turkija dwar il-migrazzjoni, is-sigurtà u l-istabbiltà fir-reġjun u l-kriżi fis-<ref target="https://mt.wikipedia.org/wiki/Sirja">Sirja</ref>.</p>
<p>Il-laqgħa saret wara ż-żjara tal-President Michel f'<ref target="https://mt.wikipedia.org/wiki/Ankara">Ankara</ref> fl-4 ta' Marzu 2020.</p>
<p>Fit-18 ta' Ġunju 2019 il-Kunsill Affarijiet Ġenerali adotta konklużjonijiet dwar it-tkabbir u l-proċess ta' stabbilizzazzjoni u ta' assoċjazzjoni, li jkopru t-Turkija. Fl-20 ta' Ġunju 2019 il-Kunsill Ewropew approva l-konklużjonijiet.</p>


Ħoloq esterni
<list type="unordered"><item><ref target="https://www.consilium.europa.eu/mt/policies/enlargement/turkey/">Turkija</ref>, <hi rend="italic">Kunsill tal-Unjoni Ewropea</hi></item></list>
</text></body></html>