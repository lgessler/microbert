<html><body><text id="wikipedia_mt_wikipedia_org__1528.html" ns="0" revid="272007" sourceurl="https://mt.wikipedia.org/wiki/Herbert_Ganado" title="Herbert Ganado" type="wikipedia">Herbert Ganado
<p><hi rend="bold">Herbert Ganado</hi> (<ref target="https://mt.wikipedia.org/wiki/Furjana">Furjana</ref>, <ref target="https://mt.wikipedia.org/wiki/7_ta'_April">7 ta' April</ref> <ref target="https://mt.wikipedia.org/wiki/1906">1906</ref> - <ref target="https://mt.wikipedia.org/wiki/5_ta'_April">5 ta' April</ref> <ref target="https://mt.wikipedia.org/wiki/1975">1975</ref>) avukat, president tal-Azzjoni Kattolika, editur, politiku u kittieb.</p>
<p>Hu twieled fis-<ref target="https://mt.wikipedia.org/wiki/Subborg">subborg</ref> tal-<ref target="https://mt.wikipedia.org/wiki/Furjana">Furjana</ref> fis-7 ta' April, tal-1906. Isem Ganado jintrabat ma' ħafna ħidma sfuża favur Malta u l-Maltin. Hemm diversi sferi pubbliċi fejn Ganado nħass fis-seklu għoxrin; aktarx li l-iktar tnejn huma l-<ref target="https://mt.wikipedia.org/wiki/Ġurnaliżmu">ġurnaliżmu</ref> u l-<ref target="https://mt.wikipedia.org/wiki/Politika">politika</ref>. It-tnejn li huma kienu jistrieħu fuq dak li hu essenzjali biex jiftiehem il-karattru ta' Herbert u biex fuq kollox tkun apprezzata l-ħidma tiegħu: il-konvinzjonijiet reliġjużi tiegħu li hu ma kien jibdilhom ma' xejn. Jekk tneżża' lil Ganado mit-twemmin tkun tlift kollox u l-kwadru jittappan. Ħajtu hija katina sħiħa ta' episodji fejn hu niżel jikkumbatti bl-enerġija tiegħu lil min deher li ried jeqred ir-reliġjon li ġab <ref target="https://mt.wikipedia.org/wiki/Pawlu_ta'_Tarsu">Pawlu ta' Tarsu</ref> fis-sena sittin wara Kristu. Dawn il-konvinzjonijiet ġabuh biex jaħdem id f'id mal-<ref target="https://mt.wikipedia.org/wiki/Arċisqof_Mikiel_Gonzi">Arċisqof Mikiel Gonzi</ref>. Ganado kien sar l-alleat tiegħu f'kull sens. Kellu qima lejh u ħadem għalih kemm fl-istampa kif ukoll fil-politika. Il-ġurnaliżmu u l-politika tawh l-ispazju perfett fejn jikkumbatti għall-prinċipji tiegħu.</p>
<p>Ganado studja l-Liċeo u l-Università ta' Malta. Illawrja bħala avukat fl-1931. Bħala student kien President tal-Kunsill Studenti Universitarji. Bejn l-<ref target="https://mt.wikipedia.org/wiki/1936">1936</ref> u l-<ref target="https://mt.wikipedia.org/wiki/1940">1940</ref> kien President ta' l-<ref target="https://mt.wikipedia.org/wiki/Azzjoni_Kattolika">Azzjoni Kattolika</ref>.  Din l-għaqda offrietlu spazju fejn jimmilita għall-<ref target="https://mt.wikipedia.org/wiki/Kristjaneżmu">Kristjaneżmu</ref>.  Sforz il-biża' li kellu li r-reliġjon għad tispiċċa minn Malta mbarka ruħu fl-istampa billi beda jeditja <ref target="https://mt.wikipedia.org/wiki/Leħen_is-Sewwa">Leħen is-Sewwa</ref> u wara l-eżilju krudil fl-<ref target="https://mt.wikipedia.org/wiki/Uganda">Uganda</ref> daħal fil-politika.  Fil-<hi rend="italic">Leħen is-Sewwa</hi>, fi żmien il-<ref target="https://mt.wikipedia.org/wiki/Gwerra_ċivili_Spanjola">gwerra ċivili Spanjola</ref>, Ganado kiteb artikli favur id-dittatur <ref target="https://mt.wikipedia.org/wiki/Franco">Franco</ref>. L-iktar artiklu kontroversjali tiegħu fuq il-waqgħa ta' <ref target="https://mt.wikipedia.org/wiki/Madrid">Madrid</ref> bit-titlu <hi rend="italic">Dħalna Madrid</hi>, kif ukoll is-simpatija tiegħu lejn l-Italja <ref target="https://mt.wikipedia.org/wiki/Faxxiżmu">Faxxista</ref>, wasslu sabiex fl-1940 jiġi internat u fl-1942, eżiljat lejn l-<ref target="https://mt.wikipedia.org/wiki/Uganda">Uganda</ref>. L-artiklu għen immens biex il-miżien jimxi favur l-internament.   Hu nnifsu kien stqarr li kien privileġġ għalih li jbati għal-Leħen.  Il-fażi tiegħu bħala editur kien żmien eċitanti.  Ganado l-editur ma dabbar l-ebda libel u fuq kollox kellu viżjoni miftuħa.  Kien jinteressah x'inhu jiġri lilhinn mis-swar.</p>
<p>L-istorja ta' l-Internament hija waħda mill-ikreh faċċati tas-seklu għoxrin fejn grupp ta' Maltin inkluż Dr. Ganado ġew ittrattati mill-Ingliżi daqs li kieku kienu kriminali. Dawn ġew internati mill-Ingliżi mingħajr ġuri jew sentenza tal-qrati, azzjoni li ħafna jarawha bħala ironika meta wieħed jikkunsidra li l-Ingilterra kienet meqjusa bħala l-omm tal-parlamenti. Dawn is-suppost kriminali Maltin ma kienu xejn għajr nies entużjasti, wħud minnhom anki ffissati fil-kultura Taljana.</p>
<p>Ganado kiteb li fl-Uganda kienu sabu ruħhom “f'wieħed minn dawk il-kampijiet tal-priġunieri li naraw fil-films.”  Ganado ħa miegħu l-Uganda numru ta' kotba fosthom l-Oxford Book of English Verse u d-Divina Commedia ta' <ref target="https://mt.wikipedia.org/wiki/Dante_Alighieri">Dante Alighieri</ref>. Ganado irnexxielu jirbaħ it-trawma tal-kamp u kif jgħid hu stess hu flimkien ma' oħrajn kienu ddeċidew li “ma nintelqux u nsibu rkaptu tal-post.” </p>
<p>Fl-<ref target="https://mt.wikipedia.org/wiki/1945">1945</ref> ġie lura mill-Uganda u ntefa' b'ruħu u ġismu fil-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref>. Id-deċiżjoni li jipparteċipa fil-politika b'mod attiv u fl-ewwel persuna trid tkun studjata fid-dawl tal-fatt li l-Knisja fis-snin ħamsin kienet qed tibża' mill-effetti li seta' jkollha l-Integration fuq ir-reliġjon u ftit wara minħabba l-paniku li laqat il-gżira li <ref target="https://mt.wikipedia.org/wiki/Dom_Mintoff">Dom Mintoff</ref> kien ser idaħħal il-<ref target="https://mt.wikipedia.org/wiki/Kommuniżmu">Kommuniżmu</ref>. </p>
<p>Tant  hu hekk li Ganado jagħmilha ċara li fl-1958 telaq lill-partit ta' <ref target="https://mt.wikipedia.org/wiki/Nerik_Mizzi">Nerik Mizzi</ref> u <ref target="https://mt.wikipedia.org/wiki/Ugo_Mifsud">Ugo Mifsud</ref> li dil-ħabta kien immexxi minn <ref target="https://mt.wikipedia.org/wiki/Giorgo_Borg_Olivier">Giorgo Borg Olivier</ref>  fuq żewġ punti ewlenin: il-P.N. ma kienx qed jiġġieled biżżejjed lil Mintoff u għax il-P.N. kien imexxi minn dittatur.  Nies midħla tal-P.N. jsostnu wkoll li Ganado kellu ambizzjonijiet li jsir il-mexxej hu tal-P.N. flok Borg Olivier. Ganado kien ukoll kontra l-<ref target="https://mt.wikipedia.org/wiki/Integrazzjoni">integrazzjoni</ref> u <ref target="https://mt.wikipedia.org/wiki/Jum_l-Indipendenza_(Malta)">l-indipendenza</ref>. Ganado kien avangardist fi ħsiebu.  Kien jitkellem dwar l-Ewropa u lil Malta riedha hemm. </p>
<p>F'April ta' l-<ref target="https://mt.wikipedia.org/wiki/1958">1958</ref>, Ganado kellu laqgħa ma' <ref target="https://mt.wikipedia.org/wiki/Patri_Feliċjan_Bilocca">Patri Feliċjan Bilocca</ref>, patri <ref target="https://mt.wikipedia.org/wiki/Kapuċċin">Kapuċċin</ref> li kien awtortita' fis-<ref target="https://mt.wikipedia.org/wiki/Soċjoloġija">Soċjoloġija</ref>,  li fiha Bilocca kien insista kemm felaħ li Malta teħtieġ it-tielet partit li jkun kapaċi jostakola lill-Mintuffjani. U Bilocca kien wegħdu li lest li jgħinu f'każ li jkun bi ħsiebu jagħmel il-pass. Fit-twaqqif tal-partit tiegħu, Ganado kellu taħdidiet ukoll ma' <ref target="https://mt.wikipedia.org/wiki/Monsinjur_Mikiel_Azzopardi">Monsinjur Mikiel Azzopardi</ref> li hu magħruf mal-poplu Malti l-iżjed għat-twaqqif tad-<ref target="https://mt.wikipedia.org/wiki/Dar_tal-Providenza">Dar tal-Providenza</ref>. Konnessjoni bejn it-tnejn tista' tkun spjegata anki mill-fatt li t-tnejn li huma kienu attivi fl-Azzjoni Kattolika.   Hekk twieled il-<ref target="https://mt.wikipedia.org/wiki/Partit_Demokratiku_Nazzjonalista_(Malta)">Partit Demokratiku Nazzjonalista</ref>, li ma kien xejn għajr satellita tal-Kurja.  Il-partit twaqqaf fl-<ref target="https://mt.wikipedia.org/wiki/1962">1962</ref> - is-sena li fiha l-Gvern Ingliż reġa' ta l-jedd lill-Maltin li jieħdu sehem f' elezzjonijiet politiċi wara  sospensjonijiet ta' erba' snin. Li hu interessanti li dawn id-dettalji huma nieqsa għal kollox mill-kitbiet ta' Ganado imma huma rreġistrati fid-djarji ta' Bilocca.</p>
<p>Ganado kkontesta żewġ elezzjonijiet; dik ta' l-<ref target="https://mt.wikipedia.org/wiki/1962">1962</ref> u ta' l-<ref target="https://mt.wikipedia.org/wiki/1966">1966</ref>.  L-ewwel waħda saret meta l-ġlieda politiko reliġjuża tas-snin sittin kienet għadha fl-aqwa tagħha.   U f'dik l-ewforija l-partiti ż-żgħar kollha marru mhux ħażin u l-mexxeja tagħhom kollha telgħu inkluż l-Avukat Ganado.  Il-ħarsien tar-reliġjon kienet fuq l-aġenda tagħhom lkoll.  Element li seta' għen lil Ganado kien il-fatt li hu kellu appoġġ mhux ħażin ta' diversi qassisin, patrijiet u sorijiet.  Diversi qassisin kienu wkoll imsieħba fil-partit.</p>
<p>Ganado fl-1962 kiseb erba' siġġijiet.  Hu nnifsu tela' minn żewġ distretti.   Imma ma għaddiex mill-eżami elettorali ta' l-1966.  Li hu ironiku hu li f'dik il-kampanja elettorali kien sostna li l-P.N. ma kienx ser ikun f'kundizzjoni li jmexxi gvern waħdu.  Il-profezija altru li ma seħħitx għax Ganado nnifsu baqa' l-art u dan kien ifisser li l-partit tiegħu sfuma.</p>
<p>Kulma kiseb il-Partit Demokratiku Nazzjonalista fl-1966 kien 1.2% ta' l-elettorat waqt li erba' snin qabel kien ħa warajh 9.3% ta' l-elettorat.  Il-P.N. fl-1966 kien kiseb sitt siġġijiet iktar mill-Partit Laburista u dan jerġa' jikkonferma kemm Ganado kien żbaljat fil-previżjonijiet tiegħu.</p>
<p>Darba li Ganado kisirha mal-P.N. kien sar ħabib kbir ta' <ref target="https://mt.wikipedia.org/wiki/Mabel_Strickland">Mabel Strickland</ref> li wkoll kienet tara lil Dom Mintoff bħala l-għerq tal-problemi ta' Malta.  Milli jidher tant kienet tirrispettah lil Ganado, li Victor Griffiths, Professur tal-Mediċina, jsostni li f'okkażjoni minnhom jiftakar lil Mabel “introduċiet lil Herbert Ganado ma' politiċi għolja sew Ingliżi u Ammiralli ... dan il-bniedem ħa jkun il-Prim Ministru ta' Malta li jmiss.”  Il-profezija tagħha imma baqgħet ma seħħitx.</p>
<p>L-ikbar rigal ta' Ganado lil Maltin ħutu hu l-awtobiografija tiegħu <hi rend="italic">Rajt Malta Tinbidel</hi> - magħmula minn erba' volumi - li fiha tkellem dwar il-familja tiegħu, dwar artu u dwaru nnifsu.  Tkellem b'mod dettaljat dwar sehmu fil-politika.  Fid-daħla tat-tielet volum kiteb li “nistħajjel li jiena kont l-ewwel wieħed li kelli l-kuraġġ jew il-wiċċ tost, kif tgħidli marti, li nikteb ħajti kollha bl-istorja intima tagħha.” Din l-awtobijografija hija wkoll fonti importanti ta' l-i<ref target="https://mt.wikipedia.org/wiki/Storja_soċjali">storja soċjali</ref> Maltija mill-1900 sa l-1969.  Wara mewtu ġew ippubblikati <hi rend="italic">Jien Inħobb Nitkellem Magħkom</hi> (ġabra ta' artikli li huwa kiteb matul is-snin fil-<hi rend="italic">Leħen is-Sewwa</hi>). Herbert Ganado huwa wkoll iz-ziju ta' l-awtriċi kontemporanea <ref target="https://mt.wikipedia.org/wiki/Maria_Grech_Ganado">Maria Grech Ganado</ref>. </p>
Referenzi
<list type="unordered"><item>Carmel Farrugia, Polluted Politics 1933-1942, Background to the Deportations of Maltese Nationals in 1942 (Midsea Books Ltd: 1995).</item>
<item>Henry Frendo, Maltese Journalism 1838-1992: An Historical Overview, (Malta Press Cllub: 1992).</item>
<item>Herbert Ganado, Rajt Malta Tinbidel, 4 Volumi(1977).</item>
<item>Sergio Grech, Patri Feliċjan Bilocca, (Outlook Coop, 2004).</item>
<item>Remiġ Sacco, L-Elezzjonijiet f'Malta (KKM: 1981).</item>
<item>Nota: Il-Professur Griffiths ta dak il-kumment lill-Sergio Grech, li kien kiteb artiklu dwar Herbert Ganado.</item></list>
</text></body></html>