<html><body><text id="wikipedia_mt_wikipedia_org__3066.html" ns="0" revid="243707" sourceurl="https://mt.wikipedia.org/wiki/Gwerra_Anglo-%C5%BBan%C5%BCibarjana" title="Gwerra Anglo-Żanżibarjana" type="wikipedia">Gwerra Anglo-Żanżibarjana
<p>Il-<hi rend="bold">Gwerra Anglo-Żanżibarjana</hi> kienet miġġielda bejn ir-<ref target="https://mt.wikipedia.org/wiki/Renju_Unit">renju Unit</ref> u <ref target="https://mt.wikipedia.org/wiki/Żanżibar">Żanżibar</ref> fis-<ref target="https://mt.wikipedia.org/wiki/27_t'Awwissu">27 t'Awwissu</ref> <ref target="https://mt.wikipedia.org/wiki/1896">1896</ref>. B'ħin kumplessiv ta' 45 minuta biss, din il-gwerra għandha r-rikordju tal-iqsar <ref target="https://mt.wikipedia.org/wiki/Gwerra">gwerra</ref> fl-istorja.</p>
<p>Il-gwerra faqqgħet wara li s-<ref target="https://mt.wikipedia.org/wiki/Sultan_ta'_Żanżibar">Sultan</ref> <ref target="https://mt.wikipedia.org/wiki/Hamad_bin_Thuwaini_ta'_Żanżibar">Hamad bin Thuwaini</ref>, li bil-qalb kollha kien qiegħed jikkoopera mal-amministrazzjoni kolonjali tal-Brittanja, miet fil-<ref target="https://mt.wikipedia.org/wiki/25_t'Awwissu">25 t'Awwissu</ref>, u n-neptui tiegħu, <ref target="https://mt.wikipedia.org/wiki/Khalid_bin_Barghash_ta'_Żanżibar">Khalid bin Bargash</ref>, ħataf il-poter b'<ref target="https://mt.wikipedia.org/wiki/Kolp_ta'_stat">kolp ta' stat</ref>. Il-Britanniċi kienu jappoġġjaw kandidat ieħor, <ref target="https://mt.wikipedia.org/wiki/Hamud_bin_Muhammed_ta'_Żanżibar">Hamud bin Muhammed</ref>, għax kienu jemmnu li setgħu jaħdmu u jmorru tajjeb miegħu, u b'hekk taw <ref target="https://mt.wikipedia.org/wiki/Ultimatum">ultimatum</ref> lil Bargash biex jabdika. Bargash irrifjuta u minflok għaqqad armata ta' madwar 2,800 ruħ flimkien mal-jott armat tas-Sultan, l-<ref target="https://mt.wikipedia.org/wiki/HHS_Glasgow">H.H.S. <hi rend="italic">Glasgow</hi></ref> li kien ankrat fil-port. Filwaqt li t-truppo ta' Bargash bdew jiffortifikaw il-palazz, il-<ref target="https://mt.wikipedia.org/wiki/Marina_Rjali">Marina Rjali</ref> ġabret ħames vapuri tal-gwerra fil-port qudddiem il-palazz (tliet krużers moderni, l-<ref target="https://mt.wikipedia.org/wiki/Edgar_class_cruiser">Edgar class</ref> <ref target="https://mt.wikipedia.org/wiki/Krużer_armat">krużer armat</ref> <ref target="https://mt.wikipedia.org/wiki/HMS_St_George">HMS <hi rend="italic">St George</hi></ref>, il-<ref target="https://mt.wikipedia.org/wiki/Pearl_class_cruiser">Pearl class</ref> <ref target="https://mt.wikipedia.org/wiki/Krużer_protett">krużer protett</ref> <ref target="https://mt.wikipedia.org/wiki/HMS_Philomel">HMS <hi rend="italic">Philomel</hi></ref>, l-<ref target="https://mt.wikipedia.org/wiki/Archer_class_cruiser">Archer class cruiser</ref> <ref target="https://mt.wikipedia.org/wiki/HMS_Racoon">HMS <hi rend="italic">Racoon</hi></ref>, u żewġ <ref target="https://mt.wikipedia.org/wiki/Gunboat">gunboats</ref> <ref target="https://mt.wikipedia.org/wiki/HMS_Thrush">HMS <hi rend="italic">Thrush</hi></ref>; <ref target="https://mt.wikipedia.org/wiki/HMS_Sparrow">HMS <hi rend="italic">Sparrow</hi></ref>). Il-Britanniċi wkoll kellhom gruppi ta' <ref target="https://mt.wikipedia.org/wiki/Marini_Rjali">Marini Rjali</ref> biex jagħtu s-support lill-armata regolari "lealista" ta' Żanżibar, li kienet tammonta għal 900 ruħ f' żewġ <ref target="https://mt.wikipedia.org/wiki/Battaljun">battaljuni</ref> mmexxija mill-Ġeneral Lloyd Mathews, li għamel żmien bħala <ref target="https://mt.wikipedia.org/wiki/Logutenen">logutenen</ref> tal-<ref target="https://mt.wikipedia.org/wiki/Marina_Rjali">Marina Rjali</ref>.</p>
<p>Allavolja s-Sultan fl-aħħar, iddeċieda li jinneggoza l-paċi permezz tar-rappreżentant tal-<ref target="https://mt.wikipedia.org/wiki/Stati_Uniti">Istati Uniti</ref> li kien hemm fuq il-gżira, il-vapuri tal-Marina Rjali fetħu n-nar fuq il-palazz fid-9 ta' filgħodu tas-<ref target="https://mt.wikipedia.org/wiki/27_t'Awwissu">27 t'Awwissu</ref>, hekk kif għalaq l-ultimatum. Il-<hi rend="italic">Glasgow</hi> ġie mgħarraq fi ftit ħin, u l-palazz waqa'. Kif ra hekk, Bargash irtira malajr lejn il-konsulat <ref target="https://mt.wikipedia.org/wiki/Imperu_Ġermaniż">Ġermaniż</ref> fejn ingħata <ref target="https://mt.wikipedia.org/wiki/Asylum">asylum</ref>. Il-bumbardament waqaf wara 45 minuta.</p>
<p>Il-Britanniċi ordnaw lill-Ġemaniżi biex jagħtuhom jeħilsu lis-sultan tagħhom, iżda dan irnexxielu jaħrab bil-baħar fit-<ref target="https://mt.wikipedia.org/wiki/2_t'Ottubru">2 t'Ottubru</ref>. Huwa baqa' jgħix f'eżilju f'<ref target="https://mt.wikipedia.org/wiki/Dar_es_Salaam">Dar es Salaam</ref> sakemm inqabad mill-Britanniċi fl-1916. Wara ngħata l-permess biex jgħix f'<ref target="https://mt.wikipedia.org/wiki/Mombasa">Mombasa</ref>, fejn eventwalment miet fl-1925.</p>
Ara wkoll
<list type="unordered"><item><ref target="https://mt.wikipedia.org/wiki/Il-Gwerra_tat-Tliet_Mija_u_Ħamsa_u_Tletin_Sena">Il-Gwerra tat-Tliet Mija u Ħamsa u Tletin Sena</ref>: probabbilment l-itwal gwerra fl-istorja.</item></list>
Ħoloq esterni
<list type="unordered"><item><ref target="http://home.globalfrontiers.com/Zanzibar/Zanzibar_Courage.htm">Artiklu tal-Global Frontiers dwar il-gwerra</ref></item>
<item><ref target="http://www.guinnessworldrecords.com/content_pages/record.asp?recordid=46235">L-entrata fil-Guinness Book of Records</ref></item></list>
</text></body></html>