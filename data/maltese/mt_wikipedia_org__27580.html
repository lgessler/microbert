<html><body><text id="wikipedia_mt_wikipedia_org__27580.html" ns="0" revid="273282" sourceurl="https://mt.wikipedia.org/wiki/Giampiero_Galeazzi" title="Giampiero Galeazzi" type="wikipedia">Giampiero Galeazzi
<p><hi rend="bold">Giampiero Galeazzi</hi> (isem sħiħ: <hi rend="bold">Gian Piero Daniele Galeazzi</hi>; twieled f'<ref target="https://mt.wikipedia.org/wiki/Ruma">Ruma</ref> fit-18 ta' Mejju 1946 – miet f'Ruma fit-12 ta' Novembru 2021)<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> kien <ref target="https://mt.wikipedia.org/wiki/Ġurnalist">ġurnalist</ref> u kummentatur sportiv, preżentatur televiżiv u qaddief sportiv <ref target="https://mt.wikipedia.org/wiki/Taljan">Taljan</ref>.</p>
Bijografija
Oriġini u edukazzjoni
<p>L-oriġini tiegħu min-naħa ta' missieru hija mill-<ref target="https://mt.wikipedia.org/wiki/Piemonte">Piemonte</ref> (iktar speċifikament mill-provinċja ta' <ref target="https://mt.wikipedia.org/wiki/Novara">Novara</ref>). Huwa ggradwa fl-ekonomija b'teżi dwar l-istatistika<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u suċċessivament ħadem għal ftit xhur fil-qasam tal-marketing u tar-reklamar tal-FIAT f'<ref target="https://mt.wikipedia.org/wiki/Torino">Torino</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Karriera sportiva
<p>Huwa twieled f'Ruma f'familja ta' sportivi. Missieru kien qaddief sportiv twil 192 cm<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> u kien rebaħ fil-Kampjonati Ewropej fl-1932. Giampiero Galeazzi kienu ukoll qaddief sportiv professjonist u rebaħ fil-Kampjonat Taljan tal-qaddiefa individwali fl-1967, li rebbħu medalja tal-bronż għall-merti atletiċi, u fl-1968 rebaħ fil-Kampjonat Taljan tal-qaddiefa f'koppja flimkien ma' <ref target="https://mt.wikipedia.org/wiki/Giuliano_Spingardi">Giuliano Spingardi</ref>. Fl-istess sena ħa sehem fis-selezzjonijiet għal-<ref target="https://mt.wikipedia.org/wiki/Logħob_Olimpiku">Logħob Olimpiku</ref> tal-1968 fil-<ref target="https://mt.wikipedia.org/wiki/Belt_tal-Messiku">Belt tal-Messiku</ref>, il-<ref target="https://mt.wikipedia.org/wiki/Messiku">Messiku</ref>.</p>
Karriera ġurnalistika u televiżiva
<p>Qabel ma abbanduna għalkollox il-karriera sportiva tiegħu, ġie mqabbad mir-RAI bħala ġurnalist sportiv tar-radju bis-saħħa ta' <ref target="https://mt.wikipedia.org/wiki/Gilberto_Evangelisti">Gilberto Evangelisti</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Minnufih intbagħat bħala mibgħut ġurnalistiku fil-Logħob Olimpiku tal-1972 li saru f'<ref target="https://mt.wikipedia.org/wiki/Munich">Munich</ref>, il-<ref target="https://mt.wikipedia.org/wiki/Ġermanja">Ġermanja</ref>. Minħabba intopp mhux previst li nqala' lil <ref target="https://mt.wikipedia.org/wiki/Mirko_Petternella">Mirko Petternella</ref>, li kien imblokkat fil-binja tal-fencing, Galeazzi ħadem għall-ewwel darba bħala kummentatur sportiv fuq ir-radju fil-qasam sportiv tiegħu, il-qdif.</p>
<p>Bil-wasla ta' <ref target="https://mt.wikipedia.org/wiki/Emilio_Rossi">Emilio Rossi</ref> bħala direttur tal-aħbarijiet tat-TG1 fuq l-istazzjon Rai Uno, fuq parir ta' <ref target="https://mt.wikipedia.org/wiki/Tito_Stagno">Tito Stagno</ref>, beda jaħdem fit-televiżjoni u minbarra xi ftit drabi meta mexxa l-aħbarijiet tal-ewwel stazzjon, l-ewwel programmi sportivi li ħadem fihom kienu <hi rend="italic">Domenica Sportiva</hi> mmexxi minn <ref target="https://mt.wikipedia.org/wiki/Paolo_Frajese">Paolo Frajese</ref> fl-1976 u bħala kuratur ta' <hi rend="italic">Mercoledì Sport</hi>. Minnufih ġie mqabbad bħala kummentatur televiżiv tat-<ref target="https://mt.wikipedia.org/wiki/Tennis">tennis</ref>, fejn kien jalterna ma' <ref target="https://mt.wikipedia.org/wiki/Guido_Oddo">Guido Oddo</ref> sakemm irtira fl-1984, u bħala kummentatur televiż tal-qdif, fejn segwa l-kompetizzjonijiet prinċipali, fosthom sitt edizzjonijiet tal-Logħob Olimpiku sal-logħob organizzati f'<ref target="https://mt.wikipedia.org/wiki/Ateni">Ateni</ref>, il-<ref target="https://mt.wikipedia.org/wiki/Greċja">Ġreċja</ref>, fl-2004. Mill-2008, fil-<ref target="https://mt.wikipedia.org/wiki/Logħob_Olimpiku_tas-sajf_2008">Logħob Olimpiku li sar f'Beijing</ref>, iċ-<ref target="https://mt.wikipedia.org/wiki/Ċina">Ċina</ref>, ġie sostitwit minn <ref target="https://mt.wikipedia.org/wiki/Marco_Lollobrigida">Marco Lollobrigida</ref>. Fis-snin 80 tas-seklu 20, kien mibgħut u kummentatur sportiv tal-programm televiżiv <hi rend="italic">Domenica Sportiva</hi> fil-logħbiet ewlenin tal-kampjonat tal-<ref target="https://mt.wikipedia.org/wiki/Futbol">futbol</ref> Taljan tas-<ref target="https://mt.wikipedia.org/wiki/Serie_A">Serie A</ref>.</p>
<p>Fl-1986 wettaq wieħed mill-ftit servizzi ġurnalistiċi mhux sportivi: kien mibgħut sportiv tar-RAI fil-konfront bejn <ref target="https://mt.wikipedia.org/wiki/Mikhail_Gorbachev">Gorbačëv</ref> u <ref target="https://mt.wikipedia.org/wiki/Ronald_Reagan">Reagan</ref> f'<ref target="https://mt.wikipedia.org/wiki/Rejkjavik">Reykjavik</ref>, l-<ref target="https://mt.wikipedia.org/wiki/Iżlanda">Iżlanda</ref>, ladarba kien jinsab hemmhekk għal-logħba tat-<ref target="https://mt.wikipedia.org/wiki/UEFA_Champions_League">Tazza taċ-Ċampjins</ref> bejn Valur u l-<ref target="https://mt.wikipedia.org/wiki/Juventus_Football_Club">Juventus</ref>. Mill-1992 sal-1997 ħa sehem fir-rubriki sportivi ta' <hi rend="italic">Cambio di campo</hi>, <hi rend="italic">Solo per i Finali</hi> u <hi rend="italic">90º minuto</hi>. F'dan il-programm tal-aħħar wera l-lat komiku tiegħu għall-ewwel darba. Mill-1997 sal-1999 ippreżenta <hi rend="italic">90º minuto</hi> fl-istudjo ta' <hi rend="italic">Domenica in</hi>.</p>
<figure><caption>Giampiero Galeazzi (l-iktar wieħed fuq ix-xellug) f'festa tal-Milied fl-2001</caption></figure>
<p>Fl-1996 <ref target="https://mt.wikipedia.org/wiki/Pippo_Baudo">Pippo Baudo</ref> riedu jkun preżenti fis-46 edizzjoni tal-Festival ta' Sanremo. Fl-istess sena kien doppjatur ta' Mr. Swackhammer, l-antagonista prinċipali tal-film <hi rend="italic">Space Jam</hi>. It-telekronaka u l-kummenti tiegħu fl-okkażjoni tar-rebħ tal-medalji tad-deheb fil-qdif min-naħa ta' <ref target="https://mt.wikipedia.org/wiki/Giuseppe_Abbagnale">Giuseppe</ref> u <ref target="https://mt.wikipedia.org/wiki/Carmine_Abbagnale">Carmine Abbagnale</ref> fil-Logħob Olimpiku tal-1988 li sar f'<ref target="https://mt.wikipedia.org/wiki/Seoul">Seoul</ref>, il-<ref target="https://mt.wikipedia.org/wiki/Korea_t'Isfel">Korea t'Isfel</ref>, u fir-rebħ tal-medalja tad-deheb min-naħa ta' <ref target="https://mt.wikipedia.org/wiki/Antonio_Rossi">Antonio Rossi</ref> u <ref target="https://mt.wikipedia.org/wiki/Beniamino_Bonomi">Beniamino Bonomi</ref> fil-Logħob Olimpiku tas-sena 2000 li sar f'<ref target="https://mt.wikipedia.org/wiki/Sydney">Sydney</ref>, l-<ref target="https://mt.wikipedia.org/wiki/Awstralja">Awstralja</ref>, ikkaratterizzati minn entużjażmu kbir. Fis-sajf tal-2009 kien il-kummentatur sportiv tal-logħbiet tat-Tazza tal-Konfederezzjonijiet flimkien ma' <ref target="https://mt.wikipedia.org/wiki/Jacopo_Volpi">Jacopo Volpi</ref> u <ref target="https://mt.wikipedia.org/wiki/Zibi_Boniek">Zibi Boniek</ref>. Għall-istaġun 2009-2010, kien il-kummentatur tal-futbol fil-programm <hi rend="italic">90º minuto</hi> flimkien ma' <ref target="https://mt.wikipedia.org/wiki/Franco_Lauro">Franco Lauro</ref> u f'<hi rend="italic">Replay</hi> flimkien ma' Zibi Boniek.</p>
<p>Fis-sajf ħa sehem fil-programm <hi rend="italic">Notti Mondiali</hi> flimkien ma' <ref target="https://mt.wikipedia.org/wiki/Paola_Ferrari">Paola Ferrari</ref>, <ref target="https://mt.wikipedia.org/wiki/Maurizio_Costanzo">Maurizio Costanzo</ref>, li kien jixxandar f'ħin reali minn Piazza di Siena f'Ruma. Imbagħad sar opinjonista ta' <hi rend="italic">90º minuto</hi> flimkien ma' Franco Lauro, Jacopo Volpi u Zibi Boniek, u ta' <hi rend="italic">90º minuto Champions</hi> flimkien ma' <ref target="https://mt.wikipedia.org/wiki/Andrea_Fusco">Andrea Fusco</ref>, <ref target="https://mt.wikipedia.org/wiki/Marino_Bartoletti">Marino Bartoletti</ref>, <ref target="https://mt.wikipedia.org/wiki/Adriano_Bacconi">Adriano Bacconi</ref> u <ref target="https://mt.wikipedia.org/wiki/Ivan_Zazzaroni">Ivan Zazzaroni</ref>. Fis-sajf tal-2012 kien mistieden fil-programm <hi rend="italic">Notti Europee</hi> flimkien ma' Andrea Fusco, <ref target="https://mt.wikipedia.org/wiki/Simona_Rolandi">Simona Rolandi</ref>, Jacopo Volpi, Adriano Bacconi u <ref target="https://mt.wikipedia.org/wiki/Serse_Cosmi">Serse Cosmi</ref>.</p>
<p>Giampiero Galeazzi miet f'Ruma fit-12 ta' Novembru 2021 fl-età ta' 75 sena wara perjodu twil ta' mard (dijabete).<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Ħajja privata
<p>Galeazzi żżewweġ lil Laura Maria u kellhom żewġt itfal: Gianluca fl-1975, li huwa ġurnalist li jaħdem fit-tħejjija tal-aħbarijiet tal-istazzjon televiżiv LA7, u Susanna fl-1978, li hija ġurnalista tal-aħbarijiet tat-TG5 tal-istazzjon televiżiv Canale 5.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Giampiero Galeazzi kien magħruf bil-laqam ta' <hi rend="italic">Bisteccone</hi>, li ngħatalu mill-ġurnalist Gilberto Evangelisti minħabba l-istatura kbira tiegħu. Fil-futbol Taljan huwa kien iżomm mal-<ref target="https://mt.wikipedia.org/wiki/S._S._Lazio">Lazio</ref>.</p>
Unuri
<list type="unordered"><item>Medalja tal-bronż għall-merti atletiċi (1967)</item></list>
</text></body></html>