<html><body><text id="wikipedia_mt_wikipedia_org__2959.html" ns="0" revid="270226" sourceurl="https://mt.wikipedia.org/wiki/Adrian_Grima" title="Adrian Grima" type="wikipedia">Adrian Grima
<figure><caption>Adrian Grima</caption></figure>
<p><hi rend="bold">Adrian Grima</hi> twieled fl-<ref target="https://mt.wikipedia.org/wiki/1968">1968</ref> u huwa <ref target="https://mt.wikipedia.org/wiki/Attivist">attivist</ref>, <ref target="https://mt.wikipedia.org/wiki/Kittieb">kittieb</ref>, <ref target="https://mt.wikipedia.org/wiki/Poeta">poeta</ref> kif ukoll għalliem tal-<ref target="https://mt.wikipedia.org/wiki/Letteratura_Maltija">letteratura Maltija</ref> fl-<ref target="https://mt.wikipedia.org/wiki/Università_ta'_Malta">Università ta' Malta</ref>. Speċjalizza fil-metafora u l-preżenza tal-<ref target="https://mt.wikipedia.org/wiki/Mediterran">Mediterran</ref> fil-letteratura Maltija, żewġ suġġetti li jgħallem fil-Fakultà ta' l-Arti. Kiseb id-Dottorat, taħt is-superviżjoni tal-Professur Joseph A. Buttigieg u l-<ref target="https://mt.wikipedia.org/wiki/Oliver_Friggieri">Professur Oliver Friggieri</ref>, b'teżi dwar ħames metafori li sawru l-immaġinarju nazzjonali fil-letteratura Maltija.</p>
<p>F'Mejju ta' l-2005, Dr. Grima nħatar Kap tal-Kumitat Tekniku għal-Letteratura mill-Kunsill Nazzjonali ta' l-Ilsien Malti u ħa ħsieb l-organizzazzjoni ta' l-ewwel Festival Internazzjonali tan-Novella li sar f'Diċembru. F'Novembru ta' l-istess sena, mexxa simposju Ewropew dwar il-promozzjoni internazzjonali tal-letteratura li sar f'<ref target="https://mt.wikipedia.org/wiki/Malta">Malta</ref> organizzat minn Inizjamed u <ref target="https://mt.wikipedia.org/wiki/Literature_Across_Frontiers">Literature Across Frontiers</ref>. Adrian Grima huwa l-koordinatur ta' l-inizjattiva kulturali Mediterranja Inizjamed, organizzazzjoni li waqqaf flimkien ma' oħrajn fl-1998.</p>
<p>Fl-1999 ippubblika l-ewwel ktieb tiegħu <hi rend="italic"><ref target="https://mt.wikipedia.org/wiki/It-Trumbettier">It-Trumbettier</ref></hi>, ġabra ta' poeziji bil-Malti, flimkien mat-traduzzjonijiet tagħhom bl-Ingliż. B'an il-ktieb Grima rnexxielu jasal fit-tieni post fil-Premio Tivoli Europa Giovani għal kotba ta' poeżija ppubblikati fl-Ewropa fl-1999. F'Diċembru ta' l-2005 ippubblika <hi rend="italic"><ref target="https://mt.wikipedia.org/wiki/The_Tragedy_of_the_Elephant">The Tragedy of the Elephant</ref></hi>, ġabra ta' poeżiji tradotti għall-Ingliż, fis-sensiela <hi rend="italic">Contemporary Maltese Literature in Translation</hi>. It-tieni ktieb ta' Dr. Grima ħareġ f'Mejju, 2006 u jismu <hi rend="italic"><ref target="https://mt.wikipedia.org/wiki/Rakkmu_(Adrian_Grima)">Rakkmu</ref></hi>, isem imnebbaħ minn poeżija li tinsab fil-kollezzjoni stess. Dan il-ktieb huwa kollezzjoni ta' poeżiji miktuba bejn l-1995 u l-2005.</p>
<p>Uħud mill-poeżiji tiegħu dehru f'pubblikazzjonijiet fl-<ref target="https://mt.wikipedia.org/wiki/Italja">Italja</ref>, <ref target="https://mt.wikipedia.org/wiki/Franza">Franza</ref>, <ref target="https://mt.wikipedia.org/wiki/Ċipru">Ċipru</ref>, l-<ref target="https://mt.wikipedia.org/wiki/Iżrael">Iżrael</ref>, l-<ref target="https://mt.wikipedia.org/wiki/Olanda">Olanda</ref>, l-<ref target="https://mt.wikipedia.org/wiki/Awstrija">Awstrija</ref>, il-<ref target="https://mt.wikipedia.org/wiki/Ġermanja">Ġermanja</ref>, u <ref target="https://mt.wikipedia.org/wiki/Korsika">Korsika</ref>, u qara x-xogħlijiet tiegħu f'Malta, <ref target="https://mt.wikipedia.org/wiki/Belfast">Belfast</ref>, <ref target="https://mt.wikipedia.org/wiki/Ċipru">Ċipru</ref>, <ref target="https://mt.wikipedia.org/wiki/Delfi">Delfi</ref>, <ref target="https://mt.wikipedia.org/wiki/Katanja">Katanja</ref>, <ref target="https://mt.wikipedia.org/wiki/Ruma">Ruma</ref> u <ref target="https://mt.wikipedia.org/wiki/Il-Ħag">l-Ħag</ref>.</p>
<p>Dr. Grima huwa l-editur ta' bosta kotba ta' letteratura kontemporanja bil-<ref target="https://mt.wikipedia.org/wiki/Lingwa_Maltija">Malti</ref>. Ipproduċa u ppreżenta wkoll għadd ta' programmi fuq ir-radju.</p>
Bibljografija
<list type="unordered"><item><hi rend="italic"><ref target="https://mt.wikipedia.org/wiki/It-Trumbettier">It-Trumbettier</ref></hi>, 1999</item>
<item><hi rend="italic"><ref target="https://mt.wikipedia.org/wiki/Gżejjer_-_Letteratra_mill-Periferiji">Gżejjer - Letteratra mill-Periferiji</ref></hi>, 2001 (editur)</item>
<item><hi rend="italic">Gżejjer ta' Diversità Kulturali/Islands of Culutra Identity</hi> (flimkien ma' <ref target="https://mt.wikipedia.org/wiki/Kevin_MacNeil">Kevin MacNeil</ref>), 2001</item>
<item><hi rend="italic"><ref target="https://mt.wikipedia.org/wiki/Bliet_(u_Miti)">Bliet (u Miti)</ref></hi>, 2002 (editur)</item>
<item><hi rend="italic"><ref target="https://mt.wikipedia.org/wiki/F'Kull_Belt_Hemm_Kantuniera">F'Kull Belt Hemm Kantuniera</ref></hi>, 2003 (editur)</item>
<item><hi rend="italic">"Dgħajjes Qodma u Maħmuġin" - Dun Karm, id-Dielja u l-Barranin</hi>, 2004</item>
<item><hi rend="italic"><ref target="https://mt.wikipedia.org/wiki/Ktieb_għall-Ħruq">Ktieb għall-Ħruq</ref></hi>, 2005 (editur)</item>
<item><hi rend="italic">It-Trankwillità Qarrieqa tat-Test</hi>, 2005 (editur)</item>
<item><hi rend="italic"><ref target="https://mt.wikipedia.org/wiki/The_Tragedy_of_the_Elephant">The Tragedy of the Elephant</ref></hi>, 2005</item>
<item><hi rend="italic"><ref target="https://mt.wikipedia.org/wiki/Rakkmu_(Adrian_Grima)">Rakkmu</ref></hi>, 2006</item></list>
Ħoloq esterni

<list type="unordered"><item><ref target="http://www.adriangrima.com">Is-sit uffiċjali tal-kittieb</ref></item>
<item><ref target="http://www.letteraturamaltija.com">Is-sit tal-Kumitat Tekniku tal-Letteratura Maltija</ref></item>
<item><ref target="http://www.inizjamed.org">Is-sit ta' l-għaqda kulturali Inizjamed</ref></item>
<item><ref target="http://www.babelmed.net">Babelmed: Is-sit dwar il-kultura fil-Mediterran, ta' liema Dr. Grima huwa wkoll il-korrispondent Malti</ref></item></list>
</text></body></html>