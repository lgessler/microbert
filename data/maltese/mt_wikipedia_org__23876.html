<html><body><text id="wikipedia_mt_wikipedia_org__23876.html" ns="0" revid="250047" sourceurl="https://mt.wikipedia.org/wiki/Tazza_tad-Dinja_tal-Futbol_1938" title="Tazza tad-Dinja tal-Futbol 1938" type="wikipedia">Tazza tad-Dinja tal-Futbol 1938
<p>It-<hi rend="bold">Tazza tad-Dinja tal-Futbol 1938</hi> kienet it-tielet edizzjoni tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>, kampjonat internazzjonali organizzat mill-<ref target="https://mt.wikipedia.org/wiki/FIFA">FIFA</ref>, u din saret fi <ref target="https://mt.wikipedia.org/wiki/Franza">Franza</ref> bejn l-4 u d-19 ta' Ġunju 1938. L-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref> żammet it-tilu mirbuħ fl-edizzjoni preċedenti meta għelbet lill-<ref target="https://mt.wikipedia.org/wiki/Tim_nazzjonali_tal-futbol_tal-Ungerija">Ungerija</ref> 4–2. It-timijiet tal-Italja tal-1934 u l-1938 saru l-uniċi timijiet li qatt rebħu t-Tazza tad-Dinja taħt l-istess kowċ, <ref target="https://mt.wikipedia.org/wiki/Vittorio_Pozzo">Vittorio Pozzo</ref>.</p>
L-għażla tal-organizzatur
<p><ref target="https://mt.wikipedia.org/wiki/Franza">Franza</ref> ġiet magħżula mill-FIFA f'<ref target="https://mt.wikipedia.org/wiki/Berlin">Berlin</ref> fit-13 ta' Awwissu 1936, u ġiet magħżula fuq l-<ref target="https://mt.wikipedia.org/wiki/Arġentina">Arġentina</ref> u l-<ref target="https://mt.wikipedia.org/wiki/Ġermanja">Ġermanja</ref> fl-ewwel rawnd ta' votazzjoni. Din id-deċiżjoni ma niżlitx tajjeb fl-Amerika t'Isfel fejn kienu tal-fehma li l-organizzatur kien se jalterna bejn iż-żewġ kontinenti; minflok dan kien it-tieni kampjonat konsekuttiv li ntlagħab fl-<ref target="https://mt.wikipedia.org/wiki/Ewropa">Ewropa</ref>. Dan kien l-aħħar turnew li sar qabel ma faqqgħet it-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>.</p>
Kwalifikazzjoni
<figure><caption>Ir-riżultat finali tal-pajjiżi kwalifikati</caption></figure>
<p>Minħabba r-rabja għad-deċiżjoni li tinżamm it-Tazza tad-Dinja għat-tieni darba konsekuttiva fl-Ewropa, la l-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">Urugwaj</ref> u lanqas l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref> ma daħlu għall-kompetizzjoni, filwaqt li <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref> saru l-ewwel pajjiż li ma tħallewx jikkompetu minħabba li kienu fi gwerra. Din kienet ukoll l-ewwel darba li l-ospiti, <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref>, u d-detenturi tat-trofew, l-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref>, ikkwalifikaw awtomatikament. Il-kwalifikazzjoni awtomatika taċ-ċampjins attwali tal-kompetizzjoni baqgħet miżmuma sat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja tal-2006</ref> meta din ir-regola ġiet abolita.</p>
<p>Mill-erbatax-il post, ħdax ġew mogħtija lil timijiet Ewropej, tnejn lill-Amerika u wieħed lill-Asja. B'riżultat t'hekk, kienu biss tliet pajjiżi barra mill-Ewropa li ħadu sehem, li jinkludu lill-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Kuba">Kuba</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Indoneżja">Indji Orjentali Olandiżi</ref>. Dan kien l-inqas numru barra mill-kontinent ospitanti li qatt ikkompeta f'Tazza tad-Dinja.</p>
<p>L-<ref target="https://mt.wikipedia.org/wiki/Tim_nazzjonali_tal-futbol_tal-Awstrija">Awstrija</ref> kkwalifikat għat-Tazza tad-Dinja, però wara l-kwalifikazzjoni l-<hi rend="italic"><ref target="https://mt.wikipedia.org/wiki/Anschluss">Anschluss</ref></hi> waħħdet 'il-Awstrija mal-Ġermanja. B'hekk l-Awstrija rtirat mit-turnew, b'xi plejers Awstrijaċi jissieħbu mal-iskwadra Ġermaniża; l-istilla Awstrijaka <ref target="https://mt.wikipedia.org/wiki/Matthias_Sindelar">Matthias Sindelar</ref> irrifjuta li jilgħab f'isem it-tim unifikat.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-<ref target="https://mt.wikipedia.org/wiki/Tim_nazzjonali_tal-futbol_tal-Latvja">Latvja</ref> spiċċat wara l-Awstrija fil-fażi tal-gruppi, però ma ġietx mistiedna biex tipparteċipa, biex b'hekk post l-Awstrija baqa' vojt. B'riżultat t'hekk, l-<ref target="https://mt.wikipedia.org/wiki/Tim_nazzjonali_tal-futbol_tal-Iżvezja">Iżvezja</ref>, li kellha tkun l-ewwel avversarju tal-Awstrija fil-fażi finali, ikkwalifikat awtomatikament għat-tieni rawnd. Dan it-turnew ra l-parteċipazzjoni għall-ewwel u l-aħħar darba (sal-2018) tal-Kuba u l-Indji Orjentali Olandiżi (illum l-Indoneżja). Barra minn hekk kien hemm id-debutt tal-<ref target="https://mt.wikipedia.org/wiki/Tim_nazzjonali_tal-futbol_tal-Polonja">Polonja</ref> u n-<ref target="https://mt.wikipedia.org/wiki/Tim_nazzjonali_tal-futbol_tan-Norveġja">Norveġja</ref>.</p>
<p>Is-sittax-il tim segwenti kkwalifikaw għall-fażi finali, bl-Awstrija tirtira qabel il-bidu:</p>

Stadji
<p>Ħdax-il stadju f'għaxart ibliet ġew magħżula għal dan it-turnew. Il-logħba f'Lyon ma ntlagħbietx minħabba l-irtirar tal-Awstrija.</p>

L-avvenimenti
<figure><caption>Il-konfront bejn iċ-Ċekoslovakkja u l-Olanda f'<ref target="https://mt.wikipedia.org/wiki/Le_Havre">Le Havre</ref>, mirbuħ miċ-Ċekoslovakki</caption></figure>
<figure><caption>Il-finali tat-Tazza tad-Dinja, biż-żewġ kaptani <ref target="https://mt.wikipedia.org/wiki/Giuseppe_Meazza">Giuseppe Meazza</ref> għall-Italja (lemin) u <ref target="https://mt.wikipedia.org/wiki/György_Sárosi">György Sárosi</ref> għall-Ungerija (xellug) f'<ref target="https://mt.wikipedia.org/wiki/Colombes">Colombes</ref></caption></figure>
<p>Għal din l-edizzjoni l-istess format tal-<ref target="https://mt.wikipedia.org/wiki/Tazza_tad-Dinja_tal-Futbol_1934">edizzjoni preċedenti</ref> ġie miżmum. Jekk logħba kienet tispiċċa dro wara 90 minuta, 30 minuta ta' ħin supplementari kien jintlagħab. Jekk ir-riżultat jibqa' indaqs, il-logħba kienet terġa' tintlagħab. Din kienet l-aħħar darba li format eliminatorju ġie wżat.</p>
<p>Ħamsa mis-seba' logħbiet mill-ewwel rawnd kellhom bżonn il-ħin barrani biex jiġi deċiż ir-rebbieħ, b'żewġ logħbiet kellhom jerġgħu jintlagħbu. Fiż-żewġ logħbiet li reġgħu ntlagħbu, il-<ref target="https://mt.wikipedia.org/wiki/Tim_nazzjonali_tal-futbol_tal-Kuba">Kuba</ref> avvanzat għall-ispejjeż tar-<ref target="https://mt.wikipedia.org/wiki/Tim_nazzjonali_tal-futbol_tar-Rumanija">Rumanija</ref>, u l-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref> tilfet vantaġġ ta' 2–0 meta sfat megħlubha 4–2 mill-<ref target="https://mt.wikipedia.org/wiki/Tim_nazzjonali_tal-futbol_tal-Iżvizzera">Iżvizzera</ref>. Din it-telfa tal-Ġermaniżi, fost atmosfera ostili fil-folla f'Pariġi, skont il-kowċ <ref target="https://mt.wikipedia.org/wiki/Sepp_Herberger">Sepp Herberger</ref> kienet kawża tal-mentalità fqira murija mill-ħames plejers Awstrijaċi;<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> aktar tard, ġurnalista Ġermaniż ikkummenta fuq kif "Ġermaniżi u Awstrijaċi jippreferu jilgħabu kontra xulxin anke meta jkunu fl-istess tim". Din kienet l-unika darba fl-istorja tat-Tazza tad-Dinja (sal-2014) li l-Ġermanja naqset li tgħaddi mal-aħħar tmienja.</p>
<p>L-<ref target="https://mt.wikipedia.org/wiki/Tim_nazzjonali_tal-futbol_tal-Iżvezja">Iżvezja</ref> kkwalifikaw awtomatikament għall-kwarti tal-finali b'riżultat tal-irtirar tal-<ref target="https://mt.wikipedia.org/wiki/Tim_nazzjonali_tal-futbol_tal-Awstrija">Awstrija</ref>, u huma komplew biex għelbu lill-Kuba 8–0. L-organizzaturi, <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref>, ġew megħluba mill-<ref target="https://mt.wikipedia.org/wiki/Tim_nazzjonali_tal-futbol_tal-Italja">Italja</ref>, u l-<ref target="https://mt.wikipedia.org/wiki/Tim_nazzjonali_tal-futbol_tal-Ungerija">Ungerija</ref> ttrijonfat fuq l-Iżvizzera. Iċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċekoslovakkja">Ċekoslovakkja</ref> minkejja li żammet lill-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref> sal-ħin barrani f'<ref target="https://mt.wikipedia.org/wiki/Bordeaux">Bordeaux</ref>, fir-ripetizzjoni tal-konfront tilfet kontra s-Sud-Amerikani 2–1, biċ-Ċekoslovakki jkollhom nieqsa numru ta' plejers fosthom <ref target="https://mt.wikipedia.org/wiki/Oldřich_Nejedlý">Oldřich Nejedlý</ref> u <ref target="https://mt.wikipedia.org/wiki/František_Plánička">František Plánička</ref> li sofrew għadam miksur fl-ewwel logħba. Din kellha tkun l-aħħar logħba fit-Tazza tad-Dinja li qatt reġgħet intlagħbet.</p>
<p>L-Ungerija ma sabux problemi biex jirbħu lill-Iżvezja 5–1 fis-semifinali, filwaqt li l-Italja u l-Brażil kellhom l-ewwel konfront importanti bejniethom fost il-ħafna li segwew matul is-snin. Għal din il-logħba l-Brażil kienet kunfidenti li se tasal sal-finali, tant li xtrat il-biljetti tal-ajru għal Pariġi u serrħet lill-aqwa plejers tagħha <ref target="https://mt.wikipedia.org/wiki/Leônidas">Leônidas</ref> u <ref target="https://mt.wikipedia.org/wiki/Elba_de_Pádua_Lima">Tim</ref>. It-Taljani ħarġu rebbieħa 2–1, u l-Brażil kellha tikkunteta bit-tielet post wara r-rebħa ta' 4–2 fuq l-Iżvezja.</p>
<p>Għall-finali li saret fi <ref target="https://mt.wikipedia.org/wiki/Stade_Olympique_de_Colombes">Stade Olympique de Colombes</ref> f'<ref target="https://mt.wikipedia.org/wiki/Pariġi">Pariġi</ref>, l-Italja mmexxiha minn <ref target="https://mt.wikipedia.org/wiki/Vittorio_Pozzo">Vittorio Pozzo</ref> ħadet vantaġġ kmieni, però l-Ungeriżi ġabu d-dro żewġ minuti wara. It-Taljani reġgħu ħadu l-vantaġġ ftit wara u daħlu jistrieħu 3–1 fil-vantaġġ. Dan kien wisq għall-Ungeriżi li qatt ma dehru li kienu se jidħlu fil-logħba, u l-partita ntemmet 4–2. L-Italja b'hekk irnexxielha tiddefendi b'suċċess it-titlu u għal darb'oħra ġew inkurunati ċampjins tad-dinja. Mal-wasla tagħhom lura l-Italja, il-President <ref target="https://mt.wikipedia.org/wiki/Benito_Mussolini">Benito Mussolini</ref> ta lill-plejers premju ta' 8,000 <ref target="https://mt.wikipedia.org/wiki/Lira_Taljana">Lira</ref>, kif stqarr snin wara <ref target="https://mt.wikipedia.org/wiki/Pietro_Rava">Pietro Rava</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Minħabba t-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, it-Tazza tad-Dinja kellha tieqaf għal tnax-il sena, u rritornat fl-<ref target="https://mt.wikipedia.org/wiki/Tazza_tad-Dinja_tal-Futbol_1950">1950</ref>.</p>
Riżultati

L-ewwel rawnd















Ripetizzjoni



Kwarti tal-finali







Ripetizzjoni









L-aqwa skorers
7 gowls
<list type="unordered"><item> <ref target="https://mt.wikipedia.org/wiki/Leônidas">Leônidas</ref></item></list>
5 gowls
<list type="unordered"><item> <ref target="https://mt.wikipedia.org/wiki/Silvio_Piola">Silvio Piola</ref></item>
<item> <ref target="https://mt.wikipedia.org/wiki/György_Sárosi">György Sárosi</ref></item>
<item> <ref target="https://mt.wikipedia.org/wiki/Gyula_Zsengellér">Gyula Zsengellér</ref></item></list>
4 gowls
<list type="unordered"><item> <ref target="https://mt.wikipedia.org/wiki/Gino_Colaussi">Gino Colaussi</ref></item>
<item> <ref target="https://mt.wikipedia.org/wiki/Ernst_Wilimowski">Ernest Wilimowski</ref></item></list>
3 gowls

2 gowls
<list type="unordered"><item> <ref target="https://mt.wikipedia.org/wiki/Oldřich_Nejedlý">Oldřich Nejedlý</ref></item>
<item> <ref target="https://mt.wikipedia.org/wiki/Jean_Nicolas">Jean Nicolas</ref></item>
<item> <ref target="https://mt.wikipedia.org/wiki/Ștefan_Dobay">Ștefan Dobay</ref></item>
<item> <ref target="https://mt.wikipedia.org/wiki/Pál_Titkos">Pál Titkos</ref></item></list>
gowl

awtogowls
<list type="unordered"><item> <ref target="https://mt.wikipedia.org/wiki/Sven_Jacobsson">Sven Jacobsson</ref> (kontra l-Ungerija)</item>
<item> <ref target="https://mt.wikipedia.org/wiki/Ernst_Lörtscher">Ernst Lörtscher</ref> (kontra l-Ġermanja)</item></list>


Ħoloq esterni
<list type="unordered"><item><ref target="https://www.fifa.com/worldcup/archive/france1938/index.html">Franza 1938</ref> fuq FIFA.com</item>
<item><ref target="http://www.rsssf.com/tables/38full.html">Lista tar-riżultati</ref> fuq RSSSF</item></list>
</text></body></html>