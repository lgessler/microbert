<html><body><text id="wikipedia_mt_wikipedia_org__13675.html" ns="0" revid="269672" sourceurl="https://mt.wikipedia.org/wiki/Eritrea" title="Eritrea" type="wikipedia">Eritrea<figure><caption>Il-bandiera tal-Eritrea</caption></figure>
<p>L-<hi rend="bold">Eritrea</hi> (Ge'ez: ኤርትራ ʾErtrā ; Għarbi: إرتريا‎ Iritrijá ), hija pajjiż li jinsab fil-"qarn" tal-<ref target="https://mt.wikipedia.org/wiki/Afrika">Afrika</ref>. L-isem Eritrea huwa derivat mill-forma Taljana tal-isem Grieg Ἐρυθραίᾱ (Erythraíā ), li tfisser l-"[art] ħamra". Il-<ref target="https://mt.wikipedia.org/wiki/Belt_kapitali">belt kapitali</ref> tagħha hija <ref target="https://mt.wikipedia.org/wiki/Asmara">Asmara</ref> u għandha fruntieri mas-<ref target="https://mt.wikipedia.org/wiki/Sudan">Sudan</ref> fil-Punent, l-<ref target="https://mt.wikipedia.org/wiki/Etjopja">Etjopja</ref> fin-Nofsinhar, u <ref target="https://mt.wikipedia.org/wiki/Ġibuti">Ġibuti</ref> fix-Xlokk. Fil-Majjistral u fil-Lvant tal-Eritrea hemm kosta twila mal-<ref target="https://mt.wikipedia.org/wiki/Baħar_l-Aħmar">Baħar l-Aħmar</ref>, faċċata tal-<ref target="https://mt.wikipedia.org/wiki/Arabja_Sawdija">Arabja Sawdija</ref> u l-<ref target="https://mt.wikipedia.org/wiki/Jemen">Jemen</ref>. Il-pajjiż fih medda ta' madwar 117,600 km2 (45,406 mil kwadru), u jinkludi l-Arċipelagu Dahlak u ħafna mill-<ref target="https://mt.wikipedia.org/wiki/Gżejjer_Hanix">Gżejjer Hanix</ref>.</p>
<figure><caption>Eritrea - Africa</caption></figure><figure><caption>Mina ferrovjarja fuq il-Promontorju tal-Eritrea.</caption></figure><p>L-Eritrea hija pajjiż multietniku, b'disa' gruppi etniċi magħrufa. Għandha popolazzjoni ta' madwar sitt miljun abitant. Ħafna jitkellmu ilsna Afro-Asjatiċi, <ref target="https://mt.wikipedia.org/wiki/Semitiku">Semitiċi</ref> jew Kusiti. Fost dawn il-komunitajiet, it-Tigrinja jirrappreżentaw 55% tal-popolazzjoni. Ħafna min-nies huma <ref target="https://mt.wikipedia.org/wiki/Insara">Nsara</ref> jew <ref target="https://mt.wikipedia.org/wiki/Islam">Musulmani</ref>.</p>
<p>Is-saltna ta' Aksum, li kienet tinkludi l-Eritrea tal-lum u t-Tramuntana tal-<ref target="https://mt.wikipedia.org/wiki/Etjopja">Etjopja</ref>, bdiet bejn l-ewwel u t-tieni seklu W.K. u kienet Nisranija kważi sa mill-bidu tagħha. Fil-<ref target="https://mt.wikipedia.org/wiki/Medjuevu">Medju Evu</ref> ħafna mill-Eritrea waqgħet taħt is-saltna ta' Medri Baħri, u biċċa minnha kienet tagħmel parti mir-Repubblika Ħamasja. L-Eritrea tal-lum hija magħmula minn saltniet li qabel kienu independenti u stati vassali tal-<ref target="https://mt.wikipedia.org/wiki/Imperu_Etjopjan">Imperu Etjopjan</ref> u tal-<ref target="https://mt.wikipedia.org/wiki/Imperu_Ottoman">Imperu Ottoman</ref>, li eventwalment iffurmaw l-Eritrea <ref target="https://mt.wikipedia.org/wiki/Italja">Taljana</ref>. Fl-1947 l-Eritrea saret parti mill-Federazzjoni tal-Etjopja u l-Eritrea. Wara l-Gwerra għall-Independenza, l-Eritrea saret stat indipendenti fl-1991.</p>
<p>L-Eritrea hija membru tal-Unjoni Afrikana, tal-<ref target="https://mt.wikipedia.org/wiki/Ġnus_Magħquda">Ġnus Magħquda</ref> u l-IGAD, u hija osservatriċi fil-<ref target="https://mt.wikipedia.org/wiki/Lega_Għarbija">Lega Għarbija</ref>.</p>
</text></body></html>