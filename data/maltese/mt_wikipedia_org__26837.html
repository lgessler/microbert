<html><body><text id="wikipedia_mt_wikipedia_org__26837.html" ns="0" revid="267560" sourceurl="https://mt.wikipedia.org/wiki/Dol%C4%8Bier" title="Dolċier" type="wikipedia">Dolċier<figure><caption>Dolċier</caption></figure>
<p><hi rend="bold">Dolċier</hi> huwa persuna li tipproduċi l-ħelu, il-pasti, u l-prodotti tal-ħelu li huma oġġetti tal-ikel mimlijin zokkor u karboidrati.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Ġeneralment dolċier jipproduċi żewġ tipi ta’ prodotti: il-ħelu magħmula fil-forn u l-pasti li ma jiddaħħlux fil-forn.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Produzzjoni
<figure><caption>Perlini</caption></figure>
<p>Il-Franċiżi jaqsmu s-<ref target="https://mt.wikipedia.org/wiki/Sengħa">sengħa</ref> tad-dolċier f’żewġ <ref target="https://mt.wikipedia.org/wiki/Professjoni">professjonijiet</ref> speċjalizzati oħra, jiġifieri l-<hi rend="italic">patissier</hi> (il-kok tal-pasti) u l-<hi rend="italic">confiseur</hi> (tal-ħelu).<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Il-prodotti tad-dolċier li jsiru bl-użu tal-forn (jew jinqlew) ġeneralment jinkludu d-dqiq, fosthom il-pasti, il-kejkijiet, biskuttini u prodotti moħmija oħra. Fost il-prodotti lokali ta’ dan it-tip insibu pereżempju l-kwareżimal, il-qagħaq tal-għasel, il-biskuttini tar-raħal, l-imqaret, il-kannoli, il-figolli, eċċ. Prodotti oħra bħal <ref target="https://mt.wikipedia.org/wiki/Ħobż_Malti">ħobż</ref> huma esklużi u jiġu prodotti mill-<ref target="https://mt.wikipedia.org/wiki/Furnar">furnar</ref>.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref></p>
<figure><caption>Filmat bl-Olandiż tal-produzzjoni tal-ħelu mid-dolċiera</caption></figure>
<p>Il-prodotti tad-dolċier li jsiru mingħajr dqiq u mingħajr l-użu tal-forn, bħala ingredjent ewlieni jkollhom iz-zokkor, u dawn jinkludu ħelu, ċikkulatini, pasti, lewż biċ-ċikkulata, konfettura, eċċ. Fost il-prodotti lokali ta’ dan it-tip insibu l-ħelu tal-ħarrub, il-prinjolata, l-isfineċ, il-qubbajt, il-perlini, il-ħelu tal-mastka, eċċ.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref> Dan l-aħħar dan il-ħelu qed jiġi prodott ukoll f’verżjonijiet ħielsa miz-zokkor ukoll.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Id-dolċiera li jaħdmu fl-industrija tal-ħelu spiss jattendu korsijiet fi skejjel ta’ taħriġ speċjalizzat. Ħafna drabi x-xogħol tad-dulċiera jimxi paripassu mal-kalendarju tal-festi u taċ-ċelebrazzjonijiet, b’ħelu apposta li jiġi prodott skont il-festa partikolari, bħal pereżempju l-prinjolata fil-<ref target="https://mt.wikipedia.org/wiki/Karnival_ta'_Malta">karnival</ref>, il-bajd tal-<ref target="https://mt.wikipedia.org/wiki/Għid">Għid</ref> u l-figolli fi żmien l-Għid, ir-romblu fi żmien il-<ref target="https://mt.wikipedia.org/wiki/Milied">Milied</ref>, eċċ.<ref target="https://mt.wikipedia.org/wiki/Il-Paġna_prinċipali#cite_note-:0-5">[5]</ref></p>
</text></body></html>