<html><body><text id="wikipedia_mt_wikipedia_org__15011.html" ns="0" revid="268582" sourceurl="https://mt.wikipedia.org/wiki/Guglielmo_Marconi" title="Guglielmo Marconi" type="wikipedia">Guglielmo Marconi
<p><hi rend="bold">Guglielmo Marconi</hi> (25 ta' April 1874, <ref target="https://mt.wikipedia.org/wiki/Bolonja">Bolonja</ref>- 20 ta' Lulju 1937, <ref target="https://mt.wikipedia.org/wiki/Ruma">Ruma</ref>) kien fiżiku, inventur u politiku <ref target="https://mt.wikipedia.org/wiki/Italja">Taljan</ref>. Hu magħruf għall-iżvilupp ta' sistema effikaċi ta' kumunikazzjoni bit-telegrafija mingħajr wajers permezz tal-mewġ elettromanjetiku li nfirxet ħafna. L-evoluzzjoni tagħha wasslet għall-iżvilupp tas-sistemi u mezzi tat-telekomunikazzjoni moderni, bħar-radju, it-televixin u in ġenerali is-sistemi kollha li jużaw il-komunikazzjoni mingħajr wajers. </p>
Tfulija
<p>Bin Giuseppe Marconi, Taljan, u Annie Jameson, Irlandiża. Ħa l-edukazzjoni tiegħu f’Firenze u iktar tard f’Livorno. Meta kien għadu tifel ma tantx kien tajjeb fl-iskola.</p>
L-Invenzjoni tar-Radju
<p>Ħafna xjenzati u inventuri taw sehemhom għall-invenzjoni tal-wireless telegraphy, jiġifieri r-radju, fosthom Michael Faraday, Heinrich Hertz, Alexander Popov, Nikola Tesla, Thomas Alva Edison, u oħrajn, iżda s-sistema prattika ta’ Marconi infirxet ħafna, tant li hu meqjus bħala “missier ir-radju”, the "father of radio."</p>
<p>Marconi trażmetta u rċieva radio signals ibbażati fuq il-morse code fuq distanza ta’ 2 kilometri jew aktar (sa 6 km) f’Salisbury Plain (Ingilterra) fl-1896.</p>
<p>Marconi ingħata l-brevett (patent) Ingliż bl-isem "Improvements in transmitting electrical impulses and signals and in apparatus there-for" fit-2 ta’ Lulju 1897 u waqqaf il-Wireless Telegraph Trading Signal Company, ibbażata f’Londra li fetħet l-ewwel fabbrika tar-radjijiet fid-dinja, f’Hall Street, Chelmsford, l-Ingilterra fl-1898, u kienet tħaddem madwar 50 ruħ.</p>
<p>Għamel l-ewwel trażmissjoni bir-radju minn fuq l-ilma fit-13 ta’ Mejju 1897, minn Lavernock Point, South Wales għal Flat holm Island.</p>
<p>Irċieva l-ewwel sinjali tar-radju trans-Atlantiċi nhar it-12 ta’ Diċembru 1901 f’Signal Hill f’St John's, Newfoundland (illum parti mill-Kanada) billi uża antenna ta’ 400 pied issapportjata minn tajra (kite) biex jirċievi s-sinjal. Dan minkejja li ħafna kienu jaħsbu li s-sinjal tar-radju seta’ jiġi trażmess biss f’linja dritta.</p>
<p>Sa mill-1903, il-Marconi Company kienet qiegħda xxandar trażmissjonijiet transatlantiċi regolari ta’ l-aħbarijiet.</p>
Premju Nobel għall-Fiżika
<p>Fl-1909 ingħata l-<ref target="https://mt.wikipedia.org/wiki/Premju_Nobel_għall-Fiżika">Premju Nobel għall-Fiżika</ref> flimkien ma’ Karl Ferdinand Braun.</p>
Mewt
<p>Meta miet fl-1937 l-istazzjonijiet tar-radju madwar id-dinja kollha żammew żewġ minuti ta’ silenzju f’ġieħu. Indifen f’Sasso Marconi, fl-Emilia Romagna, l-Italja.</p>
</text></body></html>