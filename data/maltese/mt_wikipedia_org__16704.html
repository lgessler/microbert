<html><body><text id="wikipedia_mt_wikipedia_org__16704.html" ns="0" revid="224983" sourceurl="https://mt.wikipedia.org/wiki/Filosofija_Ellenistika" title="Filosofija Ellenistika" type="wikipedia">Filosofija Ellenistika<p>Il-<hi rend="bold">Filosofija Ellenistika</hi> hi dak il-perjodu fl-istorja tal-<ref target="https://mt.wikipedia.org/wiki/Filosofija_tal-Punent">Filosofija tal-Punent</ref> li kien ġie żviluppat miċ-<ref target="https://mt.wikipedia.org/wiki/Ċiviltà_Ellenistika">ċiviltà Ellenistika</ref> wara <ref target="https://mt.wikipedia.org/wiki/Aristotli">Aristotli</ref> u li ntemm mal-bidu tan-<ref target="https://mt.wikipedia.org/wiki/Neoplatoniżmu">Neoplatoniżmu</ref>.</p>

Skejjel tal-ħsieb Ellenistiċi
<ref target="https://mt.wikipedia.org/wiki/Pitagoriżmu">Pitagoriżmu</ref>
<p>Il-<ref target="https://mt.wikipedia.org/wiki/Pitagoriżmu">Pitagoriżmu</ref> huwa sistema filosofika u xjentifika żviluppata minn <ref target="https://mt.wikipedia.org/wiki/Pitagora">Pitagora</ref>, u li influwenza kważi s-sistemi filosofiċi Ellenistiċi kollha li ġew warajh. Eventwalment żviluppaw żewġ skejjel ta' ħsieb Pitagoriku, waħda bbażata fuq il-matematika u li kompliet il-ħidma xjentifika tiegħu, u l-oħra li ffukat iktar fuq it-tagħlim eżoteriku ta' Pitagora, għalkemm it-tnejn li huma kellhom parti mill-oħra.</p>
<list type="unordered"><item><ref target="https://mt.wikipedia.org/wiki/Pitagora">Pitagora</ref> ta' Krotone (570-495 QK)</item>
<item><ref target="https://mt.wikipedia.org/wiki/Ippasu">Ippasu</ref> (Seklu V QK)</item></list>
<ref target="https://mt.wikipedia.org/wiki/Sofiżmu">Sofiżmu</ref>
<p>Fil-Greċja tal-qedem, is-sofisti kienu kategorija t'għalliema speċjalizzati f'għodod filosofiċi u retoriċi bl-għan li jgħallu aretê — eċċellenza, jew virtù — l-aktar lil statisti u nobbli żgħażagħ.</p>
<list type="unordered"><item><ref target="https://mt.wikipedia.org/wiki/Protagora">Protagora</ref> (490-420 QK)</item>
<item><ref target="https://mt.wikipedia.org/wiki/Gorġa">Gorġa</ref> (485-380 QK)</item>
<item><ref target="https://mt.wikipedia.org/wiki/Antifone">Antifone</ref> (480-411 QK)</item></list>
<ref target="https://mt.wikipedia.org/wiki/Ċiniċiżmu">Ċiniċiżmu</ref>
<p>Iċ-<ref target="https://mt.wikipedia.org/wiki/Ċiniċi">Ċiniċi</ref> kienu setta ta' filosfi <ref target="https://mt.wikipedia.org/wiki/Axxetiċiżmu">axxeti</ref> li bdew b'<ref target="https://mt.wikipedia.org/wiki/Antistene">Antistene</ref> fir-raba' seklu QK u li komplew sal-ħames seklu WK. Huma kienu jemmnu li wieħed għandu jgħix ħajja <ref target="https://mt.wikipedia.org/wiki/Virtù">vurtwuża</ref> bi qbil man-<ref target="https://mt.wikipedia.org/wiki/Natura">Natura</ref>. Dan fisser iċ-ċaħda tax-xewqat konvenzjonli għall-<ref target="https://mt.wikipedia.org/wiki/Għana">għana</ref>, għall-<ref target="https://mt.wikipedia.org/wiki/Poter_(soċjoloġija)">poter</ref>, għas-<ref target="https://mt.wikipedia.org/wiki/Saħħa">saħħa</ref>, jew għall-<ref target="https://mt.wikipedia.org/wiki/Ċelebrità">fama</ref>, u ħajja ħielsa minn pussess.</p>
<list type="unordered"><item><ref target="https://mt.wikipedia.org/wiki/Antistene">Antistene</ref> (445-365 QK)</item>
<item><ref target="https://mt.wikipedia.org/wiki/Djoġene_ta'_Sinope">Djoġene ta' Sinope</ref> (412-323 QK)</item>
<item><ref target="https://mt.wikipedia.org/wiki/Krate_ta'_Tebe">Krate ta' Tebe</ref> (365-285 QK)</item>
<item><ref target="https://mt.wikipedia.org/wiki/Menippu">Menippu</ref> (c. 275 QK)</item>
<item><ref target="https://mt.wikipedia.org/wiki/Dmitri_ċ-Ċiniku">Dmitri</ref> (10-80 WK)</item></list>
<ref target="https://mt.wikipedia.org/wiki/Ċirenejċiżmu">Ċirenejċiżmu</ref>
<p>Iċ-<ref target="https://mt.wikipedia.org/wiki/Ċirenejċi">Ċirenejċi</ref> kienu skola filosofika ultra-<ref target="https://mt.wikipedia.org/wiki/Edoniżmu">edonista</ref> mwaqqfa fir-raba' seklu WK minn <ref target="https://mt.wikipedia.org/wiki/Aristippu_ta'_Ċirene">Aristippu ta' Ċirene</ref>. Huma kienu jsostnu li l-pjaċir huwa l-ogħla tjubija, speċjalment il-gratifikazzjoni immedjata. Fi żmien seklu d-duttrina iktar moderata tal-<ref target="https://mt.wikipedia.org/wiki/Epikuru">Epikurej</ref> ħadet post iċ-Ċirenejċiżmu.</p>
<list type="unordered"><item><ref target="https://mt.wikipedia.org/wiki/Aristippu_ta'_Ċirene">Aristippu ta' Ċirene</ref> (435-360 QK)</item></list>
<ref target="https://mt.wikipedia.org/wiki/Platoniżmu">Platoniżmu</ref>
<p>Il-<ref target="https://mt.wikipedia.org/wiki/Platoniżmu">Platoniżmu</ref> huwa l-filosofija ta' <ref target="https://mt.wikipedia.org/wiki/Platun">Platun</ref>, kif miżmuma u żviluppata mis-segwaċi tiegħu. Il-kunċett ewlieni kienet it-<ref target="https://mt.wikipedia.org/wiki/Teorija_tal-Forom">Teorija tal-Forom</ref>: l-arketipi traxendenti, perfeffi, li tagħhom l-oġġetti ta' kuljum fid-dinja huma biss kopja imperfetta. L-ogħla forma kienet il-<ref target="https://mt.wikipedia.org/wiki/Forma_tat-Tjubija">Forma tat-Tjubija</ref>, is-sors tal-<ref target="https://mt.wikipedia.org/wiki/Kewn">kewn</ref>, li seta' jintlaħaq bir-<ref target="https://mt.wikipedia.org/wiki/Raġuni">raġuni</ref>. Fit-tielet seklu QK, <ref target="https://mt.wikipedia.org/wiki/Arċilesaw">Arċilesaw</ref> addotta x-<ref target="https://mt.wikipedia.org/wiki/Xettiċiżmu_filosofiku">xettiċiżmu</ref>, li sar prinċipju ewlieni tal-iskola sas-sena 90 QK, meta <ref target="https://mt.wikipedia.org/wiki/Antjoku_ta'_Askalon">Antjoku</ref> żied elementi <ref target="https://mt.wikipedia.org/wiki/Stojċi">Stojċi</ref>, u ċaħad ix-xettiċiżmu. Bl-addozzjoni ta' <ref target="https://mt.wikipedia.org/wiki/Mistiċiżmu">mistiċiżmu</ref> orjentali fit-tielet seklu WK, il-Platoniżmu evolva fin-<ref target="https://mt.wikipedia.org/wiki/Neoplatoniżmu">Neoplatoniżmu</ref>.</p>
<list type="unordered"><item><ref target="https://mt.wikipedia.org/wiki/Spewsippu">Spewsippu</ref> (407-339 QK)</item>
<item><ref target="https://mt.wikipedia.org/wiki/Żenokrate">Żenokrate</ref> (396-314 QK)</item>
<item><ref target="https://mt.wikipedia.org/wiki/Arċeżilaw">Arċeżilaw</ref> (316-232 QK)</item>
<item><ref target="https://mt.wikipedia.org/wiki/Karneade">Karneade</ref> (214-129 QK)</item>
<item><ref target="https://mt.wikipedia.org/wiki/Antjoku_ta'_Askalon">Antjoku ta' Askalon</ref> (130-68 QK)</item>
<item><ref target="https://mt.wikipedia.org/wiki/Plutarka">Plutarka</ref>  (46-120 WK)</item></list>
<ref target="https://mt.wikipedia.org/wiki/Peripatetiċiżmu">Peripatetiċiżmu</ref>
<p>Il-<ref target="https://mt.wikipedia.org/wiki/Peripatetiċi">Peripatetiċi</ref> kienu filosfi li żammew u żviluppaw il-filosofija ta' <ref target="https://mt.wikipedia.org/wiki/Aristotli">Aristotli</ref>. Huma kienu favur li wieħed jistudja d-dinja biex jifhem il-pedament aħħari ta' kollox. L-għan tal-ħajja kienet l-<ref target="https://mt.wikipedia.org/wiki/Hena">hena</ref>, li kienet toħroġ minn azzjonijiet <ref target="https://mt.wikipedia.org/wiki/Virtù">virtwużi</ref> bl-g]an li wieħed iżomm fin-nofs taż-żewġ estremitajiet bejn il-wisq u l-ftit wisq.</p>
<list type="unordered"><item><ref target="https://mt.wikipedia.org/wiki/Aristotli">Aristotli</ref> (384-322 QK)</item>
<item><ref target="https://mt.wikipedia.org/wiki/Teofrastu">Teofrastu</ref> (371-287 QK)</item>
<item><ref target="https://mt.wikipedia.org/wiki/Strato_ta'_Lampsaku">Strato ta' Lampsaku</ref> (335-269 QK)</item>
<item><ref target="https://mt.wikipedia.org/wiki/Alessandru_ta'_Afrodiżja">Alessandru ta' Afrodiżja</ref> (c. 200 WK)</item></list>
<ref target="https://mt.wikipedia.org/wiki/Xettiċiżmu">Xettiċiżmu</ref>
<p>Il-<ref target="https://mt.wikipedia.org/wiki/Pirroniżmu">Pirroniżmu</ref>, jew ix-xettiċiżmu Pirroniku, kien skola ta' xettiċiżmu mibdija minn Pirro fit-tielet seklu QK, u li kompla javvanza taħt <ref target="https://mt.wikipedia.org/wiki/Enesidemu">Enesidemu</ref> fl-ewwel seklu QK. Dan kien isostni <ref target="https://mt.wikipedia.org/wiki/Xettiċiżmu_filosofiku">xettiċiżmu filosofiku</ref> sħiħ dwar id-dinja sabiex wieħed jilħaq "ataraxia" jew hena fil-<ref target="https://mt.wikipedia.org/wiki/Menti_(moħħ)">menti (moħħ)</ref>, filwaqt li kien isostni wkoll li xejn ma jista' jiġi ppruvat veru allura wieħed għandu jissospendi l-ġudizzju.</p>
<list type="unordered"><item><ref target="https://mt.wikipedia.org/wiki/Pirro">Pirro</ref> (365-275 QK)</item>
<item><ref target="https://mt.wikipedia.org/wiki/Timone_(filosfu)">Timone</ref> (320-230 QK)</item>
<item><ref target="https://mt.wikipedia.org/wiki/Enesidemu">Enesidemu</ref> (l-ewwel seklu QK)</item>
<item><ref target="https://mt.wikipedia.org/wiki/Sestu_Empiriku">Sestu Empiriku</ref> (it-tieni seklu WK)</item></list>
<ref target="https://mt.wikipedia.org/wiki/Epikurejiżmu">Epikurejiżmu</ref>
<p>L-<ref target="https://mt.wikipedia.org/wiki/Epikurejiżmu">Epikurejiżmu</ref> kien imwaqqaf minn Epikuru fit-tielet seklu QK. Dan kien jara l-<ref target="https://mt.wikipedia.org/wiki/Univers">univers</ref> immexxi miċ-<ref target="https://mt.wikipedia.org/wiki/Ċansijiet">ċansijiet</ref>, mingħajr l-indħil tal-<ref target="https://mt.wikipedia.org/wiki/Allat">allat</ref>. L-Epikurejiżmu kien iqis in-nuqqas ta' uġiegħ bħala l-akbar pjaċir, u kien isostni ħajja sempliċi. Kien ir-rivali ewlieni tal-<ref target="https://mt.wikipedia.org/wiki/Istojċiżmu">Istojċiżmu</ref> sakemm iż-żewġ filosofiji mietu fit-tielet seklu WK.</p>
<list type="unordered"><item><ref target="https://mt.wikipedia.org/wiki/Epikuru">Epikuru</ref> (341-270 QK)</item>
<item><ref target="https://mt.wikipedia.org/wiki/Metrodoru_ta'_Lampsaku_(iż-Żgħir)">Metrodoru</ref> (331-278 QK)</item>
<item><ref target="https://mt.wikipedia.org/wiki/Żenone_ta'_Sidone">Żenone ta' Sidone</ref> (l-ewwel seklu QK)</item>
<item><ref target="https://mt.wikipedia.org/wiki/Filodemu">Filodemu</ref> (110-40 QK)</item>
<item><ref target="https://mt.wikipedia.org/wiki/Lukrezju">Lukrezju</ref> (99-55 QK)</item></list>
<ref target="https://mt.wikipedia.org/wiki/Stojċiżmu">Stojċiżmu</ref>
<figure><caption><ref target="https://mt.wikipedia.org/wiki/Żenone_ta'_Ċizju">Żenone ta' Ċizju</ref> (333-263 QK), fundatur tal-I<ref target="https://mt.wikipedia.org/wiki/Stojċiżmu">stojċiżmu</ref></caption></figure>
<p>L-I<ref target="https://mt.wikipedia.org/wiki/Stojċiżmu">stojċiżmu</ref> kien imwaqqaf minn <ref target="https://mt.wikipedia.org/wiki/Żenone_ta'_Ċizju">Żenone ta' Ċizju</ref> fit-tielet seklu QK. Ibbażat fuq l-ideat etiċi taċ-<ref target="https://mt.wikipedia.org/wiki/Ċiniċi">Ċiniċi</ref>, dan kien jgħallem li l-għan tal-ħajja hu li wieħed jgħix skont in-<ref target="https://mt.wikipedia.org/wiki/Natura">Natura</ref>. L-Istojċiżmu kien isistni l-iżvilupp tal-awto-kontroll u l-fortitudni bħala mezz kien wieħed jegħleb emozzjonijiet distruttivi. Kien l-aktar skola tal-filosofija ta' suċċess sakemm miet fit-tielet seklu WK.</p>
<list type="unordered"><item><ref target="https://mt.wikipedia.org/wiki/Żenone_ta'_Ċizju">Żenone ta' Ċizju</ref> (333-263 QK)</item>
<item><ref target="https://mt.wikipedia.org/wiki/Kleante">Kleante</ref> (331-232 QK)</item>
<item><ref target="https://mt.wikipedia.org/wiki/Krisippu">Krisippu</ref> (280-207 QK)</item>
<item><ref target="https://mt.wikipedia.org/wiki/Panezju">Panezju</ref> (185-110 QK)</item>
<item><ref target="https://mt.wikipedia.org/wiki/Posidonju">Posidonju</ref> (135-51 QK)</item>
<item><ref target="https://mt.wikipedia.org/wiki/Seneka_ż-Żgħir">Seneka</ref> (4 QK-65 WK)</item>
<item><ref target="https://mt.wikipedia.org/wiki/Epittetu">Epittetu</ref> (55-135 WK)</item>
<item><ref target="https://mt.wikipedia.org/wiki/Marku_Awrelju">Marku Awrelju</ref> (121-180 WK)</item></list>
<ref target="https://mt.wikipedia.org/wiki/Eklettiċiżmu">Eklettiċiżmu</ref>
<p>L-<ref target="https://mt.wikipedia.org/wiki/Eklettiċiżmu">Eklettiċiżmu</ref> kien sistema filosofika li addottat numru ta' duttrini filosofiċi eżistenti li l-aktar rat li jagħmlu sens. L-iktar proponent magħruf tagħha kien Ċiċerun.</p>
<list type="unordered"><item><ref target="https://mt.wikipedia.org/wiki/Marku_Terenzju_Varro">Varro Reatinu</ref> (116-27 QK)</item>
<item><ref target="https://mt.wikipedia.org/wiki/Ċiċerun">Ċiċerun</ref> (106-43 QK)</item>
<item><ref target="https://mt.wikipedia.org/wiki/Seneka_ż-Żgħir">Seneka ż-Żgħir</ref> (4 BCE-65 WK)</item></list>
<ref target="https://mt.wikipedia.org/wiki/Ġudaiżmu_Ellenistiku">Ġudaiżmu Ellenistiku</ref>
<p>Il-<ref target="https://mt.wikipedia.org/wiki/Ġudaiżmu_Ellenistiku">Ġudaiżmu Ellenistiku</ref> kien attentat biex tiġi stabbilita tradizzjoni reliġjoni Lhudija fi ħdan il-kultura u l-lingwa Ellenistika. Ir-rappreżentant ewlieni tagħha kien Filos ta' Lixandra.</p>
<list type="unordered"><item><ref target="https://mt.wikipedia.org/wiki/Filo_ta'_Lixandra">Filo ta' Lixandra</ref> (30 BC-45 WK)</item>
<item><ref target="https://mt.wikipedia.org/wiki/Josefu">Josefu</ref> (37-100 WK)</item></list>
<ref target="https://mt.wikipedia.org/wiki/Neopitagoriżmu">Neopitagoriżmu</ref>
<p>In-<ref target="https://mt.wikipedia.org/wiki/Neopitagoriżmu">Neopitagoriżmu</ref> kien skola filosofika li reġgħet qajmet id-duttrini filosofiċi tal-<ref target="https://mt.wikipedia.org/wiki/Pitagoriżmu">Pitagoriżmu</ref>, u li kien prominenti bejn l-ewwel u t-tieni seklu WK. Kien attentat biex jiddaħħal element reliġjuż fil-filosofija Griega, il-qima ta' Alla permezz ta' ħajja <ref target="https://mt.wikipedia.org/wiki/Axxetiċiżmu">axxetika</ref>, li tinjora l-pjaċiri tal-ġisem u l-impulsi kollha tas-sensi, sabiex tiġi ppurifikata r-<ref target="https://mt.wikipedia.org/wiki/Ruħ">ruħ</ref>.</p>
<list type="unordered"><item><ref target="https://mt.wikipedia.org/wiki/Nigidju_Figulu">Nigidju Figulu</ref> (98-45 QK)</item>
<item><ref target="https://mt.wikipedia.org/wiki/Apollonju_ta'_Tjana">Apollonju ta' Tjana</ref> (40-120 WK)</item>
<item><ref target="https://mt.wikipedia.org/wiki/Numenju_ta'_Apamea">Numenju ta' Apamea</ref> (it-tieni seklu WK)</item></list>
<ref target="https://mt.wikipedia.org/wiki/Kristjaneżmu_Ellenistiku">Kristjaneżmu Ellenistiku</ref>
<p>Il-<ref target="https://mt.wikipedia.org/wiki/Filosofija_Ellenistika_u_l-Kristjaneżmu">Kristjaneżmu Ellenistiku</ref> kien l-attentat ta' rikonċiljazzjoni bejn il-<ref target="https://mt.wikipedia.org/wiki/Kristjaneżmu">Kristjaneżmu</ref> u l-filosofija Griega, liema attentat beda lejn l-aħħar tat-tieni seklu WK. Meħud b'mod partikolari mill-Platoniżmu u min-Neoplatoniżmu emerġenti, persunaġġi bħal <ref target="https://mt.wikipedia.org/wiki/Klement_ta'_Lixandra">Klement ta' Lixandra</ref> fittxew li jipprovdu lill-Kristjaneżmu b'qafas filosofiku.</p>
<list type="unordered"><item><ref target="https://mt.wikipedia.org/wiki/Klement_ta'_Lixandra">Klement ta' Lixandra</ref>  (150-215 WK)</item>
<item><ref target="https://mt.wikipedia.org/wiki/Origene">Origene</ref>  (185-254 WK)</item>
<item><ref target="https://mt.wikipedia.org/wiki/Santu_Wistin">Santu Wistin</ref> (354-430 WK)</item></list>
<ref target="https://mt.wikipedia.org/wiki/Neoplatoniżmu">Neoplatoniżmu</ref>
<p>In-<ref target="https://mt.wikipedia.org/wiki/Neoplatoniżmu">Neoplatoniżmu</ref>, jew <hi rend="bold">Plotiniżmu</hi>, kien skola ta' filosofija reliġjuza u mistika mwaqqfa minn <ref target="https://mt.wikipedia.org/wiki/Plotinu">Plotinu</ref> fit-tielet seklu WK u bbażata fuq it-tagħlim ta' Platun u ta' Platonisti oħrajn. Il-quċċata tal-kewn (eżistenza) kien <ref target="https://mt.wikipedia.org/wiki/Il-Wieħed">il-Wieħed</ref> jew it-Tajjeb, l-għajn ta' kollox. Bil-<ref target="https://mt.wikipedia.org/wiki/Virtù">virtù</ref> u l-<ref target="https://mt.wikipedia.org/wiki/Meditazzjoni">meditazzjoni</ref> r-ruħ kellha l-qawwa li tgħolli lilha nfisha u titwaħħad mal-Wieħed; din kienet il-funzjoni vera tal-bniedem. Il-Plotiniżmu kien ir-rivali ewlieni tal-<ref target="https://mt.wikipedia.org/wiki/Kristjaneżmu">Kristjaneżmu</ref> sakemm spiċċa fis-sitt seklu WK.</p>
<list type="unordered"><item><ref target="https://mt.wikipedia.org/wiki/Plotinu">Plotinu</ref> (205-270 WK)</item>
<item><ref target="https://mt.wikipedia.org/wiki/Porfirju_(filosfu)">Porfirju</ref> (233-309 WK)</item>
<item><ref target="https://mt.wikipedia.org/wiki/Jambliku_ta'_Calcide">Jambliku ta' Calcide</ref> (245-325 WK)</item></list>
Ara wkoll
<list type="unordered"><item><ref target="https://mt.wikipedia.org/wiki/Mitt_Skola_tal-Ħsieb">Mitt Skola tal-Ħsieb</ref></item>
<item><ref target="https://mt.wikipedia.org/wiki/Filosofija_tal-qedem">Filosofija tal-qedem</ref></item>
<item><ref target="https://mt.wikipedia.org/wiki/Filosofija_Griega">Filosofija Griega</ref></item>
<item><ref target="https://mt.wikipedia.org/wiki/Ċiviltà_Ellenistika">Ċiviltà Ellenistika</ref></item>
<item><ref target="https://mt.wikipedia.org/wiki/Reliġjon_Ellenistika">Reliġjon Ellenistika</ref></item>
<item><ref target="https://mt.wikipedia.org/wiki/Akkademja_ta'_Platun">Akkademja ta' Platun</ref></item>
<item><ref target="https://mt.wikipedia.org/wiki/Skola_ta'_Lixandra">Skola ta' Lixandra</ref></item></list>
Aktar qari
<list type="unordered"><item>Il-<ref target="http://www.ucl.ac.uk/philosophy/LPSG/">London Philosophy Study Guide</ref> toffri ħafna suġġerimenti dwar x'wieħed għandu jaqra, skont il-familjarità ta' dak li jkun mas-suġġett: <ref target="http://www.ucl.ac.uk/philosophy/LPSG/Post-Arist.htm">Post-Aristotelian philosophy</ref></item>
<item><ref target="http://philpapers.org/browse/6269/">Kitbiet fil-Filosofija Ellenistika f'PhilPapers</ref></item></list>
</text></body></html>