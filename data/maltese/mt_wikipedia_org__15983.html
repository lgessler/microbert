<html><body><text id="wikipedia_mt_wikipedia_org__15983.html" ns="0" revid="215156" sourceurl="https://mt.wikipedia.org/wiki/Edward_Maya" title="Edward Maya" type="wikipedia">Edward Maya
<p><hi rend="bold">Ilie Eduard Marian</hi>, magħruf aħjar bħala <hi rend="bold">Edward Maya</hi> (<ref target="https://mt.wikipedia.org/wiki/Bukarest">Bukarest</ref>, <ref target="https://mt.wikipedia.org/wiki/29_ta'_Ġunju">29 ta' Ġunju</ref> <ref target="https://mt.wikipedia.org/wiki/1986">1986</ref>) huwa <ref target="https://mt.wikipedia.org/wiki/Mużiċist">mużiċist</ref>, <ref target="https://mt.wikipedia.org/wiki/Produttur_diskografiku">produttur</ref> u <ref target="https://mt.wikipedia.org/wiki/Kompożitur">kompożitur</ref> <ref target="https://mt.wikipedia.org/wiki/Rumanija">Rumen</ref>. Matul l-2009 kiseb popolarità kbira kemm fuq bażi Ewropew kif ukoll dak dinji bil-kanzunetta <hi rend="italic"><ref target="https://mt.wikipedia.org/wiki/Stereo_Love">Stereo Love</ref></hi>.</p>
Karriera
<p>Matul l-2006, Maya ikkolabora ma' diversi artisti Rumeni u ħadem ukoll fuq il-kanzunetta <hi rend="italic"><ref target="https://mt.wikipedia.org/wiki/Tornerò">Tornerò</ref></hi> ta' <ref target="https://mt.wikipedia.org/wiki/Mihai_Trăistariu">Mihai Trăistariu</ref> fil-<ref target="https://mt.wikipedia.org/wiki/Festival_tal-Eurovision_2006">Festival tal-Eurovision 2006</ref>. Suċċessivament, fl-2008, ipproduċa l-album tal-grupp <ref target="https://mt.wikipedia.org/wiki/Akcent">Akcent</ref> fejn ta d-daqqa t'id tiegħu fil-kompożizzjoni tas-siltiet <hi rend="italic">Stay with Me</hi>, <hi rend="italic">That's My Name</hi> u <hi rend="italic">Lover's Cry</hi>.</p>
<p>Fis-sajf tal-2009, Maya ħareġ l-ewwel kanzunetta tiegħu bħala artist taħt l-isem ta' "<ref target="https://mt.wikipedia.org/wiki/Stereo_Love">Stereo Love</ref>". Din sparat għat-tieni post fir-Rumanija u aktar tard saret popolari f'ħafna klabbs imxerrdin madwar id-dinja. Il-kanzunetta rnexxielha tidħol fl-ewwel ħames postijiet tal-klassifiki mużikali ġewwa l-Awstrija, id-Danimarka, il-Finlandja, il-Ġermanja, l-Italja, l-Iżvezja, l-Iżvizzera, in-Norveġja, l-Olanda, ir-Renju Unit u Spanja.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Fuq is-sit tal-YouTube il-vidjo uffiċjali ta' din il-kanzunetta laħaq total ta' 75 miljun viżta f'inqas minn tnax-il xahar,<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> u rnexxielha tagħmel rekord ta' 52 ġimgħa fil-klassifika tal-aqwa 100 kanzunetta fl-Ewropa.</p>
<p>Fit-13 ta' Mejju, 2010, Maya ħareġ it-tieni kanzunetta tiegħu "This Is My Life", u aktar tard ifforma d-<ref target="https://mt.wikipedia.org/wiki/Ditta_diskografika">ditta diskografika</ref> tiegħu Mayavin Records. Nhar il-Milied tal-istess sena, Maya ħareġ it-tieni kanzunetta tiegħu "Desert Rain".</p>
Diskografija
Albums
<list type="unordered"><item>2011 – <hi rend="italic">The Stereo Love Show</hi></item></list>
Diski
<list type="unordered"><item>2009 – <hi rend="italic"><ref target="https://mt.wikipedia.org/wiki/Stereo_Love">Stereo Love</ref></hi> (feat. Vika Jigulina)</item>
<item>2010 – <hi rend="italic"><ref target="https://mt.wikipedia.org/wiki/This_Is_My_Life">This Is My Life</ref></hi></item>
<item>2010 – <hi rend="italic">Close to you</hi> (feat. Eda)</item>
<item>2010 – <hi rend="italic"><ref target="https://mt.wikipedia.org/wiki/Desert_Rain">Desert Rain</ref></hi> (feat. Vika Jigulina)</item></list>


Ħoloq esterni
<list type="unordered"><item>(EN)  <ref target="http://edwardmaya.com/">Sit uffiċjali</ref></item></list>
</text></body></html>