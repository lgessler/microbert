<html><body><text id="wikipedia_mt_wikipedia_org__21846.html" ns="0" revid="253786" sourceurl="https://mt.wikipedia.org/wiki/Klassifikazzjoni_bijolo%C4%A1ika" title="Klassifikazzjoni bijoloġika" type="wikipedia">Klassifikazzjoni bijoloġika

<figure><caption>Il-livelli varji tas-sistema ta' klassifikazzjoni xjentifika.</caption></figure>


Il-ġerarkija tal-ikbar tmien <ref target="https://mt.wikipedia.org/wiki/Kategorija_tassonomika">gradi tassonomiċi</ref> tal-klassifikazzjoni xjentifika.
<p>Fix-xjenzi bijoloġiċi, il-<hi rend="bold">klassifikazzjoni</hi> hu kunċett li jirreferi għal kif il-bijoloġiċi jiggruppaw, jissistemaw u jikkategorizzaw id-diversi entitajiet tal-organiżmi ħajjin u tal-fossili.</p>
<p>Minn mindu <ref target="https://mt.wikipedia.org/wiki/Carolus_Linnaeus">Carolus Linnaeus</ref> (Linnew), ippubblika is-<hi rend="italic">Systema naturae</hi>, li fiha pprova jiggruppa l-ispeċi kollha skont il-karatteristiki morfoloġiċi komuni bejniethom, sa issa, meta ġew irranġati skont it-teorija evoluzzjonista tad-dixxendenza proposta minn <ref target="https://mt.wikipedia.org/wiki/Charles_Darwin">Charles Darwin</ref><ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, saru modifikazzjonijiet kontinwament tas-sistema ta' gruppament biex din tiġi dejjem iżjed perfezzjonata.
Il-klassifikazzjoni xjentifika hi r-riżultat tax-xjenzi evoluttivi u ġejja fil-parti l-kbira mit-<ref target="https://mt.wikipedia.org/wiki/Tassonomija">tassonomija</ref> u mis-<ref target="https://mt.wikipedia.org/wiki/Sistematika">sistematika</ref>, imma hemm kontribuzzjoni wkoll mill-istudji u r-riċerki kollha li jinvestigaw il-ħlejjaq ħajjin, kemm fil-bijoloġija u kemm fix-xjenzi l-oħra.</p>
L-istorja Tal-Klassifikazzjoni xjentifika
L-Antikità u l-Medjuevu
<figure><caption>Bust ta' <ref target="https://mt.wikipedia.org/wiki/Aristotele">Aristotele</ref>, <ref target="https://mt.wikipedia.org/wiki/Ruma">Ruma</ref>.</caption></figure><p> Is-sistema tal-klassifikazzjoni tal-forom tal-ħajja l-iżjed antika introduċieha <ref target="https://mt.wikipedia.org/wiki/Aristotele">Aristotele</ref> (384 QK - 322 QK), li fl-<hi rend="italic"><ref target="https://mt.wikipedia.org/wiki/De_Anima">De Anima</ref></hi> kklassifika l-annimali. Din il-klassifika ibbażaha fuq il-mod kif l-annimali jimxu minn post għall-ieħor u l-ambjent li jgħixu fih (arja, art jew ilma).</p>
<p>Aristotele ppropona wkoll xi klassifikazzjonijiet iżjed profondi fix-xogħlijiet <hi rend="italic">Riċerki fuq l-annimali</hi>, <hi rend="italic">Il-partijiet tal-annimali</hi> u <hi rend="italic">Dwar il-ġenerazzjoni tal-annimali</hi>. Aristotele ppropona sistema ta' klassifikazzjoni bbażata fuq il-ftit tagħrif li kellu dak iż-żmien li kien fih ħafna suppożizzjonijiet. L-istudji tiegħu kienu fil-parti l-kbira annotazzjoni tal-karatteristiki, xi wħud anatomiċi, xi wħud fiżjoloġiċi u xi wħud etoloġiċi. </p>
<p>Bix-xogħol tiegħu ir-<ref target="https://mt.wikipedia.org/wiki/Renju_(bijoloġija)">renju</ref> tal-<ref target="https://mt.wikipedia.org/wiki/Animalia">annimali</ref> inqasam f'żewġ gruppi, l-<hi rend="italic">Enaima</hi> (= <hi rend="italic">bid-demm</hi>) u <hi rend="italic">Anaima</hi> (= <hi rend="italic">bla demm</hi>). Fl-ewwel grupp insibu l-<ref target="https://mt.wikipedia.org/wiki/Bniedem">bniedem</ref>, il-kwadrupedi, iċ-<ref target="https://mt.wikipedia.org/wiki/Cetacea">ċetaċej</ref>, il-ħut u l-għasafar u fit-tieni hemm il-parti l-kbira tal-<ref target="https://mt.wikipedia.org/wiki/Crustacea">krustaċej</ref> <ref target="https://mt.wikipedia.org/wiki/Decapoda">dekapodi</ref>, xi <ref target="https://mt.wikipedia.org/wiki/Mollusca">molluski</ref> u dawk li idefinixxa bħala <hi rend="italic">Entema</hi>, jiġifieri ġabra ta' <ref target="https://mt.wikipedia.org/wiki/Insecta">insetti</ref>, <ref target="https://mt.wikipedia.org/wiki/Myriapoda">mirjapodi</ref>, <ref target="https://mt.wikipedia.org/wiki/Arachnida">araknidi</ref>, <ref target="https://mt.wikipedia.org/wiki/Anellida">anellidi</ref> u dud parassit. Bħala l-kriterju tal-klassifikazzjoni tal-Entema Aristotele adotta l-qsim tal-ġisem tal-annimali f'segmenti separati (mill-Grieg <hi rend="italic">entomos</hi>, qasma) li magħhom kien hemm serje ta' appendiċi għall-mixi. Jekk inwarrbu d-dud, id-definizzjoni Aristotelika ta' Entema toqrob ħafna lejn il-klassi moderna ta' <ref target="https://mt.wikipedia.org/wiki/Arthropoda">Artropodi</ref>.</p>
<p>It-teoriji żooloġiċi ta' Aristotele damu ħajjin għal xi elfejn sena, l-aktar minħabba l-fatt li l-Aristoteliżmu ġie aċċettat bħala xjenza mill-<ref target="https://mt.wikipedia.org/wiki/Knisja_Kattolika">Knisja Kattolika</ref> bis-saħħa ta' <ref target="https://mt.wikipedia.org/wiki/Oriġene">Oriġene</ref>, <ref target="https://mt.wikipedia.org/wiki/Santu_Wistin">Santu Wistin</ref> u <ref target="https://mt.wikipedia.org/wiki/San_Tumas_t'Akwinu">San Tumas t'Akwinu</ref>.</p>
<p>Fost id-dixxipli ta' Aristotele kien hemm <ref target="https://mt.wikipedia.org/wiki/Teofrastu">Teofrastu</ref> (373 QK - 288 QK) li fl-istudji tiegħu "<hi rend="italic">Riċerki dwar il-Pjanti</hi>" u "<hi rend="italic">Kawżi tal-Pjanti</hi>", kien l-ewwel li ddefinixxa d-differenza u d-distinzjoni bejn <hi rend="italic">annimali</hi> u <hi rend="italic">veġetali</hi>.</p>
<p>Anki matul il-perjodu ta' Ruma antika, ma naqsux l-approċċi naturalistiċi, imma dawn kienu kważi kollha karatterizzati minn reproduzzjoni kontinwa tal-istess testi Aristoteliċi. Però insibu xi ftit tentattivi ta' innovazzjoni fil-kotba tan-<hi rend="italic">Naturalis historia</hi> ta' <ref target="https://mt.wikipedia.org/wiki/Plinju_l-Kbir">Plinju l-Kbir</ref> (23-79 WK) għalkemm dawn l-innovazzjonijiet iħarsu wkoll lejn annimali fantastiċi, pjanti mirakulużi u eżempji oħra mill-leġġendi u l-mitoloġija. Il-kitba ta' Plinju kellha tkun il-bażi tat-twelid ta' dawk li jissejħu  "bestjarji medjoevali" li, matul il-<ref target="https://mt.wikipedia.org/wiki/Medjuevu">Medjuevu</ref> kollu ħalltu r-riċerka sistematika mat-tradizzjoni ħrafija popolari.</p>
<figure><caption>Isidoru ta' <ref target="https://mt.wikipedia.org/wiki/Sivilja">Sivilja</ref>, Arċisqof ta' Sivilja</caption></figure>
<p>Minkejja l-influss mill-mitiku, fost il-kitba medjevali insibu x-xogħlijiet ta' <ref target="https://mt.wikipedia.org/wiki/Isidoru_ta'_Sivilja">Isidoru ta' Sivilja</ref> (570-636), li studja n-natura f'għadd ta' kotba li jagħmlu l-enċiklopedija tiegħu "<hi rend="italic">Dwar l-oriġni u l-etimoloġija tal-ħlejjaq</hi>". B'mod partikolari ir-renju tal-annimali hu maqsum fi tliet gruppi ewlenin klassifikati fi tmien kategoriji (bhejjem u bhejjem tat-tagħbija, annimali salvaġġi, ħut, annimali żgħar, annimali żgħar bil-ġwienaħ, sriep, għasafar, dud). It-<hi rend="italic"><ref target="https://mt.wikipedia.org/wiki/Takson">takson</ref></hi> tad-dud propost minn Isidoru jinkludi fir-realtà anki il-brimb, il-millipiedi, is-sangisugi u speċi differenti ta' <ref target="https://mt.wikipedia.org/wiki/Cimicidae">baqq</ref>.</p>
<p>Ix-xogħlijiet ta' Isidoru fis-seklu 13 influwenzaw il-filosfu Dumnikan <ref target="https://mt.wikipedia.org/wiki/Albertu_l-Kbir">Albertu l-Kbir</ref> (1193-1280). L-istudji tassonomiċi u żooloġiċi tiegħu – influwenzati mit-teoriji Aristoteliċi – fl-1270 inġabru fl-enċiklopedija "<hi rend="italic">De animalibus</hi>". Għalkemm din kienet innovattiva ferm, ma ġibditx l-attenzjoni li stħaqqilha. Albertu l-Kbir qasam l-annimali skont kif jimxu, jiġifieri l-annimali bis-saqajn (il-bniedem, kwadrupedi), l-annimali li jtiru (għasafar, friefet il-lejl), l-annimali li jgħumu (ħut, mammiferi tal-baħar, arzell) u annimali li jitkaxkru (sriep, kukudrilli, gremxul). L-aħħar ktieb tax-xogħol tiegħu hu dedikat lill-"<hi rend="italic">annimali żgħar ħafna</hi>" u "<hi rend="italic">mingħajr demm</hi>", li fih iqiegħed l-Entema Aristoteliċi imma anki ż-żrinġijiet, il-bebbux u l-iskorpjuni. L-investigazzjoni żooloġika ta' Albertu l-Kbir fiha forma primittiva ta' metodu xjentifiku, fis-sens li l-klassifikazzjoni sistematika għandha magħha l-verifika minn xi sorsi u anki l-osservazzjoni personali ta' xi fenomeni, bħall-imġiba tal-brimb u n-nemel, l-anatomija tax-<ref target="https://mt.wikipedia.org/wiki/Apoidea">xadini</ref> u l-istudju tal-<ref target="https://mt.wikipedia.org/wiki/Metamorfożi_(żoologija)">metamorfożi</ref> tal-<ref target="https://mt.wikipedia.org/wiki/Farfett">friefet</ref>.</p>
<p>FL-aħħar tal-Medjuevu allura kien hemm bidu ta' zforz fil-klassifikazzjoni tal-ħlejjaq ħajjin imma dak iż-żmien iż-żooloġija kienet titqis bħala xjenza qrib it-teoloġija u nħolqot sensiela twila ta' riċerka li ppruvat issib korrispondenza bejn l-annimali u s-simboli divini li kienu jaħsbu li għandhom. Kellna nistennew sal-perjodu rinaxximentali biex l-istudji jitbiegħdu minn dawn il-kunċetti u tibda xi tentattiva biex jiġu introdotti kriterji marbutin iżjed mal-osservazzjoni tan-natura.</p>
Ir-<ref target="https://mt.wikipedia.org/wiki/Rinaxximent">Rinaxximent</ref>
<p>Matul ir-Rinaxximent, minħabba l-għatx kbir għat-tagħlim li kien hemm u minħabba l-progress fil-qasam tat-tipografija, l-għarfien seta' jinfirex sewwa. Fost l-aqwa xogħlijiet ta' dak iż-żmien insibu l-"<hi rend="italic">Historia animalium</hi>" ta' <ref target="https://mt.wikipedia.org/wiki/Conrad_von_Gesner">Conrad von Gesner</ref> (1516-1565) li kienet ippubblikata bejn l-1551 u l-1587 u nkuraġġiet id-diversi korrispondenti Ewropej li jqiegħdu fis-sod l-għarfien żooloġiku u jwarrbu l-annimali mitoloġiċi.</p>
<p>Fl-<hi rend="italic">Historia animalium</hi> insibu klassifikazzjoni eżatta tal-eżempji tal-annimali magħrufin dak iż-żmien, irranġati f'ordni alfabetiku skont l-isem bil-Latin. Għal kull annimal Gesner jagħti l-isem bil-lingwi l-iżjed komuni l-oħra, antiki u moderni, l-imġiba tagħhom, il-firxa ġeografika, l-użu tagħhom bħala ikel u fil-mediċina, il-leġġendi dwarhom u s-simboli assoċjati magħhom.  
<ref target="https://mt.wikipedia.org/wiki/Ulisse_Aldrovandi">Ulisse Aldrovandi</ref> (1522 - 1605) ta espożizzjoni innovattiva mqabbla ma' ta' qabel; kiteb 13-il volum dedikati għall-istorja naturali, li minnhom l-iżjed famuż hu id-"<hi rend="italic"><ref target="https://mt.wikipedia.org/wiki/De_animalibus_insectis">De animalibus insectis</ref></hi>" li hu speċifikament dwar l-insetti, għalkemm jagħti kontenut iżjed wiesa' mill-Entema Aristotelika (fil-klassifikazzjoni tal-insetti Aldrovandi daħħal ukoll iż-żiemel tal-baħar u varji invertebrati filoġenetikament 'il bogħod mill-insetti); Aldrovandi l-ewwel qasam l-insetti skont l-ambjent li jgħixu fih (insetti tal-ilma u insetti tal-art) u, wara kklassifika l-gruppi li rriżultaw skont għandhomx saqajn jew le; il-grupp ta' dawk bis-saqajn reġa' qasmu fi tliet gruppi skont il-morfoloġija tal-ġwienaħ. 
Għalkemm din il-klassifikazzjoni tal-insetti mhijiex sodifaċenti għal kollox imqabbla ma dak li nafu l-ġurnat tal-lum, kien proprju bis-saħħa ta' Ulisse Aldrovandi li fl-<ref target="https://mt.wikipedia.org/wiki/Iskozja">Iskozja</ref>, l-istudjuż <ref target="https://mt.wikipedia.org/wiki/Thomas_Moufet">Thomas Moufet</ref> (1553 - 1604), għamel is-suddiviżjoni fundamentali tal-Insecta f'insetti bla ġwienaħ u bil-ġwienaħ f'"atteri" u "alati" li nżammet sakemm saru it-takson moderni ta' <ref target="https://mt.wikipedia.org/wiki/Pterygota">Pterygota</ref> e <ref target="https://mt.wikipedia.org/wiki/Apterygota">Apterygota</ref>. Però anki Moufet, żamm il-kunċett iżjed ġenerali Aristoteliku ta' insetti li  – fil-każ tiegħu – inkluda wkoll il-katarina-għolli-denbek, il-baqq tal-baħar u xi dud tal-baħar.</p>
<p>Għalkemm l-insetti kienu jirrappreżentaw materjal utli għall-ewwel kompilaturi, ix-xtieli ma twarrbux fil-ġenb. Infatti <ref target="https://mt.wikipedia.org/wiki/John_Ray">John Ray</ref> (1627 - 1705), naturalista Ingliż, ippubblika xogħol importanti dwar il-pjanti u l-annimali. L-approċċ li għażel għall-klassifikazzjoni tax-xtieli, fl-"<hi rend="italic"><ref target="https://mt.wikipedia.org/wiki/Historia_Plantarum">Historia Plantarum</ref></hi>", kien pass importanti lejn it-tassonomija moderna. Ray warrab is-sistema ta' diviżjoni dikotomika, li biha li-ispeċi ġew klassifikati skont prekonċetti jew tipi oħra ta' sistemi, u kklassifika il-ħxejjex abbażi tax-xebħ u d-differenzi li ħarġu mill-osservazzjonijiet tiegħu.</p>
<p>In ġenerali bejn l-aħħar tas-seklu 16 u l-bidu tas-seklu 17 bdew studji eżatti dwar l-organiżmi ħajjin li, l-ewwwel kienu diretti fuq l-ispeċi l-iżjed familjari u magħrufin u mbagħad infirxu bilmod biex spiċċaw biex jipproduċu bażi suffiċjenti ta' għarfien anatomiku utli għall-klassifikazzjoni. Kien hemm titjib wieħed wara l-ieħor bis-saħħa tar-riċerka tat-tobba anatomisti bħal <ref target="https://mt.wikipedia.org/wiki/Hieronymus_Fabricius">Hieronymus Fabricius</ref> (1537 - 1619), <ref target="https://mt.wikipedia.org/wiki/Petrus_Severinus">Petrus Severinus</ref> (1580 - 1656), <ref target="https://mt.wikipedia.org/wiki/William_Harvey">William Harvey</ref> (1578 - 1657) u <ref target="https://mt.wikipedia.org/wiki/Edward_Tyson">Edward Tyson</ref> (1649 - 1708).</p>
<figure><caption>Marcello Malpighi</caption></figure>
<p>L-invenzjoni tal-<ref target="https://mt.wikipedia.org/wiki/Mikroskopju">mikroskopju</ref> kienet ta' importanza fundamentali għall-istudji sistematiċi. Dan l-istrument – li fil-bidu kien ikkabbar biss xi ftit drabi – kien il-muftieħ li ttrasforma l-istudjużi minn sempliċi kompilaturi passivi għal osservaturi metodoloġiċi  li setgħu jivverifikaw is-sorsi tagħhom u li jagħmlu skoperti ġodda.</p>
<p>L-importanza tal-mikroskopju fil-bidu inħasset l-iżjed fl-istudji <ref target="https://mt.wikipedia.org/wiki/Anatomija">anatomiċi</ref> li f'dan il-perjodu kienu meqjusa bħala l-elementi sisien għad-deduzzjoni ta' klassifikazzjonijiet ġodda. Fost l-ewwel mikroskopisti ta' min isemmi il-<ref target="https://mt.wikipedia.org/wiki/Bolonja">Bolonjiż</ref> <ref target="https://mt.wikipedia.org/wiki/Marcello_Malpighi">Marcello Malpighi</ref> (1628 - 1694), meqjus minn ħafna bħala l-fundatur tal-anatomija mikroskopika tal-annimali u l-ħxejjex. L-istudji tiegħu kienu famużi daqs dawk ta' <ref target="https://mt.wikipedia.org/wiki/Jan_Swammerdam">Jan Swammerdam</ref> (1637 - 1680), tabib <ref target="https://mt.wikipedia.org/wiki/Olanda">Olandiż</ref> sperimentatur u osservatur, mogħni wkoll b'ħila kbira fit-tpinġija.</p>
<p>It-tnejn taw attenzjoni partikolari għall-iżvillup tal-insetti, il-metamorfożi tagħhom (li Swammerdam iddefinìxxa bħala bidla morfoloġika progressiva u mhux f'daqqa kif kienu jemmnu sa dak iż-żmien) u  d-definizzjoni tal-apparati interni komplikati. Ta' min isemmi b'mod partikolari l-i"<hi rend="italic">Storja ġenerali tal-insetti</hi>" ta' Swammerdam, ippubblikata fl-1669 li fiha l-istudjuż ta klassifikazzjoni tal-insetti ibbażata fuq l-istadju  ta' metamorfożi (mhux kompluta, parzjali u kompluta li jfakkruna fid-definizzonijiet iżjed moderni ta' ametabolija, emimetabolija u olometabolija).</p>
It-Tassonomija Linneana

<p>Sentejn war l-mewt ta' John Ray, fl-<ref target="https://mt.wikipedia.org/wiki/Żvezja">Iżvezja</ref> twieled Karl von Linne (ismu latinizzat bħala Carolus Linnaeus) (1707 - 1778). Ix-xogħol kbir tiegħu, is-<hi rend="italic"><ref target="https://mt.wikipedia.org/wiki/Systema_Naturae">Systema Naturae</ref></hi>, ippubblikat fl-1735, żvillupah permezz ta' 13-il edizzjoni matul ħajtu. Linneaeus hu magħruf l-iżjed għall-introduzzjoni ta' metodu li daż-żmien jintuża fil-klassifikazzjoni moderna; infatti ħalaq is-sistematika fil-forma attwali.</p>
<p>Linnaeus adotta il-kunċett ta' Ray għal speċi, imma l-kunċett għamlu realtà prattika billi identifika kull speċi b'binomju Latin, jiġifieri bl-għaqda ta' żewġ ismijiet: l-isem tal-<ref target="https://mt.wikipedia.org/wiki/Ġeneru_(tassonomija)">ġeneru</ref>, komuni għal sensiela ta' speċi; u l-isem speċifiku, <ref target="https://mt.wikipedia.org/wiki/Epitet">epitet</ref> li jikkaratterizza u jiddistingwi l-varji speċi ta' dak il-ġeneru. Din il-konvenzjoni saret tissejjaħ in-<ref target="https://mt.wikipedia.org/wiki/Nomenklatura_binomjali">nomenklatura binomjali</ref> u l-isem iffurmat miż-żewġ ismijiet jissejjaħ l-<ref target="https://mt.wikipedia.org/wiki/Isem_xjentifiku">isem xjentifiku</ref>, jew <hi rend="italic">isem sistematiku</hi>, ta' speċi. Meta speċi terġa' tinqasam, pereżempju f'iżjed <ref target="https://mt.wikipedia.org/wiki/Sottospeċi">sottospeċi</ref> jew <ref target="https://mt.wikipedia.org/wiki/Varjetà_(botanika)">varjetajiet</ref>, imbagħad tissejjaħ <ref target="https://mt.wikipedia.org/wiki/Nomenklatura_trinomjali">nomenklatura trinomjali</ref>. Fil-kitba korretta ta' isem xjentifiku l-isem ġeneriku jieħu ittra kapitali waqt li l-epitet jinkiteb b'ittra żgħira (barra meta jkun il-ġenittiv ta' xi isem proprju) u jingħataw dejjem id-dettalji dwar l-awtur u l-pubblikazzjoni tal-isem.</p>
<p>Sa Linnaeus speċi kienet tiġi identifikata minn sensiela twila ta' kliem, aġġettivi, attributi u ismijiet komuni, b'mod li l-ebda isem ma kien fiss u aċċettat universalment.
Is-sistema Linneana min-naħa l-oħra kellha l-vantaġġ li setgħet tidentifika faċilment u b'mod  inekwivokabbli kwalunkwe speċi ta' annimali u ħxejjex. Fil-verità kienu diġà jezistu fl-imgħoddi xi traċċi tas-sistema binomjali, bħal f'<ref target="https://mt.wikipedia.org/wiki/Teofrastu">Teofrastu</ref>, <ref target="https://mt.wikipedia.org/wiki/Plinju_l-Kbir">Plinju l-Kbir</ref>, <ref target="https://mt.wikipedia.org/wiki/Gaspard_Bauhin">Gaspard Bauhin</ref> u <ref target="https://mt.wikipedia.org/wiki/Tournefort">Tournefort</ref>; imma Linnaeus kien l-ewwel li applikaha b'mod sistematiku waqt li barra minn hekk iddefinixxa sensiela ta' <hi rend="italic">kategoriji tassonomiċi</hi> li bihom l-ispeċi setgħu jinġabru f'gruppi superjuri għall-ġeneri bħala waħdiet. Linnaeus fir-realtà beda juża din is-sistema fil-ktieb <hi rend="italic"><ref target="https://mt.wikipedia.org/wiki/Species_plantarum">Species plantarum</ref></hi> tal-1753 u fir-reviżjoni tal-1758 tas- <hi rend="italic">Systema Naturae</hi>.</p>
<p>Bis-sistema Linneana kull organiżmu jitqiegħed permezz ta' skala ġerarkika, f'sensiela ta' gruppi tassonomiċi, imsejħin <hi rend="italic">taksa</hi> (<ref target="https://mt.wikipedia.org/wiki/Takson">takson</ref> fis-singular).
Is-suddiviżjonijiet prinċipali, mill-iktar ġeneriku għaal-iktar speċifiku, huma: <ref target="https://mt.wikipedia.org/wiki/Renju_(bijoloġija)">renju</ref>, <ref target="https://mt.wikipedia.org/wiki/Phylum">phylum</ref> (imsejjaħ ukoll <hi rend="italic">tip</hi> għall-annimali u <hi rend="italic">diviżjoi</hi> għax-xtieli), <ref target="https://mt.wikipedia.org/wiki/Klassi_(bijoloġija)">klassi</ref>, <ref target="https://mt.wikipedia.org/wiki/Ordni_(bijoloġija)">ordni</ref>, <ref target="https://mt.wikipedia.org/wiki/Familja_(bijoloġija)">familja</ref>, <ref target="https://mt.wikipedia.org/wiki/Ġeneru_(tassonomija)">ġeneru</ref> u <ref target="https://mt.wikipedia.org/wiki/Speċi">speċi</ref> (ta' min jinnota li Linnaeus kien juża minflok it-taksa ta' klassi, ordni, ġeneru, speċi u varjetà).
Is-sistematika moderna tipprevedi l-eżistenza ta' kategoriji intermedji identifikati biż-żieda ta' prefissi partikolari, bħal:</p>
<list type="unordered"><item>Klassi
<list type="unordered"><item><hi rend="italic">Sotto</hi>-klassi</item>
<item><hi rend="italic">Infra</hi>-klassi</item></list></item>
<item>Ordni
<list type="unordered"><item><hi rend="italic">Super</hi>-ordni</item>
<item><hi rend="italic">Sott</hi>-ordni</item>
<item><hi rend="italic">Infra</hi>-ordni</item></list></item>
<item>eċċ.</item></list>
<p>Barra minn hekk, speċi sikwit tinqasam f'sottospeċi jew f'kategoriji oħra intraspeċifiċ (<ref target="https://mt.wikipedia.org/wiki/Varjetà_(botanika)">varjetà</ref>, <ref target="https://mt.wikipedia.org/wiki/Sottovarjetà">sottovarjetà</ref>, <ref target="https://mt.wikipedia.org/wiki/Razza">razza</ref>, etc.). Gruppi oħra kultant jistgħu jkunu miżjuda ma' dawk diġà fil-lista, bħal pereżempju id- <ref target="https://mt.wikipedia.org/wiki/Dominju_(bijoloġija)">dominju</ref>, li tqiegħed 'l fuq il-livell tar-renju; it-<ref target="https://mt.wikipedia.org/wiki/Tribù_(bijoloġija)">tribù</ref>, bejn il-familja u l-ġeneru; u s-<ref target="https://mt.wikipedia.org/wiki/Sezzjoni_(botanika)">sezzjoni</ref> u s-<ref target="https://mt.wikipedia.org/wiki/Serje_(botanika)">serje</ref>, bejn il-ġeneru u l-ispeċi.</p>
<figure><caption>Paġna mis-<hi rend="italic"><ref target="https://mt.wikipedia.org/wiki/Systema_Naturae">Systema Naturae</ref></hi> (is-sitt edizjoni 1748) dwar il-grupp <hi rend="italic">Quadrupedia</hi>, fosthom l-<hi rend="italic">Homo</hi></caption></figure>
<p>Fis-<hi rend="italic">Systema Naturae</hi> Linnaeus kiteb ukoll dwar il-<ref target="https://mt.wikipedia.org/wiki/Minerali">minerali</ref> u qasamhom f'ħaġar, metalli, minerali u fossili. Min-naħa l-oħra il-qsim li għamel Linnaeus tad-dinja veġetali f'24 klassi kellha iżjed fortuna. Din kienet ibbażata fuq l-osservazzjonijiet fuq l-<ref target="https://mt.wikipedia.org/wiki/Stami">istami</ref> (numru, dimensjonijiet u mod ta' inserzjoni) u fuq il-<ref target="https://mt.wikipedia.org/wiki/Pistillo">pistilli</ref>. Din is-sistema– imsejħa "sistema sesswali" proprju għaliex hi bbażata fuq l-organi riproduttivi tal-pjanti– qalgħet fama u approvazzjoni kbira barra fir-reġjun <ref target="https://mt.wikipedia.org/wiki/Franza">Franċiż</ref>, fejn l-istudjużi tal-<hi rend="italic">Jardin du Roi</hi> tall-<hi rend="italic">Académie des Sciences</hi> kienu żviluppaw sistematika botanika ibbażata mhux fuq element wieħed biss ta' paragun imma, bil-kontra, fuq għadd kbir ta' karatteristiki komuni fost id-diversi eżemplari; din tissejjaħ b'kuntrast mal-proposta Linneana, <hi rend="italic">sistematika naturali</hi>. Is-sistema ta' Linnaeus sejħulha wkoll "artifiċjali", fis-sens li tiġbor fl-istess takson xtieli li mid-dehra m'għandhomx karatteristiki komuni. Il-polemika bejn l-<hi rend="italic">artifiċjalisti</hi> u <hi rend="italic">naturalisti</hi> baqgħet sejra matul is-seklu 18 – sal-bidu tas-seklu 18 – teżi u opposizzjoni li kellhom rwol tal-qofol fit-tiswir u d-definizzjoni tax-xjenzi naturalistiċi.</p>
<p>Ir-reazzjoni għall-proposti avvanzati għar-renju tal-annimali (kwadrupedi, għasafar, ħut, insetti, dud u għall-ewwel darba anfibi, b'total ta' sitt klassijiet) min-naħa l-oħra qajmet tip ieħor ta' polemiki, fuq kollox dwar il-pożizzjoni li Linnaeus ta l-ġeneru <hi rend="italic">Homo</hi>, li klassifikah fost il-kwadrupedi antropomorfi flimkien max-<ref target="https://mt.wikipedia.org/wiki/Xadina">xadini</ref> u l-<ref target="https://mt.wikipedia.org/wiki/Bugħażż">bugħażż</ref>. Id-dibattiti kienu essenzjalment ta' natura filosofika-teoloġika aktar milli żooloġika jew sistematika, imma xorta ġiegħlu 'l Linnaeus imexxi l-bniedem, fl-għaxar edizzjoni tas-<hi rend="italic">Systema Naturae</hi>, u qiegħdu fil-quċċata tal-klassi ġdida tal-<ref target="https://mt.wikipedia.org/wiki/Primates">Primati</ref> fejn tah l-isem ta' <hi rend="italic">Homo sapiens</hi> għall-ewwel darba.</p>
<p>Interessanti li l-1 ta' Jannar 1758, il-jum tal-pubblikazzjoni tal-għaxar edizzjoni tas-<hi rend="italic">Systema Naturae</hi> u tal-<hi rend="italic">Aranei svecici</hi> ta' <ref target="https://mt.wikipedia.org/wiki/Carl_Alexander_Clerk">Carl Alexander Clerk</ref> (student ta' Linneaeus, 1709 - 1765), sar meqjus mill-Kodiċi Internazzjoni tan-Nomenklatura Żooloġika bħala l-bidu tan-nomenklatura (żooloġika) moderna. Għalhekk l-ebda isem xjentifiku ppubblikat qabel l-1758 ma jista' jgħamel parti min-nomenklatura żooloġika.</p>
Żviluppi moderni
<p>L-approċċ ġenerali li Linnaeus għażel biex jikklassifika l-ispeċi u ħafna mir-raggruppamenti tassonomiċi tiegħu baqgħu, għal kważi żewġ sekli, standard fil-bijoloġija.
Illum il-ġurnata hu ġeneralment aċċettat li l-klassifikazzjoni għandha tirrifletti, permezz tal-prinċipju Darwinjan ta' dixxendenza komuni, il-<ref target="https://mt.wikipedia.org/wiki/Filoġenesi">filoġenesi</ref>, jiġifieri l-<ref target="https://mt.wikipedia.org/wiki/Evoluzzjoni">istorja evoluttiva</ref> tal-varji <ref target="https://mt.wikipedia.org/wiki/Takson">taksa</ref>, b'mod li kull waħda minnhom tinkludi sezzjoni waħda mis-<ref target="https://mt.wikipedia.org/wiki/Siġra_filoġenetika">siġra filoġenetika</ref>. Grupp kostitwit hekk jiġi definit bħala <hi rend="italic">takson monofiletiku</hi>.</p>
<p>Mil-1960, din it-tendenza, li tirrifletti l-ħsieb tas-<ref target="https://mt.wikipedia.org/wiki/Kladistika">sistematika kladistika</ref>, li topponi l-klassifikazzjoni tradizzjonali u teskludi xi raggruppamenti tat-tassonomija Linnjana, ġiet iżjed u iżjed 'l quddiem.
Hemm kodiċi ta' nomenklatura ġdid, imsejjaħ <ref target="https://mt.wikipedia.org/wiki/PhyloCode">PhyloCode</ref> li qiegħed jiġi viluppat bħalissa, imma ħafna mir-regoli tiegħu ma jaqblux ma' kodiċi ta' nomenklatura diġà stabbiliti (kemm għax-xtieli u kemm għall-annimali) u għadu mhux żgur jekk dawn il-kodiċi jistgħux jikkoeżistu fil-futur.</p>
Eżempji
<p>Il-klassifikazzjoni adottate s-soltu għad-deskrizzjoni ta' tliet speċi: id-dubbiena tal-frotta (<hi rend="italic">Drosophila melanogaster</hi>) li tintuża spiss fil-laboratorji tal-ċenetika, Il-bniedem (<hi rend="italic">Homo sapiens sapiens</hi>) u il-<hi rend="italic">Magnolia virginiana</hi>.</p>






Is-suffissi tal-gruppi
<p>It-<ref target="https://mt.wikipedia.org/wiki/Takson">taksa</ref> 'l fuq mill-ġeneru spiss jingħataw isem li ġej minn isem ta' xi ġeneru fihom biż-żieda ta' suffissi. Is-suffissi użati fil-formazzjoni ta' dawn l-ismijiet jiddependi mir-renju, u, f'xi ftit każi, anki mill-phylum u mill-klassi, b'dan il-mod:</p>



Biblijografija
<list type="unordered"><item>(IT)  <hi rend="italic">Storia della biologia</hi>, Pascal Duris u Gabriel Gohau. Giulio Einaudi Edituri, Torin (1999) <ref target="https://mt.wikipedia.org/wiki/Special:BookSources/8806151711">ISBN 88-06-15171-1</ref></item>
<item>(IT)  <hi rend="italic">Linneo, L'equilibrio della natura</hi> Feltrinelli, Milano 1982</item>
<item>(FR)  Pierre Pellegrin; La Classification des animaux chez Aristote. Staut de la biologie et unité de l'aristotélisme, Les Belles Lettres, Paris 1982</item>
<item>(FR)  Pierre Louis, <hi rend="italic">La Classification des végétaux dans le corpus aristotelicien</hi>, f' "Documents pour l'histoire du vocabulaire scientifique", VIII (1986), pp 1–8</item>
<item>(FR)  Wilfrid Blunt, <hi rend="italic">Linné. Le prince des botanistes</hi>, Belin, Paris 1986</item>
<item>(EN)  Frans. A. Stafleu, <hi rend="italic">Linnaeus and the Linneans. The Spreading of Their Ideas in Sistematic Botany, 1753-1789</hi>, Utrecht 1971</item>
<item>(EN)  Sten Lindroth, <hi rend="italic">The Two Faces of Linnaeus</hi>, in Tore Frängsmyr, Linnaeus. The Man and His Work, University of California Press, Berkley 1983, pp.1–62</item>
<item>(EN)  <hi rend="italic">Studies in Linnaean Method and Nomenclature</hi>, Marbuger Schriften zur Medizingeschichte, vol. VIII, Lang, Frankfurt am Main 1983</item>
<item>(EN)  Richard V. Melville, <hi rend="italic">Towards Stability in the Names of Animals. A History of the International Commission on Zoological Nomenclature 1895-1995</hi>, The international Trust for Zoological Nomenclature, London 1995</item></list>
Paġni korrelati
<list type="unordered"><item><ref target="https://mt.wikipedia.org/wiki/Takson">Takson</ref></item>
<item><ref target="https://mt.wikipedia.org/wiki/Klad">Klad</ref></item></list>
Ħoloq esterni

<list type="unordered"><item>(EN)  <ref target="http://www.ohiou.edu/phylocode/">Phylocode</ref></item>
<item>(EN)  <ref target="http://anthro.palomar.edu/animal/default.htm">Introduzzjoni għall-prinċipji tat-tassonomija</ref></item></list>
</text></body></html>