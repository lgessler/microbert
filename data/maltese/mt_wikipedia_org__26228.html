<html><body><text id="wikipedia_mt_wikipedia_org__26228.html" ns="0" revid="268415" sourceurl="https://mt.wikipedia.org/wiki/Vito_Volterra" title="Vito Volterra" type="wikipedia">Vito Volterra
<p>Il-Professur <hi rend="bold">Vito Volterra</hi> KBE FRS(For) HFRSE<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> ([ˈviːto volˈtɛrra]; twieled fit-3 ta’ Mejju 1860 – miet fil-11 ta’ Ottubru 1940) kien matematiku u fiżiku <ref target="https://mt.wikipedia.org/wiki/Taljan">Taljan</ref>, u huwa magħruf għall-kontributi tiegħu fil-<ref target="https://mt.wikipedia.org/wiki/Bijoloġija">bijoloġija</ref> <ref target="https://mt.wikipedia.org/wiki/Matematika">matematika</ref> u fl-ekwazzjonijiet integrali<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref>, kif ukoll wieħed mill-fundaturi tal-analiżi funzjonali.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Bijografija
<p>Vito Volterra twieled f’<ref target="https://mt.wikipedia.org/wiki/Ancona">Ancona</ref>, li dak iż-żmien kienet parti mill-Istati Papali, f’familja fqira ħafna ta’ Lhud. Missieru kien <ref target="https://mt.wikipedia.org/wiki/Abramo_Volterra">Abramo Volterra</ref> u ommu kienet <ref target="https://mt.wikipedia.org/wiki/Angelica_Almagia">Angelica Almagia</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Volterra wera minn età żgħira li kien promettenti fil-matematika sew qabel ma attenda l-Università ta’ <ref target="https://mt.wikipedia.org/wiki/Pisa">Pisa</ref>, fejn ġie influwenzat minn <ref target="https://mt.wikipedia.org/wiki/Enrico_Betti">Enrico Betti</ref>, u fejn sar professur tal-mekkanika razzjonali fl-1883. Minnufih beda jaħdem biex jiżviluppa t-teorija tiegħu tal-analiżi funzjonali li wasslet għall-interess tiegħu u għall-kontributi tiegħu iktar ’il quddiem fir-rigward tal-ekwazzjonijiet integrali u integro-differenzjali. Ix-xogħol tiegħu huwa miġbur fil-qosor fil-ktieb tiegħu <hi rend="italic">Theory of functionals and of Integral and Integro-Differential Equations</hi> (1930).</p>
<p>Fl-1892, huwa sar professur tal-mekkanika fl-Università ta’ <ref target="https://mt.wikipedia.org/wiki/Torino">Torino</ref> u mbagħad fl-1900 sar professur tal-fiżika matematika fl-Università ta’ <ref target="https://mt.wikipedia.org/wiki/Ruma">Ruma</ref> La Sapienza. Volterra kiber matul l-aħħar stadji tar-<hi rend="italic">Risorgimento</hi> meta l-Istati Papali ġew finalment annessi mal-<ref target="https://mt.wikipedia.org/wiki/Italja">Italja</ref>, u bħall-mentor tiegħu Betti, huwa kien patrijott entużjast, tant li r-re <ref target="https://mt.wikipedia.org/wiki/Vittorio_Emanuele_III">Vittorio Emanuele III</ref> għamlu senatur għar-Renju tal-Italja fl-1905. Fl-istess sena, huwa beda jiżviluppa t-teorija tal-iżlogaturi fil-kristalli li iktar ’il quddiem kienet importanti fil-fehim tal-imġiba tal-materjali duttili. </p>
<p>Meta faqqgħet <ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref>, Volterra diġà kellu iktar minn 50 sena, u ssieħeb mal-Armata Taljana u ħadem fuq l-iżvilupp tal-iġfna tal-ajru taħt <ref target="https://mt.wikipedia.org/wiki/Giulio_Douhet">Giulio Douhet</ref>. Huwa ħareġ bl-idea li jintuża l-elju inerti minflok l-idroġenu fjammabbli u uża l-kapaċitajiet tiegħu fir-rwoli ta’ tmexxija biex jorganizza l-manifattura tal-elju inerti.</p>
<p>Wara l-Ewwel Gwerra Dinjija, Volterra xeħet l-attenzjoni tiegħu fuq l-applikazzjoni tal-ideat matematiċi tiegħu fil-bijoloġija, prinċipalment billi tenna u żviluppa x-xogħol ta’ <ref target="https://mt.wikipedia.org/wiki/Pierre_François_Verhulst">Pierre François Verhulst</ref>. Eżitu ta’ dan il-perjodu huma l-ekwazzjonijiet ta’ Lotka-Volterra.</p>
<p>Volterra huwa l-unika persuna li kienet kelliem fil-plenarja tal-Kungress Internazzjonali tal-Matematiċi erba’ darbiet (fl-1900, fl-1908, fl-1920 u fl-1928).<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Fl-1922, huwa ssieħeb mal-oppożizzjoni kontra r-reġim Faxxista ta’ <ref target="https://mt.wikipedia.org/wiki/Benito_Mussolini">Benito Mussolini</ref> u fl-1931 kien wieħed minn 12-il professuri biss (minn 1,250 professur) li rrifjutaw li jieħdu l-ġurament obbligatorju ta’ lealtà. Il-filosofija politika tiegħu toħroġ fid-dieher minn kartolina li bagħat fis-snin 30 tas-seklu 20, fejn kiteb dak li jista’ jitqies bħala epitaffju għall-Italja ta’ Mussolini: “l-Imperi jiġu u jmorru, iżda t-teoremi ta’ Ewklidi jibqgħu għal dejjem”. Madankollu, Volterra ma kienx radikali; x’aktarx li kien ikun imwaħħax bl-istess mod li kieku l-oppożizzjoni tax-Xellug kontra Mussolini kellhom jiksbu l-poter, peress li hu kien irjalist u nazzjonalist għal ħajtu kollha. Bħala riżultat tar-rifjut tiegħu li jiffirma l-ġurament ta’ lealtà għall-gvern Faxxista ġie mġiegħel jirreżenja mill-kariga universitarja tiegħu u mis-sħubija tiegħu fl-akkademji xjentifiċi. Barra minn hekk, matul is-snin ta’ wara, huwa għex l-iktar ’il barra mill-pajjiż, u reġa’ lura Ruma ftit qabel mewtu.</p>
<p>Fl-1936, ġie maħtur bħala membru tal-Akkademja Papali tax-Xjenzi, fuq l-inizjattiva tal-fundatur <ref target="https://mt.wikipedia.org/wiki/Agostino_Gemelli">Agostino Gemelli</ref>.</p>
<p>Vito Volterra miet f’Ruma fil-11 ta’ Ottubru 1940 u ġie midfun fiċ-Ċimiterju ta’ Ariccia. L-Akkademja organizzat il-funeral tiegħu.</p>
Familja
<p>Fis-sena 1900 Volterra żżewweġ lil <ref target="https://mt.wikipedia.org/wiki/Virginia_Almagia">Virginia Almagia</ref>, li kienet kuġina tiegħu.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> It-tifel tagħhom <ref target="https://mt.wikipedia.org/wiki/Edoardo_Volterra">Edoardo Volterra</ref> (1904-1984) kien storiku famuż tad-dritt Ruman.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Volterra kellu wkoll tifla, <ref target="https://mt.wikipedia.org/wiki/Luisa_Volterra">Luisa Volterra</ref>, li żżewġet lil <ref target="https://mt.wikipedia.org/wiki/Umberto_d'Ancona">Umberto d'Ancona</ref>. D'Ancona qanqal l-interess ta’ Volterra fil-bijomatematika meta wrieh sett ta’ <hi rend="italic">data</hi> rigward popolazzjonijiet ta’ ħut differenti fil-<ref target="https://mt.wikipedia.org/wiki/Baħar_Adrijatiku">Baħar Adrijatiku</ref>, fejn it-tnaqqis fl-attività tas-sajd minħabba l-gwerra kien wassal għal żieda fil-popolazzjonijiet tal-ispeċijiet tal-ħut predaturi. Vito Volterra ppubblika analiżi tad-dinamika tal-interazzjoni tal-ispeċijiet ta’ ħut is-sena.</p>
Selezzjoni tal-kitbiet ta’ Volterra
<list type="unordered"><item>1910. <hi rend="italic">Leçons sur les fonctions de lignes.</hi> <ref target="https://mt.wikipedia.org/wiki/Pariġi">Pariġi</ref>: Gauthier-Villars.</item>
<item>1912. <hi rend="italic">The theory of permutable functions.</hi> Princeton University Press.</item>
<item>1913. <hi rend="italic">Leçons sur les équations intégrales et les équations intégro-différentielles.</hi> Pariġi: Gauthier-Villars.</item>
<item>1926, "Variazioni e fluttuazioni del numero d'individui in specie animali conviventi," <hi rend="italic">Mem. R. Accad. Naz. dei Lincei</hi> 2: 31–113.</item>
<item>1926, "Fluctuations in the abundance of a species considered mathematically," <hi rend="italic">Nature</hi> 118: 558–60.</item>
<item>1960. <hi rend="italic">Sur les Distorsions des corps élastiques</hi> (with Enrico Volterra). Pariġi: Gauthier-Villars.</item>
<item>1930. <hi rend="italic">Theory of functionals and of integral and integro-differential equations</hi>. Blackie &amp; Son.</item>
<item>1931. <hi rend="italic">Leçons sur la théorie mathématique de la lutte pour la vie</hi>. Pariġi: Gauthier-Villars. Mitbugħ mill-ġdid fl-1990, Gabay, J., ed.</item>
<item>1954-1962. <hi rend="italic">Opere matematiche. Memorie e note.</hi> Vol. 1, 1954; Vol. 2, 1956; Vol. 3, 1957; Vol. 4, 1960; Vol. 5, 1962; Accademia dei Lincei.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></item></list>
</text></body></html>