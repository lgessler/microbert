<html><body><text id="wikipedia_mt_wikipedia_org__3269.html" ns="0" revid="265537" sourceurl="https://mt.wikipedia.org/wiki/Gerald_Strickland" title="Gerald Strickland" type="wikipedia">Gerald Strickland
<p><hi rend="bold">Sir Gerald Strickland</hi> (<ref target="https://mt.wikipedia.org/wiki/Belt_Valletta">Valletta</ref>, <ref target="https://mt.wikipedia.org/wiki/24_ta'_Mejju">24 ta' Mejju</ref> <ref target="https://mt.wikipedia.org/wiki/1861">1861</ref> – <ref target="https://mt.wikipedia.org/wiki/Attard">Ħ'Attard</ref>, <ref target="https://mt.wikipedia.org/wiki/22_ta'_Awwissu">22 ta' Awwissu</ref> <ref target="https://mt.wikipedia.org/wiki/1940">1940</ref>) kien il-mexxej tal-<ref target="https://mt.wikipedia.org/wiki/Partit_Kostituzzjonali">Partit Kostituzzjonali</ref> u r-raba' <ref target="https://mt.wikipedia.org/wiki/Prim_Ministru_ta'_Malta">Prim Ministru ta' Malta</ref>. Imwieled il-<ref target="https://mt.wikipedia.org/wiki/Belt_Valletta">Belt Valletta</ref> minn Walter Strickland u Louisa Bonici Mompalao, huwa għamel l-istudji tiegħu f'Malta, l-<ref target="https://mt.wikipedia.org/wiki/Italja">Italja</ref> u l-<ref target="https://mt.wikipedia.org/wiki/Ingilterra">Ingilterra</ref>. Ħadem fis-Servizz Pubbliku tal-<ref target="https://mt.wikipedia.org/wiki/Imperu_Brittaniku">Imperu Brittaniku</ref> taħt il-Prim Ministru, <ref target="https://mt.wikipedia.org/wiki/Joseph_Chamberlain">Joseph Chamberlain</ref>.</p>
<p>Fl-1887 kien elett fil-Kunsill tal-Gvern u fis-sena ta' wara kien nominat Chief Secretary. Huwa baqa' jokkupa din il-kariga sa l-1902 meta kien nominat Gvernatur ta' <ref target="https://mt.wikipedia.org/wiki/Leeward_Islands">Leeward Islands</ref> u anki Gvernatur tat-<ref target="https://mt.wikipedia.org/wiki/Tażmanja">Tażmanja</ref>, fl-<ref target="https://mt.wikipedia.org/wiki/Awstralja_tal-Punent">Awstralja tal-Punent</ref> u <ref target="https://mt.wikipedia.org/wiki/New_South_Wales">New South Wales</ref>. Fl-1917 reġa' lura Malta u waqqaf l-Anglo-Maltese Party li ftit wara ngħaqad mal-Maltese Constitutional Party u sar il-Partit Kostituzzjonali taħt it-tmexxija tiegħu. Huwa kien Kap tal-Oppożizzjoni bejn l-1921 u l-1927 – tliet leġislaturi. Wara l-elezzjonijiet tal-1927 il-Partit tiegħu flimkien mal-<ref target="https://mt.wikipedia.org/wiki/Partit_Laburista">Partit Laburista</ref> kellhom il-maġġoranza, sar il-ftehim tal-<ref target="https://mt.wikipedia.org/wiki/Compact">Compact</ref> u Strickland inħatar Prim Ministru bejn Awwissu 1927 u Ġunju 1930. Tul din il-leġislatura Strickland kellu l-inkwiet mal-membri tas-Senat u aktar tard qamet ukoll il-kwistjoni politiko-reliġjuża. Dawn wasslu għas-sospensjoni tal-Kostituzzjoni fl-1930.</p>
<p>Ħeles minn attentat fuq ħajtu meta persuna ppruvat tassassinah minn ftit passi 'l bogħod minnu, iżda ma laqtitux. Sir Gerald Strickland kien ukoll Ministru tal-Ġustizzja bejn April 1929 u Ġunju 1932 u Novembru 1933, Kap tal-Oppożizzjoni. Wara l-għoti mill-ġdid tal-Kostituzzjoni fl-1939, Strickland kien il-mexxej tal-maġġoranza fil-Kunsill tal-Gvern. Huwa miet fid-dar tiegħu f'<ref target="https://mt.wikipedia.org/wiki/Attard">Ħ'Attard</ref>, fit-22 ta' Awwissu, 1940.</p>
<figure><caption>Gerald Strickland pittura ta' Edward Caruana Dingli</caption></figure>
</text></body></html>