<html><body><text id="wikipedia_mt_wikipedia_org__21237.html" ns="0" revid="260932" sourceurl="https://mt.wikipedia.org/wiki/Jan_Vermeer" title="Jan Vermeer" type="wikipedia">Jan Vermeer
<figure><caption><hi rend="italic">Tfajla bl-imsielet tal-ġawhar</hi>, </caption></figure>
<p><hi rend="bold">Johannes Vermeer</hi> jew <hi rend="bold">Jan Vermeer</hi> /jɑn vər'meˑɪ̯r/, (<ref target="https://mt.wikipedia.org/wiki/Delft">Delft</ref>, <ref target="https://mt.wikipedia.org/wiki/31_ta'_Ottubru">31 ta' Ottubru</ref> <ref target="https://mt.wikipedia.org/wiki/1632">1632</ref> – <ref target="https://mt.wikipedia.org/wiki/Delft">Delft</ref>, <ref target="https://mt.wikipedia.org/wiki/15_ta'_Diċembru">15 ta' Diċembru</ref> <ref target="https://mt.wikipedia.org/wiki/1675">1675</ref>) kien pittur <ref target="https://mt.wikipedia.org/wiki/Pajjiżi_l-Baxxi">Olandiż</ref>.</p>
Bijografija
<figure><caption><hi rend="italic">Qaddejja tferra' l-ħalib</hi>, Rijksmuseum, Amsterdam</caption></figure>
<figure><caption><hi rend="italic">L-astronomu</hi>, Mużew tal-Louvre, Parigi</caption></figure>
<figure><caption>Sinjorina mal-qaddejja<hi rend="italic">, Frick Collection, New York</hi></caption></figure>
<figure><caption><hi rend="italic">Mara taħdem il-bizzilla</hi>, Mużew tal Louvre, Pariġi</caption></figure>
<figure><caption><hi rend="italic">Tfajla bil-buqar tal-ilma</hi>, Metropolitan Museum of Art, New York</caption></figure>
<figure><caption><hi rend="italic">Triq ġo Delft</hi>, Rijksmuseum, Amsterdam</caption></figure>
<figure><caption><hi rend="italic">Suldat ma'tfajla titbissem</hi>, Frick Collection, New York</caption></figure>
<p>Ftit nafu fuq il-ħajja ta' Vermeer: bħala sorsi għandna biss xi reġistri, xi ftit dokumenti uffiċjali u kummenti ta' artisti oħra. Id-data tat-twelid ma nafuhiex eżatt, nafu biss li tgħammed fil-31 ta' Ottubru 1632 fil-knisja Protestanta ta' <ref target="https://mt.wikipedia.org/wiki/Delft">Delft</ref>. Missieru, Reynier Vermeer, kien nissieġ tal-ħarir tal-klassi nofsanija, li kien jinnegozja wkoll fix-xogħlijiet tal-arti. Ommu Digna, li kienet minn Antwerpen, iżżewġet lil Reynier fl-1615. Fl-1641 il-familja akkwistat lukanda jisimha <hi rend="italic">Mechelen</hi>, isem ta' belt fil-<ref target="https://mt.wikipedia.org/wiki/Belġju">Belġju</ref>, li kienet tinsab fl-inħawi ta' misraħ is-suq. Reynier barra x-xogħol ta' negozjant tal-arti u ta' nissieġ beda jaħdem ukoll ta' lukandier. Meta miet missieru, fl-1652, Joannes wiret il-lukanda u n-negozji tiegħu. </p>
<p>Minkejja li kien minn familja Protestanta, iżżewweġ tfajla <ref target="https://mt.wikipedia.org/wiki/Kattoliċezmu">Kattolika</ref>, Catherina Bolnes, f'April tal-1653. Barra d-differenzi reliġjużi, il-familja tal-mara kienet iżjed għanja minn dik ta' Vermeer. Jidher li hu kien ikkonverta qabel iż-żwieġ, għax it-tfal tagħhom ingħataw ismijiet ta' qaddisin Kattoliċi minflok tal-ġenituri. Barra minn hekk waħda mill-pitturi tiegħu l-<hi rend="italic">Allegorija tal-fidi</hi>, tirrapreżenta  l-fidi fl-<ref target="https://mt.wikipedia.org/wiki/Ewkaristija">Ewkaristija</ref>, imma ma nafux jekk din tirreferix għall-fidi tal-artista jew ta' min ordnaha.</p>
<p>Ftit wara it-tieġ, il-koppja marru joqogħdu ma' omm Catherina, Maria Thins, armla tat-tajjeb, li kienet fil-kwartier Kattoliku tal-belt. Vermeer baqa' jgħix hemm mal-familja ħajtu kollha. Maria kienet importanti fil-ħajja tal-pittur, l-ewwel tifla issemmiet għaliha u kienet tgħinu bi flusha sakemm hu għamel isem fid-dinja tal-arti. Johannes u martu kellhom b'kollox 14-il tifel u tifla li tlieta minnhom mietu qabel missierhom.</p>
Il-karriera
<p>Beda l-apprendistat tiegħu fl-1647, forsi ma' <ref target="https://mt.wikipedia.org/wiki/Carel_Fabritius">Carel Fabritius</ref>. Fid-29 ta' Diċembru 1653, Vermeer sar membru tax-<ref target="https://mt.wikipedia.org/wiki/Xirka_ta'_San_Luqa">Xirka ta' San Luqa</ref>.  Mir-reġistri ta' din l-għaqda ta' pitturi nafu li l-artista ma setax iħallas il-miżata tas-sħubija, u dan juri li kellu problemi finanzjarji. Wara s-sitwazzjoni ttejbet, Pieter Van Ruijven, wieħed miċ-ċittadini l-iżjed għonja sar patrun tiegħu u xtara ħafna pitturi minn għandu.</p>
<p>F-1662 Vermeer ġie elett kap tax-Xirka u baqa' f'din il-kariga għal xi snin, sinjal li kien meqjus bħala ċittadin rispettabbli. Però fl-1672 l-invażjoni tar-Repubblika Olandiża mill-Franċiżi ġabet kriżi finanzjarja gravi u nixfet għal kollox id-domanda għal oġġetti ta' lussu bħall-pitturi u, għalhekk in-negozju ta' Vermeer bħala artista u merkant tant mar għall-agħar li kellu jissellef.</p>
<p>Meta miet fl-1675. Lil martu u 'l uliedu, Vermeer ħallilhom ftit flus u ħafna dejn. F'dokument martu waħħlet fl-inkwiet tal-problemi ekonomiċi għal mewtu. Catherina talbet il-Kunsill tal-belt li jieħdu d-dar u l-pitturi bħala ħlas. Dsatax-il pittura baqgħu għand Catherina u Maria, u minn dawn ftit inbiegħu biex jitħallsu l-kredituri.</p>
Teknika
<p>Vermeer kellu l-ħila jikseb kuluri trasparenti billi japplika punti qrib xulxin fuq it-tila, teknika magħrufa bħala <hi rend="italic">pointillé</hi>, li m'għandniex inħawduha ma <hi rend="italic">pointillisme</hi>. It-teknika tiegħu tagħti riżultati mill-iżjed vivaċi possibbli, b'effetti, fuq kollox tal-kulur, li hu kien jirriċerka b'interess kważi xjentifiku. Kien iqis is-suġġett bħala konvenjenza: "Il-pitturi ta' Vermeer huma fil-verità <ref target="https://mt.wikipedia.org/wiki/Natura_mejta">naturi mejtin</ref> bin-nies".<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>M'hemmx disinji li żgur nistgħu nattribwuhom lill-artista u l-kwadri tiegħu ma tantx jagħtu ħjiel tal-metodi preparatorji li uża.</p>
<p>Fil-ktieb <hi rend="italic">Secret Knowledge: Rediscovering the Lost Techniques of the Old Masters</hi> (Għarfien Sigriet: Riskoperta tat-Tekniki Mitlufa tal-Pitturi l-Kbar)<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, li kiteb il-pittur famuż Ingliż <ref target="https://mt.wikipedia.org/wiki/David_Hockney">David Hockney</ref> fl-2001 (rivedut 2006), informat mill-ħafna studji li għamel dwar l-użu tal-istrumenti ottiċi fil-<ref target="https://mt.wikipedia.org/wiki/Pittura_Fjamminga">Pittura Fjamminga</ref>, l-awtur isostni li Vermeer, bħal ħafna pitturi oħra tal-epoka, kien jinqeda ħafna bil-<hi rend="italic"><ref target="https://mt.wikipedia.org/wiki/Camera_oscura">camera oscura</ref></hi> biex jiddefinixxi l-fiżjonomija eżatta tal-persunaġġi rrappresentati u l-pożizzjoni preċiża tal-oġġetti fil-kompożizzjoni tal-kwadri. Skont it-"teżi Hockney-Falco" (mill-isem tal-pittur u tal-fiżiku Amerikan Charles M. Falco, li għamluha famuża), l-użu ta' dan l-istrument ottiku hu biżżejjed biex jiġġustifika in-nuqqas ta' disinji ta' tħejjija għal pitturi ta' preċiżjoni "fotografika" u fiżjonomika straordinarja ta' ħafna artisti Fjammingi, bħal <ref target="https://mt.wikipedia.org/wiki/Jan_van_Eyck">Van Eyck</ref>, u wara tal-epoka <ref target="https://mt.wikipedia.org/wiki/Pittura_barokka">barokka</ref>, bħal <ref target="https://mt.wikipedia.org/wiki/Caravaggio">Caravaggio</ref> jew <ref target="https://mt.wikipedia.org/wiki/Diego_Velázquez">Velázquez</ref>, u appuntu ta' Vermeer. Imma fuq kollox, skont din it-teżi, l-użu tal-"camera oscura" tispjega wkoll xi wħud mill-effetti sorprendenti tad-dawl fil-kwadri ta' Vermeer, b'mod partikolari l-effetti kurjużi "mhux iffokati" li niltaqgħu magħhom f'xi kapolavuri tiegħu, fejn xi dettalji huma ffokati perfettament u oħrajn mhumiex, bħal effett tipiku li nsibu fit-teknika fotografika moderna.</p>
<p>Il-vivaċità estrema tal-kuluri fil-pitturi ta' Vermeer, li għadna naraw sal-lum, ġejja mill-kura kbira li ħa l-artista fit-tħejjija taż-żebgħa taż-żejt u fit-tfittxija għall-aħjar pigmenti li seta' jsib f'dik l-epoka. Bħala eżempju ta' dan hemm il-ħafna użu li għamel Vermeer tal-ikħal ultramarine, miksub mill-lapislazzuli, li kien iqum ħafna. Dan użah fil-pitturi kollha tiegħu mhux biss pur imma wkoll fl-isfumaturi tal-kuluri intermedji. Anki fis-snin meta kien fi stat finanzjarju ħażin ħafna, dan il-kulur li kien jiswa ħafna, baqa' jużah.<ref target="https://mt.wikipedia.org/wiki/Il-Paġna_prinċipali#cite_note-dossier-3">[3]</ref></p>
<p>Fix-xogħlijiet tiegħu allura insibu atmosfera eċċezzjonali. "Il-<hi rend="italic">ħajja siekta tal-oġġetti</hi> tidher riflessa f'mera ċara; mill-firxa tad-dawl mal-ġewwieni dieħel mit-twieqi mbexxqin, mill-logħob tar-riflessi, mill-effetti tat-trasparenza, penombri u dawl minn wara..."<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Il-pitturi foloz
<p>Fil-bidu tas-seklu 200 kien hemm proliferazzjoni kbira fis-swieq tal-arti ta' pitturi ta' Vermeer foloz. Dawn kien qiegħed ipinġihom wieħed mill-iżjed falzaturi famużi tal-aħħar seklu, l-Olandiż Han van Meegeren. Dan il-falzatur ta' ħila kbira uża l-istess tekniki tal-pittura tal-artista biex ħoloq ħafna kwadri b'kompożizzjonijiet oriġinali għal kollox u rnexxielu jgħaddihom bħala xogħlijiet awtentiċi ta' Vermeer, tant li ħafna kollezzjonisti famużi u xi wħud mill-mużewijiet mill-iżjed importanti tal-Ewropa kisbu dawn il-kwadri għall-kollezzjonijiet tagħhom.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Bla dubju dan il-fenomenu famuż għenu n-nuqqas stramb ta' sorsi dokumentali u ta' studji fil-fond tax-xogħlijiet u tal-figura tal-artista Olandiż, li sal-aħħar tas-seklu 19 kien intnessa u kważi ntilfet kull traċċja tal-istorja artistika tal-pittur. Il-kritika moderna ta' Vermeer bdieha l-istudjuż Franċiż Théophile Thoré-Bürger. Minn dan il-punt 'l hawn, il-figura tiegħu gawdiet attenzjoni dejjem tikber mill-kritiċi u mill-pubbliku li issa għandu fama internazzjonali.</p>
Bibliografija
<list type="unordered"><item>Erik Larsen, <hi rend="italic">Jan Vermeer: catalogo completo</hi>, Borgo S. Croce, Octavo, 1996. <ref target="https://mt.wikipedia.org/wiki/Speċjali:SorsiKotba/88-8030-074-1">ISBN88-8030-074-1</ref></item>
<item>John Michael Montias, <hi rend="italic">Vermeer: l'artista, la famiglia, la città</hi>, Torino: Einaudi, 1997. <ref target="https://mt.wikipedia.org/wiki/Speċjali:SorsiKotba/88-06-12192-8">ISBN88-06-12192-8</ref></item>
<item>Roberto Diodato, <hi rend="italic">Vermeer, Góngora, Spinoza - L'estetica come scienza intuitiva</hi>, Bruno Mondadori, 1997, 310 pagine, <ref target="https://mt.wikipedia.org/wiki/Speċjali:SorsiKotba/88-424-9438-0">ISBN88-424-9438-0</ref></item>
<item>Norbert Schneider, <hi rend="italic">Vermeer: 1632-1675: i sentimenti dissimulati</hi>, Koln, Taschen, 2001. <ref target="https://mt.wikipedia.org/wiki/Speċjali:SorsiKotba/3-8228-0972-1">ISBN3-8228-0972-1</ref></item>
<item>Anthony Bailey, <hi rend="italic">Il maestro di Delft: storia di Johannes Vermeer, genio della pittura</hi>, Milano, Rizzoli, 2003. <ref target="https://mt.wikipedia.org/wiki/Speċjali:SorsiKotba/88-17-87306-3">ISBN88-17-87306-3</ref></item>
<item>Liedtke, Walter (2009). <hi rend="italic">The Milkmaid by Johannes Vermeer</hi>. New York: The Metropolitan Museum of Art. <ref target="https://mt.wikipedia.org/wiki/Speċjali:SorsiKotba/978-1-58839-344-9">ISBN978-1-58839-344-9</ref></item>
<item>Liedtke, Walter A. (2001). <hi rend="italic">Vermeer and the Delft School</hi>. Metropolitan Museum of Art. <ref target="https://mt.wikipedia.org/wiki/Speċjali:SorsiKotba/978-0-87099-973-4">ISBN978-0-87099-973-4</ref></item>
<item>Kreuger, Frederik H. (2007). <hi rend="italic">New Vermeer, Life and Work of Han van Meegeren</hi>. Rijswijk: Quantes. pp. 54, 218 and 220 give examples of Van Meegeren fakes that were removed from their museum walls. Pages 220/221 give an example of a non–Van Meegeren fake attributed to him. <ref target="https://mt.wikipedia.org/wiki/Speċjali:SorsiKotba/978-90-5959-047-2">ISBN978-90-5959-047-2</ref></item>
<item>Schneider, Nobert (1993). <hi rend="italic">Vermeer</hi>. Cologne: Benedikt Taschen Verlag. <ref target="https://mt.wikipedia.org/wiki/Speċjali:SorsiKotba/3-8228-6377-7">ISBN3-8228-6377-7</ref></item>
<item>Sheldon, Libby; Nicola Costaros (February 2006). <hi rend="italic">Johannes Vermeer’s ‘Young woman seated at a virginal</hi>. The Burlington Magazine (vol. CXLVIII ed.) (1235).</item>
<item>Steadman, Philip (2002). <hi rend="italic">Vermmeer's Camera, the truth behind the masterpieces</hi>. Oxford University Press. <ref target="https://mt.wikipedia.org/wiki/Speċjali:SorsiKotba/0-19-280302-6">ISBN0-19-280302-6</ref></item>
<item>Wadum, J. (1998). "Contours of Vermeer". In I. Gaskel and M. Jonker. <hi rend="italic">Vermeer Studies</hi>. Studies in the History of Art. Washington/New Haven: Center for Advanced Study in the Visual Arts, Symposium Papers XXXIII. pp. 201–223..</item>
<item>Wheelock, Arthur K., Jr. (1981,1988). <hi rend="italic">Jan Vermeer</hi>. New York: Abrams. <ref target="https://mt.wikipedia.org/wiki/Speċjali:SorsiKotba/0-8109-1737-8">ISBN0-8109-1737-8</ref>.</item></list>
Filmografija
<list type="unordered"><item><hi rend="italic">A Zed &amp; Two Noughts</hi> (1985), film dirett minn <ref target="https://mt.wikipedia.org/wiki/Peter_Greenaway">Peter Greenaway</ref>. L-istorja fiha għadd kbir ta' riferimenti għal Vermeer.</item>
<item><hi rend="italic">Girl with a Pearl Earring</hi> (2003), diretto minn <ref target="https://mt.wikipedia.org/wiki/Peter_Webber">Peter Webber</ref>, ibbażat fuq ir-rumanz bl-istess isem ta' <ref target="https://mt.wikipedia.org/wiki/Tracy_Chevalier">Tracy Chevalier</ref>.</item>
<item><hi rend="italic">All the Vermeers in New York</hi> (1990), film dirett minn <ref target="https://mt.wikipedia.org/wiki/Jon_Jost">Jon Jost</ref>.</item>
<item><hi rend="italic">Brush with fate</hi> (2003), film televiżiv dirett minn di Brent Shields. Il-film isegwi l-ħajja ta' pittura immaġinarja ta' Vermeer hija u tgħaddi minn idejn diversi nies. Il-film hu bbażata fuq ir-rumanz <hi rend="italic">Girl In Hyacinth Blue</hi> ta' Susan Vreeland,</item></list>




Ħoloq esterni

<list type="unordered"><item><ref target="http://www.artble.com/artists/johannes_vermeer">Johannes Vermeer</ref>, bijografija fuq Artble</item>
<item><ref target="http://www.essentialvermeer.com/">Essential Vermeer</ref>, sit iddedikat lil Johannes Vermeer</item>
<item><ref target="http://www.britannica.com/EBchecked/topic/626156/Johannes-Vermeer">Johannes Vermeer</ref> fl-<hi rend="italic">Encyclopædia Britannica</hi></item>
<item><ref target="http://www.vermeerdelft.nl/195.pp">Vermeer Center Delft</ref>, ċentru dwar Vermeer</item></list>
</text></body></html>