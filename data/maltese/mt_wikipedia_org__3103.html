<html><body><text id="wikipedia_mt_wikipedia_org__3103.html" ns="0" revid="260258" sourceurl="https://mt.wikipedia.org/wiki/Sa%C4%A7ara" title="Saħara" type="wikipedia">Saħara<figure><caption>Is-<hi rend="italic">Saħara</hi> minn satellita.</caption></figure>
<figure><caption>Duni tar-ramel fid-Deżert Saħara</caption></figure>
<p>Is-<hi rend="bold">Saħara</hi><ref target="https://mt.wikipedia.org/wiki/Il-Paġna_prinċipali#cite_note-1">[1]</ref> fl-<ref target="https://mt.wikipedia.org/wiki/Afrika_ta'_Fuq">Afrika ta' Fuq</ref>, hu wieħed mill-ikbar deżerti tad-dinja. L-<ref target="https://mt.wikipedia.org/wiki/Antartika">Antartika</ref> hi wkoll deżert u hi ikbar.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Hu mdawwar mill-<ref target="https://mt.wikipedia.org/wiki/Oċean_Atlantiku">Oċean Atlantiku</ref>, il-<ref target="https://mt.wikipedia.org/wiki/Muntanji_Atlas">Muntanji Atlas</ref>, il-<ref target="https://mt.wikipedia.org/wiki/Baħar_Mediterran">Baħar Mediterran</ref>, il-<ref target="https://mt.wikipedia.org/wiki/Baħar_l-Aħmar">Baħar l-Aħmar</ref>, u r-reġjun ta' <ref target="https://mt.wikipedia.org/wiki/Saħel">Saħel</ref>. Ġo fih hemm partijiet minn ħafna pajjiżi, fosthom il-<ref target="https://mt.wikipedia.org/wiki/Marokk">Marokk</ref>, l-<ref target="https://mt.wikipedia.org/wiki/Alġerija">Alġerija</ref>, it-<ref target="https://mt.wikipedia.org/wiki/Tuneżija">Tuneżija</ref>, il-<ref target="https://mt.wikipedia.org/wiki/Libja">Libja</ref>, l-<ref target="https://mt.wikipedia.org/wiki/Eġittu">Eġittu</ref>, il-<ref target="https://mt.wikipedia.org/wiki/Mawritanja">Mawritanja</ref>, il-<ref target="https://mt.wikipedia.org/wiki/Mali">Mali</ref>, in-<ref target="https://mt.wikipedia.org/wiki/Niġer">Niġer</ref>, <ref target="https://mt.wikipedia.org/wiki/Ċad">Ċad</ref>, l-<ref target="https://mt.wikipedia.org/wiki/Eritrea">Eritrea</ref>, is-<ref target="https://mt.wikipedia.org/wiki/Saħara_tal-Punent">Saħara tal-Punent</ref> u s-<ref target="https://mt.wikipedia.org/wiki/Sudan">Sudan</ref>. Il-parti l-kbira tiegħu mhux abitabbli imma xi nies jirnexxilhom jgħixu fil-postijiet fejn hemm l-ilma.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Id-Deżert Saħara fih xi 9,065,000 kilometru kwadru. Kien hemm żmien meta kien ikbar u żmien meta kien iżgħar. Wara l-aħħar <ref target="https://mt.wikipedia.org/wiki/Żmien_is-Silġ">Żmien is-Silġ</ref> sar iżjed <ref target="https://mt.wikipedia.org/wiki/Fertili">fertili</ref>, imbagħad reġa' nixef. Hu l-isħan post fid-dinja, imma mhux l-iżjed nixef. L-iżjed nixef hu d-<ref target="https://mt.wikipedia.org/wiki/Deżert_Atacama">Deżert Atacama</ref> fl-<ref target="https://mt.wikipedia.org/wiki/America_ta'_Fuq">America ta' Fuq</ref>. Is-Saħara bejn wieħed u ieħor hu daqs l-<ref target="https://mt.wikipedia.org/wiki/Stati_Uniti">iStati Uniti</ref> f'daqqa.</p>
L-ambjent
<p>L-ogħla muntanja hi ta' 3415-il metru, u hi l-<hi rend="italic">Emi Koussi</hi> f'Ċad. Xi quċċati tal-muntanji huma miksijin bil-<ref target="https://mt.wikipedia.org/wiki/Borra">borra</ref> anki fis-<ref target="https://mt.wikipedia.org/wiki/Sajf">sajf</ref>.<ref target="https://mt.wikipedia.org/wiki/Il-Paġna_prinċipali#cite_note-looklex-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Il-katina tal-muntanji ewlenija hi tal-Muntanji Atlas fl-Alġerija. L-iżjed post baxx hu l-għammieq tal-Qattara fl-<ref target="https://mt.wikipedia.org/wiki/Eġittu">Eġittu</ref>, li hu xi 130 <ref target="https://mt.wikipedia.org/wiki/Metru">metru</ref> taħt il-livell tal-baħar. Witjiet bir-ramel u duni jagħmlu xi 25% tas-Saħara. Il-bqija hu muntanji, <ref target="https://mt.wikipedia.org/wiki/Steppi">steppi</ref> b'ħafna ġebel u oażi.<ref target="https://mt.wikipedia.org/wiki/Il-Paġna_prinċipali#cite_note-looklex-4">[4]</ref></p>
<p>Hemm bosta xmajjar li jgħaddu mis-Saħara. Però, kollha jinxfu fis-sajf barra x-Xmara Nil u x-Xmara Niġer.<ref target="https://mt.wikipedia.org/wiki/Il-Paġna_prinċipali#cite_note-looklex-4">[4]</ref></p>
<p>Il-minerali metalliċi huma importanti ħafna għall-pajjiżi Saħarin. L-Alġerija u l-Mawritanja għandhom bosta depożiti kbar tal-ħadid. Hemm ukoll depożiti tal-<ref target="https://mt.wikipedia.org/wiki/Uranju">uranju</ref>, imma n-Niġer għandha l-iżjed minn dawn. Hemm ħafna <ref target="https://mt.wikipedia.org/wiki/Fosfat">fosfati</ref> fil-Marokk u fis-Saħara tal-Punent. Fl-Alġerija l-iżjed li hemm <ref target="https://mt.wikipedia.org/wiki/Żejt">żejt</ref>. Iż-żejt hu importanti għall-pajjiż kollu. Waqt bl-estrazzjoni taż-żejt l-ekonomija tas-Saħara kibret, ftit għenet lill-popolazzjoni indiġena, billi ħaddiema tas-sengħa jinġiebu minn pajjiżi oħra. </p>
Il-fawna u l-flora
<p>L-iġmla <ref target="https://mt.wikipedia.org/wiki/Dromedarju">dromedarji</ref> u l-<ref target="https://mt.wikipedia.org/wiki/Mogħos">mogħos</ref> huma l-annimali mansi li nsibu l-iżjed spiss fis-Saħara. Id-dromedarju hu l-favorit tan-<ref target="https://mt.wikipedia.org/wiki/Nomadi">nomadi</ref> minħabba kemm jiflaħ ix-xemx u l-ħila tiegħu fil-ġiri. </p>
<p>L-iskorpjun isfar (Leiurus quinquestriatus) jista' jkun 10ċm twil. Dan hu perikuluż ħafna u l-velenu tiegħu fih ħafna <ref target="https://mt.wikipedia.org/wiki/Agitoxin">agitoxin</ref> u <ref target="https://mt.wikipedia.org/wiki/Scyllatoxin">scyllatoxin</ref>. Però tingiża minn dan l-iskorpjun rari toqtol adult f'saħħtu. </p>
<figure><caption>Iġmla f'<ref target="https://mt.wikipedia.org/wiki/Guelta_d'Archei">Guelta d'Archei</ref>, f'Ċad tal-Majjistral.</caption></figure>
<p>Hemm bosta speċi ta' volpi li jgħixu fis-Saħara, fosthom il-<hi rend="italic">vulpes zerda</hi>, <hi rend="italic">vulpes pallida</hi> u l-<hi rend="italic">vulpes rueppellii</hi>. L-<hi rend="italic">Addax nasomaculatus</hi>, <ref target="https://mt.wikipedia.org/wiki/Antelopa">antelopa</ref> kbira bajda, tista' tgħaddi kważi sena fid-deżert mingħajr ma tixrob. L-għażżiela <ref target="https://mt.wikipedia.org/wiki/Dorcas">dorcas</ref> hi għażżiela tal-Afrika ta' fuq li wkoll tista' tgħaddi ħafna żmien mingħajr ilma.</p>
<p>Il-geparda tas-Saħara (<hi rend="italic">Acinonyx jubatus hecki</hi>) tgħix fl-Algerija, <ref target="https://mt.wikipedia.org/wiki/Togo">Togo</ref>, in-<ref target="https://mt.wikipedia.org/wiki/Niġer">Niġer</ref>, <ref target="https://mt.wikipedia.org/wiki/Mali">Mali</ref>, <ref target="https://mt.wikipedia.org/wiki/Benin">Benin</ref>, u <ref target="https://mt.wikipedia.org/wiki/Burkina_Faso">Burkina Faso</ref>. Baqa' inqas 250 geparda adulta, li huma kawti u jaħarbu kull preżenza tal-bniedem. Il-geparda tevita x-xemx minn April sa Ottubru u tisken taħt l-arbuxxelli bħall-balaniti u l-akaċji. Is-soltu jkunu ta' kulur ċar.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<figure><caption>Lag tal-oażi tal-<ref target="https://mt.wikipedia.org/wiki/Awbari">Awbari</ref> bil-ħaxix indiġenu u l-palm tat-tamal</caption></figure>
<p>Fost l-annimali l-oħra hemm il-<ref target="https://mt.wikipedia.org/wiki/Varanidi">varanidi</ref>, l-<ref target="https://mt.wikipedia.org/wiki/Iraċ">iraċi</ref>, is-sriep <hi rend="italic"><ref target="https://mt.wikipedia.org/wiki/Cerastes">Cerastes</ref></hi>, u numru żgħir ta' likawuni (<hi rend="italic">Lycaon pictus</hi>) forsi f'14-il pajjiż biss<ref target="https://mt.wikipedia.org/wiki/Il-Paġna_prinċipali#cite_note-Borrell-7">[7]</ref> u n-<ref target="https://mt.wikipedia.org/wiki/Nagħam">nagħam</ref>.</p>
<p>Jgħixu annimali oħra fis-Saħara (għasafar l-iżjed) bħal-lonkura tal-munqar fiddi (<hi rend="italic">Lonchura cantans</hi>) u l-gardell ta' wiċċu iswed (<hi rend="italic">Lagonosticta larvata</hi>), fost l-oħrajn. Hemm ukoll kukkudrilli tad-deżert żgħar (<hi rend="italic">Crocodylus suchus</hi>) fil-Mawritanja u fix-xagħri għoljin ta' Ennedi ta' Ċad.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Is-Saħara ċentrali hi stmata li fiha ħames mitt speċi ta' xtieli, li hu numru baxx għall-estent enormi tal-erja. Xtieli bħas-siġar tal-akaċja, palm, sukkulenti, arbuxxelli bix-xewk, u ħaxix adattaw ruħhom għall-kondizzjonijiet nixfin.</p>
Bliet
<p>Minn xi erba' miljun ruħ li jgħixu fis-Saħara, il-parti l-kbira jgħixu fil-Mawritanja, Is-Saħara tal-Punent, l-Alġerija, il-Libja u l-Eġittu. Iż-żewġ gruppi dominanti huma is-Saħrawin u t-Twareg. L-ikbar belt hi Nouakchott, il-belt kapitali tal-Mawritanja. Il-bliet importanti l-oħra huma Tamanrasset fl-Alġerija, u Sebha u Ghat fil-Libja.
Mis-Saħara kollha 200,000 km² biss huma oażi fertili. Fihom ikabbru t-tamal, qamħ u frott. Dawn il-ftit reġjuni għammiela jissaqqew minn xmajjar u għadajjar taħt l-art. Ħafna mill-oażi tas-Saħara jinstabu f'ħofor (art taħt il-livell tal-baħar) u l-ilma jitla' fil-wiċċ minn ġibjuni naturali taħt l-art; bjar arteżjani.</p>
Ħoloq esterni
<list type="unordered"><item><ref target="http://maps.google.com/maps?ll=23.805450,12.656250&amp;spn=30.774956,42.802734&amp;z=12&amp;t=k&amp;hl=en">Google Satellite image of the Sahara (Northern Africa)</ref></item>
<item><ref target="https://moroccotabiartetours.com/gallery-2/">View some Sahara images</ref></item></list>
</text></body></html>