<html><body><text id="wikipedia_mt_wikipedia_org__25729.html" ns="0" revid="270047" sourceurl="https://mt.wikipedia.org/wiki/Glossarju" title="Glossarju" type="wikipedia">Glossarju<figure><caption>Glossarju ta' terminoloġija legali <ref target="https://mt.wikipedia.org/wiki/Iżlam">Iżlamika</ref> tas-seklu 14</caption></figure>
<p><hi rend="bold">Glossarju</hi> (mill-<ref target="https://mt.wikipedia.org/wiki/Greċja">Grieg</ref> Antik: γλῶσσα / <ref target="https://mt.wikipedia.org/wiki/Lingwa">lingwa</ref>, <ref target="https://mt.wikipedia.org/wiki/Taħdit">taħdit</ref>, kliem) magħruf ukoll bħala vokabularju, huwa lista alfabetika ta' termini f'dominju partikolari ta' għarfien bid-definizzjonijiet ta' dawk it-termini. Tradizzjonalment, glossarju jidher fl-aħħar parti ta' ktieb u jinkludi termini fi ħdan dak il-ktieb li ġew introdotti għall-ewwel darba, li mhumiex komuni, jew li huma speċjalizzati. Filwaqt li l-glossarji jiġu assoċjati l-iktar ma' kotba li mhumiex fizzjoni, f'xi każijiet, rumanzi li jkunu fizzjoni jista' jkollhom glossarju fl-aħħar bit-termini mhux tas-soltu.</p>
<p>Glossarju bilingwi huwa lista ta' termini b'lingwa waħda li jiġu definiti b'lingwa oħra jew li jingħataw sinonimi (jew minn tal-inqas kważi sinonimi) b'lingwa oħra.</p>
<p>B'mod ġenerali, glossarju jkun fih spjegazzjonijiet ta' kunċetti rilevanti għal ċertu qasam ta' studju jew azzjoni. B'hekk, it-terminu jkun marbut man-nozzjoni tal-<ref target="https://mt.wikipedia.org/wiki/Ontoloġija">ontoloġija</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Dan l-aħħar qed jiġu pprovduti wkoll metodi awtomatiċi li jittrasformaw glossarju f'ontoloġija jew f'<ref target="https://mt.wikipedia.org/wiki/Lessiku">lessiku</ref> komputazzjonali.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Storja
<figure><caption>Dan il-glossarju tal-<ref target="https://mt.wikipedia.org/wiki/Liġi">liġi</ref> dwar l-intelligence jipprovdi deskrizzjoni tat-termini ewlenin f'dan il-qasam speċifiku tas-servizzi sigrieti.</caption></figure>
<p>Fl-<ref target="https://mt.wikipedia.org/wiki/Ewropa">Ewropa</ref> <ref target="https://mt.wikipedia.org/wiki/Medjuevu">Medjevali</ref>, kienu jintużaw il-glossarji b'kelmiet ekwivalenti għal-<ref target="https://mt.wikipedia.org/wiki/Lingwa_Latina">Latin</ref>, iżda bil-Latin vernakolari jew iktar sempliċi, bħal pereżempju l-glossarju ta' <ref target="https://mt.wikipedia.org/wiki/Leiden">Leiden</ref> (lejn is-sena 800).</p>
Glossarju ewlieni
<p>Glossarju ewlieni huwa glossarju sempliċi jew bid-definizzjonijiet li jagħti d-definizzjonijiet ta' għadd ta' kunċetti, speċjalment għal min ikun għadu qed jitgħallem xi lingwa jew ikun qed joqrob għall-ewwel darba lejn xi qasam ta' studju. Glossarju ewlieni jkun fih vokabularju u definizzjonijiet ta' kunċetti importanti jew li wieħed spiss jiltaqa' magħhom, u s-soltu jkun jinkludi xi <ref target="https://mt.wikipedia.org/wiki/Idjomi">idjomi</ref> jew <ref target="https://mt.wikipedia.org/wiki/Metafora">metafori</ref> li jkunu utli f'<ref target="https://mt.wikipedia.org/wiki/Kultura">kultura</ref> partikolari.</p>
Estrazzjoni awtomatika tal-glossarji
<p>F'dawn l-aħħar snin ġew żviluppati approċċi komputazzjonali għall-<ref target="https://mt.wikipedia.org/wiki/Estrazzjoni_terminoloġika">estrazzjoni</ref> awtomatizzata tal-glossarji minn <hi rend="italic">corpora</hi><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> jew mill-<ref target="https://mt.wikipedia.org/wiki/Internet">internet</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Dawn il-metodi s-soltu jibdew mit-<ref target="https://mt.wikipedia.org/wiki/Terminoloġija">terminoloġija</ref> tad-dominju inkwistjoni u jwettqu estrazzjoni awtomatizzata ta' glossa waħda jew iktar għal kull terminu ta' interess. Il-glossi jistgħu mbagħad jiġu analizzati biex jiġu estratti l-iperonomi tat-terminu definit u rabtiet lessikali jew <ref target="https://mt.wikipedia.org/wiki/Semantika">semantiċi</ref> oħra.</p>
</text></body></html>