<html><body><text id="wikipedia_mt_wikipedia_org__12032.html" ns="0" revid="269579" sourceurl="https://mt.wikipedia.org/wiki/Terence_Scerri" title="Terence Scerri" type="wikipedia">Terence Scerri
<p><hi rend="bold">Terence Scerri</hi> (<ref target="https://mt.wikipedia.org/wiki/L-Isla">L-Isla</ref>, <ref target="https://mt.wikipedia.org/wiki/3_ta'_April">3 ta' April</ref> <ref target="https://mt.wikipedia.org/wiki/1984">1984</ref>) huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Malta">Malti</ref>.</p>
Karriera
Hibernians
<p>Terence Scerri beda l-karriera tiegħu ma' <ref target="https://mt.wikipedia.org/wiki/St._Georges_FC">St. Georges</ref>, qabel mat-tim ta' <ref target="https://mt.wikipedia.org/wiki/Hibernians_FC">Hibernians</ref> kiseb il-firma tiegħu fis-sena 2000, u lagħab żewġ logħbiet f'dak l-istaġun mat-tim Pawlist. Fl-istaġun segwenti tal-<ref target="https://mt.wikipedia.org/wiki/Premier_League_Malti_2001–02">2001–02</ref> Scerri deher sitt darbiet fejn ħalla l-marka tiegħu għal darbtejn, fi staġun li ra lit-tim tal-Hibernians jinkuruna ruħu ċampjins tal-Premier League. Minkejja dan is-suċċess, l-istaġun segwenti kien wieħed diżappuntanti kemm fuq bażi personali, fejn naqas li jiskorja ebda gowl fl-għoxrin logħba li lagħab, kif ukoll fuq bażi ta' klabb fejn it-tim ma rnexxielux iżomm it-titlu.</p>
<p>Mal-bidu tal-<ref target="https://mt.wikipedia.org/wiki/Premier_League_Malti_2003–04">istaġun 2003–04</ref>, Terence beda jifforma koppja offensiva flimkien ma' <ref target="https://mt.wikipedia.org/wiki/Andrew_Cohen">Andrew Cohen</ref>, fejn f'dik is-sena skorja tmien gowls f'21 logħba hekk kif Hibernians spiċċaw fit-tielet post. Din il-koppja kompliet tissaħħah, hekk kif fl-<ref target="https://mt.wikipedia.org/wiki/Premier_League_Malti_2004–05">istaġun 2004–05</ref> it-tnejn ikkontribwew bejniethom 33 gowl, b'Scerri jkollu tnax-il gowl taħt ismu.</p>
<p>Fl-<ref target="https://mt.wikipedia.org/wiki/Premier_League_Malti_2005–06">istaġun 2005–06</ref>, Terence rebaħ l-ewwel titlu tiegħu tal-<ref target="https://mt.wikipedia.org/wiki/U*BET_FA_Trophy">U*BET FA Trophy</ref>, fejn barra s-seba' gowls li skorja matul dak l-istaġun fil-kampjonat sab ukoll l-ewwel sejħa mat-<ref target="https://mt.wikipedia.org/wiki/Tim_nazzjonali_tal-futbol_ta'_Malta">tim nazzjonali Malti</ref>. Is-sena ta' wara, għat-tieni sena konsekuttiva, it-tim tal-Hibernians żamm it-titlu tal-FA Trophy fi staġun diżappuntanti li rahom jiġġieldu fiż-żona relegazzjoni tal-kampjonat. Scerri lagħab 24 logħba u skorja ħdax-il gowl. Fuq nota pożittiva, il-klabb rebaħ is-Super Cup Maltija fil-bidu tal-istaġun.</p>
<p>Wara sena deludenti, fl-<ref target="https://mt.wikipedia.org/wiki/Premier_League_Malti_2008–09">istaġun 2008–09</ref> taħt il-kowċ il-ġdid <ref target="https://mt.wikipedia.org/wiki/Mark_Miller">Mark Miller</ref>, il-klabb qabeż min-naħa għall-oħra tal-klassifika u għeleb l-isfida ta' <ref target="https://mt.wikipedia.org/wiki/Valletta_FC">Valletta</ref> fir-rebħ tal-għaxar titlu tagħhom tal-kampjonat. Għal Scerri, dan kien l-aqwa staġun fejn spiċċa bħala l-aqwa skorer b'26 gowl minn 26 logħba. Barra minn hekk, fil-Melita Malta Football Awards 2009, ingħata l-unur ta' "L-Aqwa Attakkant".<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Valletta
<p>Scerri tilef iż-żewġ legs tal-kampanja Ewropea 2009–10 ta' Hibernians kontra <ref target="https://mt.wikipedia.org/wiki/FK_Mogren">FK Mogren</ref> minħabba li kien imweġġa'. Wara nuqqas ta' ftehim mad-diriġenza tal-klabb, fejn kien ingħata 28 ġurnata ta' sospensjoni mill-klabb, it-tim ta' <ref target="https://mt.wikipedia.org/wiki/Sliema_Wanderers_FC">Sliema Wanderers</ref> urew interess fis-servizzi tal-plejer bil-president tal-klabb Slimiż Steve Abela, iqisu bħala "l-objettiv prinċipali tal-kampanja akkwisti".<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Però, kien it-tim ta' <ref target="https://mt.wikipedia.org/wiki/Valletta_FC">Valletta</ref> li kiseb il-firma tal-plejer fejn dan tal-aħħar iffirma kuntratt ta' ħames snin mat-tim Belti.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Terence iddebutta mat-tim ta' Valletta fl-ewwel ġurnata tal-<ref target="https://mt.wikipedia.org/wiki/Premier_League_Malti_2009-10">kampjonat 2009–10</ref>, fir-rebħa ta' 3–1 fuq <ref target="https://mt.wikipedia.org/wiki/Birkirkara_FC">Birkirkara</ref> fejn ħalla l-marka tiegħu b'doppjetta.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Scerri ikkonferma l-istaġun preċedenti, meta irnexxielu jiskorja 20 gowl f'25 partita f'kampjonat missielet ma' <ref target="https://mt.wikipedia.org/wiki/Birkirkara_FC">Birkirkara</ref>. Minkejja d-diżappunt finali fil-kampjonat, Valletta irnexxielhom xorta waħda jirbħu l-FA Trophy kontra <ref target="https://mt.wikipedia.org/wiki/Qormi_FC">Qormi</ref>, fejn Scerri skorja t-tieni gowl għall-Belt fir-rebħa ta' 2–1, u t-Tazza tal-100 Anniversarju tal-Kampjonat Nazzjonali.</p>
<p>Fit-tieni staġun tiegħu mat-tim Belti, hu rnexxielu jirbaħ it-tieni kampjonat tal-karriera meta Valletta ttrijonfaw fi tmiem l-istaġun. Scerri temm l-<ref target="https://mt.wikipedia.org/wiki/Premier_League_Malti_2010–11">istaġun 2010–11</ref>, bħala t-tieni l-aqwa skorer fil-Premier League wara <ref target="https://mt.wikipedia.org/wiki/Alfred_Effiong">Alfred Effiong</ref> b'16-il gowl. Nhar it-22 ta' Mejju, 2011, fi tmiem il-finali tal-<ref target="https://mt.wikipedia.org/wiki/U*BET_FA_Trophy">FA Trophy</ref> bejn Valletta u r-rivali <ref target="https://mt.wikipedia.org/wiki/Floriana_FC">Floriana</ref>, li l-Furjaniżi rebħu 1–0 fil-ħin barrani, Scerri deher jattakka lill-plejer <ref target="https://mt.wikipedia.org/wiki/Christian_Cassar">Christian Cassar</ref>. Kawża ta' dan l-aġir, il-<ref target="https://mt.wikipedia.org/wiki/Malta_Football_Association">Malta Football Association</ref> issospendiet lil Scerri għal perjodu ta' sena, sal-24 ta' Mejju 2012, u ħames logħbiet oħra minħabba kondotta ħażina mar-referì.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Barra minn hekk, il-qorti ssospendiet lil Scerri li għal sena ma jersaqx lejn l-ebda grawnd fil-gżejjer Maltin.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Ir-ritorn tiegħu wasal fit-13 ta' Marzu 2012, fir-rebħa kbira ta' Valletta bl-iskor ta' 7–2 fuq <ref target="https://mt.wikipedia.org/wiki/Balzan_Youths_FC">Balzan Youths</ref>, fejn Scerri daħal wara siegħa logħob u skorja l-aħħar gowl minn <hi rend="italic">penalty</hi>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Bl-istaġun riesaq lejn tmiemu hu ftit li xejn sab post mal-ewwel ħdax u l-aħħar logħba tiegħu kienet it-telfa ta' 4–3 kontra <ref target="https://mt.wikipedia.org/wiki/Qormi_FC">Qormi</ref> fil-finali tal-<ref target="https://mt.wikipedia.org/wiki/FA_Trophy">FA Trophy</ref>, fejn għal darb'oħra Scerri ħalla l-marka b'gowl.</p>
Ħamrun Spartans
<p>Nhar is-6 ta' Lulju 2012, <ref target="https://mt.wikipedia.org/wiki/Ħamrun_Spartans_FC">Ħamrun Spartans</ref> ħabbru l-akkwist b'self ta' Terence Scerri minn Valletta.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Hu ddebutta fid-dro ta' 2–2 kontra <ref target="https://mt.wikipedia.org/wiki/Balzan_Youths_FC">Balzan Youths</ref>, fejn skorja l-ewwel gowl tiegħu.</p>
Internazzjonali
<p>Id-debutt mat-<ref target="https://mt.wikipedia.org/wiki/Tim_nazzjonali_tal-futbol_ta'_Malta">tim nazzjonali Malti</ref> wasal kontra t-<ref target="https://mt.wikipedia.org/wiki/Tim_nazzjonali_tal-futbol_tat-Turkija">Turkija</ref> nhar is-6 ta' Settembru 2004, u l-ewwel gowl tiegħu wasal kontra l-<ref target="https://mt.wikipedia.org/wiki/Tim_nazzjonali_tal-futbol_tal-Moldova">Moldova</ref> fil-fażi ta' <ref target="https://mt.wikipedia.org/wiki/Kwalifikazzjoni_għall-Kampjonati_Ewropej_tal-Futbol_2008">kwalifikazzjoni għall-Kampjonati Ewropej 2008</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>




Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item>
<item>Il-mudell {{<ref target="https://mt.wikipedia.org/wiki/Mudell:Nfteams">Nfteams</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>