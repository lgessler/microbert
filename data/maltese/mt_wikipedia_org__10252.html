<html><body><text id="wikipedia_mt_wikipedia_org__10252.html" ns="0" revid="249046" sourceurl="https://mt.wikipedia.org/wiki/Maja" title="Maja" type="wikipedia">Maja<p>Il-<hi rend="bold">Maja</hi> kien poplu <ref target="https://mt.wikipedia.org/wiki/Indjan-Amerikan">Indjan-Amerikan</ref> li żviluppa <ref target="https://mt.wikipedia.org/wiki/Ċiviltà">ċiviltà</ref> meraviljuża fl-<ref target="https://mt.wikipedia.org/wiki/Amerika_Ċentrali">Amerika Ċentrali</ref> u fin-nofsinhar tal-<ref target="https://mt.wikipedia.org/wiki/Messiku">Messiku</ref>. Iċ-ċiviltà tal-Maja laħqet l-aqwa tagħha madwar is-sena 250 W.K. u kompliet tiżviluppa għal aktar minnn 600 sena. Il-Maja pproduċew <ref target="https://mt.wikipedia.org/wiki/Arkitettura">arkitettura</ref>, <ref target="https://mt.wikipedia.org/wiki/Pittura">pittura</ref>, xogħol tal-<ref target="https://mt.wikipedia.org/wiki/Fuħħar">fuħħar</ref> u <ref target="https://mt.wikipedia.org/wiki/Skultura">skultura</ref> mill-aqwa. Għamlu avvanzi tal-għaġeb fl-<ref target="https://mt.wikipedia.org/wiki/Astronomija">astronomija</ref> u fil-<ref target="https://mt.wikipedia.org/wiki/Matematika">matematika</ref> u żviluppaw <ref target="https://mt.wikipedia.org/wiki/Kalendarju">kalendarju</ref> annwali preċiż. Kien fost l-ewwel popli fl-Emisfera tal-Punent b’forma ta’ kitba avvanzata.</p>
<figure><caption>Piramida lil Kukulkan f’Chichen Itza</caption></figure>
<p>Il-Maja kienu jgħixu f’territorju ta’ madwar 311,000 kilometru kwadru. Illum dan it-territorju huwa maqsum bejn il-Messiku u pajjiżi oħra tal-Amerika Ċentrali. Huwa magħmul mill-istati Messikani ta’ <ref target="https://mt.wikipedia.org/wiki/Campeche">Campeche</ref>, <ref target="https://mt.wikipedia.org/wiki/Yucatán">Yucatán</ref> u <ref target="https://mt.wikipedia.org/wiki/Quintana_Roo">Quintana Roo</ref> u parti mill-istati ta’ <ref target="https://mt.wikipedia.org/wiki/Tabasco">Tabasco</ref> u <ref target="https://mt.wikipedia.org/wiki/Chiapas">Chiapas</ref>. Jinkludi ukoll <ref target="https://mt.wikipedia.org/wiki/Beliże">Beliże</ref>, il-parti l-kbira tal-<ref target="https://mt.wikipedia.org/wiki/Gwatemala">Gwatemala</ref> u parti minn <ref target="https://mt.wikipedia.org/wiki/El_Salvador">El Salvador</ref> u mill-<ref target="https://mt.wikipedia.org/wiki/Ħonduras">Ħonduras</ref>. Il-qalba taċ-ċiviltà tal-Maja kienet fil-foresta tropikali fl-artijiet il-baxxi tat-Tramuntana tal-Gwatemala. Ħafna mill-ibliet il-kbar tal-Maja, bħal <ref target="https://mt.wikipedia.org/wiki/Piedras_Negras">Piedras Negras</ref>, <ref target="https://mt.wikipedia.org/wiki/Tikal">Tikal</ref> u <ref target="https://mt.wikipedia.org/wiki/Uaxactún">Uaxactún</ref> żviluppaw f’dan ir-reġjun.
Sa madwar is-sena 900 W.K., iċ-ċiviltà tal-Maja nbidlet f’ħafna modi. Eżempju, in-nies ta’ l-artijiet il-baxxi tan-Nofsinhar abbandunaw l-ibliet u fl-aħħar mill-aħħar ir-reġjun kollu. L-istudjużi għadhom qegħdin ifittxu għaliex is-<ref target="https://mt.wikipedia.org/wiki/Soċjetà">soċjetà</ref> tal-Maja waqgħet. Huma jeżaminaw il-kitbiet li fadal u jfittxu għal xi ħjiel fost il-fdalijiet tal-ibliet tal-Maja. Bidliet kbar seħħew ukoll fit-Tramuntana ta’ l-artijiet il-baxxi iżda l-Maja komplew jgħixu hawnhekk.
Illum id-dixxendenti tal-Maja jgħixu fil-Messiku u fl-Amerika Ċentrali. Dawn in-nies jitkellmu l-ilsna tal-Maja u baqgħu jżommu xi drawwiet reliġjużi tal-antenati tagħhom.</p>
Stil ta’ ħajja
Reliġjon
<p>Il-Maja kienu jqimu ħafna <ref target="https://mt.wikipedia.org/wiki/Allat">allat</ref>. <ref target="https://mt.wikipedia.org/wiki/Manuskritt">Manuskritt</ref> tal-Maja jsemmi aktar minn 160 alla. Eżempju, l-Maja kienu jqimu alla tal-<ref target="https://mt.wikipedia.org/wiki/Qamħirrun">qamħirrun</ref>: <ref target="https://mt.wikipedia.org/wiki/Ah_Mun">Ah Mun</ref>, alla tax-<ref target="https://mt.wikipedia.org/wiki/Xita">xita</ref>: <ref target="https://mt.wikipedia.org/wiki/Chac">Chac</ref>, alla tax-<ref target="https://mt.wikipedia.org/wiki/Xemx">xemx</ref>: <ref target="https://mt.wikipedia.org/wiki/Kinich_Ahau">Kinich Ahau</ref> u alla tal-<ref target="https://mt.wikipedia.org/wiki/Qamar">qamar</ref>: <ref target="https://mt.wikipedia.org/wiki/Ix_Chel">Ix Chel</ref>. Kull alla kien jinfluwenza xi parti mill-<ref target="https://mt.wikipedia.org/wiki/Ħajja">ħajja</ref> tal-Maja. Ix Chel, eżempju, kienet l-alla tal-<ref target="https://mt.wikipedia.org/wiki/Mediċina">mediċina</ref> u t-<ref target="https://mt.wikipedia.org/wiki/Tinsiġ">tinsiġ</ref>.</p>
<p>Ir-reliġjon kellu parti importanti fil-ħajja ta’ kuljum tal-Maja. Kull <ref target="https://mt.wikipedia.org/wiki/Jum">jum</ref> fis-<ref target="https://mt.wikipedia.org/wiki/Sena">sena</ref> tal-Maja kellu tifsira reliġjuza speċjali u <ref target="https://mt.wikipedia.org/wiki/Festi">festi</ref> reliġjużi f’ġieħ xi alla partikolari kienu jsiru matul is-sena. Il-Maja kienu jħarsu lejn l-allat tagħhom kemm bħala għajnuna kif ukoll bħala ħsara. Biex jieħdu l-għajnuna mingħand l-allat, il-Maja kienu <ref target="https://mt.wikipedia.org/wiki/Sawm">jsumu</ref>, <ref target="https://mt.wikipedia.org/wiki/Talb">jitolbu</ref>, joffru <ref target="https://mt.wikipedia.org/wiki/Sagrifiċċju">sagrifiċċji</ref> u kienu jagħmlu ħafna ċerimonji reliġjużi. <ref target="https://mt.wikipedia.org/wiki/Ċerva">Ċriev</ref>, <ref target="https://mt.wikipedia.org/wiki/Kelb">klieb</ref> u <ref target="https://mt.wikipedia.org/wiki/Dundjan">dundjani</ref> kienu jiġu ssagrifikati biex jitimgħu lill-allat. Ta’ spiss il-Maja kienu joffru demmhom stess, li kienu jxerrdu fuq biċċiet tal-qxur tas-<ref target="https://mt.wikipedia.org/wiki/Siġar">siġar</ref>. Il-Maja kienu jagħmlu s-<ref target="https://mt.wikipedia.org/wiki/Sagrifiċċji_umani">sagrifiċċji umani</ref>. Ġieli kienu jitfgħu dawn il-vittmi f’bjar fondi jew kienu joqtluhom waqt il-<ref target="https://mt.wikipedia.org/wiki/Funeral">funerali</ref> ta’ mexxejja kbar.</p>
<p>Fl-ibliet il-Maja bnew <ref target="https://mt.wikipedia.org/wiki/Piramida_tal-Maja">piramidi</ref> tal-franka għoljin u fuq nett kien ikun hemm <ref target="https://mt.wikipedia.org/wiki/Tempju">tempji</ref> żgħar. Il-<ref target="https://mt.wikipedia.org/wiki/Qsssis">qassisin</ref> kienu jitilgħu t-taraġ tal-piramidi u jagħmlu ċ-ċerimonji fit-tempji. Ħafna mill-festi reliġjużi bħal dik tas-sena l-ġdida tal-Maja u għal kull xahar tal-Maja, kienu jsiru fl-ibliet.</p>
<p>Il-Maja kellhom ċerimonji speċjali meta jidfnu l-mejtin tagħhom. Il-kadavri kienu jinżebgħu bl-<ref target="https://mt.wikipedia.org/wiki/Aħmar">aħmar</ref> u wara jgeżwruhom fi twapet tat-<ref target="https://mt.wikipedia.org/wiki/Tiben">tiben</ref> flimkien ma’ xi oġġetti personali tagħhom. Huma kienu jindifnu taħt id-<ref target="https://mt.wikipedia.org/wiki/Dar">dar</ref> fejn kienu għexu. Mexxejja tal-Maja u persuni importanti oħra kienu jindifnu bl-aqwa ilbies tagħhom fil-piramidi. Is-<ref target="https://mt.wikipedia.org/wiki/Seftur">sefturi</ref> kienu jinqatlu u jindifnu magħhom, flimkien ma’ <ref target="https://mt.wikipedia.org/wiki/Ġojjel">ġojjelli</ref> u <ref target="https://mt.wikipedia.org/wiki/Għodda">għodda</ref>, biex jintużaw fid-dinja l-oħra.</p>
Il-familja u l-ħajja soċjali
<p>Il-<ref target="https://mt.wikipedia.org/wiki/Familja">familja</ref> tal-Maja, kienet tinkludi aktar minn <ref target="https://mt.wikipedia.org/wiki/Ġenerazzjoni">ġenerazzjoni</ref> waħda: il-<ref target="https://mt.wikipedia.org/wiki/Ġenituri">ġenituri</ref>, l-<ref target="https://mt.wikipedia.org/wiki/Ulied">ulied</ref> u n-nanniet, kienu jgħixu taħt saqaf wieħed. Kulħadd fid-dar kien jgħin fix-<ref target="https://mt.wikipedia.org/wiki/Xogħol">xogħol</ref>. L-irġiel u s-subien il-kbar kienu jagħmlu ħafna mix-xogħol tal-<ref target="https://mt.wikipedia.org/wiki/Bidwi">bdiewa</ref>, bħal jaqilgħu l-<ref target="https://mt.wikipedia.org/wiki/Ħaxix_ħażin">ħaxix ħażin</ref> mill-għelieqi u jiżirgħu l-ħxejjex. Kienu ukoll <ref target="https://mt.wikipedia.org/wiki/Kaċċa">jikkaċjaw</ref> u <ref target="https://mt.wikipedia.org/wiki/Sajd">jistadu</ref>. In-nisa u l-bniet il-kbar kienu jħitu l-ħwejjeġ, jippreparaw l-<ref target="https://mt.wikipedia.org/wiki/Ikel">ikel</ref>, irabbu t-tfal iż-żgħar u jġibu l-<ref target="https://mt.wikipedia.org/wiki/Injam">injam</ref> u l-ilma għad-dar. Il-Maja ma kellhomx <ref target="https://mt.wikipedia.org/wiki/Skola">skejjel</ref>. It-tfal kienu jitgħallmu l-ħiliet differenti billi josservaw l-adulti u jgħinuhom.</p>
<figure><caption>Fdalijiet tal-Maja fil-Gwatemala</caption></figure>
<p>Il-festi reliġjużi kienu uħud mill-iktar modi ta’ <ref target="https://mt.wikipedia.org/wiki/Rikreazzjoni">rikreazzjoni</ref> favoriti mal-Maja. Dawn il-festi kienu jsiru f’jiem speċjali matul is-sena. Waqt dawn il-festi kien ikun hemm <ref target="https://mt.wikipedia.org/wiki/Żfin">żfin</ref> u ikel. Ukoll, il-Maja kellhom <ref target="https://mt.wikipedia.org/wiki/Logħba">logħba</ref> qaddisa li kienet tixbah lill-<ref target="https://mt.wikipedia.org/wiki/Baskitbol">baskitbol</ref> u kienet tintlagħab fi grawnds iddisinjati għal ta’ l-apposta. Dawk li jilgħabu riedu jgħaddu <ref target="https://mt.wikipedia.org/wiki/Ballun">ballun</ref> tal-<ref target="https://mt.wikipedia.org/wiki/Lastiku">lastiku</ref> minn <ref target="https://mt.wikipedia.org/wiki/Ċirku">ċirku</ref> tal-ġebel b’<ref target="https://mt.wikipedia.org/wiki/Minkeb">minkbejhom</ref> jew ġenbhom.</p>
Ikel, ilbies u kenn
<p>Il-bdiewa tal-Maja kienu jkabbru l-aktar <ref target="https://mt.wikipedia.org/wiki/Fażola">fażola</ref>, qamħirrun u <ref target="https://mt.wikipedia.org/wiki/Qargħa">qargħa</ref>. Il-qamħirrun kien l-ikel prinċipali tal-Maja u n-nisa kienu jippreparawh f’diversi modi. Kienu jagħmlu <ref target="https://mt.wikipedia.org/wiki/Torta">torti</ref> ċatti tal-qamħirrun, li llum isejjħulhom <ref target="https://mt.wikipedia.org/wiki/Tortilla">tortillas</ref>, bħala tip ta’ <ref target="https://mt.wikipedia.org/wiki/Ħobż">ħobż</ref>. Il-Maja kienu jużaw il-qamħirrun biex jagħmlu <ref target="https://mt.wikipedia.org/wiki/Xarba_alkoħolika">xarba alkoħolika</ref> msejjħa <hi rend="italic"><ref target="https://mt.wikipedia.org/wiki/Balche">balche</ref></hi>, li kienu jagħmluh ħelu bl-<ref target="https://mt.wikipedia.org/wiki/Għasel">għasel</ref> u jħawruh bil-qoxra tas-siġra. Ħxejjex oħra mkabbra mil-Maja kienu l-<ref target="https://mt.wikipedia.org/wiki/Avokado">avokado</ref>, t-<ref target="https://mt.wikipedia.org/wiki/Tadam">tadam</ref> u l-<ref target="https://mt.wikipedia.org/wiki/Bżar_aħmar">bżar aħmar</ref>. Il-bdiewa kienu jiżvojtaw l-għelieqi tagħhom billi jqaċċtu s-siġar b’mannari tal-ġebel. Huma kienu jaħarqu s-siġar u z-zkuk u mbagħad jużaw bsaten biex jiżirgħu ż-<ref target="https://mt.wikipedia.org/wiki/Żerriegħa">żerriegħa</ref> fl-irmied. Meta l-<ref target="https://mt.wikipedia.org/wiki/Ħamrija">ħamrija</ref> tispiċċa min-nutrijenti, l-bdiewa kienu jiżvojtaw art oħra u jbiddlu l-post ta’ l-għelieqi tagħhom.</p>
<p>Il-klieb kienu l-uniċi annimali mansi tal-Maja imma dawn in-nies kienu jkabbru ukoll id-dundjani u n-<ref target="https://mt.wikipedia.org/wiki/Naħla">naħal</ref> fl-għelieqi tagħhom. Il-Maja kienu jikkaċjaw iċ-ċriev, fniek, annimal qisu <ref target="https://mt.wikipedia.org/wiki/Ħanżir">ħanżir</ref> imsejjaħ <hi rend="italic"><ref target="https://mt.wikipedia.org/wiki/Peccaries">peccaries</ref></hi> u annimali slavaġġ oħra. Kienu jistadu u jiġbru l-<ref target="https://mt.wikipedia.org/wiki/Frott_tal-baħar">frott tal-baħar</ref> mix-<ref target="https://mt.wikipedia.org/wiki/Xmara">xmajjar</ref> u l-<ref target="https://mt.wikipedia.org/wiki/Baħar">baħar</ref>. Il-Maja kienu ukoll jaqtgħu l-frott u l-ħxejjex mill-<ref target="https://mt.wikipedia.org/wiki/Kampanja">kampanja</ref>.</p>
<p>Il-<ref target="https://mt.wikipedia.org/wiki/Ħwejjeġ">ħwejjeġ</ref> tal-Maja kienu jħalluhom komdi f’dik il-<ref target="https://mt.wikipedia.org/wiki/Klima">klima</ref> sħuna <ref target="https://mt.wikipedia.org/wiki/Tropikali">tropikali</ref>. L-irġiel kienu jilbsu biċċa drapp imdawwra mal-ġenbejn u mgħoddija minn bejn is-saqajn. In-nisa kienu jilbsu lbiesi wiesgħa li kienu jwasslu sa l-<ref target="https://mt.wikipedia.org/wiki/Għarqub">għarqub</ref>. In-nies kienu jinsġu dawn il-ħwejjeġ mill-<ref target="https://mt.wikipedia.org/wiki/Qoton">qoton</ref> jew ħjut oħra. Il-klassijiet għolja kien ikollhom dawn il-ħwejjeġ imżejjna bil-<ref target="https://mt.wikipedia.org/wiki/Bizzilla">bizzilla</ref> u tiżjin ieħor. Kellhom ilbies għar-ras mill-isbaħ magħmul mir-<ref target="https://mt.wikipedia.org/wiki/Rix">rix</ref> kollu lwien tal-<ref target="https://mt.wikipedia.org/wiki/Għasafar_tal-ġungla">għasafar tal-ġungla</ref>. L-għonja kienu jilbsu ħafna ġojjelli, li ħafna minnhom kien ikun imnaqqax mill-<ref target="https://mt.wikipedia.org/wiki/Ġada">ġada</ref> ta’ lewn <ref target="https://mt.wikipedia.org/wiki/Aħdar">aħdar</ref> jew imħar ikkulurit.</p>
<p>Il-bdiewa tal-Maja kienu jgħixu fi <ref target="https://mt.wikipedia.org/wiki/Razzett">rziezet</ref> jew f’irħula żgħar qrib l-għelieqi tagħhom. Kienu jibnu d-djar tagħhom minn arbli marbutin ma’ xulxin u jużaw weraq tal-<ref target="https://mt.wikipedia.org/wiki/Palm">palm</ref> jew ħaxix biex jagħmlu s-soqfa. L-ibliet tal-Maja kienu jservu bħala ċentri għal kampanja tal-madwar. Il-poplu kien jiltaqgħa f’dawn iċ-ċentri għall-avvenimenti importanti bħas-<ref target="https://mt.wikipedia.org/wiki/Suq">swieq</ref> u festi reliġjużi. L-istudjużi ma jqablux jekk dawn l-ibliet kellhomx ħafna jew ftit residenti permanenti. Il-qassisin u mexxejja oħra tal-Maja setgħu għexu fl-ibliet għal żmien qasir qabel xi ċerimonji importanti u wara kienu jmorru lura fid-djar permanenti tagħhom. </p>
Kummerċ u trasport
<p>Il-Maja kienu jieħdu sehem f’xibka ta’ <ref target="https://mt.wikipedia.org/wiki/Kummerċ">kummerċ</ref> li kienet tgħaqqad gruppi differenti fl-Amerika Ċentrali. Il-popli tal-Maja ta’ l-artijiet il-baxxi kienu jesportaw ħafna oġġetti fosthom <ref target="https://mt.wikipedia.org/wiki/Xogħol_ta’_l-idejn">xogħol ta’ l-idejn</ref>, prodotti tal-foresti u l-baħar u l-ġilda tal-<ref target="https://mt.wikipedia.org/wiki/Ġagwar">ġagwar</ref>. Kienu jimpurtaw il-ġada, ħġieġ vulkaniku u r-rix ta’ għasfur imsejjaħ <hi rend="italic"><ref target="https://mt.wikipedia.org/wiki/Quetzal">quetzal</ref></hi> mill-għoljiet tal-Gwatemala fejn popli oħra li jitkellmu l-Maja kienu jgħixu.</p>
<p>Il-Maja tal-Yucatán kienu jibgħatu l-<ref target="https://mt.wikipedia.org/wiki/Melħ">melħ</ref> u qoton imżejjen bir-reqqa lejn il-Ħonduras. Minflok kienu jirċievu ż-żerriegħa tal-<ref target="https://mt.wikipedia.org/wiki/Kawkaw">kawkaw</ref> li kienu jużawha biex jagħmlu ċ-<ref target="https://mt.wikipedia.org/wiki/Ċikkulata">ċikkulata</ref>. Il-Maja kienu jittrasportaw il-<ref target="https://mt.wikipedia.org/wiki/Merkanzija">merkanzija</ref> sa postijiet bħal <ref target="https://mt.wikipedia.org/wiki/Wied_ta’_Oaxaca">Wied ta’ Oaxaca</ref> fil-Messiku u l-belt ta’ <ref target="https://mt.wikipedia.org/wiki/Teotihuacán">Teotihuacán</ref>, qrib ta’ fejn illum hemm il-<ref target="https://mt.wikipedia.org/wiki/Belt_tal-Messiku">Belt tal-Messiku</ref>. Kienu jġorru ħafna mill-merkanzija fuq darahom jew fuq l-ixmajjar f’kenuri mħaffrin. Il-Maja ma kellhomx ir-<ref target="https://mt.wikipedia.org/wiki/Rota">rota</ref> jew bhejjem għal-ġarr bħaż-<ref target="https://mt.wikipedia.org/wiki/Żiemel">żwiemel</ref> jew <ref target="https://mt.wikipedia.org/wiki/Gendus">gniedes</ref>.</p>
Gvern
<p>L-istoriċi ftit li xejn jafu fuq il-<ref target="https://mt.wikipedia.org/wiki/Gvern">gvernijiet</ref> tal-Maja. Kull belt tal-Maja kienet tiggverna l-art ta’ madwarha, u l-ibliet il-kbar seta’ kellhom xi kontrol fuq aktar bliet iżgħar. Il-mexxejja probabilment kienu jkunu kemm il-kapijiet kif ukoll il-qassisin. Xi kap suprem, li kellu setgħat reliġjużi u politiċi, seta’ mexxa kull belt. Il-Maja qatt ma ngħaqdu taħt gvern wieħed ċentrali. Imma lejn l-aħħar żminijiet tal-Maja, il-mexxejja ta’ xi bliet bħal <ref target="https://mt.wikipedia.org/wiki/Chichen_Itzá">Chichen Itzá</ref> u <ref target="https://mt.wikipedia.org/wiki/Mayapán">Mayapán</ref> kienu jikkontrollaw parti kbira mill-popolazzjoni.</p>
Komunikazzjoni u tagħlim
<p>Il-Maja żviluppaw mod ta’ kitba avvanzat li kienet tikkonsisti f’ħafna <ref target="https://mt.wikipedia.org/wiki/Simbolu">simboli</ref>. Dawn is-simboli kienu jirrapreżentaw ġabra ta’ ħsejjes jew idea sħiħa u kienu jiffurmaw tip ta’ kitba <ref target="https://mt.wikipedia.org/wiki/Ġeroglifiċi">ġeroglifika</ref>.</p>
<p>Il-Maja kienu jżommu l-kitbiet tagħhom fuq monumenti kbar tal-ġebel msejjħa <hi rend="italic">stele</hi>, kif ukoll fuq xi bini u għodda tad-dar. Kienu jużaw l-istele biex ifakkru dati importanti u biex iżommu tifkira t’avvenimenti kbar fil-ħajja tal-mexxejja tagħhom u tal-qraba tal-mexxejja. Il-Maja kienu jagħmlu ukoll kotba tal-karti magħmula mill-qoxra tas-siġra tat-<ref target="https://mt.wikipedia.org/wiki/Tin">tin</ref>. Għadhom jeżistu ħafna kotba tas-<ref target="https://mt.wikipedia.org/wiki/Seklu_12">seklu 12</ref> sas-<ref target="https://mt.wikipedia.org/wiki/Seklu_16">seklu 16</ref>. Dawn fihom tabelli astronomiċi, informazzjoni fuq ċerimonji reliġjużi u kalendarji li juru jiem fortunati għal attivitajiet bħall-biedja u l-kaċċa.</p>
<p>Avvanzi oħra kulturali tal-Maja jinkludu l-iżvilupp tal-matematika u l-astronomija. Il-Maja kienu jużaw sistema matematika bbażata fuq in-numru 20, minflok l-10 kif inhi s-<ref target="https://mt.wikipedia.org/wiki/Sistema_deċimali">sistema deċimali</ref> użata llum. Tikek u linji kienu jirrapreżentaw in-numri, u simbolu speċjali kien jirrapreżenta ż-<ref target="https://mt.wikipedia.org/wiki/Żero">żero</ref>. Il-Matematiċi jqisu l-invenzjoni taż-żero bħal waħda mill-ikbar invenzjonijiet tad-dinja. Il-qassisin tal-Maja żviluppaw tagħrif astronomiku billi kienu josservaw il-pożiżżjonijiet tax-xemx, tal-qamar u ta’ l-istilel. Huma għamlu tabelli li jbassru l-<ref target="https://mt.wikipedia.org/wiki/Eklissi">eklissi</ref> u l-orbità tal-pjaneta <ref target="https://mt.wikipedia.org/wiki/Venere">Venere</ref>.</p>
<p>Il-qassisin kienu jużaw ukoll il-matematika u l-astronomija biex joħolqu żewġ tipi ta’ kalendarji. Wieħed kien almanakk qaddis ta’ 260 jum. Kull jum kien imsemmi b’wieħed mill-20 isem tal-ġurnata u numru minn 1 sa 13. Kull wieħed mill-20 isem tal-ġurnata kellu xi alla assoċjat miegħu. Il-qassisin kienu jbassru r-risq it-tajjeb jew ħażin billi jistudjaw il-kombinazzjoni ta’ l-allat man-numri. Il-Maja kellhom ukoll kalendarju b’365 jum, ibbażat fuq l-<ref target="https://mt.wikipedia.org/wiki/Orbità">orbità</ref> tad-<ref target="https://mt.wikipedia.org/wiki/Dinja">dinja</ref> madwar ix-xemx. Dawn il-jiem kienu maqsuma fi 18-il <ref target="https://mt.wikipedia.org/wiki/Xahar">xahar</ref> ta’ 20 jum il-wieħed, u ħames jiem oħra fl-aħħar tas-sena. Il-Maja kienu jqisu dawn l-aħħar ħames t’ijiem bħala ta’ xorti ħażina ħafna. Waqt dan iż-żmienu kienu jsumu, jagħmlu s-sagrifiċċju u jevitaw xogħol mhux meħtieġ.</p>
<p>Il-Maja kienu jużaw ħxejjex u l-<ref target="https://mt.wikipedia.org/wiki/Maġija">maġija</ref> biex ifejjqu l-mard. Iżda l-istudjużi ftit jafu dwar it-tagħrif tal-Maja tal-mediċina.</p>
Arti u snajja
<p>Il-Maja ipproduċew arkitettura, pittura, xogħol tal-fuħħar u skultura mill-aqwa. Arkitetti tas-<ref target="https://mt.wikipedia.org/wiki/Sengħa">sengħa</ref> bnew piramidi tal-franka għoljin, b’tempji żgħar fuqnett. Huma ħolqu tip ta’ <ref target="https://mt.wikipedia.org/wiki/Ħnejja">ħnejja</ref> billi bnew il-ġenb ta’ żewġ ħitan dejjem aktar qrib iktar ma’ titla l-fuq. Il-vojt bejn iż-żewġ ħitan kien jiġi mgħaqqad b’sensiela ta’ ġebel ċatt. Il-Maja bnew ukoll bini kbir u baxx fejn il-kapijiet u l-qassisin probabilment kienu jgħixu qabel xi ċerimonja importanti. Ħafna mill-bini tal-Maja kellhom tiżjin ċatt imsejjaħ <hi rend="bold">moxt tal-bejt</hi>, li kien joħroġ mill-għola ponta tas-saqaf. Dawn il-moxtijiet tal-bjut, bħal kampnari tal-knejjes, kienu jagħtu lil bini d-dehra ta’ għoli kbir.</p>
<figure><caption>Tpinġijiet fuq il-fuħħar fil-wied ta’ Chama</caption></figure>
<p>L-artisti tal-Maja kienu jżejnu l-ħitan b’<ref target="https://mt.wikipedia.org/wiki/Murali">murali</ref> ikkuluriti li kienu juru figuri b’daqs reali qed jieħdu sehem f’battalji u festi. L-artisti kienu jagħmlu d-dawra minn barra tal-figuri u mbagħad jimlewhom bil-kulur. Rari kienu jagħmlu <hi rend="italic">shading</hi> tal-kulur. Pittura tixbah lil din tinsab fuq il-fuħħar tal-Maja.</p>
<p>Il-Maja kienu jagħmlu skulturi żgħar tat-<ref target="https://mt.wikipedia.org/wiki/Tafal">tafal</ref> u oħrajn kbar mill-ġebel. Ħafna mill-iskulturi ż-żgħar kienu figuri ta’ rġiel u nisa. L-iskulturi l-kbar, li xi wħud minnhom kienu għoljin aktar minn 9 metri, kienu mnaqqxa b’figuri ta’ allat u persunaġġi importanti f’poża riġida.</p>
Storja
Fil-bidu
<p>Il-qalba taċ-ċiviltà tal-Maja żviluppat f’dak li llum huwa d-dipartiment (stat) ta’ <ref target="https://mt.wikipedia.org/wiki/El_Petén">El Petén</ref>, fil-Gwatemala. L-ewwel bdiewa setgħu qagħdu f’dan ir-reġjun sa mill-2500 Q.K. bit-tama li jsibu art <ref target="https://mt.wikipedia.org/wiki/Fertili">fertili</ref> għall-ħxejjex tagħhom. Dawn in-nies kienu jgħixu f’irħula żgħar u kienu jieħdu l-ikel mill-<ref target="https://mt.wikipedia.org/wiki/Foresta">foresta</ref> tal-madwar barra li jkabbru l-ħxejjex.</p>
<p>Sas-sena 800 Q.K., l-artijiet il-baxxi tal-Maja kienu kollha mgħammra. F’dak iż-żmien, grupp imsejjaħ l-Indjani <ref target="https://mt.wikipedia.org/wiki/Olmeki">Olmeki</ref> kienu jgħixu fl-art fil-punent tal-Maja. Probabilment l-Olmeki kienu l-inventuri tan-numri u l-kitba fl-Amerika Ċentrali. Kellhom ukoll arti żviluppata ħafna. Iċ-ċiviltà ta’ l-Olmeki influwenzat iċ-ċiviltà tal-Maja li kienet qed tiżviluppa. Il-Maja bħal l-Olmeki bdew jibnu piramidi u jnaqqxu monumenti fil-ġebel. Barra dan, stampi ta’ l-alla ġagwar ta’ l-Olmeki beda jitfaċċa fl-arti tal-Maja.</p>
Il-perjodu Klassiku
<p>Il-perjodu Klassiku taċ-ċiviltà tal-Maja kienet bejn l-250 W.K. sas-sena 900. F’dawn is-snin il-Maja waqqfu l-aqwa bliet tagħhom u għamlu kisbiet kbar fl-arti u x-<ref target="https://mt.wikipedia.org/wiki/Xjenza">xjenza</ref>. F’dan iż-żmien il-Maja bdew id-drawwa li jtellgħu l-istele biex jfakkru l-avvenimenti importanti fil-ħajja tal-mexxejja tagħhom.</p>
<p>Matul l-ewwel 300 sena tal-perjodu Klassiku, il-belt Messikana ta’ Teotihuacán kienet iċ-ċentru t’imperu kbir. Iċ-ċiviltà ta’ Teotihuacán kellha influwenza kbira fuq l-arti u l-arkitettura tal-Maja. Il-waqgħa ta’ Teotihuacán għal ħabta tas-sena 600 affetwat lil Maja temporanjament. Dan narawh billi l-Maja waqfu xogħol ta’ bini fl-ibliet tagħhom u waqfu l-bini ta’ l-istele. Wara perjodu qasir, iċ-ċiviltà tal-Maja rkuprat u kompliet tikber għal madwar 300 sena. Imbagħad, fil-bidu tas-ena 800, il-Maja waqfu jtellgħu l-istele, f’belt wara l-oħra. Huma abbandunaw iċ-ċentri prinċipali tagħhom fl-artijiet il-baxxi tan-nofsinhar waħda wara l-oħra u finalment telqu għal kollox mir-<ref target="https://mt.wikipedia.org/wiki/Reġjun">reġjun</ref> tan-nofsinhar. L-istudjużi għadhom qed ifittxu r-raġunijiet għall-waqgħa taċ-ċiviltà tal-Maja. Xi esperti jemmnu li l-waqgħa seħħet minħabba fatturi bħal <ref target="https://mt.wikipedia.org/wiki/Mard">mard</ref>, <ref target="https://mt.wikipedia.org/wiki/Għaks">għaks</ref> u d-dħul ta’ gruppi oħra fir-reġjun tal-Maja. Iżda xi storiċi oħra jemmnu li l-bdiewa tal-Maja qamu kontra t-tmexxija tal-kapijiet u l-qassisin għal xi raġuni u b’hekk waslu għal waqgħa tas-soċjetà tal-Maja.</p>
Il-Perjodu Messikan
<p>Iċ-ċentri tal-Maja fit-tramuntana tal-Yucatán damu xi 100 sena aktar minn dawk ta’ l-artijiet il-baxxi tan-nofsinhar. Anke wara li l-Maja abbandunaw iċ-ċentri tat-tramuntana, huma komplew jgħixu f’dan ir-reġjun. Għal ħabta tas-sena 950 W.K., il-Yucatán ġie invadut mit-<ref target="https://mt.wikipedia.org/wiki/Tolteki">Tolteki</ref>, poplu mill-artijiet l-għolja ċentrali tal-Messiku. It-Tolteki kienu stabilixxew imperu fil-Messiku bil-kapitali f’<ref target="https://mt.wikipedia.org/wiki/Tula">Tula</ref>, fit-tramuntana tal-Belt tal-Messiku tal-lum. Huma ħadu l-kontrol tal-belt antika tal-Maja ta’ Chichen Itzá u ħakmu l-poplazzjoni kollha tal-Maja tat-tramuntana. It-Tolteki influwenzaw l-arti u l-arkitettura tal-Maja u daħlu l-qima lejn alla <ref target="https://mt.wikipedia.org/wiki/Serp">serp</ref> bir-rix msejjaħ <ref target="https://mt.wikipedia.org/wiki/Kukulcán">Kukulcán</ref>. Tula waqgħet f’nofs is-seklu 12, u l-ħakma tat-Tolteki fil-Yucatán spiċċat fl-1200.</p>
<p>Grupp ġdid ta’ mexxejja tal-Maja waqqfu belt kapitali f’Mayapán wara li ntemmet il-ħakma tat-Tolteki. Il-Maja reġgħu taw il-ħajja lill-<ref target="https://mt.wikipedia.org/wiki/Kultura">kultura</ref> tagħhom u reġgħu bdew itellgħu l-istele. Iżda xi bidliet kienu seħħew fis-soċjetà tagħhom. Eżempju ta’ dan huwa l-fatt li l-<ref target="https://mt.wikipedia.org/wiki/Affari">affari</ref> u l-kummerċ saru l-fatturi dominanti fil-kultura tal-Maja u mhux ir-reliġjon. L-ibliet tal-Maja saru ċentri kummerċjali mill-aqwa, u l-poplu sara attiv f’negozju bil-baħar.</p>
<p>Madwar is-sena 1440, xi mexxejja ta’ xi bliet tal-Maja qamu kontra l-mexxejja tal-Mayapán u għelbuhom. Il-Yucatán ġie maqsum f’ħafna stati separati li kienu ta’ spiss fi gwerer. Fil-bidu tas-seklu 16, il-<ref target="https://mt.wikipedia.org/wiki/Konkwistaturi_Spanjoli">konkwistaturi Spanjoli</ref> invadew it-territorju tal-Maja. Sa nofs is-seklu 16 kienu għelbu l-Maja kollha li kien fadal.</p>
Il-wirt tal-Maja
<p>Illum, ħafna min-nies tal-Messiku u l-Amerika Ċentrali jitkellmu waħda mill-kważi 20 lingwa u <ref target="https://mt.wikipedia.org/wiki/Djalett">djaletti</ref> li żviluppaw mill-lingwa antika tal-Maja. Xi wħud minn dawn in-nies jgħixu fl-artijiet għolja tal-Messiku u l-Gwatemala. Xi oħrajn jgħixu fil-parti ta’ fuq tal-peniżola tal-Yucatán fil-Messiku. Probabilment, il-Jukatani tal-Yucatán, huma l-aktar dixxendenti diretti tal-Maja. Ħafna mid-dixxendenti tal-Maja jaħdmu l-art kif kienu jaħdmuha l-<ref target="https://mt.wikipedia.org/wiki/Antenat">antenati</ref> tagħhom u għadhom iżommu xi drawwiet reliġjużi tagħhom.</p>
<p>Il-fdalijiet taċ-ċentri ċerimonjali tal-Maja huma attrazzjonijiet turistiċi. Siti fil-Messiku jinkludu l-fdalijiet f’<ref target="https://mt.wikipedia.org/wiki/Bonampak">Bonampak</ref> u <ref target="https://mt.wikipedia.org/wiki/Palenque">Palenque</ref> f’<ref target="https://mt.wikipedia.org/wiki/Chiapas">Chiapas</ref>, u Chichen Itzá fit-tramuntana tal-Yucatán. It-turisti jżuru ukoll il-fdalijiet ta’ Tikal fil-Gwatemala u dawk ta’ Copán fil-Ħonduras.</p>
</text></body></html>