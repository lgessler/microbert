<html><body><text id="wikipedia_mt_wikipedia_org__17060.html" ns="0" revid="272432" sourceurl="https://mt.wikipedia.org/wiki/Tazza_tad-Dinja_tal-Futbol_1930" title="Tazza tad-Dinja tal-Futbol 1930" type="wikipedia">Tazza tad-Dinja tal-Futbol 1930
<p>It-<hi rend="bold">Tazza tad-Dinja tal-Futbol 1930</hi> kienet l-edizzjoni inawgurali tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja tal-FIFA</ref>, il-kampjonat internazzjonali għat-<ref target="https://mt.wikipedia.org/wiki/Lista_ta'_timijiet_nazzjonali_tal-futbol_tal-irġiel">timijiet nazzjonali</ref> tal-<ref target="https://mt.wikipedia.org/wiki/Futbol">futbol</ref> tal-irġiel. Din saret ġewwa l-<ref target="https://mt.wikipedia.org/wiki/Urugwaj">Urugwaj</ref> bejn it-13 u t-30 ta' Lulju 1930. Il-<ref target="https://mt.wikipedia.org/wiki/FIFA">FIFA</ref>, il-federazzjoni internazzjonali li tiggverna l-futbol, għażlet l-Urugwaj bħala l-pajjiż ospitu minħabba li l-pajjiż kien se jiċċelebra ċ-ċentinarju mill-ewwel kostituzzjoni tiegħu, u t-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">tim nazzjonali tal-Urugwaj</ref> irnexxielu jirbaħ il-kompetizzjoni tal-futbol fil-<ref target="https://mt.wikipedia.org/wiki/Logħob_Olimpiku_tas-sajf_1928">Logħob Olimpiku tas-sajf 1928</ref>. Il-logħbiet kollha ntlagħbu fil-kapitali Urugwajana ta' <ref target="https://mt.wikipedia.org/wiki/Montevideo">Montevideo</ref>, il-maġġornaza fl-<ref target="https://mt.wikipedia.org/wiki/Estadio_Centenario">Estadio Centenario</ref>, li ġie mibni speċifikament għal dan il-kampjonat.</p>
<p>Tlettax-il tim, sebgħa mill-Amerika t'Isfel, erbgħa mill-Ewropa u tnejn mill-Amerika ta' Fuq daħlu għal din il-kompetizzjoni. In-nuqqas fin-numru ta' timijiet Ewropej kien minħabba d-diffikultajiet sabiex jivvjaġġaw lejn l-Amerika t'Isfel. It-timijiet ġew maqsuma f'erba' gruppi, bir-rebbieħ ta' kull wieħed minnhom jgħaddi għas-semifinali. L-ewwel żewġ logħbiet tat-Tazza tad-Dinja intlagħbu fl-istess ħin u ġew mirbuħa minn <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti">Istati Uniti</ref>, li għelbu lill-<ref target="https://mt.wikipedia.org/wiki/Tim_nazzjonali_tal-futbol_tal-Messiku">Messiku</ref> 4–1 u lill-<ref target="https://mt.wikipedia.org/wiki/Tim_nazzjonali_tal-futbol_tal-Belġju">Belġju</ref> 3–0, rispettivament. <ref target="https://mt.wikipedia.org/wiki/Lucien_Laurent">Lucien Laurent</ref> ta' Franza kien li skorja l-ewwel gowl fl-istorja tat-Tazza tad-Dinja, waqt li l-gowler Amerikan <ref target="https://mt.wikipedia.org/wiki/Jimmy_Douglas">Jimmy Douglas</ref> żamm l-ewwel xibka mhux mittiefsa tal-kampjonat.</p>
<p>L-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref>, l-Urugwaj, l-Istati Uniti u l-<ref target="https://mt.wikipedia.org/wiki/Tim_nazzjonali_tal-futbol_tal-Jugożlavja">Jugożlavja</ref> lkoll rebħu l-gruppi rispettivi tagħhom sabiex ikkwalifikaw għas-semifinali. Fil-finali, il-favoriti Urugwaj għelbu lill-Arġentina 4–2 quddiema 93,000 ruħ, u b'hekk sar l-ewwel pajjiż li rebħu t-Tazza tad-Dinja.</p>
Parteċipanti
<figure><caption>Pajjiżi parteċipanti</caption></figure>
<p>L-ewwel edizzjoni tat-Tazza tad-Dinja kienet l-unika waħda mingħajr kwalifikazzjoni. Kull pajjiż affiljat mal-FIFA ġie mistieden biex jikkompeti u kellu jagħti d-deċiżjoni tiegħu sat-28 ta' Frar 1930. Kienu ħafna pajjiżi fl-Amerika li wrew interess: l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Bolivja">Bolivja</ref>, iċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċili">Ċili</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Messiku">Messiku</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Paragwaj">Paragwaj</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Perù">Perù</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti">Istati Uniti</ref> kollha daħlu. Total ta' seba' pajjiżi mill-Amerika t'Isfel ħadu sehem, b'dan in-numru jibqa' l-iktar wieħed fl-istorja ta' pajjiżi minn dan ir-reġjun. Madanakollu, minħabba t-tul u l-ispiża involut fit-traġitt fuq l-<ref target="https://mt.wikipedia.org/wiki/Oċean_Atlantiku">Oċean Atlantiku</ref>, kienu ftit il-pajjiżi Ewropej li xtaqu jipparteċipaw. Fil-fatt, sal-aħħar ta' Frar l-ebda pajjiż Ewropew ma rrisponda għall-istedina li saret. F'tentattiv sabiex tikseb parteċipazzjoni Ewropea, l-<ref target="https://mt.wikipedia.org/wiki/Assoċjazzjoni_tal-Futbol_tal-Urugwaj">Assoċjazzjoni tal-Futbol Urugwajana</ref> bagħtet ittra lill-<ref target="https://mt.wikipedia.org/wiki/Assoċjazzjoni_tal-Futbol_Ingliż">Football Association tal-Ingilterra</ref>, anke jekk il-<ref target="https://mt.wikipedia.org/wiki/Home_Nations">Home Nations</ref> ma kinux membri tal-FIFA sa dakinhar. Din ġiet rifjutata mill-Kumitat tal-FA fit-18 ta' Novembru 1929.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Xahrejn qabel il-bidu tal-kampjonat, l-ebda tim Ewropew ma kien għadu daħal.<ref target="https://mt.wikipedia.org/wiki/Il-Paġna_prinċipali#cite_note-FIFA1930-2">[2]</ref></p>
<p>Wara l-intervent tal-president tal-FIFA <ref target="https://mt.wikipedia.org/wiki/Jules_Rimet">Jules Rimet</ref>, erba' pajjiżi għamlu l-vjaġġ fuq il-baħar: il-<ref target="https://mt.wikipedia.org/wiki/Tim_nazzjonali_tal-futbol_tal-Belġju">Belġju</ref>, <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref>, ir-<ref target="https://mt.wikipedia.org/wiki/Tim_nazzjonali_tal-futbol_tar-Rumanija">Rumanija</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Jugożlavja">Jugożlavja</ref>. Ir-Rumeni, immexxija minn <ref target="https://mt.wikipedia.org/wiki/Constantin_Rădulescu">Constantin Rădulescu</ref> u kkowċjati mill-kaptan tagħhom <ref target="https://mt.wikipedia.org/wiki/Rudolf_Wetzer">Rudolf Wetzer</ref> u <ref target="https://mt.wikipedia.org/wiki/Octav_Luchide">Octav Luchide</ref>, daħlu fil-kompetizzjoni wara l-intervent tar-re l-ġdid tagħhom, <ref target="https://mt.wikipedia.org/wiki/Karlu_II_tar-Rumanija">Karlu II</ref>. Hu għażel l-iskwadra personalment u għamel qbil mal-impjegati sabiex jassiguraw illi l-plejers ikollhom xorta waħda x-xogħol mar-ritorn tagħhom.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Il-Franċiżi daħlu wara l-intervent personali ta' Rimet, però la d-difensur stilla <ref target="https://mt.wikipedia.org/wiki/Manuel_Anatol">Manuel Anatol</ref> u lanqas il-kowċ <ref target="https://mt.wikipedia.org/wiki/Gaston_Barreau">Gaston Barreau</ref> ma ġew persważi biex jagħmlu l-vjaġġ.<ref target="https://mt.wikipedia.org/wiki/Il-Paġna_prinċipali#cite_note-goldblatt_248-4">[4]</ref> Il-parteċipazzjoni tal-Belġjani ġiet instigata mill-viċi-president tal-FIFA <ref target="https://mt.wikipedia.org/wiki/Rudolf_Seedrayers">Rudolf Seedrayers</ref>.<ref target="https://mt.wikipedia.org/wiki/Il-Paġna_prinċipali#cite_note-g249-5">[5]</ref></p>
<p>Ir-Rumeni mbarkaw l-SS <hi rend="italic">Conte Verde</hi> minn <ref target="https://mt.wikipedia.org/wiki/Ġenova">Ġenova</ref>, il-Franċiżi telgħu abbord f'<ref target="https://mt.wikipedia.org/wiki/Villefranche-sur-Mer">Villefranche-sur-Mer</ref> fil-21 ta' Ġunju 1930,<ref target="https://mt.wikipedia.org/wiki/Il-Paġna_prinċipali#cite_note-fifa1930-6">[6]</ref> u l-Belġjani nġabru minn <ref target="https://mt.wikipedia.org/wiki/Barċellona">Barċellona</ref>.<ref target="https://mt.wikipedia.org/wiki/Il-Paġna_prinċipali#cite_note-Marca-7">[7]</ref> Dan il-vapur kellu fuqu wkoll lil Rimet, it-trofew u tlett referis Ewropej: il-Belġjani <ref target="https://mt.wikipedia.org/wiki/Jean_Langenus">Jean Langenus</ref> u <ref target="https://mt.wikipedia.org/wiki/Henri_Christophe_(referì)">Henri Christophe</ref>, flimkien mal-Franċiż <ref target="https://mt.wikipedia.org/wiki/Thomas_Balway">Thomas Balway</ref>.<ref target="https://mt.wikipedia.org/wiki/Il-Paġna_prinċipali#cite_note-balway-8">[lower-alpha 1]</ref> It-tim <ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażiljan</ref> imbarka meta l-vapur trakka f'<ref target="https://mt.wikipedia.org/wiki/Rio_de_Janeiro">Rio de Janeiro</ref> fid-29 ta' Ġunju qabel ma wasal l-Urugwaj fl-4 ta' Lulju.<ref target="https://mt.wikipedia.org/wiki/Il-Paġna_prinċipali#cite_note-FIFA1930-2">[2]</ref> Il-Jugożlavi vvjaġġaw f'vapur bil-fwar <hi rend="italic">Florida</hi> minn <ref target="https://mt.wikipedia.org/wiki/Marsilja">Marsilja</ref>.<ref target="https://mt.wikipedia.org/wiki/Il-Paġna_prinċipali#cite_note-Marca-7">[7]</ref></p>
<p><hi rend="bold">“</hi>Qattajna ħmistax-il jum fuq il-<hi rend="italic">Conte Verde</hi> sabiex nilħqu l-Amerika t'Isfel. L-eżerċizzji bażiċi konna nagħmluhom isfel u konna nittħarġu fuq il-gverta tal-vapur. Il-kowċ tagħna qatt ma kien ikellimna dwar tattika għal kollox...<ref target="https://mt.wikipedia.org/wiki/Il-Paġna_prinċipali#cite_note-fifa-franchecomte-9">[8]</ref><hi rend="bold">”</hi></p>
—<ref target="https://mt.wikipedia.org/wiki/Lucien_Laurent">Lucien Laurent</ref>, plejer Franċiż 
Taqsira tat-turnew
Grupp 1

<p><hi rend="bold">“</hi>Konna qegħdin naffrontaw 'il-Messiku u kien nieżel is-silġ, minħabba li fl-emisferu tan-Nofsinhar kien ix-xitwa. Wieħed minn sħabi qassam il-ballun u jien segwejt it-trajettorja b'attenzjoni u lqattu fil-għoli bil-lemin. Konna kollha kuntenti, imma ma ċċelebrajniex – ħadd ma fehem li konna għaddejna fl-istorja. Kemm ħadna b'idejn xulxin u komplejna nilgħabu. Lanqas ma ngħatajna xi kumpens partikulari: f'dak iż-żmien konna biss dilettanti.<ref target="https://mt.wikipedia.org/wiki/Il-Paġna_prinċipali#cite_note-fifa-franchecomte-9">[8]</ref><hi rend="bold">”</hi></p>
—<ref target="https://mt.wikipedia.org/wiki/Lucien_Laurent">Lucien Laurent</ref> dwar il-gowl tiegħu, l-ewwel wieħed fl-istorja ta' din il-kompetizzjoni
<figure><caption>It-tim Ċilen spiċċa l-grupp fit-tieni post, fost prestazzjonijiet konvinċenti</caption></figure>
<p>L-ewwel grupp kien l-uniku grupp li kellu erba' timijiet: l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref>, iċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċili">Ċili</ref>, <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Messiku">Messiku</ref>. Jumejn wara l-ewwel rebħa kontra l-Messiku, il-Franċiżi sabu quddiem wiċċhom il-favorita tal-grupp: l-Arġentina. Il-Franċiżi ġew imblukkati bi plejers li sofrew problemi fiżiċi: il-gowler <ref target="https://mt.wikipedia.org/wiki/Alex_Thépot">Thépot</ref> kellu jabbanduna l-logħba wara 20 minuta u Laurent, wara daħla minn <ref target="https://mt.wikipedia.org/wiki/Luis_Monti">Luis Monti</ref>, zappap matul il-logħba kollha. Madanakollu, l-Arġentini kellhom jistennew sal-81 minuta biex jiskorjaw meta l-istess Monti skorja frikik minn 25 metru.<ref target="https://mt.wikipedia.org/wiki/Il-Paġna_prinċipali#cite_note-storie-10">[9]</ref> Il-partita kienet karatterizzata minn episodju kontroversjali: ir-referì <ref target="https://mt.wikipedia.org/wiki/Almeida_Rêgo">Almeida Rêgo</ref> bi żball saffar tmiem il-partita sitt minuti qabel, proprju meta l-attakkant Franċiż <ref target="https://mt.wikipedia.org/wiki/Marcel_Langiller">Marcel Langiller</ref> kien se jiskorja. Kien wara invażjoni fil-grawnd u l-protesti tal-pubbliku u xi membri tal-eżekuttiv Franċiżi li kkonvinċew lill-uffiċċjal tal-logħba sabiex jilgħab is-sitt minuti li kien għad baqa'.</p>
<p>Minkejja li Franza kienu niżlu jilgħabu darbtejn f'temp ta' 48 siegħa, iċ-Ċili kien għadu ma ġiex involuti. It-tim mill-Amerika t'Isfel lagħab il-Messiku fil-ġurnata ta' wara, fejn rebħu bl-iskor konvinċenti ta' 3–0.</p>
<p>Fit-tieni partita tal-Arġentina, kontra l-Messiku, ġie msaffar l-ewwel <hi rend="italic">penalty</hi> tal-istorja tal-kampjonat. Skont kif irrakkuntat minn <ref target="https://mt.wikipedia.org/wiki/John_Langenus">John Langenus</ref> – ir-referì tal-finali u xhieda okulari tal-partita – ġew mogħtija total ta' ħames <hi rend="italic">penalties</hi>, tlieta minnhom kontroversjali, f'logħba rrefjata mill-kowċ tal-<ref target="https://mt.wikipedia.org/wiki/Tim_nazzjonali_tal-futbol_tal-Bolivja">Bolivja</ref> <ref target="https://mt.wikipedia.org/wiki/Ulises_Saucedo">Ulises Saucedo</ref>. Barra minn hekk il-ballun ġie pożizzjonat 14-il metru 'l bogħod mil-linja tal-gowl, minflok 11-il metru skont ir-regoli. Mill-ħames <hi rend="italic">penalties</hi>, wieħed biss ġie skurjat. <ref target="https://mt.wikipedia.org/wiki/Guillermo_Stábile">Guillermo Stábile</ref> skorja tripletta fid-debutt tiegħu u l-Arġentina rebħu 6–3 minkejja n-nuqqas tal-kaptan <ref target="https://mt.wikipedia.org/wiki/Manuel_Ferreira">Manuel Ferreira</ref>, li kellu jirritorna lura lejn <ref target="https://mt.wikipedia.org/wiki/Buenos_Aires">Buenos Aires</ref> sabiex jagħmel eżami tal-liġi. <ref target="https://mt.wikipedia.org/wiki/Adolfo_Zumelzú">Zumelzú</ref> impressjona wkoll b'doppjetta.</p>
<p>Il-kwalifikazzjoni ġiet deċiża fl-aħħar ġurnata tal-grupp, milgħuba bejn l-Arġentina u ċ-Ċili fit-22 ta' Lulju. Stábile ikkonferma lilu nnifsu bħala attakkant prim fejn fil-bidu tal-logħba skorja darbtejn. Fil-15-il minuta, iċ-Ċili naqqsu d-distakk b'<ref target="https://mt.wikipedia.org/wiki/Guillermo_Subiabre">Subiabre</ref> li sfrutta żball tal-gowler <ref target="https://mt.wikipedia.org/wiki/Ángel_Bossio">Bossio</ref>.<ref target="https://mt.wikipedia.org/wiki/Il-Paġna_prinċipali#cite_note-storie2-11">[10]</ref> Il-partita involviet ġlieda li faqqet wara daħla ta' Monti fuq <ref target="https://mt.wikipedia.org/wiki/Arturo_Torres">Arturo Torres</ref>. Din qajjmet għagħa sħiħa fit-tribuna qalb il-partitarji li involviet daqqiet ta' ponn, bżieq u daqqiet ta' saqajn li kellha tiġi kkontrollata mill-pulizija fuq iż-żwiemel.<ref target="https://mt.wikipedia.org/wiki/Il-Paġna_prinċipali#cite_note-storie2-11">[10]</ref> Lejn tmiem il-logħba <ref target="https://mt.wikipedia.org/wiki/Mario_Evaristo">Evaristo</ref> għeleb għat-tielet darba lil <ref target="https://mt.wikipedia.org/wiki/Roberto_Cortés">Cortés</ref> sabiex l-Arġentina ħarġu rebbieħa 3–1 u kisbu post fis-semifinali.</p>
Grupp 2
<figure><caption>Is-<hi rend="italic">Seleção</hi> (fotografata hawn fuq qabel il-partita kontra l-Jugożlavja) iddeludiet f'dan it-turnew</caption></figure>
<figure><caption>Il-konfront bejn il-Jugożlavja u l-Brażil. Jidhru fir-ritratt <ref target="https://mt.wikipedia.org/wiki/Milovan_Jakšić">Milovan Jakšić</ref> (gowler fuq ix-xellug), <ref target="https://mt.wikipedia.org/wiki/Dragan_Mihajlović">Dragan Mihajlović</ref> (nofs) u <ref target="https://mt.wikipedia.org/wiki/Teóphilo_Bettencourt_Pereira">Teóphilo</ref> (lemin).</caption></figure>
<p>It-tieni grupp kien iffurmat mill-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Bolivja">Bolivja</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Jugożlavja">Jugożlavja</ref>. Il-Brażil ġabu magħhom skawdra ffurmata kollha minn futbolers tal-<ref target="https://mt.wikipedia.org/wiki/Campeonato_Carioca">Campeonato Carioca</ref>, bl-eċċezzjoni ta' <ref target="https://mt.wikipedia.org/wiki/Abraham_Patusca_da_Silveira">Araken</ref> ta' <ref target="https://mt.wikipedia.org/wiki/Santos_FC">Santos</ref> li kien jilgħab fil-<ref target="https://mt.wikipedia.org/wiki/Campeonato_Paulista">Campeonato Paulista</ref>.<ref target="https://mt.wikipedia.org/wiki/Il-Paġna_prinċipali#cite_note-storie-10">[9]</ref> Is-<hi rend="italic">Seleção</hi>, li ħafna kienu qegħdin jistennew li jirbħu l-grupp, tilfu l-logħba inawgurali kontra l-Jugożlavja bl-iskor ta' 2–1, li kellha tkun ir-rebbieħa eventwali tal-grupp.</p>
<p>L-iskadwra Slava kienet tinkludi diversi plejers emigranti u sejjħet minn Franza lil <ref target="https://mt.wikipedia.org/wiki/Ivan_Bek">Bek</ref>, <ref target="https://mt.wikipedia.org/wiki/Ljubiša_Stefanović">Stefanović</ref> u <ref target="https://mt.wikipedia.org/wiki/Branislav_Sekulić">Sekulić</ref>. Il-midfilder laterali <ref target="https://mt.wikipedia.org/wiki/Aleksandar_Tirnanić">Tirnanić</ref>, li aktar tard kellu jservi bħala kowċ tat-tim nazzjonali, u <ref target="https://mt.wikipedia.org/wiki/Blagoje_Marjanović">Marjanović</ref> kienu fost il-pedini importanti u l-gowler <ref target="https://mt.wikipedia.org/wiki/Milovan_Jakšić">Jakšić</ref> ikkonferma ruħu bħala wieħed mill-aqwa fit-turnew.<ref target="https://mt.wikipedia.org/wiki/Il-Paġna_prinċipali#cite_note-storie-10">[9]</ref></p>
<p>Fil-logħba segwenti, il-Bolivja, li kienet għadha qiegħda tistenna l-ewwel rebħa internazzjonali tagħha, niżlet fil-grawnd kontra l-Ewropej. Is-Sud-Amerikani għal din l-okkażjoni libsu flokkijiet partikulari – kull waħda minnhom kellha ittra fuqha – li bl-iskawdra f'linja kienet taqra "Viva Uruguay" bħala ġieħ lejn l-ospiti tal-kompetizzjoni. Minkejja dan, il-Bolivja ftit li xejn ħalliet marka hekk kif tilfet iż-żewġ partiti tagħha bi skor kbir. Kontra l-Jugożlavja rnexxielhom jżommu sod sa siegħa logħba, sakemm sat-tisfira finali r-riżultat kien juri telfa ta' 4–0. Diversi gowls tal-Bolivjani ġew imħassra. Il-partita ntlagħbet f'temperatura ta' 10 gradi taħt iż-żero.<ref target="https://mt.wikipedia.org/wiki/Il-Paġna_prinċipali#cite_note-12">[11]</ref></p>
<p>Kontra l-Brażil, fl-aħħar logħba li ma kienet issarraf xejn minħabba li ż-żewġ timijiet kienu diġà eliminati, ir-riżultat sa tmiem l-ewwel taqsima kien juri vantaġġ ta' 1–0 għall-Brażil. Matul l-ewwel 45 minuta kien hemm konfużjoni sħiħa bejn il-plejers fil-grawnd li kellhom flokkijiet tal-istess kulur. <ref target="https://mt.wikipedia.org/wiki/Ulises_Saucedo">Ulises Saucedo</ref> daħħal il-plejers tiegħu wara l-mistrieħ bi flokkijiet oħrajn; fit-tieni taqsima, il-Brażiljani skorjaw tliet darbiet oħra, tnejn minnhom mill-atleta <ref target="https://mt.wikipedia.org/wiki/Preguinho">Preguinho</ref>.</p>
Grupp 3
<p>

L-ospiti tal-<ref target="https://mt.wikipedia.org/wiki/Tim_nazzjonali_tal-futbol_tal-Urugwaj">Urugwaj</ref>, ikkunsidrati bħala l-favoriti għar-rebħ tat-titlu quddiem l-Arġentina u l-Brażil,<ref target="https://mt.wikipedia.org/wiki/Il-Paġna_prinċipali#cite_note-storie-10">[9]</ref> kienu jiffurmaw it-tielet grupp mal-<ref target="https://mt.wikipedia.org/wiki/Tim_nazzjonali_tal-futbol_tal-Perù">Perù</ref> u r-<ref target="https://mt.wikipedia.org/wiki/Tim_nazzjonali_tal-futbol_tar-Rumanija">Rumanija</ref>. Fl-ewwel logħba bejn ir-Rumanija u l-Perù kien hemm l-ewwel tkeċċija, dik tal-Peruvjan <ref target="https://mt.wikipedia.org/wiki/Plácido_Galindo">Plácido Galindo</ref> fis-70 minuta. Ir-Rumeni sfruttaw il-vantaġġ numeriku u skorjaw żewġ gowls fl-aħħar minuti u ħarġu rebbieħa 3–1. Din il-logħba tibqa' mfakkra għall-iżgħar attendenza qatt rikordjata fl-istorja tat-Tazza tad-Dinja. L-ispettaturi – uffiċjalment 2,549 – kienu fil-verita madwar 300.</p>
<p>Qabel id-debutt, l-Urugwajani għamlu erba' ġimgħat ta' taħriġ u skeda riġida.<ref target="https://mt.wikipedia.org/wiki/Il-Paġna_prinċipali#cite_note-storie2-11">[10]</ref> Il-gowler <ref target="https://mt.wikipedia.org/wiki/Andrés_Mazali">Mazali</ref> (diġà ċampjin Olimpiku għal darbtejn) inqabad mill-kowċ <ref target="https://mt.wikipedia.org/wiki/Alberto_Horacio_Suppici">Suppici</ref> dieħel tard filgħaxija wara li kien żar lil martu, u b'konsegwenza t'hekk ġie eskluż mill-iskwadra. Postu ħadu <ref target="https://mt.wikipedia.org/wiki/Enrique_Ballesteros">Ballesteros</ref>.</p>
<p>Kawża tad-dewmien fil-preparazzjoni tal-<ref target="https://mt.wikipedia.org/wiki/Estadio_Centenario">Estadio Centenario</ref>, id-debutt tal-Urugwaj ġie pospost għal ħamest ijiem wara l-bidu tal-kompetizzjoni. L-inawgurazzjoni tal-impjant, eżattament 100 sena wara t-twelid tal-Kostituzzjoni Urugwajana, ġiet preċeduta minn ċerimonja sabiex tiċċelebra ċ-ċenitarju tar-Repubblika. L-ospiti rebħu bl-iskor minimu ta' 1–0 kontra l-Perù. L-istampa tal-pajjiż ftit li xejn ħadet gost bil-prestazzjoni tat-tim, waqt li fil-Perù l-ġurnalisti taw ġieħ lill-kompatrijotti tagħhom.</p>
<p>L-Urugwaj għelbu lir-Rumanija b'mod iktar faċli, b'riżultat ta' 4–0 li wasal fl-ewwel taqsima u li nżamm sal-aħħar. B'hekk l-Urugwaj kisbu post fis-semifinali.</p>
Grupp 4
<p>L-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti">Istati Uniti</ref>, li fosthom kellhom diversi plejers Brittaniċi emigranti,<ref target="https://mt.wikipedia.org/wiki/Il-Paġna_prinċipali#cite_note-espn-13">[12]</ref> iddominaw ir-raba' grupp b'żewġ rebħiet konvinċenti kontra l-<ref target="https://mt.wikipedia.org/wiki/Tim_nazzjonali_tal-futbol_tal-Belġju">Belġju</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Paragwaj">Paragwaj</ref>. Il-plejers Amerikani, ħafna minnhom debuttanti, spikkaw rwieħhom għall-fiżiċità imponenti tagħhom. Fl-ewwel logħba għelbu b'riżultat mhux mistenni ta' 3–0 kontra l-Belġjani. Il-gazzetta Urugwajana <hi rend="italic">Imparcial</hi> kitbet: "ir-rebħa kbira tal-Amerikani tassew issorprendiet lill-esperti". Il-Belġajni – li kellhom jirrinunzjaw għal <ref target="https://mt.wikipedia.org/wiki/Raymond_Braine">Raymond Braine</ref>, wieħed mill-aħjar minn tagħhom – ilmentaw fuq il-kundizzjonijiet tal-grawnd u d-deċiżjonijiet tar-referì fejn saħqu li kien hemm <hi rend="italic">offside</hi> fl-azzjoni li wasslet għat-tieni gowl.</p>
<p>It-tieni konfront tal-grupp bejn l-Istati Uniti u l-Paragwaj (3–0), li ntlagħbet f'kundizzjonijiet ta' riħ qawwi, rat l-ewwel tripletta tal-kompetizzjoni skorjata minn <ref target="https://mt.wikipedia.org/wiki/Bert_Patenaude">Bert Patenaude</ref>.<ref target="https://mt.wikipedia.org/wiki/Il-Paġna_prinċipali#cite_note-14">[lower-alpha 2]</ref><ref target="https://mt.wikipedia.org/wiki/Il-Paġna_prinċipali#cite_note-15">[13]</ref> Bl-Istati Uniti diġà kwalifikati, l-aħħar partita kienet inutli, bil-Paragwajani joħorġu rebbieħa kontra l-Belġani.</p>
Semifinali
<figure><caption><ref target="https://mt.wikipedia.org/wiki/Pedro_Cea">Pedro Cea</ref>, it-tieni l-aqwa skorer tal-kompetizzjoni</caption></figure>
<p>L-erbgħa rebbieħa tal-grupp rispettiv tagħhom (l-Arġentina, il-Jugożlavja, l-Urugwaj u l-Istati Uniti) għaddew għas-semifinali fejn iż-żewġ konfronti spiċċaw bl-istess riżultat.</p>
<p>L-ewwel li ntlagħbet kienet dik bejn l-Arġentina u l-Istati Uniti fis-26 ta' Lulju ġewwa l-Estadio Centenario, liema grawnd kien mgħarraq bl-ilma tax-xita. Kienet partita vjolenti; l-Amerikani tilfu lill-midfilder tagħhom <ref target="https://mt.wikipedia.org/wiki/Raphael_Tracy">Raphael Tracy</ref> li kiser saqajh wara 10 minuti logħob. L-ewwel taqsima għalqet bl-Arġentina gowl vantaġġ grazzi għal gowl ta' <ref target="https://mt.wikipedia.org/wiki/Luis_Monti">Monti</ref> fl-20 minuta. Fit-tieni taqsima l-Amerikani ġew assedjati u sofrew mill-veloċità tal-attakkanti tal-<hi rend="italic">albiceleste</hi>. Il-partita ntemmet 6–1 favur l-Arġentini.</p>
<p>Is-semifinali l-oħra bejn l-Urugwaj u l-Jugożlavja saret il-ġurnata ta' wara. L-Islavi marru fil-vantaġġ wara ftit minuti b'gowl ta' <ref target="https://mt.wikipedia.org/wiki/Đorđe_Vujadinović">Vujadinović</ref>. F'temp ta' kwarta l-Urugwaj qallbu l-iskor għal 2–1. Lejn tmiem l-ewwel taqsima l-Jugożlavja raw gowl tagħhom jiġi mħassar fuq dubju ta' <hi rend="italic">offside</hi>. B'erba' gowls oħra, l-ospiti ġabu l-iskor finali għal 6–1, bil-protagonista jkun <ref target="https://mt.wikipedia.org/wiki/Pedro_Cea">Pedro Cea</ref>, awtur ta' tripletta.</p>
Kontroversja fuq il-finali għat-3/4 post
<p>Il-finali tradizzjoni għat-tielet u r-raba' post ġiet imnedija fl-<ref target="https://mt.wikipedia.org/wiki/Tazza_tad-Dinja_tal-Futbol_1934">edizzjoni tal-1934</ref>. B'hekk, it-Tazza tad-Dinja 1930 hija l-unika waħda mingħajr din il-partita, li dejjem intlagħbet bejn is-semifinali u l-finali. Xi fonti, b'mod partikulari l-gazzetta tal-FIFA tal-1984, taw ħjiel li kien hemm xi forma ta' konfront validu għat-tielet u r-raba' post, mirbuħ mill-Jugożlavja 3–1.<ref target="https://mt.wikipedia.org/wiki/Il-Paġna_prinċipali#cite_note-16">[14]</ref> Min-naħa l-oħra, skont sorsi oħrajn, il-konfront kien fil-programm però qatt ma ntlagħab. Skont x'ġie miktub mill-ġurnalist Urugwajan Hyder Jawad fil-ktieb tiegħu <hi rend="italic">Four Weeks In Montevideo: The Story of World Cup 1930</hi>, ippubblikat fl-2009, il-Jugożlavja rrifjuatat li tilgħab minħabba li m'għoġobiex l-irreffjar tas-semifinali kontra l-ospiti tal-kompetizzjoni, fejn ikkunsidrawh bħala imparzjali.<ref target="https://mt.wikipedia.org/wiki/Il-Paġna_prinċipali#cite_note-17">[15]</ref></p>
<p>Kummissjoni teknika tal-FIFA irrappurtat fl-1986 il-pożizzjoni finali tat-timijiet kollha li ħadu sehem fl-edizzjonijiet preċedenti tat-Tazza tad-Dinja: f'din il-klassifika l-Istati Uniti huma fit-tielet u l-Jugożlavja r-raba',<ref target="https://mt.wikipedia.org/wiki/Il-Paġna_prinċipali#cite_note-18">[16]</ref> kif għandhom jiġu kkunsidrati llum il-ġurnata.<ref target="https://mt.wikipedia.org/wiki/Il-Paġna_prinċipali#cite_note-19">[17]</ref></p>
<p>Fl-2010, it-tifel ta' Kosta Hadži, kap tad-delegazzjoni fit-Tazza tad-Dinja 1930 u viċi-president tal-federazzjoni tal-futbol tal-Jugożlavja ta' dak iż-żmien, iddikjara li l-Jugożlavja, bħala tim, ġiet ippremjata b'midalja tal-bronż miżmuma sal-lum il-ġurnata mill-familja Hadži. Dejjem skont Hadži, il-Jugożlavja ġiet ikkunsidrata bħala t-tielet minħabba li tilfet is-semifinali kontra ċ-ċampjins eventwali tal-Urugwaj.<ref target="https://mt.wikipedia.org/wiki/Il-Paġna_prinċipali#cite_note-20">[18]</ref><ref target="https://mt.wikipedia.org/wiki/Il-Paġna_prinċipali#cite_note-21">[19]</ref> L-oriġini u l-awtentiċità ta' din il-midalja għadhom mhumiex rikonoxxuti.</p>
Finali

<figure><caption>Il-formazzjonijiet niżlu fil-grawnd fejn adottaw żewġ sistemi ta' logħob offensivi: it-2–3–5</caption></figure>
<figure><caption>Il-ballun li ntuża' fil-finali</caption></figure>
<p>Ir-rebħiet tal-Urugwaj u l-Arġentina fis-semifinali wasslu lit-tnejn li huma sal-finali. Sentejn qabel it-tnejn li huma kienu protagonisti tal-finali tal-<ref target="https://mt.wikipedia.org/wiki/Logħob_Olimpiku_tas-sajf_1928">Olimpjadi tal-1928</ref>, f'partita li baqgħet tissejjaħ bħala "l-isbaħ partita tal-futbol ta' kull żmien", mirbuħa mis-<hi rend="italic">Celeste</hi> 2–1. Il-finali ntlagħbet fit-30 ta' Lulju ġewwa l-<ref target="https://mt.wikipedia.org/wiki/Estadio_Centenario">Estadio Centenario</ref>, taħt xita ta' borra (avveniment rari f'Montevideo).<ref target="https://mt.wikipedia.org/wiki/Il-Paġna_prinċipali#cite_note-22">[20]</ref><ref target="https://mt.wikipedia.org/wiki/Il-Paġna_prinċipali#cite_note-23">[21]</ref></p>
<p>Il-port ta' <ref target="https://mt.wikipedia.org/wiki/La_Plata">La Plata</ref> kien mimli attività. L-għaxar vapuri li kellhom jittrasportaw il-partitarji Arġentini ta' <ref target="https://mt.wikipedia.org/wiki/Buenos_Aires">Buenos Aires</ref> lejn <ref target="https://mt.wikipedia.org/wiki/Montevideo">Montevideo</ref> u l-biċċiet tal-baħar l-oħra li ġew magħmula disponibbli ma kinux biżżejjed. Huwa stmat li bejn 10,000 u 15,000 Arġentin għamlu l-vjaġġ,<ref target="https://mt.wikipedia.org/wiki/Il-Paġna_prinċipali#cite_note-24">[lower-alpha 3]</ref> imma l-port ta' Montevideo kien tassew mimli li ħafna żbarkaw biss fit-tisfira tal-bidu tal-partita, fejn kien għad baqalhom jilħqu l-grawnd.<ref target="https://mt.wikipedia.org/wiki/Il-Paġna_prinċipali#cite_note-25">[22]</ref> Fid-dħul fil-grawnd kull spettatur ġie mfittex sabiex jaċċertaw li ma jkunx hemm armi.<ref target="https://mt.wikipedia.org/wiki/Il-Paġna_prinċipali#cite_note-26">[23]</ref> Il-gradi nfetħu fit-tmienja ta' filgħodu, sitt sigħat qabel il-bidu, u f'nofsinhar il-grawnd kien mimli. L-attendenza uffiċjali kienet ta' 93,000 ruħ.<ref target="https://mt.wikipedia.org/wiki/Il-Paġna_prinċipali#cite_note-origin-27">[24]</ref></p>
<p>Il-jiem li ppreċedew il-logħba kienu mimlija tensjoni.<ref target="https://mt.wikipedia.org/wiki/Il-Paġna_prinċipali#cite_note-storie3-28">[25]</ref> Ħafna plejers Urugwajani rċevew theddid ta' mewt min-naħa ta' partitarji Arġentini. Fis-sigħat ta' qabel il-finali xi nies marru qrib il-post fejn kienu qegħdin jitħarrġu l-Arġentini fejn iddisturbawhom b'kant u theddid. <ref target="https://mt.wikipedia.org/wiki/Luis_Monti">Luis Monti</ref> ġie intimidit, però xorta waħda niżel fil-grawnd. L-istess xorti messet lir-referì tal-logħba, il-Belġjan <ref target="https://mt.wikipedia.org/wiki/John_Langenus">John Langenus</ref>, li mpona lill-FIFA ftit sigħat qabel il-bidu tal-logħba li jkollu sigurtà fuq ħajtu.<ref target="https://mt.wikipedia.org/wiki/Il-Paġna_prinċipali#cite_note-glanville20-29">[26]</ref> Hu ngħata mal-mitt pulizija għad-dispożizzjoni<ref target="https://mt.wikipedia.org/wiki/Il-Paġna_prinċipali#cite_note-storie3-28">[25]</ref> u vapur lest li jitlaq madwar siegħa minn tmiem il-logħba f'każ li jkollu bżonn jaħrab.</p>
<p>L-Urugwaj għamlu bidla fil-formazzjoni minn dik li ntlagħbet fis-semifinali minħabba li <ref target="https://mt.wikipedia.org/wiki/Peregrino_Anselmo">Anselmo</ref> kellu jaqbeż din il-logħba kawża ta' attakk ta' paniku. Skont fonti oħrajn, Anselmo – fost l-aħjar tal-Uruguwaj – talab li ma jinżilx fil-grawnd mingħajr ma ta raġuni partikulari, li probabilment kienet il-biża' li jaffronta l-markatura aggressiva ta' Monti.<ref target="https://mt.wikipedia.org/wiki/Il-Paġna_prinċipali#cite_note-storie3-28">[25]</ref> Postu ħadu <ref target="https://mt.wikipedia.org/wiki/Héctor_Castro">Castro</ref>, attakkant nieqes minn idu l-leminija li kien tilifha f'inċident fuq il-post tax-xogħol fl-età ta' 13-il sena,<ref target="https://mt.wikipedia.org/wiki/Il-Paġna_prinċipali#cite_note-espn-13">[12]</ref> li għan-nuqqas fuq il-lat tekniku kien jagħel għaliha fil-ġiri kontinwu.<ref target="https://mt.wikipedia.org/wiki/Il-Paġna_prinċipali#cite_note-storie3-28">[25]</ref> L-Arġentina kellha tilgħab mingħajr l-imweġġa' <ref target="https://mt.wikipedia.org/wiki/Adolfo_Zumelzú">Zumelzú</ref> u <ref target="https://mt.wikipedia.org/wiki/Francisco_Varallo">Varallo</ref>,<ref target="https://mt.wikipedia.org/wiki/Il-Paġna_prinċipali#cite_note-storie3-28">[25]</ref> imma t-tieni wieħed xorta waħda ġie skjerat mal-ewwel ħdax.</p>
<p>Il-kronaki ta' dak iż-żmien irrakuntaw fuq logħba li ma ddiżappuntatx l-aspettativi, fejn iż-żewġ timijiet ħarġu fuq l-offensivi bit-tnejn jilgħabu b'ħames attakkanti.<ref target="https://mt.wikipedia.org/wiki/Il-Paġna_prinċipali#cite_note-30">[27]</ref></p>
<p><ref target="https://mt.wikipedia.org/wiki/Pablo_Dorado">Pablo Dorado</ref> għall-Urugwaj skorja l-ewwel gowl b'xutt fil-baxx mil-lemin.<ref target="https://mt.wikipedia.org/wiki/Il-Paġna_prinċipali#cite_note-freddi12-31">[28]</ref> Ir-risposta tal-Arġentina ma tantx damet ma waslet u tmien minuti wara ġabu l-iskor indaqs: <ref target="https://mt.wikipedia.org/wiki/Carlos_Peucelle">Carlos Peucelle</ref> irċieva ballun minn Ferreira, qabeż plejer u skorja minn xutt qawwi li l-gowler Urugwajan <ref target="https://mt.wikipedia.org/wiki/Enrique_Ballesteros">Ballesteros</ref> ma seta' jagħmel xejn.<ref target="https://mt.wikipedia.org/wiki/Il-Paġna_prinċipali#cite_note-freddi12-31">[28]</ref> Aktar tard <ref target="https://mt.wikipedia.org/wiki/Guillermo_Stábile">Stábile</ref>, l-aqwa skorer tat-turnew, skorja t-tmien u l-aħħar gowl tiegħu, fejn tefa' lill-Arġentina 2–1 minn fuq. Il-kaptan Urugwajan <ref target="https://mt.wikipedia.org/wiki/José_Nasazzi">Nasazzi</ref> ipprotesta għalxejn wara li sostna li Stábile kien f'pożizzjoni irregolari.<ref target="https://mt.wikipedia.org/wiki/Il-Paġna_prinċipali#cite_note-glanville20-29">[26]</ref> Fit-tieni taqsima l-Urugwaj sar aktar kuraġġjuż u tejjeb il-logħob tiegħu. Monti falla l-okkażjoni għat-3–1 għall-Arġentina u fl-azzjoni li segwiet, l-Urugwaj ġabu l-gowl tad-dro permezz ta' <ref target="https://mt.wikipedia.org/wiki/Pedro_Cea">Pedro Cea</ref>.<ref target="https://mt.wikipedia.org/wiki/Il-Paġna_prinċipali#cite_note-freddi12-31">[28]</ref> Għaxar minuti wara gowl ta' <ref target="https://mt.wikipedia.org/wiki/Santos_Iriarte">Santos Iriarte</ref> ta vantaġġ lill-Urugwaj u lejn l-aħħar Castro kien imissu biex jiskorja l-gowl li ssiġilla r-rebħa ta' 4–2.<ref target="https://mt.wikipedia.org/wiki/Il-Paġna_prinċipali#cite_note-glanville20-29">[26]</ref> Langenus saffar it-tisfira finali u l-Urugwaj żiedu t-titlu ta' ċampjins tad-dinja wara t-titlu ta' ċampjins Olimpiċi.</p>
<p>Jules Rimet ippreżenta t-trofew tat-Tazza tad-Dinja – li aktar tard ħa ismu – lill-president tal-<ref target="https://mt.wikipedia.org/wiki/Federazzjoni_tal-futbol_tal-Urugwaj">Federazzjoni tal-futbol tal-Urugwaj</ref> Raúl Jude.<ref target="https://mt.wikipedia.org/wiki/Il-Paġna_prinċipali#cite_note-32">[29]</ref> Il-ġurnata ta' wara ġiet iddikjarata bħala festa nazzjonali fl-Urugwaj;<ref target="https://mt.wikipedia.org/wiki/Il-Paġna_prinċipali#cite_note-origin-27">[24]</ref> fil-kapitali Arġentina Buenos Aires ġemgħa bdiet titfa' l-ġebel lejn il-konsolat Urugwajan.<ref target="https://mt.wikipedia.org/wiki/Il-Paġna_prinċipali#cite_note-33">[30]</ref></p>
<p>Skont l-analisi tal-kritika u tal-istess plejers Arġentini, l-<hi rend="italic">albiceleste</hi> – li fuq il-pjan tekniku kienu superjuri<ref target="https://mt.wikipedia.org/wiki/Il-Paġna_prinċipali#cite_note-freddi12-31">[28]</ref> – tilfet il-finali kawża tan-nuqqas ta' organizzazzjoni fid-difiża. Kollha kienu qegħdin jaħsbu biex jattakkaw.<ref target="https://mt.wikipedia.org/wiki/Il-Paġna_prinċipali#cite_note-storie3-28">[25]</ref> L-Urugwaj, min-naħa l-oħra, għażlet li tilgħab fuq il-kontrattakk fejn sfruttat l-ispazji vojta li tħallew mill-avversarji, u dan kien il-punt kruċjali tas-suċċess.<ref target="https://mt.wikipedia.org/wiki/Il-Paġna_prinċipali#cite_note-storie3-28">[25]</ref></p>
<p>Fi tmiem it-Tazza tad-Dinja, Franza, il-Jugożlavja u l-Istati Uniti kollha lagħbu logħbiet ta' ħbiberija fl-Amerika t'Isfel. Il-Brażil lagħab ma' Franza nhar l-1 ta' Awwissu, mal-Jugożlavja fl-10 ta' Awwissu u mal-Istati Uniti fis-17 ta' Awwissu.<ref target="https://mt.wikipedia.org/wiki/Il-Paġna_prinċipali#cite_note-34">[31]</ref> L-Arġentina ospitat lill-Jugożlavja fit-3 ta' Awwissu.<ref target="https://mt.wikipedia.org/wiki/Il-Paġna_prinċipali#cite_note-35">[32]</ref></p>
Impjanti
<figure><caption>L-<ref target="https://mt.wikipedia.org/wiki/Estadio_Centenario">Estadio Centenario</ref>, fejn intlagħbu l-maġġoranza tal-partiti</caption></figure>
<p>Il-partiti kollha ntlagħbu f'<ref target="https://mt.wikipedia.org/wiki/Montevideo">Montevideo</ref> u ġew użati tliet grawnds: <ref target="https://mt.wikipedia.org/wiki/Estadio_Centenario">Estadio Centenario</ref>, <ref target="https://mt.wikipedia.org/wiki/Estadio_Pocitos">Estadio Pocitos</ref>, u <ref target="https://mt.wikipedia.org/wiki/Estadio_Gran_Parque_Central">Estadio Parque Central</ref>. Estadio Centenario ġie mibni kemm minħabba dan il-kampjonat u wkoll bħala ċelebrazzjoni taċ-ċentinarju mill-indipendenza tal-Urugwaj. Iddisinjat minn Juan Scasso,<ref target="https://mt.wikipedia.org/wiki/Il-Paġna_prinċipali#cite_note-goldblatt_248-4">[4]</ref> dan kien il-grawnd prinċipali tal-kampjonat, li fi kliem Rimet kien "it-tempju tal-futbol".<ref target="https://mt.wikipedia.org/wiki/Il-Paġna_prinċipali#cite_note-36">[33]</ref> B'wisa' ta' 90,000 dan kien l-ikbar grawnd tal-futbol barra mill-Gżejjer Brittaniċi. F'dan il-grawnd intlagħby 10 minn 18-il partita, fosthom iż-żewġ semifinali u l-finali. Minħabba l-iskeda magħfusa ta' kostruzzjoni u l-istaġun ta' xita li laqat, is-Centenario ma kienx lest biex jintuża sa ħamest ijiem qabel il-kampjonat. Il-partiti tal-bidu ntlagħbu fi grawnds iżgħar użati mill-klabbs minn Montevideo, <ref target="https://mt.wikipedia.org/wiki/Club_Nacional_de_Football">Nacional</ref> u <ref target="https://mt.wikipedia.org/wiki/CA_Peñarol">Peñarol</ref>, il-Parque Central u l-Pocitos.</p>
Uffiċċjali tal-partiti
<figure><caption>John Langenus, ir-referì tal-finali.</caption></figure>
<p>Ħmistax-il referì ħadu sehem fil-kompetizzjoni. Sabiex kull wieħed minnhom ikollu idea ċara tal-applikazzjoni tar-Regoli tal-Logħba, ir-referis ġew mistiedna għal laqgħa żgħira sabiex jiġu ċċarati ċerti kunflitti u dilemmi. Ir-referis kienu jirrefjaw il-logħba lebsin ġlekk u ingravata.</p>
<p>Mill-ħatriet kollha tar-referis kien hemm xi wħud li ġibdu l-attenzjoni. Il-Bolivjan <ref target="https://mt.wikipedia.org/wiki/Ulises_Saucedo">Ulises Saucedo</ref> irrefja l-logħba Arġentina–Messiku, li l-Arġentina rebħu 6–3. Matul din il-logħba Saucedo, li kien ukoll iservi bħala l-kowċ tal-Bolivja,<ref target="https://mt.wikipedia.org/wiki/Il-Paġna_prinċipali#cite_note-kowċis_ref-37">[34]</ref> ta tliet <hi rend="italic">penalties</hi>. Saucedo ma kienx l-uniku li kellu rwol doppju fil-kompetizzjoni: <ref target="https://mt.wikipedia.org/wiki/Constantin_Rădulescu">Constantin Rădulescu</ref>, il-kowċ tar-Rumanija, ġie wżat darbtejn bħala assistent fl-ewwel grupp.<ref target="https://mt.wikipedia.org/wiki/Il-Paġna_prinċipali#cite_note-kowċis_ref-37">[34]</ref></p>
<p>Il-lista segwenti turi l-uffiċċjali kollha li servew bħal referis jew assistenti. Uffiċċjali miktuba bil-korsiv kienu wżati biss bħala assistenti matul il-kampjonat.</p>
Ewropa
<list type="unordered"><item> <ref target="https://mt.wikipedia.org/wiki/John_Balway">John Balway</ref><ref target="https://mt.wikipedia.org/wiki/Il-Paġna_prinċipali#cite_note-balway-8">[lower-alpha 1]</ref></item>
<item> <ref target="https://mt.wikipedia.org/wiki/Henri_Christophe_(referì)">Henri Christophe</ref></item>
<item> <ref target="https://mt.wikipedia.org/wiki/Jan_Langenus">Jan Langenus</ref></item>
<item> <hi rend="italic"><ref target="https://mt.wikipedia.org/wiki/Constantin_Rădulescu">Costel Rădulescu</ref></hi></item></list>
Amerika ta' Fuq
<list type="unordered"><item> <hi rend="italic"><ref target="https://mt.wikipedia.org/wiki/Gaspar_Vallejo">Gaspar Vallejo</ref></hi></item></list>
Amerika t'Isfel
<list type="unordered"><item> <hi rend="italic"><ref target="https://mt.wikipedia.org/wiki/Gualberto_Alonso">Gualberto Alonso</ref></hi></item>
<item> <hi rend="italic"><ref target="https://mt.wikipedia.org/wiki/Martin_Aphesteguy">Martin Aphesteguy</ref></hi></item>
<item> <ref target="https://mt.wikipedia.org/wiki/Domingo_Lombardi">Domingo Lombardi</ref></item>
<item> <ref target="https://mt.wikipedia.org/wiki/Jose_Macias">Jose Macias</ref></item>
<item> <ref target="https://mt.wikipedia.org/wiki/Francisco_Mateucci">Francisco Mateucci</ref></item>
<item> <ref target="https://mt.wikipedia.org/wiki/Gilberto_de_Almeida_Rêgo">Almeida Rêgo</ref></item>
<item> <ref target="https://mt.wikipedia.org/wiki/Ulises_Saucedo">Ulises Saucedo</ref></item>
<item> <ref target="https://mt.wikipedia.org/wiki/Anibal_Tejada">Anibal Tejada</ref></item>
<item> <ref target="https://mt.wikipedia.org/wiki/Ricardo_Vallarino">Ricardo Vallarino</ref></item>
<item> <ref target="https://mt.wikipedia.org/wiki/Alberto_Warnken">Alberto Warnken</ref></item></list>












































L-aqwa skorers
8 gowls
<list type="unordered"><item> <ref target="https://mt.wikipedia.org/wiki/Guillermo_Stábile">Guillermo Stábile</ref></item></list>
5 gowls
<list type="unordered"><item> <ref target="https://mt.wikipedia.org/wiki/Pedro_Cea">Pedro Cea</ref></item></list>
4 gowls
<list type="unordered"><item> <ref target="https://mt.wikipedia.org/wiki/Bert_Patenaude">Bert Patenaude</ref></item></list>
3 gowls
<list type="unordered"><item> <ref target="https://mt.wikipedia.org/wiki/Carlos_Peucelle">Carlos Peucelle</ref></item>
<item> <ref target="https://mt.wikipedia.org/wiki/Preguinho">Preguinho</ref></item>
<item> <ref target="https://mt.wikipedia.org/wiki/Ivan_Bek">Ivan Bek</ref></item>
<item> <ref target="https://mt.wikipedia.org/wiki/Peregrino_Anselmo">Peregrino Anselmo</ref></item></list>
2 gowls

gowl

awtogowls
<list type="unordered"><item> <ref target="https://mt.wikipedia.org/wiki/Manuel_Rosas">Manuel Rosas</ref> (kontra ċ-Ċili)</item></list>
Aqra iktar
<list type="unordered"><item>Goldblatt, David (2008). <ref target="http://books.google.com/books?id=i1158WHUTvwC"><hi rend="italic">The Ball Is Round: A Global History of Soccer</hi></ref>. Penguin. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-1-59448-296-0">978-1-59448-296-0</ref>.</item>
<item>Freddi, Cris (2006). <hi rend="italic">Complete Book of the World Cup 2006</hi>. Londra: HarperCollins.</item></list>




Ħoloq esterni
<list type="unordered"><item><ref target="https://www.fifa.com/tournaments/mens/worldcup/1930uruguay">Urugwaj 1930</ref> fuq FIFA.com</item></list>
</text></body></html>