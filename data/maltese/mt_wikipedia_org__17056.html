<html><body><text id="wikipedia_mt_wikipedia_org__17056.html" ns="0" revid="270737" sourceurl="https://mt.wikipedia.org/wiki/Girolamo_Abos" title="Girolamo Abos" type="wikipedia">Girolamo Abos
<p><hi rend="bold">Girolamo Abos</hi> (<ref target="https://mt.wikipedia.org/wiki/Valletta">Valletta</ref>, 15 ta' Novembru 1715 – Napli, Ottobru 1760) kien kompożitur u għalliem Malti.</p>
<p>Missieru kien Gian-Tommaso Abos u ommu Rosa Farrugia. Nannuh, Giovanni Abos, kien Franċiż minn Castellane. Fl-1729 beda jistudja l-mużika fil-Konservatorju <hi rend="italic">dei Poveri di Gesù Cristo</hi> ta' Napli, l-ewwel taħt Gaetano Greco u mbagħad taħt Francesco Durante. Kuġinuh Carol Farrugia, li kien <hi rend="italic">uditore</hi> ta' bosta Granmastri tal-<ref target="https://mt.wikipedia.org/wiki/Ordni_Militari_Sovran_ta'_Malta">Ordni ta' San Ġwann</ref>, ħallaslu l-istudji tiegħu. Ma nafux jekk Abos qattx mar lura Malta imma żgur li żamm kuntatt. Pereżempju il-<hi rend="italic">maestro di cappella</hi> Melchiorre Sammartin, il-<hi rend="italic">castrato soprano</hi> Antonio Rubino, il-<hi rend="italic">castrato contralto</hi> Antonio Goja u l-vjolinista Paolo Papa, kollha mill-<hi rend="italic">Conservatorio di Sant'Onofrio a Porta Capuana</hi> saru memmbri tal-<hi rend="italic">cappella di musika</hi> tal-<ref target="https://mt.wikipedia.org/wiki/Kon-Katidral_ta'_San_Ġwann">knisja konventwali tal-Ordni ta' San Ġwann</ref>. Barra min hekk iż-żewġ uliedu li nafu bihom Gaetano (t. 1754) u Maria Josepha (t. 1753) bagħathom Malta biex jieħu ħsiebhom kuġinuh Carol Farrugia. Maria Josepha daħlet soru Benedittina fil-kunvent ta' Santa Skolastika l-<ref target="https://mt.wikipedia.org/wiki/Birgu">Birgu</ref> u mietet ta' 40 sena. Ħuha miet qabel kellu 20 sena. Abos kien iżżewweġ lil Angela Gautier fl-1752. </p>
<p>L-ewwel opra ta' Abos tiegħu ittellgħet fl-1742 fil-belt ta' Napli fit-Teatro Nuovo. Din kienet l-opra buffa <hi rend="italic">Le due zingare simili</hi>. Fl-istess sena kien <hi rend="italic">secondo maestro</hi> ma' Francesco Feo fl-i<hi rend="italic">Scuola dei Poveri di Gesù</hi> u fl-1743 laħaq koadjutur ta' Ignazio Prota, ta' Leonardo Leo u, wara ta' Durante fil-<hi rend="italic">Conservatorio di Sant'Onofrio a Porta Capuana</hi>. Fl-1754 ħa l-pożizzjoni ta' <hi rend="italic">secondo maestro</hi> fil-<hi rend="italic">Conservatorio della Pietà dei Turchini</hi>. Fl-1756 mar Londra biex jieħu l-post ta' <ref target="https://mt.wikipedia.org/wiki/Klaviċembalista">klaviċembalista</ref> fit-teatru Taljan. Irtira mit-tagħlim fl-1759.</p>
<p>Barra li kien għalliem kien spiss jagħmilha ta' <hi rend="italic">maestro di cappella</hi> f'diversi knejjes f'Napli. Ikkompona xi tużżana opri li kellhom suċċess varjabbli. Però dawn kienu neqsin mill-oriġinalità u vivaċità tipika tal-opri Naplitani tal-epoka. Ix-xogħol tiegħu l-iżjed magħruf hu mingħajr dubju l-opra <hi rend="italic">Tito Manlio</hi>, rappreżentata għalll-ewwel darba f'Napli fit-teatru San Carlo fl-1751 u mtella' wkoll Londra fl-1756. Kiteb ukoll diversi kompożizzjonijiet sagri, li fihom imita l-iżjed lil Durante.</p>
Opri
<p>Hemm 14-il opra ta' Abos li nafu bihom; is-sena u l-belt jirreferu għall-ewwel rappreżentazzjoni.</p>
<list type="unordered"><item><hi rend="italic">Le due zingare simili</hi> (opra buffa, librett ta' Antonio Palomba, [1742, Napli, Teatro Nuovo)</item>
<item><hi rend="italic">Il geloso</hi> (kummiedja, librett di Antonio Palomba, Ħarifa tal-1743, Napli, Teatro dei Fiorentini)</item>
<item><hi rend="italic">Le furberie di Spilletto</hi> (kummiedja, karnival tal-1744, Firenze, Teatro del Cocomero)</item>
<item><hi rend="italic">La serva padrona</hi> (opra buffa, librett ta' Gennaro Antonio Federico, karnival 1744, Napli)</item>
<item><hi rend="italic">La moglie gelosa</hi> (kommiedja, librett ta' Antonio Palomba, 1745, Napli, Teatro dei Fiorentini)</item>
<item><hi rend="italic">Adriano in Siria</hi> (dramma għall-mużika, librett ta' Pietro Metastasio, karnival 1746, Firenze, Teatro alla Pergola)</item>
<item><hi rend="italic">Artaserse</hi> (dramma għall-mużika, librett ta' Pietro Metastasio, karnival 1746,Venezja, Teatro di San Giovanni Crisostomo)</item>
<item><hi rend="italic">Pelopida</hi> (dramma għall-mużika, librett ta' Gaetano Roccaforte, 1747, Ruma, Teatro Argentina)</item>
<item><hi rend="italic">Alessandro nelle Indie</hi> (dramma għall-mużika, librett ta' Pietro Metastasio, karnival 1747, Ancona, Teatro La Fenice)</item>
<item><hi rend="italic">Arianna e Teseo</hi> (dramma għall-mużika, librett ta' Pietro Pariati, 26 ta' Diċembru 1748, Ruma, Teatro delle Dame)</item>
<item><hi rend="italic">Tito Manlio</hi> (dramma għall-mużika, librett ta' Gaetano Roccaforte, 30 ta' Mejju 1751, Napli, Teatro San Carlo)</item>
<item><hi rend="italic">Erifile</hi> (dramma għall-mużika, librett ta' Giovanni Battista Neri, 1752, Ruma, Teatro delle Dame)</item>
<item><hi rend="italic">Lucio Vero o sia Il Vologeso</hi> (opra serja, librett ta' Apostolo Zeno, 18 ta' Diċembru 1752, Napli, Teatro San Carlo)</item>
<item><hi rend="italic">Il Medo</hi> (dramma għall-mużika, librett ta' Carlo Innocenzo Frugoni, 1753, Torin, Teatro Regio)</item></list>
Bibljografija
<p><hi rend="italic">Stabat Mater</hi> Gerolamo Abos ed. Joseph Vella Bondin <hi rend="italic">Recent Researches in the Music of the Classical Era, Nru 68, A-R Editions, Inc., Middleton, Wisconsin 2003, <ref target="https://mt.wikipedia.org/wiki/Special:BookSources/0595795310">ISBN 0-59579-531-0</ref>.</hi></p>
Ħoloq esterni

<list type="unordered"><item><ref target="http://www.treccani.it/enciclopedia/girolamo-abos_(Dizionario_Biografico)/">Girolamo Abos</ref> fid-<hi rend="italic">Dizionario Biografico Treccani</hi></item>
</list>
</text></body></html>