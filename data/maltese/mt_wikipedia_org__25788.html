<html><body><text id="wikipedia_mt_wikipedia_org__25788.html" ns="0" revid="261809" sourceurl="https://mt.wikipedia.org/wiki/Jongmyo" title="Jongmyo" type="wikipedia">Jongmyo<figure><caption>Il-mogħdija ċentrali olzata ta’ Jongmyo</caption></figure>
<p><hi rend="bold">Jongmyo</hi> (bil-<ref target="https://mt.wikipedia.org/wiki/Hangul">Hangul</ref>: 종묘; bil-<ref target="https://mt.wikipedia.org/wiki/Hanja">Hanja</ref>: 宗廟) huwa santwarju tal-<ref target="https://mt.wikipedia.org/wiki/Konfuċjaniżmu">Konfuċjaniżmu</ref> ddedikat għaċ-ċelebrazzjoni perpetwa ta’ servizzi ta’ mafkar għar-rejiet u għall-irġejjen tal-imgħoddi tad-dinastija Koreana <ref target="https://mt.wikipedia.org/wiki/Joseon">Joseon</ref> (1392-1897). Is-santwarju huwa l-ewdem santwarju rjali tal-Konfuċjaniżmu u l-iktar wieħed awtentiku. Fih jinħażnu t-tavli bit-tagħlim tal-membri tal-eks familja rjali. Fis-santwarju għadhom isiru ċerimonji bir-ritwali li jorbtu flimkien il-<ref target="https://mt.wikipedia.org/wiki/Mużika">mużika</ref>, il-<ref target="https://mt.wikipedia.org/wiki/Kant">kant</ref> u ż-<ref target="https://mt.wikipedia.org/wiki/Żfin">żfin</ref> li ilhom isiru tradizzjonalment mis-seklu 14. Tali santwarji kienu jeżistu fi żmien it-Tliet Renji tal-Korea bejn is-snin 57 u 688, iżda dawn inqerdu u ma waslux sa żminijietna. Is-santwarju ta’ Jongmyo żdied mal-lista ta’ <ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1995.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Jongmyo jinsab biswit il-Palazzi ta’ <ref target="https://mt.wikipedia.org/wiki/Changdeokgung">Changdeokgung</ref> u ta’ <ref target="https://mt.wikipedia.org/wiki/Changgyeonggung">Changgyeonggung</ref> fin-Nofsinhar ta’ <ref target="https://mt.wikipedia.org/wiki/Seoul">Seoul</ref> fil-<ref target="https://mt.wikipedia.org/wiki/Korea_t'Isfel">Korea t’Isfel</ref>. Fl-imgħoddi dawn it-tliet siti kienu kkollegati ma’ xulxin fid-dinastija Joseon, iżda ġew separati minn triq li nbniet mill-kolonjalisti <ref target="https://mt.wikipedia.org/wiki/Ġappun">Ġappuniżi</ref>. Il-binjiet prinċipali ta’ Jongmyo nbnew f’Ottubru 1394 meta <ref target="https://mt.wikipedia.org/wiki/Taejo">Taejo</ref>, l-ewwel re tad-dinastija Joseon, mexxa l-belt kapitali lejn <ref target="https://mt.wikipedia.org/wiki/Hanyang">Hanyang</ref> (illum f’Seoul).<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref> Is-santwarju nqered min-nirien fl-invażjonijiet tal-Ġappun fil-Korea (1592-1598), u mbagħad reġa’ nbena fl-1608.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Storja
<figure><caption>Is-Sala tal-Kumdità Eterna</caption></figure>
<p>Meta nbena fl-1394 fir-renju tar-re Taejo, Jongmyo x’aktarx li kien wieħed mill-itwal binjiet fl-<ref target="https://mt.wikipedia.org/wiki/Asja">Asja</ref> jekk mhux fid-<ref target="https://mt.wikipedia.org/wiki/Id-Dinja">dinja</ref>. Is-sala ewlenija, magħrufa bħala <hi rend="italic">Jeongjeon</hi> (bil-Hangul: 정전; bil-Hanja: 正殿), kellha seba’ kmamar. Kull kamra, magħrufa bħala "<hi rend="italic">myo-shil</hi>" (bil-Hangul: 묘실; bil-Hanja: 廟室), litteralment “Kamra tat-Tempju”, jiġifieri Santwarju Rjali) kienet tkun irriżervata għar-re u għar-reġina.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Il-kumpless ġie mwessa’ mir-Re Sejong (li rrenja mill-1418 sal-1450) li ordna l-kostruzzjoni tal-<hi rend="italic">Yeongnyeongjeon</hi> (bil-Hangul: 영년전; bil-Hanja: 永寧殿, jiġifieri “Sala tal-Kumdità Eterna”). Din il-prattika tat-twessigħ tkompliet, u l-kumpless tkabbar mill-Punent għal-Lvant, minħabba l-ħtieġa li jinħażnu iktar tavli tat-tagħlim matul ir-renji tar-rejiet differenti, sakemm intlaħqu total ta’ 19-il kamra.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Madankollu, matul il-<ref target="https://mt.wikipedia.org/wiki/Gwerra_ta’_Seba’_Snin">Gwerra ta’ Seba’ Snin</ref> (1592-1598), l-invażuri Ġappuniżi ħarqu s-santwarju oriġinali u fl-1601 inbena kumpless ġdid li wasal fi stat tajjeb sa żminijietna. It-tavli oriġinali ġew salvati mill-invażjoni billi ġew moħbija f’dar kwalunkwe u baqgħu ppreservati. Hemm 19-il tavla ta’ rejiet u 30 tavla ta’ rġejjen fi 19-il kamra. Kull kamra għandha disinn pjuttost sempliċi. Flimkien mat-tavli, hemm panew li jelenka l-kisbiet ta’ kull monarka.</p>
<p>Il-<hi rend="italic">Jeongjeon</hi> hija meqjusa bħala teżor nazzjonali (Nru 227) u hija l-itwal binja b’disinn tradizzjonali fil-Korea t’Isfel.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Konfuċjaniżmu
<figure><caption>Uħud mit-tavli rjali</caption></figure>
<p>Skont il-filosofija ta’ <ref target="https://mt.wikipedia.org/wiki/Konfuċju">Konfuċju</ref> u l-kunċetti tal-ġeomanzija (jiġifieri li wieħed jilħaq id-divinità skont għemilu fid-Dinja), Jongmyo nbena fuq in-naħa tal-Lvant tal-Palazz Irjali, filwaqt li l-binja tas-santwarju Sajik, fejn kienu jsiru r-ritwali għall-allat tar-raba’ u tal-għelejjel, kienet mibnija fuq in-naħa tal-Punent. B’hekk meta r-re kien iħares lejn Jongmyo mill-Palazz ta’ <ref target="https://mt.wikipedia.org/wiki/Gyeongbokgung">Gyeongbokgung</ref>, is-santwarju ta’ Jongmyo Shrine kien ikun fuq ix-xellug tiegħu.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>L-ebda waħda mill-faċilitajiet tas-santwarju ma għandha dekorazzjonijiet sofistikati. Dan sar apposta sabiex issir enfasi fuq is-solennità, il-qima u s-sublimità. Permezz ta’ din is-sempliċità estrema fid-disinn flimkien mal-ġabra u t-trankwillità tal-post, min iżur is-santwarju suppost li jkun jista’ jikkontempla fuq it-tifsira profonda tal-ħajja u tal-<ref target="https://mt.wikipedia.org/wiki/Mewt">mewt</ref>, kif ukoll il-legat sagru tad-dinastija Joseon. Għalhekk, il-funzjoni ewlenija ta’ Jongmyo hija waħda spiritwali.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Xi ħaġa partikolari ħafna f’dan is-santwarju (bħalma hemm ukoll fl-<ref target="https://mt.wikipedia.org/wiki/Oqbra_Rjali_tad-dinastija_Joseon">Oqbra Rjali tad-dinastija Joseon</ref>) hija s-sistema ta’ tliet mogħdijiet differenti li huma pavimentati bil-ġebel. Il-mogħdija tan-nofs hija ħarira iktar olzata mit-tnejn l-oħra u kienet tintuża minn dawk li kienu jġorru t-tavli spiritwali, il-<ref target="https://mt.wikipedia.org/wiki/Frankinċens">frankinċens</ref>, u t-talb bil-miktub. Il-mogħdija tal-lemin kienet tintuża mir-re u l-oħra tax-xellug kienet tintuża mill-prinċep li kien ikun il-werriet tat-tron.</p>
<p>Id-daħla fin-Nofsinhar ta’ Jongmyo kienet u għadha rriżervata għall-ispirti biex jidħlu u joħorġu mingħajr ma jiġu disturbati, id-daħla tal-Lvant kienet għar-re biss, u d-daħla tal-Punent kienet tintuża minn dawk li kienu jwettqu r-ritwali rjali.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Ritwali u spettaklu
<figure><caption>Iż-żeffiena fir-ritwal irjali annwali li jsir f’Mejju</caption></figure>
<p>L-iktar ritwal u spettaklu statali importanti tal-Korea t’Isfel, imsejjaħ <hi rend="italic">Jongmyo Jeryeak</hi> (bil-Hangul: 종묘제례악; bil-Hanja: 宗廟祭禮樂), isir fis-santwarju kull sena fl-ewwel Ħadd ta’ Mejju, b’ritwali li jikkombinaw flimkien il-mużika bl-istrumenti, il-kant u ż-żfin. Dan ir-ritwal huwa mniżżel bħala wieħed mill-Kapulavuri tal-Wirt Orali u Intanġibbli tal-Umanità. Il-mużika f’dan ir-ritwal tindaqq mill-Orkestra Rjali.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
<p>Il-mużika rjali li tindaqq f’din l-okkażjoni x’aktarx li toriġina mill-mużika rjali <ref target="https://mt.wikipedia.org/wiki/Ċina">Ċiniża</ref> li twasslet fil-Korea matul il-perjodu magħruf bħala Goryeo (918-1392). Bejn l-1447 u l-1462, ir-Re Sejong ikkompona mużika ġdida apposta għar-ritwal irjali abbażi tal-<hi rend="italic">hyangak</hi> (mużika rjali tradizzjonali ta’ żmien it-Tliet Renji tal-Korea) bi ftit influwenzi tad-<hi rend="italic">dangak</hi> (mużika rjali tradizzjonali Koreana b’influwenzi tad-dinastija <ref target="https://mt.wikipedia.org/wiki/Tang">Tang</ref> Ċiniża).<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
<p>Barra minn hekk, ħames darbiet fis-sena, mużiċisti, żeffiena u studjużi jwettqu ritwali tal-Konfuċjaniżmu, bħall-Jongmyo Daeje (jiġifieri r-Ritwal tas-Santwarju Rjali), skont it-tradizzjoni li ilha għaddejja mis-seklu 14. Il-kanzunetti li jiġu kantati fis-santwarju ta’ Jongmyo jistiednu lill-ispirti tal-antenati rjali Koreani jinżlu mis-smewwiet biex igawdu l-kisbiet tar-rejiet tul id-dinastija u l-mod kif iddefendu l-pajjiż sabiex iħeġġu lid-dixxendenti tagħhom jagħmlu bħalhom. Diversi ritwali li jsiru f’Jongmyo, illum il-ġurnata jitħejjew mill-Assoċjazzjoni tal-Familja Rjali Jeonju Yi, filwaqt li l-mużika u ż-żfin ta’ akkumpanjament jiġu pprovduti minn mużiċisti miċ-Ċentru Nazzjonali għall-<ref target="https://mt.wikipedia.org/wiki/L-Arti">Arti</ref> Tradizzjonali Koreana tal-Ispettaklu u minn żeffiena mill-Iskola Superjuri Nazzjonali ta’ Gukak.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
<p>Matul is-sena, f’Jongmyo jsiri ċerimonji oħra biex jiġu rrapportati affarijiet statali importanti jew ċerimonji ta’ talb għall-istat.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
Sit ta’ Wirt Dinji
<p>Jongmyo ġie ddeżinjat bħala Sit ta’ Wirt Dinji tal-UNESCO fl-1995. Il-valur universali straordinarju tiegħu ġie rikonoxxut abbażi ta’ kriterju wieħed tal-għażla tal-UNESCO: <hi rend="bold">il-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba Jongmyo huwa eżempju straordinarju ta’ santwarju rjali Korean awtentiku tal-Konfuċjaniżmu tas-seklu 16 li huwa msaħħaħ ukoll minn element importanti ta’ wirt kulturali intanġibbli f’forma ta’ prattiki ritwali tradizzjonali li għadhom isiru sa llum.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>