<html><body><text id="wikipedia_mt_wikipedia_org__2930.html" ns="0" revid="243692" sourceurl="https://mt.wikipedia.org/wiki/Aristotli" title="Aristotli" type="wikipedia">Aristotli<figure><caption>Aristotli, <ref target="https://mt.wikipedia.org/wiki/Irħam">irħam</ref> kopja ta' <ref target="https://mt.wikipedia.org/wiki/Bronż">bronż</ref> minn <ref target="https://mt.wikipedia.org/wiki/Lysippos">Lysippos</ref>. <ref target="https://mt.wikipedia.org/wiki/Mużew_ta'_Louvre">Mużew ta' Louvre</ref>.</caption></figure>
<p><hi rend="bold">Aristotli</hi> (<ref target="https://mt.wikipedia.org/wiki/Lingwa_Griega">Grieg</ref> Αριστοτέλης Aristotelēs) (twieled <ref target="https://mt.wikipedia.org/wiki/384_qK">384 qK</ref> f'<ref target="https://mt.wikipedia.org/wiki/Stagira">Stagira</ref>, fil-<ref target="https://mt.wikipedia.org/wiki/Maċedonja">Maċedonja</ref>, il-Greċja; miet <ref target="https://mt.wikipedia.org/wiki/7_ta'_Marzu">7 ta' Marzu</ref>, <ref target="https://mt.wikipedia.org/wiki/322_qK">322 qK</ref> f'<ref target="https://mt.wikipedia.org/wiki/Chalicis">Chalicis</ref>, <ref target="https://mt.wikipedia.org/wiki/Euboea">Euboea</ref>, il-Greċja) kien <ref target="https://mt.wikipedia.org/wiki/Filosfu">filosfu</ref> <ref target="https://mt.wikipedia.org/wiki/Greċja_antika">Grieg</ref>. Aristotli bil-Malti hu magħruf ukoll bħala Aristotele, Aristotile u Aristotlu</p>
<p>Ħafna nies huma ta' l-opinjoni li flimkien ma' <ref target="https://mt.wikipedia.org/wiki/Platun">Platun</ref>, Aristotli huwa wieħed mill-iktar filosfi importanti fejn jidħol il-ħsieb tad-dinja tal-Punent. Jingħad li Aristotli kiteb madwar 150 ktieb.</p>
Introduzzjoni
<p>Missier Aristotli, <ref target="https://mt.wikipedia.org/wiki/Nicomachus">Nicomachus</ref>, kien it-tabib tar-re <ref target="https://mt.wikipedia.org/wiki/Amyntas">Amyntas</ref> tal-Maċedonja. Minn tmintax sa seba' u tletin sena, Aristotli għex <ref target="https://mt.wikipedia.org/wiki/Ateni">Ateni</ref>, fejn kien ukoll wieħed mill-istudenti ta' Platun.</p>
<p>Il-filosfi l-kbar tal-Greċja antika kienu Aristotli, Platun, u <ref target="https://mt.wikipedia.org/wiki/Sokrate">Sokrate</ref>. Platun kien l-għalliem ta' Aristotli, u minn naħa tiegħu, Socrate għallem lil Platun. Dawn it-tliet ħassieba rnexxielhom isawwru l-<ref target="https://mt.wikipedia.org/wiki/Filosofija_tal-Punent">filosofija tal-Punent</ref> kif nafuha llum, mill-filosofija Griega. Aristotli għallem lil <ref target="https://mt.wikipedia.org/wiki/Alessandru_l-Kbir">Alessandru l-Kbir</ref>, li aktar 'il quddiem rebaħ il-<ref target="https://mt.wikipedia.org/wiki/Lvant_Nofsani">Lvant Nofsani</ref> kollu.</p>
<p>L-ideat ta' <hi rend="bold">Platun</hi> kienu primarjament li t-tagħrif li nieħdu mis-<ref target="https://mt.wikipedia.org/wiki/Sens">sensi</ref> huwa konfuż u mhux pur. L-għerf ġenwin jista' jittieħed biss mir-<ref target="https://mt.wikipedia.org/wiki/Ruħ">ruħ</ref>, wara li din titgħallem taħseb u jirnexxielha tiċħad id-dinja. Ir-ruħ biss jista' jkollha tagħrif dwar il-"Forom", jew aħjar, kif inhuma verament l-affarjiet. Id-dinja m'hija xejn aktar ħlief kopja ta' dawn il-"Forom" u għalhekk mhix perfetta.</p>
<p>Fuq dan l-aspett, <hi rend="bold">Aristotli</hi> kien jaħsibha differenti. Huwa kien tal-fehma li l-għerf li nġibu mis-sensi huwa iktar importanti. Dawn il-ħsibijiet eventwalment saru l-bażi tal-<ref target="https://mt.wikipedia.org/wiki/Metodu_xjentifiku">metodu xjentifiku</ref> wara mijiet ta' snin. Parti kbira mill-kitbiet ta' Aristotli li għandna f'idejna illum il-ġurnata huma noti tad-diskorsi tiegħu. Xi xogħlijiet importanti tiegħu jinkludu <hi rend="italic">Fiżika</hi>, <hi rend="italic">Metafiżika</hi>, <hi rend="italic">Etika</hi>, <hi rend="italic">Politika</hi>, <hi rend="italic">De Anima (Dwar ir-Ruħ)</hi>, u <hi rend="italic">Poetika</hi>.</p>
Storja u influwenza tax-xogħol ta' Aristotli
<p>Ftit li xejn nafu dwar x'sar mix-xogħolijiet ta' Aristotli wara li miet sa <ref target="https://mt.wikipedia.org/wiki/L-ewwel_seklu_qK">l-ewwel seklu qK</ref>. Hemm xi <ref target="https://mt.wikipedia.org/wiki/Leġġenda">leġġendi</ref> li jgħidu li l-kollezzjoni sħiħa tal-kitbiet tiegħu tħalliet f'idejn Theophrastus, li kien is-suċċessur tiegħu. Jingħad li dan ta' l-aħħar ħeba x-xogħlijiet ta' Aristotli biex ma jħallix li dawn jinsterqu, jinsterqu jew inkella jiġu distrutti. Dawn kienu reġgħu nstabu fis-sena 70 qK.</p>
</text></body></html>