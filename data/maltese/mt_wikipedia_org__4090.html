<html><body><text id="wikipedia_mt_wikipedia_org__4090.html" ns="0" revid="216034" sourceurl="https://mt.wikipedia.org/wiki/Phylum" title="Phylum" type="wikipedia">Phylum

<figure><caption>Il-livelli varji tas-sistema ta' klassifikazzjoni xjentifika.</caption></figure>


Il-ġerarkija tal-ikbar tmien <ref target="https://mt.wikipedia.org/wiki/Kategorija_tassonomika">gradi tassonomiċi</ref> tal-klassifikazzjoni xjentifika.
<p><hi rend="bold">Phylum</hi> (pronunzjata "Filum", Phyla fil-plural, pronunzjata "Fila") huwa <ref target="https://mt.wikipedia.org/wiki/Takson">Takson</ref> użat fil-<ref target="https://mt.wikipedia.org/wiki/Klassifikazjoni_Xjentifika">Klassifikazjoni Xjentifika</ref> tal-organiżmi ħajjin. Il-Phyla jirrapreżentaw l-akbar gruppi ta' annimali u organiżmi oħra ħajja b'ċertu attributi evoluzzjonarji li huma ġeneralment aċċettati, għalkemm dawn xi kultant jiġu miġbura f'gruppi akbar l-hekk imsejħa <ref target="https://mt.wikipedia.org/wiki/Superphylum">Superphyla</ref> (eż. <ref target="https://mt.wikipedia.org/wiki/Ecdysozoa">Ecdysozoa</ref> bi 8 Phyla). Informalment, Phylum jista' jkun maħsub bħala grupp ta' annimali bbażat fuq mudell ta' ġisem inġenerali.</p>
<p>Il-Phylum bħala <ref target="https://mt.wikipedia.org/wiki/Takson">Takson</ref> fil-ġerarkija obbligatorja qiegħed eżatt taħt il-<ref target="https://mt.wikipedia.org/wiki/Renju">Renju</ref> u livell aktar 'l fuq mil-<ref target="https://mt.wikipedia.org/wiki/Klassi">Klassi</ref>.Il-Phylum bħala <ref target="https://mt.wikipedia.org/wiki/Takson">Takson</ref> fil-ġerarkija f'tassonomija kumplessa huwa <ref target="https://mt.wikipedia.org/wiki/Takson">Takson</ref> bejn is-<ref target="https://mt.wikipedia.org/wiki/Superphylum">Superphylum</ref> u s-<ref target="https://mt.wikipedia.org/wiki/Sottophylum">Sottophylum</ref>.</p>
<p>Il-Klassifikazjonijiet tal-organiżmi f'sistema ġerarkika bdew jintużaw fis-sekli 17 u 18. Normalment l-organiżmi kienu jiġu miġbura fi gruppi skond is-similaritajiet morfoloġiċi bl-idejat tal-esperti ta' dawk iż-żminijiet u dawn il-gruppi fi gruppi akbar dejjem skond is-similaritajiet u kienu jibqgħu sejrin hekk sakemm tifforma ġerarkija sħiħa (eż. annimali bl-għadam u annimali b'exoskeletru "skeletru minbarra"). Madankollu bid-differenzi kollha fid-dehra esterjuri ta' dawn l-organiżmi, il-klassifikazjoni tal-Phyla hija bbażata fuq l-organizzazjoni interna.</p>
<p>Għalkemm il-<ref target="https://mt.wikipedia.org/wiki/Kodiċi_Internazjonali_tan-Nomenklatura_Botanika">Kodiċi Internazjonali tan-Nomenklatura Botanika</ref> jaċċetta l-użu tat-terminu "<ref target="https://mt.wikipedia.org/wiki/Phylum">Phylum</ref>"  b'referenza għal <ref target="https://mt.wikipedia.org/wiki/Pjanti">pjanti</ref>, fil-botanika kważi dejjem jiġi użat it-terminu "<ref target="https://mt.wikipedia.org/wiki/Diviżjoni">Diviżjoni</ref>".</p>
<p>L-aktar Phyla magħrufa huma <ref target="https://mt.wikipedia.org/wiki/Mollusca">Mollusca</ref>, <ref target="https://mt.wikipedia.org/wiki/Porifera">Porifera</ref>, <ref target="https://mt.wikipedia.org/wiki/Cnidaria">Cnidaria</ref>, <ref target="https://mt.wikipedia.org/wiki/Platyhelminthes">Platyhelminthes</ref>, <ref target="https://mt.wikipedia.org/wiki/Nematoda">Nematoda</ref>, <ref target="https://mt.wikipedia.org/wiki/Annelida">Annelida</ref>, <ref target="https://mt.wikipedia.org/wiki/Arthropoda">Arthropoda</ref>, <ref target="https://mt.wikipedia.org/wiki/Echinodermata">Echinodermata</ref> u <ref target="https://mt.wikipedia.org/wiki/Chordata">Chordata</ref>. Dan ta' l-aħħar huwa il-Phylum li huwa klassifikat fih il-bniedem. Għalkemm bejn wieħed u ieħor hemm 35 Phylum, id-9 imsemmija hawn fuq jinkludu fihom il-biċċa l-kbira ta' l-ispeċi. Ħafna minn dawn il-Phyla huma esklużivament tal-baħar (jew marini) u Phylum 1 biss huwa totalment nieqes mill-ambjent tal-baħar, il- <ref target="https://mt.wikipedia.org/wiki/Onychophora">Onychophora</ref> jew ħniex tal-bellus. </p>
<p>L-aħħar Phylum skopert mix-xjenza kien <ref target="https://mt.wikipedia.org/wiki/Cycliophora">Cycliophora</ref> fl-1993. Meta jinstab annimal ġdid ħafna drabi, jkun kemm ikun stramb, normalment dejjem ikun jikklassifika fost il-Phyla magħrufa. Għalkemm hemm miljuni ta' speċi eżistenti, dawn kollha jikklassifikaw taħt wieħed minn bejn wieħed u ieħor 35 Phylum. Madankollu S.pandora tant hija speċi mhux tas-soltu li ma kienx possibli tkun klassifikata taħt wieħed mill-Phyla eżistenti u b'hekk inħoloq Phylum ġdid il-<ref target="https://mt.wikipedia.org/wiki/Cycliophora">Cycliophora</ref> għal din l-ispeċi biss u dan kien 1 mit-3 Phyla li ġew skoperti fl-aħħar seklu.</p>
</text></body></html>