<html><body><text id="wikipedia_mt_wikipedia_org__3004.html" ns="0" revid="263572" sourceurl="https://mt.wikipedia.org/wiki/Ideolo%C4%A1ija" title="Ideoloġija" type="wikipedia">Ideoloġija
<figure><caption><ref target="https://mt.wikipedia.org/wiki/Antoine_Destutt_de_Tracy">Antoine Destutt de Tracy</ref> (1754-1836)</caption></figure>
<figure><caption><ref target="https://mt.wikipedia.org/wiki/Karl_Marx">Karl Marx</ref> </caption></figure>
<p>Il-kelma <hi rend="italic"><hi rend="bold">ideoloġija</hi></hi> wettqet l-introduzzjoni tagħha fil-lingwa Maltija permezz tal-influss ta' vokabolarju Taljan fl-istess lingwa. Di fatti però l-kelma <hi rend="italic">ideoloġija</hi> mhix oriġinarjament Taljana iżda ġiet introdotta mill-filosofu Franċiż <ref target="https://mt.wikipedia.org/wiki/Antoine_Destutt_de_Tracy">Antoine Destutt de Tracy</ref> (1754-1836) li uża l-kelma <hi rend="italic">idéologie</hi>, li jerġa' hija komposta minn verżjoni Franċiża tal-Grieg <hi rend="italic">idea</hi> u s-suffiss Grieg <hi rend="italic">logia</hi>. B'hekk ikollna l-kelma effettivament Griega <hi rend="italic">ideologia</hi> li hawnhekk hija miktuba bi skritt Latin.</p>
<p>Ġeneralment <hi rend="italic">ideoloġija</hi> tirreferi għal sistema konċettwali ta' ideat, suppost internament koerenti, li jispjegaw fost l-oħrajn il-prinċipji u l-pedamenti fil-kuntest ta' ideat u jwasslu għall-miri definiti jekk applikati korrettament. L-<hi rend="italic">ideoloġija</hi>, in teorija, tispeċifika l-miri u tispira l-mezzi. Tagħti wkoll limiti ta' azzjoni b'mod ġenerali u għal kwistjonijiet partikolari, u bażikament isservi biex tiggwida l-operat ta' min iħaddanha.</p>
<p>Spiss, <hi rend="italic">ideoloġija</hi> u <hi rend="italic">ideoloġija politika</hi> huma ikkunsidrati sinonimi, iżda anke jekk bħala drawwa meta ngħidu <hi rend="italic">ideoloġija</hi> nassoċjawha direttament mal-politika, jista' ikun hemm <hi rend="italic">ideoloġiji</hi> mhux politiċi u anke <hi rend="italic">ideoloġiji</hi> li mhux komplessi.</p>
<p>L-ideoloġija hija għodda teoretika utli sabiex wieħed jagħraf jikklassifika ħsieb minn ieħor u speċjalment gruppi ta' ideat assoċjati ma' xulxin f'ideoloġija. Għaldaqstant, l-ideoloġija hija għodda klassifikatorja f'sens passiv iżda kapaċi tkun mezz ta' kif jittrawmu ideat ġodda u ideoloġiji ġodda.</p>
<p>Spiss min jgħid li jħaddan ideoloġija, ma jagħmilx dan b'mod ortodoss u puritan u dan joħloq kunflitti meta mhux biss wieħed iħaddan ideoloġija iżda meta jabbina magħha tikketta li kapaċi ma tapplikax għal ċertu ideat imħaddnin.</p>
<p>Ħafna wkoll iħaddnu ideoloġija u lanqas ikunu jafu biha għax ma jkunux ħasbu b'mod strutturali, xjentifiku u għaldaqstant klassifikatorju fil-konfront tal-ħsieb tagħhom.</p>
<p>L-ideoloġiji huma rifless u anke fonti tal-ħsieb ta' kull wieħed minnha, anke dawk li m'għandhomx jew ma jridux ideoloġija.</p>
</text></body></html>