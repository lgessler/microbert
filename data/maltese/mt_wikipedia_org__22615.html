<html><body><text id="wikipedia_mt_wikipedia_org__22615.html" ns="0" revid="252071" sourceurl="https://mt.wikipedia.org/wiki/Farag%C4%A7un" title="Faragħun" type="wikipedia">Faragħun<figure><caption>Il-Faragħun Menkaura, Mużew tal-Kajr</caption></figure>
<p><hi rend="bold">Faragħun</hi><ref target="https://mt.wikipedia.org/wiki/Il-Paġna_prinċipali#cite_note-1">[1]</ref> huwa l-isem bibliku (Lhudi: פרעה, Grieg: φαραώ) mogħti lir-re tal-Eġittu l-Antik. L-ewwel faragħun kien Narmer, imsejjaħ Menes minn Manetun<ref target="https://mt.wikipedia.org/wiki/Il-Paġna_prinċipali#cite_note-Manetun-2">[2]</ref>, li kien isaltan madwar is-sena 3050 QK. L-aħħar faragħun kienet mara ta' nisel Grieg, <ref target="https://mt.wikipedia.org/wiki/Kleopatra_VII">Kleopatra VII</ref> li saltnet mill-51 sat-30 QK.</p>
<p>Madankollu, it-titlu ta' "Faragħun" bit-terminu terminu Eġizzjan <hi rend="bold">pɛr ɑʔɑ</hi><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> li jfisser "Dar Kbira", strettament għandu jintuża biss, minn meta l-Eġittu estenda s-setgħa tiegħu 'il barra mit-territorju oriġinali, jiġifieri mill-Imperu l-Ġdid, jew b'mod aktar speċifiku, min-nofs tad-Dinastija XVIII, wara r-renju ta' <ref target="https://mt.wikipedia.org/wiki/Hatshepsut">Hatshepsut</ref>.<ref target="https://mt.wikipedia.org/wiki/Il-Paġna_prinċipali#cite_note-DH-4">[4]</ref></p>
<p>Il-faragħuni kienu meqjusin bħala esseri kważi divini matul l-ewwel dinastiji u identifikati mal-alla <ref target="https://mt.wikipedia.org/wiki/Horus">Horus</ref>. Mid-dinastija V kienu wkoll "Ulied l-alla Ra". Normalment ma kinux deifikati matul ħajjiethom. Wara l-mewt il-Fargħun kien jingħaqad mal-alla <ref target="https://mt.wikipedia.org/wiki/Osiris">Osiris</ref> u jikseb l-immortalità u kategorija divina, imbagħad l-aktar fit-tempji kien jitqiem bħala alla.</p>
Etimoloġija
<figure><caption>Is-Serekh<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> li jirrappreżenta id-"Dar Kbira" jew palazz.</caption></figure>
<p>Faragħun tfisser "Dar Kbira", ir-residenza tal-koppja rjali, li kienet akbar minn kull dar oħra fl-Eġittu l-Antika. Il-"pɛr" kien oriġinarjament l-art madwar it-tempju li kienet ta' iktar minn għaxart elef ettaru. Bil-mod it-terminu beda jintuża bħala titlu u fir-renju ta' <ref target="https://mt.wikipedia.org/wiki/Thutmose_III">Thutmose III</ref> (ca. 1479-1425 QK.) kien diġà jintuża bħala terminu ta' indirizz għall-persuna tar-re. <ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>It-terminu <hi rend="italic">faragħun</hi> ġej mill-kelma komposta rrappreżentata minn <hi rend="italic">pɛr ɑʔɑ</hi>, miktuba biż-żewġ geroglifiċi bilaterali <hi rend="italic">pɛr</hi> "dar" u <hi rend="italic">ɑʔɑ</hi> "kolonna". Kien użat biss fi frażijiet itwal bħal <hi rend="italic">smr pɛr ɑʔɑ</hi> "Membru tal-qorti tad-Dar l-Għolja", b'referenza speċifika għall-bini tal-qorti rjali jew il-palazz innifsu<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>, imma terġa' b'referenza għall-palazz biss u mhux għal persuna.</p>
<p>L-eqdem eżempju fejn <hi rend="italic">pɛr ɑʔɑ</hi> intużat speċifikament għar-re insibuh f'ittra lil Amenhotep IV (Akhenaten), li kien isaltan madwar l-1353-1336 QK, indirizzata lil faragħun, <hi rend="italic">lilu l-ħajja, il-ġid u s-saħħa</hi>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Matul it-tmintax-il dinastija (seklu 16 sas-seklu 14 QK), it-tilu faragħun kien jintuża bħala isem ta' rispett għar-re. Tard fil-21 dinastija (seklu 10 QK), però, minflok li kien jintuża waħdu bħal qabel, bdew iżiduh mat-titli l-oħra għall-isem tar-re, u mill-ħmistax-il dinastija 
(seklu 8 sas-seklu 7 QK) kien, għall-inqas fl-użanza ordinarja, l-uniku epitetu quddiem l-appelattiv irjali.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Mid-dsatax-il dinastija 'l hawn <hi rend="italic">pɛr ɑʔɑ</hi> waħidha kienet tintuża regularment bħala <hi rend="italic">hm.f</hi>. 'Majestà'. It-terminu allura evolva minn kelma li kienet tirreferi speċifikament għal binja għal isem ta' qima għar-re, b'mod partikolari mit-tnejn u għoxrin dinastija. </p>
<p>Pereżempju l-ewwel każ bid-data li nafu taż-żieda tat-titlu ta' faragħun mat-titlu ta' re ġeej mis-sena 17 ta' <ref target="https://mt.wikipedia.org/wiki/Siamun">Siamun</ref> fuq framment tal-Annali Saċerdotali ta' Karnak. Fih insibu induzzjoni ta' individwu għas-saċerdozju ta' Amun li fid-data tirreferi speċifikamnet għas-saltna tal-Faragħun Siamun. Din l-użanza baqgħet taħt is-suċċessur tiegħu Psusennes II u r-rejiet tal-wieħed u għoxrin dinastija. Fl-istess ħin, l-użanza antika li biha kienu jirreferu għar-re sempliċement bħala <hi rend="italic">Pɛr ɑʔɑ</hi> baqgħet sejra fir-rakkonti tradizzjonali Eġizzjani.</p>
<p>Dak iż-żmien il-kelma Eġizzjana jaħsbu li kienet titlissen <hi rend="italic">*par-ʕoʔ</hi> li minnha ġie l-Grieg antik φαραώ <hi rend="italic">pharaō</hi> u l-Latin tat-tard <hi rend="italic">pharaō</hi>. Minnha ġie t-Taljan <hi rend="italic">faraone</hi> u minnha l-Malti <hi rend="italic">faraun</hi>. Iktar tard l-studjużi tal-Bibbja żiedu l-għ billi l-Lhudi <hi rend="italic">*par-ʕoʔ</hi> (פרעה) fih din l-ittra fil-kelma u saret <hi rend="italic">faragħun</hi>.</p>
Storja
<p>Is-suċċessjoni tal-faragħuni u l-istorja tal-Eġittu huma marbutin flimkien b'mod inseparabbli u huma tant komplementari ta' xulxin li impossibbli tkun espert fuq waħda u ma tkunx taf fuq l-ieħor. Tant hu hekk li anke l-perjodi l-aktar kritiċi meta l-anarkija kienet issaltan f'ħafna partijiet tal-pajjiż, dejjem kien hemm mill-inqas faragħun wieħed li afferma d-dritt tiegħu bħala ħakkiem leġittmu tan-nazzjon kaotika fit-totalità kollha tagħha.</p>
<p>Il-qassis u storiku Eġizzjan Manetun <ref target="https://mt.wikipedia.org/wiki/Il-Paġna_prinċipali#cite_note-Manetun-2">[2]</ref>, li għex fi żmien l-ewwel rejiet Tolomej (madwar it-300 QK) irċieva ordni rjali biex jikteb l-istorja tal-Eġittu. Billi kien hemm xi tliet mitt re, kienet ħaġa loġika li jiġborhom f'insla jew  "dinastiji" li sallum għadhom jintużaw mill-istoriċi. Għalkemm, bi sfortuna kbira għall-istorjografi ix-xogħol ta' Manetun intilef, fortunatament għad hemm xi frammenti minn awturi ta' wara, fosthom l-istoriku Lhudi, Josephus, li jikkummentaw fuqu, u minnhom nistgħu nirrikonstriwixxu t-tletin dinastija li fihom Manetun qasam l-istorja twila ta' pajjiżu.</p>
<p>Minn <ref target="https://mt.wikipedia.org/wiki/Menes">Menes</ref>, 3100 QK sas-sena 2600 QK, il-monarkija għaddiet minn perjodi fejn kienet dagħjfa. L-organizzazzjoni tal-istat saret ikkomplikata b'mod partikolari bl-espansjoni tal-ħakma Eġizzjana fuq il-pajjiżi ġirien. Xi dmirijiet kellhom jiġu trasferiti lill-uffiċjali u dawn kienu jsiru ġeneralment permezz tal-tempji. Allura dawn l-uffiċjali kellhom jissorveljaw l-kunsinni tal-oġġetti u l-ħlas ta' taxxi lit-tempji u l-palazz. Kienu jieħdu ħsieb ukoll ċerti xogħlijiet (bħall-bini tal-piramidi u aktar tard tal-palazzi u l-fortifikazzjonijiet tal-fruntieri) li l-bdiewa kienu jagħmlu waqt li x-xmara Nil kienet tkun mgħargħra u għalhekk ma setgħux jaħdmu r-raba'. L-uffiċjali kienu jiġu ppremjati b'għotjiet ta' art. Maż-żmien dan beda jdgħajjef l-awtorità rjali ċentrali billi xi uffiċjali ġabru ħafna artijiet u fil-lokal setgħu jaġixxu bħala prinċpijiet indipendenti.
Għalhekk ma niskantawx li fid-<ref target="https://mt.wikipedia.org/wiki/Dinastija_II">Dinastija II</ref> ir-rejiet tilfu ħafna poter u kellhom jiffaċċjaw xi irvellijiet perikolużi li heddu l-istabbiltà tal-pajjiż.</p>
Ir-Renju l-Antik
<p>Dam biss mill-2600 sal-2200 QK u matulu l-istituzzjoni ikkonsolidat ruħha u r-rejiet saru monarki assoluti bi dritt divin. Kienet l-epoka tad-deheb tal-monarkija Eġizzjana, magħrufa minn xi wħud bħala l-Imperu l-Antik (għalkemm fir-realtà l-isem ta' imperu japplika biss għall-Imperu l-Ġdid jew l-aktar għar-Renju tan-Nofs). Dan il-perjodu intemm, traġikament minħabba d-dgħjufija tal-aħħar rejiet tad-<ref target="https://mt.wikipedia.org/wiki/Dinastija_VI">Dinastija VI</ref>, meta għal darb'oħra n-nobbli u l-gvernaturi tan-<hi rend="italic">nomi</hi><ref target="https://mt.wikipedia.org/wiki/Il-Paġna_prinċipali#cite_note-10">[10]</ref> ħadu l-poter f'idejhom u twaqqfu prinċipalitajiet indipendenti. Herodotus jgħid: "Wara l-mewt ta' <ref target="https://mt.wikipedia.org/wiki/Nitocris">Nitocris</ref>, il-pajjiż kien mgħarraq fi stat ta' instabbiltà, konfużjoni u kaos". Hekk beda l-hekk imsejjaħ l-Ewwel perjodu intermedju tal-Eġittu.</p>
Ir-Renju tan-Nofs
<p>Is-sitwazzjoni tieħu aktar minn seklu u nofs biex tirkupra, u minkejja li għall-darb'oħra dinastija ta' rejiet, id-Dinastija XI, ħadet il-kontroll assolut tal-pajjiż, dejjem baqa' l-periklu ta' kolp ta' stat. Tant hu hekk li nafu b'għall-inqas, re wieħed li ġie assassinat, <ref target="https://mt.wikipedia.org/wiki/Amenemhat_I">Amenemhat I</ref>, li ġie maqtul minn wieħed nobbli ambizzjuż. L-istabbiltà fraġli tar-Renju tan-Nofs kienet simili għal dik tar-Renju l-Antik, id-dgħjufija tar-rejiet u l-qawwa dejjem tikber tal-klassi tal-mexxejja lokali, magħmula agħar mill-wasla fl-Eġittu tal-popli <ref target="https://mt.wikipedia.org/wiki/Kangħanin">Kangħanin</ref> xi wħud minnhom vjolenti.</p>
L-Imperu l-Ġdid
<p>Il-perjodu ta' kalma u prosperità ta' wara dam ma ġie sal-1500 QK, bl-Imperu l-Ġgid, li fih irrenjaw il-faragħuni l-iżjed magħrufa, li ħolqu imperu kolonjali enormi fis-Sirja-Palestina (<ref target="https://mt.wikipedia.org/wiki/Kangħan">Kangħan</ref>) u <ref target="https://mt.wikipedia.org/wiki/Kux">Kux</ref> (Nubja) u ġew f'kuntatt mal-popli l-oħra tal-<ref target="https://mt.wikipedia.org/wiki/Lvant_Nofsani">Lvant Nofsani</ref>. Madankollu, dawn ir-rejiet kellhom jiffaċċjaw periklu kbir li riegħed it-tron, ġej mill-qassisin ta' Amun li kienu saru qawwijin ħafna. It-tmexxija tal-belt kapitali għad-Delta fl-aħħar għenet biex il-Qassis l-Għoli ta' Amun isir kważi re indipendenti u jirrovina l-monarkija Eġizzjana.</p>
il-Perjodu tat-tard
<p>Wara din is-sitwazzjoni, l-Eġittu qatt ma seta jsir imperu kbir. Bejn meta l-qassisin ta' Amun ħadu l-poter f'idejhom u l-wasla ta' dinastija qawwija, id-Dinastija XXVI, kien hemm erba' snin kritiċi li fihom iggvernaw tnejn, tlieta u anke aktar faragħuni fl-istess ħin, u l-pajjiż invadewh il-Libjani, in-Nubjani u l-Assirjani. Id-Dinastija XXVI ppruvat tirkupra l-glorja tar-Renju l-Qadim, iżda l-konkwista Persjana ħassret kollox.</p>
<p>Wara l-invażuri Akemenidi, Maċedoni u Tolemajċi (dawn tal-aħħar jappartjenu għad-dinastija msejħa Tolemajka) ippruvaw jadattaw għad-drawwiet tal-pajjiż u aċċettaw li jkunu deifikati matul ħajjithom.</p>
Il-Perjodu Greko-Ruman
<p>L-aħħar fargħun Eġizzjan kienet ir-reġina leġġendarja <ref target="https://mt.wikipedia.org/wiki/Kleopatra_VII">Kleopatra</ref>. L-aħħar re nattiv, <ref target="https://mt.wikipedia.org/wiki/Nectanebo_II">Nectanebo II</ref>, kien jirrenja tliet mitt snin qabel, u l-faragħuni Tolemajċi, ta' nisel barrani, iżolaw ruħhom ġo <ref target="https://mt.wikipedia.org/wiki/Lixandra">Lixandra</ref> u għalkemm dawn irrispettaw it-tradizzjonijiet tal-antenati tal-poplu, ma damux ma għamluhom semi-skjavi. Għalhekk ma niskantawx li meta l-Eġittu sar parti mill-<ref target="https://mt.wikipedia.org/wiki/Imperu_Ruman">Imperu Ruman</ref>, l-Eġizzjani ma tantx taw każ tal-bidla għax il-veru faragħuni kienu ilhom li telqu mill-pajjiż.</p>
Is-simboli tal-faragħun
Kuruni
<figure><caption>Maskra tal-Faragħun Tutankhamun, ir-Re-tifel liebes in-Nemes</caption></figure>
<p>Mingħajr dubju l-element l-aħtar magħruf tal-ilbies tal-faragħuni Eġizzjani huma l-kuruni tagħhom, li kien hemm ħafna eżempji minnhom. L-aktar komuni u l-aktar magħrufa huma:</p>
<figure><caption>Faragħun bil-Kuruna Doppja</caption></figure>
* <hi rend="bold">Il-Kuruna Hedjet</hi> jew <hi rend="bold">il-Kuruna l-Bajda</hi> simbolu tal-Eġittu l-Għoli.
* <hi rend="bold"> Il-Kuruna Desheret</hi> jew <hi rend="bold">Il-Kuruna l-Ħamra</hi> simbolu tal-Eġittu l-Baxx.
* <hi rend="bold"> Il-Kuruna Sekhemti</hi> jew <hi rend="bold">il-Kuruna Doppja</hi>, simbolu tal-Eġittu unifikat, is-soprapożizzjoni taż-żewġ kuruni preċedenti.
* <hi rend="bold"> Il-Kuruna Atef</hi> jew <hi rend="bold">Il-Kuruna Osirijana</hi>, preżenti f'xi ritwali funebri. Il-kult funebri kien l-isfera tal-influwenza tal-alla <ref target="https://mt.wikipedia.org/wiki/Osiris">Osiris</ref>.
* <hi rend="bold"> Il-Kuruna Khepresh</hi> jew <hi rend="bold">il-Kuruna l-Kaħla</hi>, it-tifsira tagħha għadha mhux magħrufa, iżda kienet tintuża ħafna fl-Imperu l-Ġdid.
* <hi rend="bold">Il-Kuruna Shuty</hi> jew <hi rend="bold">Il-Kuruna bir-Rix</hi>, li fl-aħħar saret tintuża min-Nisa Rjali Ewlenin u mill-Adoratriċi Divina ta' Amun.
* <hi rend="bold">Il-Kuruna Hemhem</hi> jew <hi rend="bold">l-Atef trippla</hi> magħmula minn tliet kuruni Atef u xi żidiet; jidher li kellha x'taqsam max-Xemx.
Xettri
<figure><caption>Ix-Xettri Nejej (frosta) u Heka (baklu) u n-Nemes</caption></figure>
<p>Kien hemm ukoll diversi varjetajiet ta' xettri, kull wieħed bi rwol sottili, kienu biss biex jenfasizzaw l-ħakma tal-faragħun fuq id-dinja ċivilizzata kollha. L-aktar komuni kienu:</p>
* <hi rend="bold">Ix-Xettru Nejej</hi>, simbolu antikissmu tal-istat, kellu l-forma ta' frosta jew flaġell. Kien jintuża ħafna fil-ċerimonji, u jidher spiss assoċjat mal-alla Osiris.
* <hi rend="bold">Ix-Xettru Heka</hi> fil-forma ta' ħatar tar-ragħaj jew baklu dejjem jidher man-Nejej. Il-funzjoni tiegħu kienet ċara: bħalma r-ragħaj imexxi l-bhejjem bil-ħatar, il-faragħun <hi rend="italic">imexxi</hi> bil-heka lin-nies kollha tiegħu. Ir-re s-soltu jidher b'dirgħajh marbutin u f'kull waħda minnhom iżomm wieħed minn dawn iż-żewġ simboli tal-poter. Hekk isaħħaħ il-messaġġi: "Jiena l-mulej tal-artijiet u l-merħliet tal-Eġittu", "nirrappreżenta il-qawwa temporali u spiritwali." Ix-xettru Heka kien ukoll assoċjat ma' Osiris u b'poteri maġiċi kbar (l-kelma <hi rend="italic">Heka</hi> tfisser maġija).
* <hi rend="bold">Ix-Xettru Sejem</hi>, użat kemm mir-rejiet kif ukoll min-nobbli, kien jissimbolizza l-qawwa u l-enerġija maġika ta' min ikollu dan fuqu.
It-tron
<p>Fiċ-ċerimonja tal-inkurunazzjoni li kienet issir Memphis, l-ewwel belt kapitali tar-renju unit, l-eredi kien jiġi elevat għal-livell tal-allat bl-għoti tas-simboli tal-ħatar tar-ragħaj (Heka) u l-frosta (Nejej), l-attributi tal-poter. Wara kien jitlibbes il-kuruna l-bajda tal-Eġittu l-Għoli, imbagħad il-ħamra tal-Eġittu l-Baxx u fl-aħħar il-kuruna doppja, imbagħad joqgħod bilqiegħda fuq it-tron magħmul mill-papiru (simbolu tat-tramuntana) u l-lotus (simbolu ta' nofsinhar).</p>
Simboli oħra tal-poter
<p>Il-faragħun ma kienx magħruf biss għall-kuruna u x-xettru. Minħabba l-istorja twila u l-organizzazzjoni reliġjuża kumplessa u r-ritwali tal-Eġittu l-Antik żviluppaw ħafna lbies, tiżjin u kpiepel ornamentali rjali, kull wieħed b'funzjoni speċifika:</p>
* <hi rend="bold">Il-baffi falza</hi>, użata mill-faragħuni f'okkażjonijiet kbar biex jerġgħu jiġu identifikati ma' Osiris, meqjus bħala l-ewwel monarka kbir Eġizzjan, u kien irrappreżentat b'baffi kbira bħal tas-suċċessuri tiegħu.
* <hi rend="bold">L-Uraeus</hi> u l-avultun: Il-Kobra, annimal karatteristika tal-alla mara Uadyet, patruna tal-Eġittu l-Baxx. L-avultun kien l-annimal karatteristiku tal-alla mara Nejbet, patruna tal-Eġittu l-Għoli. Għalhekk iż-<hi rend="italic">Żewġ allat nisa</hi> jirrappreżentaw l-unifikazzjoni taż-Żewġ Artijiet taħt il-faragħun.
* <hi rend="bold">Denb ta' barri jew ta' ljun</hi>, jirrapreżenta l-poter kreattiv tal-monarka.
<p>Kien hemm ukoll għadd kbir ta' tipi ta' għenuq, imsielet, ċinturini, sandlijiet, ilbies ippjegat tal-għażel u tipi oħra ta' ġojjellerija biex isebbħu d-dehra tal-Faragħun fil-glorja kollha tiegħu u hekk jimpressjonaw l-abitanti tal-Wied tan-Nil.</p>
L-ambjent familjari
<figure><caption>Skultura tar-reġina Hatshepsut, waħda mill-ftit nisa li ggvernaw bħala faragħun waħidhom</caption></figure>
<p>Il-<hi rend="bold">Mara Rjali Ewlenija</hi> , ekwivalenti għar-reġina fit-trasmissjoni tan-nisel irjali dejjem kienet toqgħod mal-faragħun. Il-pożizzjoni ta' <hi rend="bold">Mara Rjali Ewlenija</hi> bl-Eġizzjan <hi rend="italic">ueret nise Hemet</hi> ma kinitx biss pożizzjoni politika fil-qorti rjali, iżda wkoll pożizzjoni reliġjuża peress li l-Mara Rjali Ewlenija kienet tippresiedi f'diversi riti reliġjużi tal-festi.
Kienu jeżistu varji riti mferrxin mal-pajjiż taż-<hi rend="bold">Żewġ Artijiet</hi> li kienu jinvolvu l-faragħun u l-mara ewlenija tiegħu. Il-kulti li jiffurmaw terna bħal: <ref target="https://mt.wikipedia.org/wiki/Osiris">Osiris</ref>, <ref target="https://mt.wikipedia.org/wiki/Isis">Isis</ref> u <ref target="https://mt.wikipedia.org/wiki/Horus">Horus</ref>; <ref target="https://mt.wikipedia.org/wiki/Amun">Amun</ref>, <ref target="https://mt.wikipedia.org/wiki/Mut">Mut</ref> u <ref target="https://mt.wikipedia.org/wiki/Jonsu">Jonsu</ref>; <ref target="https://mt.wikipedia.org/wiki/Shu_(mitoloġija)">Shu</ref>, <ref target="https://mt.wikipedia.org/wiki/Tefnut">Tefnut</ref> u <ref target="https://mt.wikipedia.org/wiki/Atum">Atum</ref>, eċċ kull jinvolvu l-parteċipazzjoni tal-faragħun, il-mara ewlenija tiegħu u meta kien possibbli, l-eredi tiegħu. F'dawn riti, li kienu espressi f'għadd ta' festi bħall-festa ta' <ref target="https://mt.wikipedia.org/wiki/Opet">Opet</ref> f'Karnak, il-parteċipazzjoni tar-re u r-reġini kienu jfakkru l-eżistenza divina tal-allat rappreżentati.
U mhux biss, minħabba li l-Eġizzjani kienu jemmnu li l-leġittimità tgħaddi biss mill-mara, il Mara Rjali Ewlenija kienet il-garanzija u l-aqwa appoġġ tal-faragħun matul saltnatu. Għalhekk ma niskantawx li l-fargħuni kienu jiżżewġu l-bint il-predeċessur tagħhom (f'ħafna każi din kienet tkun oħthom jew oħthom farsdieq) biex jitilgħu fuq it-tron.</p>
<p>Matul l-istorja Eġizzjana kien hemm ukoll hemm irġejjen kbar, li wħud minnhom saħansitra ħadu l-poter assolut f'idejhom wara mewt żewġhom. Oħrajn kellhom rwol politiku jew reliġjuż deċiżiv, u ma nistgħux nifhmu sewwa l-istorja Eġizzjana mingħajr ma nħarsu lejn il-poter li kellhom dawn in-nisa fid-dell ta' żewġhom.</p>
<p>Il-faragħun kien ikollu nisa ta' grad taħt il-Mara Rjali Ewlenija kemm irid, u jekk ried seta' wkoll itellagħhom għall-grad ta' Mara Rjali Ewlenija (għalkemm din kienet ħaġa rari). Fl-ewwel dinastiji kien ikollu għadd ta' nisa sekondarji u konkubini, u mill-bidu tal-Imperu l-Ġdid, ir-rejiet kienu jżommu ħaremijiet enormi li kien ikun fihom kull tipi ta' mara, fosthom prinċipessi barranin li kienu jmorru joqgħodu hemm. Hemm differenza kbira bejn il-ħaremijiet Fargħunin u l-ħaremijiet leġġendarju tal-kalifi u s-slaten Għarab; fl-Eġittu tal-qedem il-ħarem kien istituzzjoni aktar miftuħa, mhux ħabs mgħasses mill-ewnuki. Din is-sitwazzjoni bdiet tidher biss mal-wasla tal-Persjani u l-Griegi.</p>
<p>Inkwantu l-familja rjali u s-suċċessjoni għat-tron, ir-regoli ma baqgħux immutabbli matuk l-eluf ta' snin tar-renu tal-faragħuni. Għalhekk, matul id-Dinastija, fil-bidu tal-Imperu l-Ġdid twaqqfet il-pożizzjoni qawwija ta' <hi rend="bold">Bint Alla</hi>, li rabtet ir-reġina mal-alla <ref target="https://mt.wikipedia.org/wiki/Amun_(mitoloġija)">Amun</ref>, u għamlitha l-<hi rend="bold">Wellieda tal-Eredi</hi>, l-unika waħda li setgħet twelled is-suċċessur tal-faragħuni renjanti, 'il fuq mill-irġejjen l-oħra tal-ħarem irjali. Madankollu, is-suċċessjoni normalment kien joħodha eredi maskili, anki jekk dan ma jkunx bin il-Mara Rjali Ewlenija, iżda bin reġina aktar baxxa. Jekk is-suċċessur ikun ġej minn reġina ta' grad aktar baxx, kien jiżżewweġ bint il-Mara Rjali Ewlenija tar-re li miet. Hekk ġara fil-każ ta' <ref target="https://mt.wikipedia.org/wiki/Hatshepsut">Hatshepsut</ref> u <ref target="https://mt.wikipedia.org/wiki/Thutmose_II">Thutmose II</ref>, li nafu kien bin reġina ta' grad iżjed baxx. Dan ġara wkoll fil-każ ta' <ref target="https://mt.wikipedia.org/wiki/Tutankhamun">Tutankhamun</ref>, li żżewweġ bint <ref target="https://mt.wikipedia.org/wiki/Akhenaten">Akhenaten</ref> u l-Mara Rjali Ewlenija tiegħu <ref target="https://mt.wikipedia.org/wiki/Nefertiti">Nefertiti</ref>.</p>
<p>Il-futur tal-ulied bniet kienet tiddependi fuq il-grad ta' ommhom; bint reġina kienet tista' tiret il-pożizzjoni tagħha jew tgħix waħidha u bint mara sekondarja kienet tiżżewweġ xi raġel nobbli jew tibqa tgħix fil-ħarem.</p>
Faragħuni famużi
<p>Matul aktar minn tlett elef sena ta' ċivilizzazzjoni naturalment insibu kull tip ta' re fuq it-tron: konkwistaturi kbar, għażżenin u inkompetenti, megalomani u egotisti, despoti u tiranni, ħnien u onesti, paċifiċi u permissivi, tfal u anzjani, klubin u ġerrejja wara n-nisa ... Kien hemm ukoll xi faragħuni nisa.</p>
<p>Dawn huma xi wħud mill-faragħuni l-aktar famużi:</p>
<list type="unordered"><item><ref target="https://mt.wikipedia.org/wiki/Narmer">Narmer</ref> (Menes)</item>
<item><ref target="https://mt.wikipedia.org/wiki/Djoser">Djoser</ref></item>
<item><ref target="https://mt.wikipedia.org/wiki/Khufu">Khufu</ref> (Keope)</item>
<item><ref target="https://mt.wikipedia.org/wiki/Khafra">Khafra</ref></item>
<item><ref target="https://mt.wikipedia.org/wiki/Menkaure">Menkaure</ref></item>
<item><ref target="https://mt.wikipedia.org/wiki/Pepi_II_Neferkare">Pepi II Neferkare</ref></item>
<item><ref target="https://mt.wikipedia.org/wiki/Amenemhat_I">Amenemhat I</ref></item>
<item><ref target="https://mt.wikipedia.org/wiki/Ahmose_I">Ahmose I</ref></item>
<item><ref target="https://mt.wikipedia.org/wiki/Thutmose_III">Thutmose III</ref></item>
<item><ref target="https://mt.wikipedia.org/wiki/Hatshepsut">Hatshepsut</ref></item>
<item><ref target="https://mt.wikipedia.org/wiki/Amenhotep_III">Amenhotep III</ref></item>
<item><ref target="https://mt.wikipedia.org/wiki/Akhenaten">Akhenaten</ref></item>
<item><ref target="https://mt.wikipedia.org/wiki/Tutankhamun">Tutankhamun</ref></item>
<item><ref target="https://mt.wikipedia.org/wiki/Seti_I">Seti I</ref></item>
<item><ref target="https://mt.wikipedia.org/wiki/Ramses_II">Ramses II</ref></item>
<item><ref target="https://mt.wikipedia.org/wiki/Ramses_III">Ramses III</ref></item>
<item><ref target="https://mt.wikipedia.org/wiki/Psamtik_I">Psamtik I</ref></item>
<item><ref target="https://mt.wikipedia.org/wiki/Alessandru_Manju">Alessandru l-Kbir</ref> (<ref target="https://mt.wikipedia.org/wiki/De_facto">de facto</ref>)</item>
<item><ref target="https://mt.wikipedia.org/wiki/Tolomew_I">Tolomew I</ref></item>
<item><ref target="https://mt.wikipedia.org/wiki/Tolomew_III">Tolomew III</ref></item>
<item><ref target="https://mt.wikipedia.org/wiki/Kleopatra_VII">Kleopatra VII</ref></item></list>



Ħoloq esterni

<list type="unordered"><item><ref target="http://www.digitalegypt.ucl.ac.uk/Welcome.html">Digital Egypt for Universities.</ref> (bl-Ingliż)</item>
<item><ref target="http://www.mummytombs.com/egypt/pharaohmummies.htm">Mummies of the Pharaohs</ref> <hi rend="italic">Mummy Tombs</hi> ta' James M. Deem'. (bl-Ingliż)</item></list>
</text></body></html>