<html><body><text id="wikipedia_mt_wikipedia_org__967.html" ns="0" revid="271644" sourceurl="https://mt.wikipedia.org/wiki/Pietru_Pawl_Saydon" title="Pietru Pawl Saydon" type="wikipedia">Pietru Pawl Saydon<figure><caption>Pietru Pawl Saydon, bil-korteżija tal-<ref target="http://www.akkademjatalmalti.com/">Akkademja tal-Malti</ref></caption></figure>
<p><hi rend="bold">Il-Professur Pietru Pawl Saydon</hi> (24 ta' Lulju 1895 - <ref target="https://mt.wikipedia.org/wiki/22_ta'_Marzu">22 ta' Marzu</ref>, <ref target="https://mt.wikipedia.org/wiki/1971">1971</ref>), kien saċerdot Kattoliku u studjuż kbir tal-<ref target="https://mt.wikipedia.org/wiki/Lingwa_Maltija">ilsien Malti</ref>, tal-ilsna semitiċi u tal-<ref target="https://mt.wikipedia.org/wiki/Bibbja">Bibbja</ref>. Għamel żmien President tal-<ref target="https://mt.wikipedia.org/wiki/Għaqda_tal-Malti_(Università)">Għaqda tal-Malti fl-Università ta' Malta</ref>. Jibqa' magħruf l-iktar għall-kontribut kbir li ta lill-ilsien Malti meta qaleb waħdu l-<ref target="https://mt.wikipedia.org/wiki/Bibbja">Bibbja</ref> mill-<ref target="https://mt.wikipedia.org/wiki/Lingwa_Ebrajka">Ebrajk</ref> għall-Malti.</p>
Bidu
<p>Imwieled iż-<ref target="https://mt.wikipedia.org/wiki/Żurrieq">Żurrieq</ref> fl-24 ta' Lulju, 1895, Pietru Pawl Saydon ħa l-ewwel edukazzjoni tiegħu fl-iskola primarja tar-raħal, u minn hemm għadda għas-Seminarju. Fl-1912 beda l-kors preparatorju tal-Letteratura fl-<ref target="https://mt.wikipedia.org/wiki/Università_ta'_Malta">Università</ref> u ta' għoxrin sena kiseb il-B.Litt. Fl-1919 iggradwa fil-Liġi Kanonika u d-Dottorat fit-<ref target="https://mt.wikipedia.org/wiki/Teoloġija">Teoloġija</ref>. Billi ġie l-ewwel wieħed fl-eżamijiet u għadda lill-istudenti tal-fakultajiet kollha, ingħata borża ta' studju mill-Gvern biex seta' jissokta l-istudji tiegħu barra minn Malta. Fl-istess sena ġie ordnat saċerdot u s-sena ta' wara telaq lejn <ref target="https://mt.wikipedia.org/wiki/Ruma">Ruma</ref> l-Istituto Biblico minn fejn fl-1923 kiseb il-Liċenzjat fl-Iskrittura Mqaddsa.</p>
It-Traduzzjoni tal-Bibbja

<p><hi rend="bold">“</hi>Kotra kbira ta' ħuti l-Maltin ma jafux jaqraw ħlief bi lsienhom, u qatt u qatt ma ħassew f'qalbhom il-ħlewwa li jisimgħu fi lsienhom il-kelma t'Alla hekk kif ħarġet minn fommu mijiet u eluf ta' snin ilu. Għalihom l-ewwel ma ħsibt fix-xogħol tiegħi. Iżda barra minn dawn, jien ħaddant fil-ħsieb tiegħi il-Maltin kollha, li jħobbu u jgħożżu lsienhom.<hi rend="bold">”</hi></p>
<p>Hekk kiteb Saydon fil-Kelmtejn Qabel għall-<ref target="https://mt.wikipedia.org/wiki/Ktieb_tal-Ġenesi">Ktieb tal-Ġenesi</ref>, l-ewwel ktieb tal-Bibbja li qaleb għall-Malti fl-1929. Il-Professur Pietru Pawl Saydon għamel "miraklu" meta rnexxielu jittraduċi l-Iskrittura sħiħa waħdu mill-oriġinal, xogħol li kull meta sar, dejjem sar f'tim magħmul minn diversi studjużi. Din it-traduzzjoni swiet lil Saydon tletin sena sħaħ ta' ħidma u dedikazzjoni, bejn l-1929 u l-1959, traduzzjoni li warajha Saydon tilef għaqlu u li għaliha huwa ddedika r-riżorsi tiegħu kollha, kemm intellettwali kif ukoll finanzjarji, billi ħareġ minn butu l-ispejjeż kollha tal-pubblikazzjoni. </p>
<p>Bħala Professur tal-Iskrittura fl-Università ta' Malta, Saydon ħa sehem attiv f'diversi kungressi internazzjonali, li laqqgħuh ma' studjużi Bibliċi ta' fama mondjali, <ref target="https://mt.wikipedia.org/wiki/Kattoliċi">Kattoliċi</ref>żmu, <ref target="https://mt.wikipedia.org/wiki/Protestanti">Protestanti</ref>żmu u <ref target="https://mt.wikipedia.org/wiki/Ġudaiżmu">Lhud</ref>. Bejn l-1932 u l-1962 attenda mhux inqas minn sbatax-il kungress Bibliku fl-aqwa universitajiet: Ruma (1932); Brussell (1938); Pariġi (1948); Ruma u Norfolk (1952); Kopenħagen (1953); Cambridge u Louvain (1954); Birmingham (1955); Strasburgu (1956); Munich (1957); Brussell (1958); Louvain u Oxford (1959); Dublin (1961). Kien il-fundatur tal-"Għaqda Biblika Maltija", membru tal-<hi rend="italic">International Association for the Study of the Old Testament</hi> u membru tas-<hi rend="italic">Society of Biblical Literature</hi> tal-<ref target="https://mt.wikipedia.org/wiki/Stati_Uniti_tal-Amerika">Istati Uniti tal-Amerika</ref>, fost l-oħrajn. Saydon ikkumenta sitt kotba tat-<ref target="https://mt.wikipedia.org/wiki/Testment_il-Qadim">Testment il-Qadim</ref> f'kummentarju ċelebri taħt l-awspiċi tal-Knisja Kattolika Ingliża. Dan il-<hi rend="italic">Catholic Commentary on Holy Scripture</hi> ġie ppubblikat f'<ref target="https://mt.wikipedia.org/wiki/Londra">Londra</ref> u <ref target="https://mt.wikipedia.org/wiki/Edinburgu">Edinburgu</ref> fl-1953.</p>
Diżappunti
<p>Minkejja li Saydon kien l-uniku wieħed kwalifikat għall-kattedra tal-Iskrittura Mqaddsa fl-Università, fl-1924 inħatar ħaddieħor minfloku. Ir-Rettur tal-Università għażel lill-Patri <ref target="https://mt.wikipedia.org/wiki/Ugo_Callus">Ugo Callus</ref>, studjuż għaref tal-filosofija iżda mhux tal-Bibbja. Għal Saydon kienet "l-akbar weġgħa li minnha ma kelli nistejqer qatt". Iżda x-xewqa ġusta ta' Saydon inqatgħet seba' snin wara, meta fl-1931 Callus telaq lejn Oxford. Il-kattedra żvojtat u Saydon inħatar minfloku. Hekk fl-1931, meta Saydon kien għad kellu biss 36 sena, inħatar Professur tal-Iskrittura Mqaddsa, tal-Lhudi u l-Grieg Bibliku fl-Università ta' Malta, u baqa’ f’din il-kariga għal 33 sena sakemm irtira bl-età fl-1964.Ma kinitx l-unika okkażjoni fejn Saydon inqabeż minn min kien jaf inqas minnu. Meta kkonkorra għal-Lettorat tal-Kapitlu tal-Kattidral, l-għażla kienet diġà saret minn qabel għal <ref target="https://mt.wikipedia.org/wiki/Mons._Nerik_Dandria">Dun Nerik Dandria</ref> li qatt ma studja l-Iskrittura iżda li kellu forza politika timbuttah.</p>
<p>L-awtoritajiet ekkleżjastiċi Maltin damu ħafna biex għarfu l-merti ta' Saydon minkejja li fl-1946 ingħata t-titlu ta' monsinjur u ġie offrut kanonikat il-Katidral. Saydon ma aċċettax dan il-kanonikat għax fi kliemu "xogħli hu l-istudju u mhux id-dmirijiet marbutin ma' xi postijiet għolja fil-Knisja". Il-Professur Saydon qatt ma ġera wara unuri iżda bħal kulħadd fil-qalba ta' qalbu dejjem stenna r-rikonoxximent xieraq għall-ħidma tiegħu. Hekk kiteb f'"Il-Malti" tal-1953: </p>
<p><hi rend="bold">“</hi>L-unuri qatt ma fittixthom, u għalhekk jekk id-dinja żżommni bi dħuli jew żorr xejn ma jolqotni. Ħaġa wahda tolqotni fil-laħam il-ħaj, il-kelma tiegħi fuq ħwejjeg ta' tagħlim qatt ma kienet mismugħa... U dan għalija kien u għadu telf kbir. Jirbaħ mhux min għandu raġun, imma min għandu l-aħjar armi, u l-armi li bihom tiġġieled id-dinja mhumiex f'idejja.<hi rend="bold">”</hi></p>
<p>Dawk il-Maltin li għexu s-snin sittin jassoċjaw bla ma jridu lil Saydon mal-<ref target="https://mt.wikipedia.org/wiki/Kwistjoni_Politiko-Reliġjuza">Kwistjoni Politiko-Reliġjuza</ref> bejn il-Knisja u l-Partit Laburista. Għal ħafna il-Professur Saydon huwa iktar figura kontroversjali milli studjuż kbir u traduttur tal-Bibbja. Nhar is-26 ta' Marzu 1966, fl-ewwel jum tal-votazzjoni tal-Elezzjoni Ġenerali tal-1966, Saydon f'intervista ma' <hi rend="italic"><ref target="https://mt.wikipedia.org/wiki/L-Orizzont">L-Orizzont</ref></hi>, kien qal li "fil-<ref target="https://mt.wikipedia.org/wiki/Pastorali_Elezzjonijiet_1966">Pastorali</ref> dwar l-elezzjonijiet mhemm l-ebda dnub imsemmi u għalhekk min jivvota Labour ma jagħmilx dnub. Kulħadd għandu jivvota skond kif tgħidlu l-kuxjenza."</p>
<p>Fl-istess jum, l-<ref target="https://mt.wikipedia.org/wiki/Mikiel_Gonzi">Arċisqof Mikiel Gonzi</ref> issospenda lil Saydon mid-dmirijiet saċerdotali. F'dan iż-żmien Saydon ġie mgħajjar miġnun, skumnikat u xiżmatiku, u sofra ħafna anke minn nies li ħlief ġid ma kienx għamel magħhom. Ġieli tbiegħed minn Malta biex jeħles mill-azzjonijiet ħżiena li spiss kienu jsirulu minn xi wħud. Iżda Saydon ma kienx bniedem tal-politika. Dawn kienu biss inċidenti marġinali fil-ħajja tiegħu, minkejja li sfortunatament xi nies għadhom jiftakruh biss għalhekk.</p>
Ħidma b'risq l-Ilsien Malti
<p>It-33 sena li għamel fil-kariga ta' Professur kienu snin ta' ħidma sfiqa u bla waqfien b'riżq it-tagħlim u r-riċerka. Mal-istudenti kien imur tajjeb. Professur żagħżugħ, xejn imkabbar, ma setax ma jisraqx il-qalb tal-istudenti żgħażagħ, li dlonk inġibdu lejh u ħabbewh. </p>
<p><hi rend="bold">“</hi>Ħabbejt it-tagħlim u ħabbejt l-istudenti. L-istudju għalija qatt ma kien tarġa biex nogħla aktar u anqas xogħol ta' qligħ ta' flus, imma l-missjoni ta' ħajti.<hi rend="bold">”</hi></p>
<p>Il-ħbiberija sinċiera bejn Saydon u l-istudenti ma kinitx biss fil-klassijiet tal-Università. Kemm-il darba stedinhom biex iqattgħu ġurnata għandu fid-dar ta' villeġġatura li kellu f'Bengħajsa.</p>
<p>L-interess ta' Saydon fil-Malti beda meta ntlaqat mix-xebh bejn il-Malti u l-Lhudi. Kien konvint li: </p>
<p><hi rend="bold">“</hi>mingħajr id-dawl tal-ilsna semin (semitiċi) qatt ma jista' jkun li naslu biex nagħrfu xi ħajja dwar il-Malti, fuq in-nisel tiegħu, fuq il-ħajja tiegħu, fuq il-bixra tiegħu li tagħżlu minn kull ilsien ieħor.<hi rend="bold">”</hi></p>
<p>Fiż-żmien tad-diżappunt li kellu wara li wasal mill-istudji tiegħu f'Ruma ma ntgħażilx professur tal-Iskrittura fl-Università ta' Malta, sab żvog fil-kontribut kbir li ta lill-Għaqda tal-Malti (Università), li kienet għadha kif twaqqfet miż-żewġ tobba-poeti <ref target="https://mt.wikipedia.org/wiki/Rużar_Briffa">Rużar Briffa</ref> u <ref target="https://mt.wikipedia.org/wiki/Ġużè_Bonnici">Ġużè Bonnici</ref>. Meta Briffa rriżenja minħabba l-istudji tiegħu barra l-pajjiż, Saydon intgħażel President tal-Għaqda. Kien żmien il-Kwistjoni tal-Lingwa. Fl-1932, il-Gvern ipprova jerġa' jdaħħal it-Taljan u ordna li l-Malti kellu jinkiteb u jkun mgħallem b'mod li seta' jkun ta' għajnuna għat-Taljan. Saydon, f'isem l-Għaqda tal-Malti (Università) bagħat ittra ta' protesta lill-ministru tal-edukazzjoni Nerik Mizzi. L-Għaqda ma tħallietx aktar tagħmel il-laqgħat tagħha fl-Università bl-iskuża li kienet motivata politikament iżda sena wara ngħatat raġun u fil-21 ta' Novembru 1933 reġgħet bdiet tiltaqa' fil-bini tal-Università.</p>
Kitbiet oħra
<p>Fl-1936, Saydon flimkien mal-Prof <ref target="https://mt.wikipedia.org/wiki/Ġużè_Aquilina">Ġużè Aquilina</ref> (1911-1997) ippubblika "Ward ta' Qari Malti", antoloġija tal-aqwa xogħlijiet ta' proża u poeżija fil-Malti. </p>
<p>Bħala kittieb letterarju, Saydon għandu wkoll l-importanza tiegħu. Huwa kiteb numru ta' novelli mill-aqwa fosthom <hi rend="italic">Ġmajru u l-Karozzi</hi>, <hi rend="italic">L-Istedina tas-Sinjura Betta</hi>, <hi rend="italic">Bejn l-Erba' Ħitan tad-Dar</hi>, u esejs bħal <hi rend="italic">Fuq il-Monti</hi>, <hi rend="italic">Tieġ f'Raħal</hi> u <hi rend="italic">Fil-Ħemda tal-Lejl</hi>. </p>
<p><hi rend="bold">“</hi>In-novelli tiegħu jixhdu stil narrattiv mill-aqwa, b'dik il-kelma magħzula u minġura bis-sengħa, u jħabbtuha ma' dawk ta' Temi Zammit, mibnijin kif inhuma fuq sfond karatteristiku rurali Malti.<hi rend="bold">”</hi></p>
<p>Il-Prof Karm Sant jistqarr li "dak li għamel Dun Karm (Psaila) fil-qasam tal-poeżija, għamlu Saydon fil-qasam tal-proża".</p>
<p>Saydon kien devot kbir tal-qaddisa patruna taż-Żurrieq <ref target="https://mt.wikipedia.org/wiki/Santa_Katerina">Santa Katerina</ref> u kiteb id-dramm reliġjuż fi tliet atti "Santa Katarina".</p>
<p>Fit-12 ta’ Novembru 1966, l-Università Rjali ta’ Malta tatu d-Dottorat tal-Letteratura <hi rend="italic">Honoris Causa</hi> bħala għarfien tax-xogħlijiet kbar tiegħu.</p>
Saċerdot
<p>Il-ħidma pastorali ta' Saydon ma kinitx tagħti fil-għajn izda kienet ta' fejda għan-nies ta' Bengħisa, ħafna minnhom bdiewa. Kien iqaddsilhom fl-4.30 a.m., iqarar u spiss iżur il-morda fi djarhom. Saydon dejjem ħabb il-ħajja sempliċi u l-kumpanija ta' rjus kbar u mkabbrin b'għerfhom dejjem stmerrha. Laqgħat soċjali kien jaħrabhom, iżda l-hena tiegħu kienet meta kien isib ruhu mdawwar mill-istudenti tiegħu, jifraħ u jiċċajta magħhom, jew mat-tfal u l-membri tal-MUSEUM. Ta' sikwit kien imur jgħallem it-tfal tal-MUSEUM taż-Żurrieq u kemm il-darba għen lill-Museum finanzjarjament. Saydon kellu ammirazzjoni kbira għall-fundatur ta' din is-Soċjetà. F'dan is-saċerdot twajjeb u qaddis, li kien l-uniku wiehed li għenu biex ibigħ it-traduzzjoni tiegħu tal-Bibbja, Saydon kien jara ċerta sempliċità, l-aktar fi kliemu. </p>
<p><hi rend="bold">“</hi>Ma kienx iħabbat rasu bix-xejxi tal-kliem; l-aqwa li l-poplu jifhem, u għalhekk lanqas ma kien jintilef fil-għoli tal-għerf tat-teoloġija fejn il-poplu ma jistax jasal... Il-prietki ta' <ref target="https://mt.wikipedia.org/wiki/Dun_Ġorġ_Preca">Dun Ġorġ</ref> ma kinux priedki tal-kotba, imma priedki ħerġin mill-qalb, frott tal-persważjoni qawwija ta' dak li jkun qiegħed igħid...<hi rend="bold">”</hi></p>
<p>Fl-1946 il-<ref target="https://mt.wikipedia.org/wiki/Papa_Piju_XII">Papa Piju XII</ref> għamlu <hi rend="italic">Cameriere Secreto</hi> bit-titlu ta’ Monsinjur.</p>
<p>Saydon ħalla d-drittijiet kollha tal-istampa tat-traduzzjoni tiegħu tal-Iskrittura lis-Soċjetà tal-<ref target="https://mt.wikipedia.org/wiki/MUSEUM">MUSEUM</ref> li fl-1977 ħarġet l-ewwel volum tat-Testment il-Qadim tal-Bibbja Saydon. It-tieni u t-tielet volum ħarġu fl-1982 u fl-1990. Fl-1995 reġgħet ippubblikat it-tieni edizzjoni tal-Iskrittura kif maqluba minn Saydon bin-noti riveduti ta' Dun Karm Sant.</p>
Mewt
<p>Fl-1965 Saydon tah attakk ta' puplesija. Fl-aħħar snin ta' ħajtu kien darbtejn rikoverat fl-Isptar ta' Ħ'Attard. Il-Prof. Pietru Pawl Saydon miet fid-dar tiegħu ż-Żurrieq, raħal twelidu, nhar it-22 ta' Marzu 1971 fl-għomor ta' 75 sena. Huwa twieled, għex u miet fir-raħal taż-<ref target="https://mt.wikipedia.org/wiki/Żurrieq">Żurrieq</ref>. </p>
<p>Wara mewtu ġie mfakkar billi ssemmew skola sekondarja u triq għalih f'raħal twelidu. Inkixef ukoll monument f'ġieħu fl-okkażjoni taċ-ċentinarju mit-twelid tiegħu fit-12 ta' Novembru, 1995 quddiem l-iskola sekondarja taż-Żurrieq. Hemm monument ieħor tiegħu fil-Junior College tal-Imsida. Wieħed mit-teatri ewlenin tal-Università huwa wkoll msemmi għalih.</p>
Ara wkoll
<list type="unordered"><item>Bezzina, Caramel (2006). "<hi rend="italic">Saydon. il biblista u Studju tal-Malti</hi>", Publikazzjoni Preca, Malta</item></list>


Ħoloq esterni

<list type="unordered"><item><ref target="http://www.akkademjatalmalti.com/page.asp?p=9053&amp;l=1">Artiklu fis-sit tal-Akkademja tal-Malti</ref></item>
<item><ref target="http://www.timesofmalta.com/articles/view/20110322/opinion/tribute-to-malta-s-foremost-translator">Artiklu ta' Ivan Said fl-40 sena anniversarju minn mewtu</ref></item></list>
</text></body></html>