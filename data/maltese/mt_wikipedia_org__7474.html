<html><body><text id="wikipedia_mt_wikipedia_org__7474.html" ns="0" revid="272303" sourceurl="https://mt.wikipedia.org/wiki/%C4%A0emma_Portelli" title="Ġemma Portelli" type="wikipedia">Ġemma Portelli
<p><hi rend="bold">Ġemma Portelli</hi> (twieldet fit-30 ta' Settembru 1932 – mietet fil-21 ta' Frar 2008<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>) kienet <ref target="https://mt.wikipedia.org/wiki/Attriċi">attriċi</ref> <ref target="https://mt.wikipedia.org/wiki/Malta">Maltija</ref> u veterana tal-palk. Hi kienet fost l-iktar figuri deskrittivi tat-teatru Malti.</p>
<p>Ġemma bdiet fix-xandir f'età tenera permezz tar-<ref target="https://mt.wikipedia.org/wiki/Rediffusion">Rediffusion</ref>. Fl-1957, hi ngħaqdet mar-<hi rend="italic">Radju Muskittieri</hi> flimkien ma' <ref target="https://mt.wikipedia.org/wiki/Charles_Clews">Charles Clews</ref> u <ref target="https://mt.wikipedia.org/wiki/Johnny_Catania">Johnny Catania</ref>. Fis-sittinijiet waqfet kumpanija flimkien mar-raġel tagħha, bl-isem ta' <hi rend="italic">Blue Birds</hi>, biex tipproduċi programm dedikat għat-tfal.</p>
<p>Lejn tmiem is-snin sebgħin, Portelli kienet il-protagonista tas-serje fuq ir-radju "F'Baħar Wieħed" fejn ingħatat il-karattru ta' Ġoma; karattru li taha spinta 'l quddiem fix-xena tad-drama. F'din il-parti naraw lil Ġemma taħdem bħala mara sindikajra iżda fl-istess ħin kienet tħobb tkun ta' ġid lil ħaddieħor għalkemm ma tantx kien jirnexxielha. Fost diversi produzzjonijiet televiżivi, Ġemma tibqa' famuża għas-sensiela ta' programmi umoristiċi taħt it-titlu "Fuq Tlieta toqgħod il-Borma".</p>
<p>Però, il-karattru li baqa' jispikka qalb il-karriera mżewqa ta' Ġemma kienet dik ta' Ġoma fis-sensiela "F'Baħar Wieħed", oriġinarjament prodott minn <ref target="https://mt.wikipedia.org/wiki/Television_Malta">Television Malta</ref> minkejja li f'dawn l-aħħar snin <ref target="https://mt.wikipedia.org/wiki/Net_TV">Net TV</ref> iddeċidew li jerġgħu jagħmlu s-serje.</p>
<p>Fis-sena 2000 ingħatat il-<ref target="https://mt.wikipedia.org/wiki/Midalja_ghall-Qadi_tar-Repubblika">Midalja ghall-Qadi tar-Repubblika</ref>, waqt li fl-2007 ġiet onorata bl-unur ta' <ref target="https://mt.wikipedia.org/wiki/Charles_Arrigo">Charles Arrigo</ref> Lifetime Achievement Award matul il-<ref target="https://mt.wikipedia.org/wiki/GO_Malta_Television_Awards">GO Malta Television Awards</ref>. Minkejja n-nuqqas ta' produzzjonijiet f'dawn l-aħħar snin, hi xorta pparteċipat fil-produzzjoni "Ta' Ħorrox Borrox" li kienet l-aħħar sensiela li Ġemma ħadmet.</p>
<p>Il-mewt tagħha ħasdet mhux biss lil dawk li għandhom għal qalbhom it-teatru Malti, iżda wkoll għall-Maltin kollha. Ġemma mietet f'età ta' 75 sena nhar il-Ħamis filgħaxija fit-22 ta' Frar 2008.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Il-funeral sar fil-Knisja Parrokkjali tal-<ref target="https://mt.wikipedia.org/wiki/Msida">Imsida</ref> nhar l-24 ta' Frar 2008 fost folla kbira ta' nies li ħanqu l-knisja biex jagħtu l-aħħar tislima lil Ġemma.</p>
</text></body></html>