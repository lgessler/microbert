<html><body><text id="wikipedia_mt_wikipedia_org__6530.html" ns="0" revid="273841" sourceurl="https://mt.wikipedia.org/wiki/Francesco_Azopardi" title="Francesco Azopardi" type="wikipedia">Francesco Azopardi
<p><hi rend="bold"> Francesco Azopardi </hi> (5 ta’ Mejju, <ref target="https://mt.wikipedia.org/wiki/1748">1748</ref> – 6 ta’ Frar <ref target="https://mt.wikipedia.org/wiki/1809">1809</ref>) kien  kompożitur, teoriku tal-mużika u organista Malti.</p>
Bijografija
<p><hi rend="bold">Francesco Azzopardi</hi> (magħruf aktar bħala Azopardi) twieled ir-<ref target="https://mt.wikipedia.org/wiki/Rabat_(Malta)">Rabat</ref>, Malta. L-ismijiet tal-magħmudija kienu Giovanni Batista Agostino Francesco Guiseppe. </p>
<p>Kellu l-ewwel tagħlim fil-mużika minn <ref target="https://mt.wikipedia.org/wiki/Michelangelo_Vella">Michelangelo Vella</ref>. Mill-1763 sa l-1774 kien <ref target="https://mt.wikipedia.org/wiki/Napli">Napli</ref>, l-ewwel biex jistudja fil-Conservatorio di Sant'Onofrio ta’ Porta Capuana taħt il-tmexxija ta’ Carlo Contumacci u Joseph Doll, imbagħad, mill-1767, biex ikompli jipperfezzjona ruħu ma’ Niccolò Piccinni. </p>
<p>Fl-1768 Azzopardi kien diġà kkompona l-ewwel xogħol liturġiku tiegħu, il-Quddiesa fil-Fa (Ms 339). F'Napli offrewlu l-post ta' Maestro di Capella imma xtaq li jmur lura Malta.</p>
<p>Fl-1774 reġa’ lura Malta u fit-12 ta' April inħatar organista tal-Kattidral ta’ San Pawl l-<ref target="https://mt.wikipedia.org/wiki/Mdina">Imdina</ref> bid-dritt li jsir Maestro di Cappella. Il-Maestro di Cappella dak iż-żmien kien Don Benigno Zerafa (1726-1804). Wara l-1789 kien attiv ukoll fil-<ref target="https://mt.wikipedia.org/wiki/Kon-Katidral_ta'_San_Ġwann">Knisja Konventwali</ref> tal-<ref target="https://mt.wikipedia.org/wiki/Ordni_Militari_Sovran_ta'_Malta">Kavalieri ta' Malta</ref> il-belt <ref target="https://mt.wikipedia.org/wiki/Valletta">Valletta</ref>.
Francesco Azzopardi nħatar Maestro di Cappella fil-Kattidral tal-<ref target="https://mt.wikipedia.org/wiki/Mdina">Imdina</ref>, wara Benigno Zerafa, fit-8 ta' Diċembru 1783. </p>
<p>Ikkompona xi 250 xogħol, il-parti kbira mużika sagra: 31 quddiesa, 76 salm, 6 Magnificat, 2 Passjonijiet, 6 Lamentazzjonijiet, 70 Motett, 16-il Antifona u biċċiet għal l-orgni għall-Milied. 
Imma l-ikbar xogħol tiegħu kien it-trattat pedagoġiku, <hi rend="italic">Il musico prattico I</hi> tal-1786. Minħabba dan kiseb fama internazzjonali meta Nicolas-Étienne Framery ttraduċih għall-Franċiż u Le Duc ippubblikah bit-titlu <hi rend="italic">Le Musicien Pratique</hi>. Jidher li s-suċċess tiegħu dam ħafna għax fl-1824 il-mużikoloġista Franċiż, Alexandre Choron ħareġ edizzjoni ġdida bl-istess isem. Azzopardi baqa’ jfittex teoriji ġodda u fl-1809 ħareġ verżjoni oħra, <hi rend="italic">Il musico prattico II</hi> fejn espanda l-prinċipji tal-ewwel verżjoni u żied magħhom.</p>
<p>Azzopardi kien wieħed mill-għalliema ta' <ref target="https://mt.wikipedia.org/wiki/Nicolò_Isouard">Nicolò Isouard</ref>.
Miet ir-<ref target="https://mt.wikipedia.org/wiki/Rabat_(Malta)">Rabat</ref>, Malta.</p>
Xogħlijiet
Mużika vokali profana
<list type="unordered"><item><hi rend="italic">Malta felice</hi> (cantata, 1775)</item>
<item><hi rend="italic">La magica lanterna</hi> (opra buffa, 1791)</item></list>
Mużika vokali sagra
<list type="unordered"><item><hi rend="italic">La passione di Cristo</hi> (oratorju, librett ta’ Pietro Metastasio, 1802)</item>
<item>Bosta quddisiet komposti mill-1768 sal-1806</item>
<item>Bosta xogħlijiet sagri komposti mill-1772 sal-1796</item>
<item>Kanti, innijiet, salmi komposti mill-1772 sal-1807</item></list>
Mużika strumentali
<list type="unordered"><item>Ouverture għal 2 oboi, 2 vjolini, 2 korni, basso u orgni (1782)</item>
<item>Sinfonija għal 2, 2 vjolini, vjola, 2 korni u basso continuo (1797)</item>
<item>Sinfonija għal oboe obbligato, oboe, 2 vjolini, 2 korni u basso continuo (1799)</item></list>
Trattati
<list type="unordered"><item><hi rend="italic">Il musico prattico</hi></item>
<item><hi rend="italic">Il musico prattico II</hi></item>
<item><hi rend="italic">Dissertazione sulla risoluzione della quinta falsa in 6/4 rivolto dell'armonia di 5/3</hi></item>
<item><hi rend="italic">Dissertazione sulla musica greca</hi></item></list>
Bibljografija
<list type="unordered"><item>P. Pullicino - <hi rend="italic">Notizia biografica di Francesco Azzopardi</hi> - Malta, 1876</item>
<item>D. Buhagiar - <hi rend="italic">Francesco Azopardi (1748-1809): A Maltese Classical Composer, Theorist, and Teacher</hi> - Mediterranean Institute, University of Malta, Msida, Malta, 1999, Dissertation</item>
<item>F. Bruni - <hi rend="italic">Musica sacra a Malta</hi> - Malta, 1993</item></list>
Diskografija
<p><hi rend="italic">Unveröffentlichte Manuskripte aus der Kathedrale von Malta, Francesco Azopardi, Nisi Dominus</hi> - Tölzer Knabenchor, Wolfgang Schady - ISBN: B0000285YX</p>
</text></body></html>