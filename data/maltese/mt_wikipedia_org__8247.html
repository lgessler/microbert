<html><body><text id="wikipedia_mt_wikipedia_org__8247.html" ns="0" revid="260801" sourceurl="https://mt.wikipedia.org/wiki/Francisco_Goya" title="Francisco Goya" type="wikipedia">Francisco Goya
<p><hi rend="bold">Francisco José de Goya y Lucientes</hi>, (twieled fit-30 ta’ Marzu 1746, miet fis-16 ta’ April 1828) kien pittur u inċiżur <ref target="https://mt.wikipedia.org/wiki/Spanja">Spanjol</ref>.</p>
Bijografija
<figure><caption><hi rend="italic">Awtoritratt</hi> ta’ Goya (1771-1775)</caption></figure>
<p>Francisco de Goya twieled Fuendetodos, qrib <ref target="https://mt.wikipedia.org/wiki/Saragoza">Saragoza</ref>, bin Gracia Lucientes (1785) u José de Goya (1781), mastru induratur f’<ref target="https://mt.wikipedia.org/wiki/Saragoza">Saragoza</ref>, impjegat tal-kanonċi tal-bażilka famuża tal-<ref target="https://mt.wikipedia.org/wiki/Pilar">Pilar</ref>, li kienet qiegħda tiġi rrestawrata u msebbħa.</p>
Formazzjoni u l-ewwel ordnijiet (1760-1775)
<p>Iż-żagħżugħ Francisco kien student ta’ <ref target="https://mt.wikipedia.org/wiki/José_Luzán">José Luzán</ref> f’Saragoza fis-snin 1760, u għex ukoll <ref target="https://mt.wikipedia.org/wiki/Madrid">Madrid</ref>, fejn bejn l-1763 u l-1766 weħel bosta drabi fl-eżami kompetittiv biex jidħol fl-Akkademja San Fernando, imwaqqfa fl-1752.</p>
<p>Il-ħajja tal-pittur fil-perijodu tas-snin 1766-1771 ma tantx nafu fuqha. Matul daż-żmien Goya aktarx baqa’ Madrid biex jipperfezzjona l-formazzjoni tiegħu taħt <ref target="https://mt.wikipedia.org/wiki/Francisco_Bayeu_y_Subias">Francisco Bayeu</ref> (1734-1795), pittur ieħor minn Saragoza li kien igawdi l-patrunaġġ ta’ <ref target="https://mt.wikipedia.org/wiki/Raphaël_Mengs">Raphaël Mengs</ref> u bis-saħħa tiegħu laħaq "pittur tal-Kamra tar-Re" fl-1767. Minkejja l-praspar ta’ żogħżitu imfakkra fil-korrespondenza tiegħu iktar tard f’ħajtu, Goya ipprofitta ruħu mill-qagħda tiegħu fil-belt kapitali biex jitgħallem mill-kapulavuri fil-kollezzjonijiet irjali u wkoll mill-“freschi” ta’ <ref target="https://mt.wikipedia.org/wiki/Tiepolo">Tiepolo</ref>, mimlijin ħajja u dawl, fil-palazz irjali.  Wara li kien <ref target="https://mt.wikipedia.org/wiki/Ruma">Ruma</ref> u <ref target="https://mt.wikipedia.org/wiki/Parma">Parma</ref> fl-1771 (fejn ħa sehem għalxejn fl-eżami kompetittiv biex jidħol fl-akkademja; ġie ikkritikat għall-“kuluri ma jaqblux”), mar lura Saragoza, fejn kiseb l-ewwel ordni. Fil-passi ta’ missieru, daħal jaħdem mal-kanonċi tal-Pilar li qabbduh iżejjen saqaf ta’ kappella. Dan l-affresk, li tlestat f’Lulju ta’ 1772, fetaħ it-triq għal ordnijiet oħra ta’ dan it-tip.</p>
<p>Fl-Lulju tal-1773 iżżewweġ 'l oħt Francisco Bayeu, <ref target="https://mt.wikipedia.org/wiki/Josefa_Bayeu">Josefa Bayeu</ref>, li kellha 26 sena. Kellhom bosta ulied imma kollha mietu żgħar barra t-tieni wieħed fosthom: Francisco Javier, li twieled fit-2 ta’ Dicembru 1784.</p>
Fis-servizz tal-familja Borbón ta’ Spanja (1775-1785)
<figure><caption><hi rend="italic">L-Umbrellina</hi> (1776-1778)</caption></figure>
<p>Fl-1775, Goya mar joqgħod Madrid (fejn għex bejn l-1779 u 1819, fit-triq Desengaño) u hemm kiseb, x’aktarx bl-indħil ta’ Bayeu, l-ewwel ordni importanti: xi kartuni (disinji għall-arazzi) għall-fabrika rjali ta’ Santa Barbara. Dawn l-arazzi, li kienu biex iżejnu l-kmamar tal-pranzu tal-prinċep ta’ l-Asturias (il-futur <ref target="https://mt.wikipedia.org/wiki/Karlu_IV_ta’_Spanja">Karlu IV</ref>) fil-palazz ta’ l-<ref target="https://mt.wikipedia.org/wiki/Escorial">Escorial</ref> u fil-<ref target="https://mt.wikipedia.org/wiki/Prado">Prado</ref>, ‘Il Goya ħadulu sa l-1778. Warajhom, bejn l-1778 u l-1780, kellu ordni ġdida tal-istess tip mill-istess Prinċep għall-arazzi għall-kamra tas-sodda u l-antikamra fil-Prado. Goya ġab il-permess biex jinċiża xi xogħlijiet ta’ <ref target="https://mt.wikipedia.org/wiki/Diego_Velázquez">Diego Velázquez</ref> u għamel xi inċiżjonijiet bl-aquatinta li malajr sar jaf bihom <ref target="https://mt.wikipedia.org/wiki/Karlu_III_ta’_Spanja">Karlu III</ref>. Dan l-istudju tax-xogħlijiet tal-pittur kbir tas-Seklu tad-Deheb kellhom influwenza qawwija fuq ix-xogħol ta’ Goya. </p>
<p>Meta beda jaħdem għall-familja rjali, Goya sar midħla tac-ċirku ta’ l-<hi rend="italic">ilustrados</hi>, l-"intellettwali" progressisti influwenzati mill-idejat tal-<ref target="https://mt.wikipedia.org/wiki/Illuminiżmu">Illuminiżmu</ref>. Hekk sar jaf il-ġurista Jovellanos, li kellu rabtiet ma’ Pedro de Campomanes u l-Konti ta’ Floridablanca (li Goya fl-1783 pinġa ritratt tiegħu bil-wieqfa), l-inċiżur Sepulveda u l-finanzier Bask, François Cabarrus.</p>
<p>Il-kanonċi tal-Pilar qabbduh ipitter waħda mill-koppli tal-Bażilka u dan qajjem l-għira ta’ Bayeu li, wara li talab ‘l ħatnu li jagħmel xi bidliet u dan ma riedx, mar jgħid lill-kanonċi bir-ras iebsa ta’ Goya li ġie imġiegħel jagħmilhom (1780-1781). Minħabba dan l-inċident Goya ma riedx ikollu x'jaqsam ma' Saragoza fejn ħatnu kellu ħafna qawwa.</p>
<p>Fl-1783 beda jaħdem għal Don Luis, ħu r-re, u pinġilu bosta ritratti tal-familja, fosthom il-<hi rend="italic">Familja ta’ Don Luis</hi> (1784), ritratt ta’ grupp imdawwal b’mod intimu “chiaro-oscuro” ispirat minn <ref target="https://mt.wikipedia.org/wiki/Rembrandt">Rembrandt</ref>.
Don Luis miet is-sena ta’ wara, imma Goya sab patrun ieħor fil-persuna tal-markiż de Peñafiel, il-futur duka ta’ Osuna, li mpjegah bosta drabi.
Bis-saħħa tal-patruni qawwijin li kellu, fl-4 ta’ Mejju 1785, laħaq direttur inkarigat tal-pittura fl-Akkademja ta’ San Fernando.</p>
Il-pittur tar-re (1786-1808)
<figure><caption><hi rend="italic">Il-Familja ta’ Karlu IV</hi> (1800)</caption></figure>
<p>Fil-25 ta’ Ġunju 1786, Goya nħatar pittur tar-re ta’ Spanja u ftit wara kiseb ordni ġdida għal kartuni għall-arazzi tal-kamra tal-pranzu rjali u l-kamra tas-sodda tat-tfal fil-Prado. Din il-biċċa xogħol li ħadietlu sa’ 1792, tagħtu ċ-ċans li jdaħħal xi aspetti ta’ satira soċjali (dawn jidhru ċari f’ <hi rend="italic">It-Trajbu</hi> u f <hi rend="italic">Iż-Żwieġ</hi>) li kienu diġà mbegħdin sewwa mix-xeni galanti u pjaċevoli tal-kartuni mwettqa fis-snin 1770.
Fl-1788, it-tlugħ fuq it-tron ta’ <ref target="https://mt.wikipedia.org/wiki/Karlu_IV_ta’_Spanja">Karlu IV</ref> u martu <ref target="https://mt.wikipedia.org/wiki/María_Luisa_de_Borbón-Parma_(1751-1819)">María Luisa</ref> (li għalihom ħadem sa l-1775) saħaħ il-pożizzjoni ta’ Goya fil-Qorti, u dawn gegħluh jaċċetta t-titlu ta’ <hi rend="italic">pittur tal-Kamra</hi> mis-sena ta’ wara.
Fl-istess ħin minħabba l-inkwiet fuq ir-<ref target="https://mt.wikipedia.org/wiki/Rivoluzzjoni_Franċiża">Rivoluzzjoni Franċiża</ref> tal-1798 (li Goya u ħbiebu kienu jaqblu ma’ xi idejat tagħha), ir-re fl-1790, dar kontra l-<hi rend="italic">Ilustrados</hi>: Cabarrus kien arrestat, Jovellanos eżiljat, u Goya kien temporanjament imkeċċi mill-Qorti.</p>
<p>F’Novembru ta’ l-1792 Goya marad gravi waqt vjaġġ lejn <ref target="https://mt.wikipedia.org/wiki/Cadiz">Cadiz</ref> (jista’ jkun kienet forma ta’ <ref target="https://mt.wikipedia.org/wiki/Meninġite">meninġite</ref>). Wara bosta xhur marid li ħallewh għal xi żmien parzjalment paralizzat, baqa’ dgħajjef u ttarrax għal kollox.</p>
<p>Wara l-mewt ta’ ħatnu Bayeu, fl-1795, li kien <hi rend="italic">l-Ewwel Pittur tal-Kamra tar-Re</hi>, Goya talab li dan it-titlu jingħata lilu. Dan ma sarx imma fl-istess żmien, inħatar direttur tal-pittura fl-Akkademja San Fernando. Kellu jitlaq din il-kariga sentejn wara minħabba saħħtu. Fl-istess sena ltaqa’ mad-<ref target="https://mt.wikipedia.org/wiki/María_del_Pilar_Teresa_Cayetana_de_Silva_y_Álvarez_de_Toledo_y_Silva_Bazán">Dukessa t’Alba</ref> li pinġa bosta ritratti tagħha u li jgħidu li kienet il-maħbuba tiegħu (dan l-għidut hu bbażat fuq il-fatt li kienu flimkien f’Sanlúcar de Barrameda fl-Andalusja).</p>
<p>Kien bejn is-sekli li Goya wettaq il-kapulavuri l-iżjed magħrufa tiegħu.
Fost dawn ikollna nsemmu bosta ordinijiet irjali, kif ukoll il-koppla tal-kappella rjali ta’ San Antonio de la Florida, f’Madrid (1798) u r-ritratt famuż tal-grupp tal-<hi rend="italic">Familja ta’ Karlu IV</hi> (1800), fejn il-pittur jagħti tislima lil <hi rend="italic">Las Meninas</hi> de Velázquez. F’dak iż-żmien kien fil-quċċata tal-karriera tiegħu u fl-aħħar ingħata t-titlu ta’ <hi rend="italic">L-Ewwel Pittur tal-Kamra</hi> biex jippremjawh għax-xogħol tiegħu. Kien jaħdem ukoll għall-ambizzjuż <ref target="https://mt.wikipedia.org/wiki/Manuel_Godoy">Godoy</ref>, lil-maħbuba tiegħu Goya immortalizzaha fil-pittura mġammra, <hi rend="italic">Maja għarwiena</hi> (lejn 1799-1800). 
Fl-istess ħin li kien fil-quċċata tal-karriera tiegħu, Goya kien qiegħed juża ċertu ngann: Il-<hi rend="italic">Kapriċċi</hi> (<hi rend="italic">Los Caprichos</hi>), ġabra ta’ inċiżjonijiet bl-aquaforte u bl-aquatinta ippublikati fi Frar ta’ l-1799, ġew ċensurati taħt il-pressjoni mill-<ref target="https://mt.wikipedia.org/wiki/Inkwiżizzjoni_Spanjola">Inkwiżizzjoni</ref>. 
L-artista fihom żellaq, qalb ix-xbihat sinistri u enigmatiċi, fejn ħallat id-drawwiet u l-festi tal-poplu mal-fantastiku preromantiku, attakki vjolenti kontra l-arkaiżmu tas-soċjetà Spanjola fejn l-Knisja fis-sbieħ tas-seklu XIX kienet għadha toħnoq kull libertà.</p>

Is-snin suwed (1808-1828)
<p>L-invażjoni Franċiża ta’ l-1808 kellha influwenza tal-qofol fuq il-ħajja ta’ l-artista. Billi kien favur l-ideat liberali li ġabu magħhom il-Franċiżi imma kien kontra tagħhom fejn jidħol il-patrijotiżmu, Goya dam jaħsibha għal xi żmien jekk iżommx mar-reżistenza immexxija mill-Ġunta ċentrali ta’ <ref target="https://mt.wikipedia.org/wiki/Sivilja">Sivilja</ref> jew ma’ l-idejat ta’ l-1789 li ġab ir-re <ref target="https://mt.wikipedia.org/wiki/Joseph_Bonaparte">Joseph</ref>, ħu <ref target="https://mt.wikipedia.org/wiki/Napuljun_I_ta'_Franza">Napuljun</ref>. Fis-sena 1810, li matulha beda jinċiża <hi rend="italic">Id-diżastri tal-Gwerra</hi>, akkuża ħarxa kontra l-kifrija Franċiża, kien qiegħed ipinġi ritratt ta’ Joseph I. Dan juri li-ġlieda li kien iħoss fih innifsu u li ftit snin wara kisbitlu l-fama ta’ <hi rend="italic">afrancesado</hi>.
F’Ġunju ta’ l-1812, martu, Josefa Bayeu, mietet ta’ 65 sena. Xahrejn wara, il-forzi Ingliżi taħt <ref target="https://mt.wikipedia.org/wiki/Arthur_Wellesley_de_Wellington">Wellington</ref> daħlu Madrid. Goya pinġa r-ritratt ta’ dak li rebaħ lill-Franċiżi u wera li kien kontra l-Franċiżi li kienu okkupaw 'l pajjiżu u li kien jappoġġa l-leġitimità nazzjonali (u, fuq kollox, liberali) immexxija mill-Cortes u l-Kunsill ta’ <ref target="https://mt.wikipedia.org/wiki/Cadiz">Cadiz</ref>.
Hekk, meta dawn l-istituzzjonijiet organizzaw konkors biex ifakkru l-qawmien tal-Madrileni fit-2 ta’ Mejju 1808, Goya malajr ipproponi li <hi rend="italic">jipperpetwa permezz tal-pinzell l-atti l-iżjed notevoli u erojċi tar-rewwixta glorjuża tagħna kontra t-tirann ta’ l-Ewropa</hi>. Hekk fl-1814 pinġa ż-żewġ pitturi famużi <hi rend="italic">It-Tnejn ta’ Mejju</hi> u <hi rend="italic">It-Tlieta ta’ Mejju</hi> (1814).</p>
<p>Ir-ritorn mill-eżilju ta’ Ferdinandu VII kien fl-istess ħin ħonoq kull tama ta’ monarkija kostituzzjonali u liberali li Goya kien jappoġġa. Waqt li żamm il-post ta’ <hi rend="italic">L-ewwel pittur tal-Kamra tar-re</hi>, Goya ħażditu r-reazzjoni iebsa li ħraxet wara li l-korp spedizzjonarju Franċiż fl-1823 kisser il-liberali. Issikkat mill-Inkwiżizzjoni għax kien pinġa l-<hi rend="italic">Maja għarwiena</hi> ta’ Godoy, milqut mill-ġdid mill-mard, qalbu maqtugħa bil-politka reazzjonarja tar-re li kien qiegħed jimpjegah, Goya esprima l-inkwiet u d-delużjonijiet tiegħu fil-famużi "<ref target="https://mt.wikipedia.org/wiki/Pitturi_suwed">Pitturi suwed</ref>" li kienu jżejnu l-ħitan tad-"Dar tat-Trux" (li kienet barra Madrid u li l-pittur kien xtara fl-1819).</p>
<p>Dan l-ambjent ikraħ jispjega għaliex Goya, taparsi minħabba saħħtu telaq minn Spanja fl-24 ta’ Ġunju 1824 biex imur joqgħod Bordeaux, fejn kienu eżiljati <hi rend="italic">afrancesados</hi> liberali oħra. Ma damitx ma marret toqgħod miegħu Leocadia Weiss u t-tifla tagħha, Rosario (Goya kien għex ma’ Leocadia mill-1813 u x’aktarx Rosario kienet bintu). Kien f'dan l-eżilju fi Franza li wettaq il-kollezzjoni ta’ litografi fuq is-suġġett tal-corrida bit-titlu <hi rend="italic">It-Barrin ta’ Bordeaux</hi> (1825) li segwiet is-sensiela fuq il-<hi rend="italic">Corrida</hi> li kienet dehret fl-1816.</p>
<p>

Goya miet fl-età ta’ 82 sena, f’Bordeaux fil-lejl tal-15 t’April 1828.</p>
Xi Xogħlijiet
Pitturi
<list type="unordered"><item><hi rend="italic">Il-Glorja</hi>, 1771, (knisja tal-Kartużjani ta' Aula Dei)</item>
<item><hi rend="italic">L-umbrellina</hi>, 1777, (Mużew tal-Prado), arazzi, pittura</item>
<item><hi rend="italic">Id-Dukessa ta’Osuna</hi>, 1888</item>
<item><hi rend="italic">Don Manuel Osorio de Zuniga</hi>, 1788, (New york, Metropolitan Museum of Arts)</item>
<item><hi rend="italic">Il-Markiża de la Solana</hi>, 1793, (Mużew tal-Louvre)</item>
<item><hi rend="italic">Awtoritratt</hi>, 1794 (Castres, Mużew Goya)</item>
<item><hi rend="italic">Id-Dukessa t’Alba bit-tifla sewda żgħira li kienet addottat</hi>, disinn 1796-1797, (Mużew tal-Prado)</item>
<item><hi rend="italic">Ferdinand Guillemardet</hi>, 1798, (Mużew tal-Louvre)</item>
<item><hi rend="italic">Il-Miraklu tal-Qaddis</hi>, 1798, fresco fil-koppla tal-knisja ta’ San Antonio de la Florida.</item>
<item><hi rend="italic">Il-Kuraġġjuż Rendon iniggeż il-barri</hi>, sensiela fuq il-Corrida, (Museum of Fine Arts, Boston)</item>
<item><hi rend="italic">Il-Familja ta’ Karlu IV</hi>, 1801, (Mużew tal-Prado)</item>
<item><hi rend="italic">Il-Majas fil-gallarija</hi>, 1810, (New York, Metropolitan Museum of Arts)</item>
<item><hi rend="italic">Il-mara bl-imrewħa</hi>, 1805-1810, (Mużew tal-Louvre)</item>
<item><hi rend="italic">Dona Isabel Cobos de Porcel</hi>; 1806, (National Gallery Londra)</item>
<item><hi rend="italic">Señora Sabasa y García, 1808, (Washington, National Gallery)</hi></item>
<item><hi rend="italic">Il-Kolossu</hi>, 1808, (Mużew tal-Prado)</item>
<item><hi rend="italic">Maja Liebsa</hi>, (1797-1799)</item>
<item><hi rend="italic">Maja Għarwiena</hi>, 1800, (Mużew tal-Prado)</item>
<item><hi rend="italic">Mara qiegħda taqra ittra</hi>, 1814-1818, (Mużew ta’ Lille)</item>
<item><hi rend="italic">It-Tnejn ta’ Mejju</hi>, jew (it-2 ta’ Mejju f’Madrid) 1814, (Mużew tal-Prado)</item>
<item><hi rend="italic">It-Tlieta ta’ Mejju</hi>, jew (it-3 ta’ Mejju f’Madrid) 1814, (Mużew tal-Prado)</item>
<item><hi rend="italic">Dehra Fantastika</hi> (pittura sewda), (1819), (Mużew tal-Prado)</item>
<item><hi rend="italic">Is-Sabat tas-sħaħar</hi> (pittura sewda), 1820, (Mużew tal-Prado)</item>
<item><hi rend="italic">Il-Ħallieba ta' Bordeaux</hi>, 1827, (Mużew tal-Prado)</item>
<item><hi rend="italic">Il-Kontessa de Chinchon</hi>, 1800</item>
<item>43 arazzi maħdumin fil-fabrika rjali ta’ Santa Barbara (mill-1775 sa l-1792), (Mużew tal-Prado)</item></list>
Inċiżjonijiet u Disinji
<list type="unordered"><item><hi rend="italic">Id-diżastri tal-Gwerra</hi>, 1810</item>
<item><hi rend="italic">Il-Kolossu</hi>, 1815, Pariġi, Bibliothèque Nationale</item>
<item><hi rend="italic">Il-Bandla</hi>, 1798, disinn (New york, Metropolitan Museum of Arts)</item>
<item><hi rend="italic">L-irqad tar-raġuni jwelled il-mostri</hi> ("El sueño de la razon produce monstruos"), 1797-1798, sensiela il-Kapriċċi, (Boston, Museum of Fine Arts)</item>
<item><hi rend="italic">Pariri Sbieħ</hi>, sensiela il-Kapriċċi, 1793-1798</item></list>
Gallerija Awtoritratti
<list type="unordered">
<item><hi rend="italic">lejn 1773</hi></item>
<item><hi rend="italic">1783</hi></item>
<item><hi rend="italic">1795</hi></item>
<item><hi rend="italic">1798</hi></item>
<item><hi rend="italic">1797-98 kif deher fuq il-frontispizju tal-"Kapriċċi" </hi></item>
<item><hi rend="italic">1798</hi></item>
<item><hi rend="italic">lejn 1800</hi></item>
<item><hi rend="italic">1815</hi></item>
</list>
Gallerija
<list type="unordered">
<item><hi rend="italic">Ir-reġina Maria Luisa</hi> (1814)</item>
<item><hi rend="italic">It-Trajbu</hi>(1791-1792)</item>
<item><hi rend="italic">Id-dukessa t’Alba</hi> (1795)</item>
<item>Dettal mill-koppla ta’ San Antonio de la Florida (1798)</item>
<item><hi rend="italic">Doña Isabel</hi> </item>
<item><hi rend="italic">Il-Kolossu</hi></item>
<item><hi rend="italic">Ferdinandu VII bl-ilbies tal-qorti</hi> (1815)</item>
<item><hi rend="italic">San Pietru jindem</hi> (1823-1825)</item>
<item><hi rend="italic">Tio Paquete</hi> (1820)</item>
<item><hi rend="italic">Żewġ nisa u raġel</hi> (1820-1821)</item>
<item><hi rend="italic">Is-Sabat tas-sħaħar</hi></item>
<item><hi rend="italic">Is-Sabat</hi>, pittura sewda, (1820-1823), Prado </item>
<item><hi rend="italic">Il-Bejjiegħ tal-fajjenza</hi> (1778)</item>
<item><hi rend="italic">Il-Ħarifa</hi> jew <hi rend="italic">il-Ġbir ta’ l-Għeneb</hi> (1786-1787) wieħed mis-sensiela ta’ kartuni għall-arazzi li turi <hi rend="italic">L-Erba’ Staġuni</hi></item>
<item><hi rend="italic">l-irqad tar-raġuni jwelled il-mostri</hi> (<hi rend="italic">Kapriċċ</hi> 43, 1797-98)</item>
<item><hi rend="italic">Hawn qatt iżjed</hi> (<hi rend="italic">Id-Diżastri tal-Gwerra</hi> 36, lejn 1812)</item>
<item><hi rend="italic">Id-Duka ta' Wellington</hi></item>
<item>'Il-Kelb', wieħed mill-"Pitturi suwed" (1820-1823) tad-"Dar tat-Trux"</item>
</list>
Ħoloq Esterni


<list type="unordered"><item>InfoGoya, <hi rend="italic"><ref target="http://goya.unizar.es/InfoGoya/MainMenu.html">Portal</ref></hi> — <hi rend="italic"><ref target="http://goya.unizar.es/InfoGoya/General/Indice.html">Indiċi sistematiku</ref></hi> — <hi rend="italic"><ref target="http://goya.unizar.es/Infogoya/Vida/Cronologia.html">Kronoloġija ta' Francisco de Goya</ref></hi> — <hi rend="italic"><ref target="http://goya.unizar.es/InfoGoya/Obra/Catalogo_/Pintura_/LienzosIdx.html">Indiċi Kronoloġiku tal-pitturi tiegħu (katalgu)</ref></hi>, inizjattiva ta' l-<ref target="https://mt.wikipedia.org/wiki/Universidad_de_Zaragoza">Università ta' Zaragoza</ref>.</item>
<item>Colegio Miraflores, <hi rend="italic"><ref target="http://www.mflor.mx/materias/temas/goya/goya.htm">Goya</ref></hi>, <ref target="https://mt.wikipedia.org/wiki/Messiku">Messiku</ref>.</item>
<item>Allart.com, <ref target="http://www.all-art.org/history372-5.html">Frammenti, E. L. Buchholz (<hi rend="italic">Life and Work</hi>), K. Reichold, B. Graf (<hi rend="italic">A Reflection of Horror</hi>) mill-Encyclopaedia Brittanica (<hi rend="italic">Francisco Goya</hi>)</ref></item>
<item>TheArtWolf.com, <ref target="http://www.theartwolf.com/goya_black_paintings_es.htm">Rekostruzzjoni virtwali ta' kif kienu mdendlin il-"pitturi suwed" fid-Dar tat-Trux</ref> (<ref target="http://www.theartwolf.com/goya_black_paintings_extended_es.htm">Verżjoni estiża</ref>).</item>
<item>Ayuntamiento de <ref target="https://mt.wikipedia.org/wiki/Aragón">Aragón</ref>, <hi rend="italic"><ref target="http://www.encomix.es/~dga/expogoya/realimag.htm">Realidad e Imagen: Goya 1746–1828</ref></hi>, katalgu tal-wirja tal-250 aniversarju ta' Goya.</item>
<item>Ayuntamiento de <ref target="https://mt.wikipedia.org/wiki/La_Puebla_de_Alfindén">La Puebla de Alfindén</ref>, <ref target="http://www.almendron.com/arte/pintura/goya/obras_goya/obras_goya.htm">Realidad e Imagen: Goya, 1746–1828</ref><hi rend="italic">, 59 xogħol ta' Goya b'analisi korrispondenti</hi></item>
<item>Web Gallery of Art, <hi rend="italic"><ref target="http://www.wga.hu/html/g/goya/index.html">GOYA Y LUCIENTES, Francisco de</ref></hi>, katalgu tal-pitturi</item>
<item>Allpaintings.org, <hi rend="italic"><ref target="http://www.allpaintings.org/v/Romanticism/Francisco+Jose+de+Goya/">Francisco José de Goya</ref></hi>, Bijografija u katalgu tal-pitturi</item>
<item>Biblioteca Zeno, <hi rend="italic"><ref target="http://www.zeno.org/Kunstwerke/A/Goya+y+Lucientes,+Francisco+de">Goya y Lucientes, Francisco de</ref></hi>, katalgu tax-xogħlijiet</item>
<item>Biblioteca Zeno, <hi rend="italic"><ref target="http://www.zeno.org/Kunstwerke/A/Goya+y+Lucientes,+Francisco+de/Zeichnungen/01">Goya y Lucientes, Francisco de</ref></hi>, katalgu ta' l-inċiżjonijiet</item>
<item>Javier Docampo Capilla, <hi rend="italic"><ref target="http://www.bne.es/productos/Goya/home_goya.html">Wirja Virtwali ta' Goya</ref></hi>, <ref target="https://mt.wikipedia.org/wiki/Biblioteca_Nacional_de_España">Biblioteca Nacional de España</ref>.</item>
<item>Juan Carrete Parrondo, Ricardo Centellas Salamero y Guillermo Fatás Cabeza, <hi rend="italic">Goya ¡Qué valor!</hi> <ref target="http://www.almendron.com/arte/pintura/goya/estampas/estampas.htm">[Estampas: Caprichos. Desastres. Tauromaquia. Disparates.]</ref>, Zaragoza, Caja de Ahorros de la Inmaculada, 1996. <ref target="https://mt.wikipedia.org/wiki/Special:BookSources/8488305354">ISBN 84-88305-35-4</ref>.</item></list>
</text></body></html>