<html><body><text id="wikipedia_mt_wikipedia_org__20342.html" ns="0" revid="264490" sourceurl="https://mt.wikipedia.org/wiki/Mattia_Preti" title="Mattia Preti" type="wikipedia">Mattia Preti
<p><hi rend="bold">Mattia Preti</hi> (Taverna, 24 ta' Frar 1613 – Valletta, 3 ta' Jannar 1699) kien pittur Taljan tal-istil <ref target="https://mt.wikipedia.org/wiki/Barokk">Barokk</ref> li ħadem l-<ref target="https://mt.wikipedia.org/wiki/Italja">Italja</ref> u <ref target="https://mt.wikipedia.org/wiki/Malta">Malta</ref>.</p>
Bijografija
<p>Preti, li twieled fil-belt żgħira ta' Taverna f'<ref target="https://mt.wikipedia.org/wiki/Calabria">Calabria</ref>, kultant jissejjaħ <hi rend="italic">Il Cavalier Calabrese</hi> (il-Kavalier Kalabriż) billi meta kien Ruma nħatar Kavallier mill-Papa <ref target="https://mt.wikipedia.org/wiki/Urbanu_VIII">Urbanu VIII</ref>. Jaħsbu li l-ewwel taħriġ tiegħu kien mal-"Caravaggist" <ref target="https://mt.wikipedia.org/wiki/Giovanni_Battista_Caracciolo">Giovanni Battista Caracciolo</ref> u dan jista' jispjega l-interess li kellu matul ħajtu kollha fl-istil ta' <ref target="https://mt.wikipedia.org/wiki/Caravaggio">Caravaggio</ref>. </p>
<figure><caption><hi rend="italic">Abbozz għal affresk "Il-Pesta" għal wieħed mill-bibien ta' Napli</hi>, żejt fuq it-tila, 129 × 77, Mużew ta' Capodimonte, Napli</caption></figure>
<p>X'aktarx qabel 1630, Preti mar Ruma fejn diġà kien hemm ħuh Gregorio li kien pittur ukoll. Hemmhekk trawwem fit-tekniki ta' Caravaggio u tal-iskola tiegħu u studja wkoll ix-xogħol ta' <ref target="https://mt.wikipedia.org/wiki/Guercino">Guercino</ref>, <ref target="https://mt.wikipedia.org/wiki/Peter_Paul_Rubens">Rubens</ref>, <ref target="https://mt.wikipedia.org/wiki/Guido_Reni">Reni</ref> u <ref target="https://mt.wikipedia.org/wiki/Giovanni_Lanfranco">Giovanni Lanfranco</ref>. Ruma, pinġa sensiela ta' affreski f'Sant'Andrea della Valle u oħra f'San Carlo ai Catinari. Bejn l-1644 u l-1646, seta' qatta' xi żmien Venezja,<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> imma baqa' bbażat Ruma sal-1653 u mar lura hemm fl-1660-61. Pinġa affreski għall-knisja ta' San Biago f'Modena (madwar l-1651–2) u ħa sehem fid-dekorazzjoni bl-affreski ta' <ref target="https://mt.wikipedia.org/wiki/Palazzo_Pamphilj">Palazzo Pamphilj</ref> f'<ref target="https://mt.wikipedia.org/wiki/Valmontone">Valmontone</ref> (dokumentat 1660-61), fejn ħadem flimkien ma' <ref target="https://mt.wikipedia.org/wiki/Pier_Francesco_Mola">Pier Francesco Mola</ref>, <ref target="https://mt.wikipedia.org/wiki/Gaspar_Dughet">Gaspar Dughet</ref>, <ref target="https://mt.wikipedia.org/wiki/Francesco_Cozza_(painter)">Francesco Cozza</ref>, <ref target="https://mt.wikipedia.org/wiki/Giovanni_Battista_Tassi">Giovanni Battista Tassi</ref> (<hi rend="italic">il Cortonese</hi>), u Guglielmo Cortese. </p>
<figure><caption>Il-Bieb ta' San Ġennaru, Napli</caption></figure>
<p>Matul il-parti l-kbira ta' snin bejn l-1653 u l-1660, ħadem Napli, fejn kien influwenzat mill-pittur il-kbir l-ieħor Naplitan tal-perjodu, <ref target="https://mt.wikipedia.org/wiki/Luca_Giordano">Luca Giordano</ref>. Wieħed mill-kapulavuri ta' Preti kienet sensiela ta' affreski kbar bħala ringrazzjament għall-ħelsien mill-pesta li pinġa fuq is-seba' bibien tal-belt. Dawn juru l-Madonna jew qaddisin jeħilsu n-nies mill-pesta. Biż-żmien dawn inqerdu kollha ħlief dak fuq il-Bieb ta' San Ġennaru li juri 'l San Ġennaru, Santa Rożalja u San Franġisk Saveriju. Hemm ukoll żewġ abbozzi fil-mużew ta' Capodimonte, Napli.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Wieħed mill-abbozzi juri l-Madonna bil-Bambin tħares fuq in-nies imutu bil-pesta u d-dfin tagħhom, qisu "Ġudizzju Universali" presedut minn mara. Is-salarju ta' Preti għal dan ix-xogħol kien ta' 1500 dukat.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Preti ħa ordni wkoll biex jieħu ħsieb il-bini, l-iskultura u induratura tan-navi u l-kappelluni tal-knisja ta' San Pietro a Maiella. </p>
<figure><caption><hi rend="italic">L-inkredulità ta' San Tumas</hi> <ref target="https://mt.wikipedia.org/wiki/Kunsthistorisches_Museum">Kunsthistorisches Museum</ref>, <ref target="https://mt.wikipedia.org/wiki/Vjenna">Vjenna</ref>.</caption></figure>
<p>Preti żar Malta fl-1659 wara li kien inħatar Kavallier tal-Grazzja tal-<ref target="https://mt.wikipedia.org/wiki/Ordni_ta'_San_Ġwann">Ordni ta' San Ġwann</ref> u għadda l-parti l-kbira tal-bqija ta' ħajtu hemm. Fil-<ref target="https://mt.wikipedia.org/wiki/Valletta">belt Valletta</ref> żejjen is-saqaf tal-<ref target="https://mt.wikipedia.org/wiki/Kon-Katidral_ta'_San_Ġwann">Knisja Konventwali tal-Kavallieri</ref> b'sensiela ta' pitturi kbar li juru l-ħajja u l-martirju ta' <ref target="https://mt.wikipedia.org/wiki/San_Ġwann_Battista">San Ġwann Battista</ref> (1661–1666). F'Malta nsibu ħafna pitturi ta' Preti f'kollezzjonijiet privati u fil-knejjes parokkjali u kappelli. Il-fama tiegħu kibret u kellu ordnijiet mill-Ewropa kollha. Skont l-istoriku tal-arti Antonio Sergi, Mattia Preti Malta pinġa madwar 400 pittura<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>.</p>
<p>Preti kellu x-xorti li għex ħajja twila u pproduċa għadd kbir ta' xogħlijiet. Il-pitturi tiegħu, rappeżentanti tal-istil eżuberanti tal-Barokk tard, insibuhom f'ħafna mużewijiet ewlenin. Fost il-kollezzjonijiet importanti hemm dawk ta' <ref target="https://mt.wikipedia.org/wiki/Napli">Napli</ref>, tal-<ref target="https://mt.wikipedia.org/wiki/Valletta">belt Valletta</ref> u ta' Taverna, belt twelidu.</p>


Biblijografija
<list type="unordered"><item>Spike, John, <hi rend="italic">Mattia Preti e Gregorio Preti a Taverna. Catalogo completo delle opere</hi>, Centro Di,(1997).</item>
<item>Spike, John, <hi rend="italic"> Mattia Preti. Catalogo Ragionato dei Dipinti</hi>, Firenze (1999).</item>
<item>Wittkower, Rudolf, <hi rend="italic">Art and Architecture Italy, 1600-1750</hi>, Pelican History of Art.  Penguin Books Ltd (1980).</item>
<item>Francesco Michitelli, <hi rend="italic">Mattia Preti, detto il cavalier calabrese</hi>, f' "L'Omnibus Pittoresco", nru 14 tal-21 ta' Ġunju 1838, pp.105–108.</item>
<item><hi rend="italic">Dizionario della pittura e dei pittori</hi>. Einaudi, (1994).</item>
<item>Paolo Damiano Franzese, <hi rend="italic">Il pittore architettonico. Sulla poetica 'campanelliana' di Mattia Preti</hi>, f' "Archivio Storico per la Calabria e la Lucania", LXXVI, pp.101–120, (2010).</item>
<item>Sante Guido, Giuseppe Mantella, <hi rend="italic">Storie di Restauri nella Chiesa Conventuale di San Giovanni a la Valeletta. La cappella di santa Caterina della Lingua d'Italia e le committenze del gran maestro Gregorio Carafa</hi>, Malta, MidseaBooks, <ref target="https://mt.wikipedia.org/wiki/Special:BookSources/9789993272021">ISBN 9789993272021</ref>, (2012).</item>
<item>Sante Guido, Giuseppe Mantella, <hi rend="italic">Mattia Preti e la volta della Chiesa Conventuale di San Giovanni Battista a La Valletta: documenti e testimonianze 1661-2011 per il 350º anniversario dell'inizio lavori</hi> f' "I Beni Culturali", v. XIX - 3, nru 3 Mejju-Ġunjuo (2011).</item>
<item>Sante Guido, Giuseppe Mantella, <hi rend="italic">Mattia Preti 1613-2013. The Masterpieces in the Churches of Malta</hi>, Malta, Miranda Books,  <ref target="https://mt.wikipedia.org/wiki/Special:BookSources/9789990985474">ISBN 9789990985474</ref>, (2012).</item></list>
Ħoloq esterni

<list type="unordered"><item><ref target="http://www.wga.hu/html/p/preti/index.html">Mattia Preti</ref> fuq Web Gallery of Art</item>
<item><ref target="http://www.artcyclopedia.com/artists/preti_mattia.html">Mattia Preti</ref> fuq artcyclopedia.com</item>
<item><ref target="http://stjohnscocathedral.com/mattia-preti.html">Mattia Preti</ref> Bijografija u pitturi fil-Katidral ta' San Ġwann, Valletta, Malta</item></list>
</text></body></html>