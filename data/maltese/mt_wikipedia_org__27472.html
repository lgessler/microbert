<html><body><text id="wikipedia_mt_wikipedia_org__27472.html" ns="0" revid="272418" sourceurl="https://mt.wikipedia.org/wiki/Hans_Geiger" title="Hans Geiger" type="wikipedia">Hans Geiger
<p><hi rend="bold">Johannes Wilhelm</hi> "<hi rend="bold">Hans</hi>" <hi rend="bold">Geiger</hi> (/ˈɡaɪɡər/; pronunzja bil-Ġermaniż: [ˈɡaɪɡɐ]; twieled fit-30 ta' Settembru 1882 – miet fl-24 ta' Settembru 1945) kien fiżiku <ref target="https://mt.wikipedia.org/wiki/Ġermanja">Ġermaniż</ref>. Huwa magħruf l-iktar bħala l-koinventur tal-komponent tad-detezzjoni tat-tagħmir tal-għadd ta' Geiger u għall-esperiment ta' Geiger-Marsden li bih ġie skopert in-nukleu atomiku. Huwa kien ħu l-meteorologu u l-klimatologu <ref target="https://mt.wikipedia.org/wiki/Rudolf_Geiger">Rudolf Geiger</ref>.</p>
Bijografija
<p>Geiger twieled f'Neustadt an der Haardt, il-Ġermanja. Huwa kien wieħed minn ħames ulied tal-Indologu <ref target="https://mt.wikipedia.org/wiki/Wilhelm_Ludwig_Geiger">Wilhelm Ludwig Geiger</ref>, li kien professur fl-Università ta' <ref target="https://mt.wikipedia.org/wiki/Erlangen">Erlangen</ref>. Fl-1902, Geiger beda jistudja l-fiżika u l-<ref target="https://mt.wikipedia.org/wiki/Matematika">matematika</ref> fl-Università ta' Erlangen u kiseb dottorat fl-1906.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> It-teżi tiegħu dwar l-iskariki elettriċi mill-gassijiet.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Huwa sar sħab fl-Università ta' <ref target="https://mt.wikipedia.org/wiki/Manchester">Manchester</ref> u ħadem bħala assistent ta' <ref target="https://mt.wikipedia.org/wiki/Arthur_Schuster">Arthur Schuster</ref>. Fl-1907, wara li Schuster irtira, Geiger beda jaħdem mas-suċċessur tiegħu, <ref target="https://mt.wikipedia.org/wiki/Ernest_Rutherford">Ernest Rutherford</ref>, u fl-1908, flimkien ma' <ref target="https://mt.wikipedia.org/wiki/Ernest_Marsden">Ernest Marsden</ref>, wettaq l-esperiment famuż ta' Geiger-Marsden (magħruf ukoll bħala l-"esperiment tal-fojl tad-deheb"). Dan il-proċess ippermettielhom jgħoddu l-partiċelli alfa u wassal biex Rutherford jibda jaħseb dwar l-istruttura tal-atomu.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Fl-1911 Geiger u <ref target="https://mt.wikipedia.org/wiki/John_Mitchell_Nuttall">John Mitchell Nuttall</ref> skoprew il-liġi (jew ir-regola) ta' Geiger-Nuttall u wettqu esperimenti li wasslu għall-mudell atomiku ta' Rutherford.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Fl-1912, Geiger sar kap tar-riċerka dwar ir-radjazzjoni fl-Istitut Nazzjonali Ġermaniż tax-<ref target="https://mt.wikipedia.org/wiki/Xjenza">Xjenza</ref> u t-Teknoloġija f'<ref target="https://mt.wikipedia.org/wiki/Berlin">Berlin</ref>. Hemmhekk huwa ħadem ma' <ref target="https://mt.wikipedia.org/wiki/Walter_Bothe">Walter Bothe</ref> (rebbieħ tal-<ref target="https://mt.wikipedia.org/wiki/Premju_Nobel_għall-Fiżika">Premju Nobel għall-Fiżika</ref> fl-1954) u ma' <ref target="https://mt.wikipedia.org/wiki/James_Chadwick">James Chadwick</ref> (rebbieħ tal-Premju Nobel għall-Fiżika fl-1935).<ref target="https://mt.wikipedia.org/wiki/Il-Paġna_prinċipali#cite_note-:0-8">[8]</ref> Ix-xogħol waqaf ħesrem meta Geiger daħal mal-militar Ġermaniż matul <ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref> bħala uffiċjal tal-artillerija mill-1914 sal-1918.</p>
<p>Fl-1924, Geiger uża t-tagħmir tiegħu biex jikkonferma l-effett ta' Compton li għen biex <ref target="https://mt.wikipedia.org/wiki/Arthur_Compton">Arthur Compton</ref> jirbaħ il-Premju Nobel għall-Fiżika fl-1927.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Fl-1925, huwa beda jaħdem bħala <ref target="https://mt.wikipedia.org/wiki/Għalliem">għalliem</ref> fl-Università ta' <ref target="https://mt.wikipedia.org/wiki/Kiel">Kiel</ref>, fejn fl-1928 Geiger u l-istudent tiegħu <ref target="https://mt.wikipedia.org/wiki/Walther_Müller">Walther Müller</ref> ħolqu verżjoni mtejba tat-tubu ta' Geiger, it-tubu ta' Geiger-Müller. Dan l-apparat ġdid mhux biss wassal għad-detezzjoni tal-partiċelli alfa, talli anke għad-detezzjoni tal-partiċelli beta u gamma, u huwa l-bażi għat-tagħmir tal-għadd ta' Geiger.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Fl-1929 Geiger sar professur tal-fiżika u direttur tar-riċerka fl-Università ta' Tübingen fejn għamel l-ewwel osservazzjonijiet tiegħu ta' "xita" ta' raġġi kożmiċi. Fl-1936 huwa beda jaħdem fit-<hi rend="italic">Technische Universität Berlin</hi> (l-Università Teknika ta' Berlin) fejn kompla bir-riċerka dwar ir-raġġi kożmiċi, il-fissjoni nukleari, u r-radjazzjoni artifiċjali sa <ref target="https://mt.wikipedia.org/wiki/Mewt">mewtu</ref> fl-1945.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Mill-bidu tal-1939 sa wara l-iskoperta tal-fissjoni atomika, Geiger kien membru tal-Klabb tal-Uranju, il-grupp ta' investigazzjoni Ġermaniż tal-armi nukleari matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>. Il-grupp sfaxxa fl-1942 wara li l-membri tiegħu bdew jemmnu (b'mod żbaljat, kif ħareġ iktar 'il quddiem) li l-armi nukleari ma kienx se jkollhom rwol sinifikanti biex tintemm il-gwerra.<ref target="https://mt.wikipedia.org/wiki/Il-Paġna_prinċipali#cite_note-:0-8">[8]</ref></p>
<p>Għalkemm Geiger iffirma petizzjoni kontra l-interferenza tal-gvern Nażista fl-universitajiet, huwa ma pprovda l-ebda appoġġ lill-kollega <ref target="https://mt.wikipedia.org/wiki/Hans_Bethe">Hans Bethe</ref> (rebbieħ tal-Premju Nobel għall-Fiżika fl-1967) meta tkeċċa għaliex kien <ref target="https://mt.wikipedia.org/wiki/Ġudaiżmu">Lhudi</ref>.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>Geiger għadda mill-Battalja ta' Berlin u l-okkupazzjoni <ref target="https://mt.wikipedia.org/wiki/Unjoni_Sovjetika">Sovjetika</ref> sussegwenti f'April/Mejju 1945. Xahrejn wara huwa ttrasferixxa ruħu f'<ref target="https://mt.wikipedia.org/wiki/Potsdam">Potsdam</ref>, u miet hemmhekk xahrejn wara l-attakki atomiċi fuq <ref target="https://mt.wikipedia.org/wiki/Hiroshima">Hiroshima</ref> u <ref target="https://mt.wikipedia.org/wiki/Nagasaki">Nagasaki</ref> fil-<ref target="https://mt.wikipedia.org/wiki/Ġappun">Ġappun</ref>.</p>
</text></body></html>