<html><body><text id="wikipedia_mt_wikipedia_org__26893.html" ns="0" revid="267987" sourceurl="https://mt.wikipedia.org/wiki/Politika" title="Politika" type="wikipedia">Politika<figure><caption>Avveniment politiku fl-1935 biex juri lin-nisa kif jivvutaw</caption></figure>
<p>Il-<hi rend="bold">politika</hi> (mill-Grieg: <hi rend="italic">Πολιτικά</hi>, <hi rend="italic">politiká</hi>, jiġifieri “l-affarijiet tal-bliet”) hija sett ta’ attivitajiet assoċjati mat-teħid tad-deċiżjonijiet fi gruppi, jew forom oħra ta’ relazzjonijiet tal-poter bejn l-individwi, bħad-distribuzzjoni tar-riżorsi jew l-istatus. Il-fergħa tax-<ref target="https://mt.wikipedia.org/wiki/Xjenzi_soċjali">xjenza soċjali</ref> li tistudja l-politika u l-gvern tissejjaħ xjenza politika.</p>
<p>It-terminu jista’ jintuża b’mod pożittiv fil-kuntest ta’ “soluzzjoni politika”, jiġifieri s-sejbien ta’ kompromess mingħajr l-użu tal-vjolenza<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, jew b’mod deskrittiv bħala “<ref target="https://mt.wikipedia.org/wiki/L-Arti">l-arti</ref> jew ix-<ref target="https://mt.wikipedia.org/wiki/Xjenza">xjenza</ref> tal-governanza”, iżda spiss ikollha konnotazzjoni negattiva.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Pereżempju, l-abolizzjonista <ref target="https://mt.wikipedia.org/wiki/Wendell_Phillips">Wendell Phillips</ref> iddikjara li “aħna ma nilagħbux il-logħba tal-politika; it-tneħħija tal-<ref target="https://mt.wikipedia.org/wiki/Skjavitù">jasar</ref> għalina mhix ċajta”.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Il-kunċett ġie definit b’diversi modi, u approċċi differenti għandhom fehmiet li jvarjaw b’mod fundamentali dwar jekk għandhiex tintuża b’mod estensiv jew limitat, empirikament jew normattivament, u jekk il-kunflitt jew il-kooperazzjoni humiex iktar essenzjali għaliha.</p>
<p>Fil-politika jintużaw sensiela ta’ metodi, fosthom il-promozzjoni tal-fehmiet politiċi individwali fost in-nies, in-negozjar ma’ suġġetti politiċi oħra, it-tfassil tal-liġijiet, u l-eżerċitar tal-forza, inkluż il-gwerra kontra l-avversarji jew l-għedewwa.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Il-politika tiġi eżerċitata f’firxa wiesgħa ta’ livelli soċjali, mill-klans u t-tribujiet tas-soċjetajiet tradizzjonali, għall-gvernijiet lokali moderni, il-kumpaniji u l-istituzzjonijiet, sal-istati sovrani u l-livell internazzjonali. Fin-nazzjonijiet moderni, in-nies spiss jiffurmaw partiti politiċi biex jirrappreżentaw l-ideat tagħhom. Il-membri ta’ partit sikwit jaqblu li jieħdu l-istess pożizzjoni fuq ħafna kwistjonijiet u jaqblu li jappoġġaw l-istess bidliet fil-liġi u l-istess mexxejja. Elezzjoni s-soltu tkun kompetizzjoni bejn partiti differenti.</p>
<p>Sistema politika hija qafas li jiddefinixxi metodi politiċi aċċettabbli fi ħdan soċjetà. L-istorja tal-ħsieb politiku tmur lura sa żmien il-qedem, b’xogħlijiet kruċjali bħar-<hi rend="italic">Repubblika</hi> ta’ <ref target="https://mt.wikipedia.org/wiki/Platun">Platun</ref> u l-<hi rend="italic">Politika</hi> ta’ Aristotli fil-Punent, u l-manuskritti politiċi ta’ <ref target="https://mt.wikipedia.org/wiki/Konfuċju">Konfuċju</ref> u l-<hi rend="italic">Arthashastra</hi> u ċ-<hi rend="italic">Chanakya Niti</hi> ta’ <ref target="https://mt.wikipedia.org/wiki/Chanakya">Chanakya</ref> fil-Lvant.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Etimoloġija
<figure><caption>Platun (xellug) u Aristotli (lemin), minn dettall ta’ <ref target="https://mt.wikipedia.org/wiki/L-Iskola_ta’_Ateni"><hi rend="italic">L-Iskola ta’ Ateni</hi></ref>, affresk ta’ <ref target="https://mt.wikipedia.org/wiki/Raffaello">Raffaello</ref>. Ir-<hi rend="italic">Repubblika</hi> ta’ Platun u l-<hi rend="italic">Politika</hi> ta’ Aristotli wasslu biex iż-żewġ filosfi Griegi jsiru tnejn mill-iktar filosfi politiċi influwenti.</caption></figure>
<p>It-terminu “politika” joriġina mix-xogħol Klassiku ta’ <ref target="https://mt.wikipedia.org/wiki/Aristotli">Aristotli</ref> msejjaħ <hi rend="italic">Politiká</hi>, li introduċa t-terminu Grieg <hi rend="italic">politiká</hi> (<hi rend="italic">Πολιτικά</hi>, jiġifieri “l-affarijiet tal-bliet”)<hi rend="italic">.</hi> F’nofs is-seklu 15, il-komponiment ta’ Aristotli ġie tradott bħala <hi rend="italic">Polettiques</hi> bl-<ref target="https://mt.wikipedia.org/wiki/Lingwa_Ingliża">Ingliż</ref> Modern Bikri<ref target="https://mt.wikipedia.org/wiki/Il-Paġna_prinċipali#cite_note-10">[10]</ref>, li mbagħad saret <hi rend="italic">Politics</hi> bl-Ingliż Modern attwali, jiġifieri politika.</p>
<p>It-terminu politika jirreferi għall-kunċett ġenerali jew inkella għal qasam partikolari ta’ politika fis-singular, li fil-plural jiġi politiki. Din it-tieni tifsira dehret għall-ewwel darba fl-Ingliż fl-1430 bis-singular <hi rend="italic">politic</hi>, li oriġinat mill-Franċiż Nofsani <hi rend="italic">politique</hi>—li min-naħa tagħha oriġinat minn <hi rend="italic">politicus</hi>, li kienet Latinizzazzjoni tal-Grieg <hi rend="italic">πολιτικός</hi> (<hi rend="italic">politikos</hi>) minn πολίτης (<hi rend="italic">polites</hi>, jiġifieri “ċittadin”) u πόλις (<hi rend="italic">polis</hi>, jiġifieri “belt”).<ref target="https://mt.wikipedia.org/wiki/Il-Paġna_prinċipali#cite_note-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
Definizzjonijiet
<list type="unordered"><item>Fil-fehma ta’ <ref target="https://mt.wikipedia.org/wiki/Harold_Lasswell">Harold Lasswell</ref>, il-politika hija dwar “min jieħu xiex, meta u kif”.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></item>
<item>Għal <ref target="https://mt.wikipedia.org/wiki/David_Easton">David Easton</ref>, il-politika għandha x’taqsam mal-“allokazzjoni awtoritattiva tal-valuri għal soċjetà”.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></item>
<item>Għal <ref target="https://mt.wikipedia.org/wiki/Vladimir_Lenin">Vladimir Lenin</ref>, “il-politika hija l-iktar espressjoni kkonċentrata tax-xjenza ekonomika”.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></item>
<item><ref target="https://mt.wikipedia.org/wiki/Bernard_Crick">Bernard Crick</ref> argumenta li l-“politika hija forma distintiva ta’ governanza fejn in-nies jiġbdu ħabel wieħed flimkien permezz ta’ proċeduri istituzzjonalizzati biex isibu tarf id-differenzi, jikkonċiljaw l-interessi u l-valuri differenti, u jfasslu politiki pubbliċi għall-ġid komuni”.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></item>
<item>Skont <ref target="https://mt.wikipedia.org/wiki/Adrian_Leftwich">Adrian Leftwich</ref>:</item></list>
<p>Il-Politika tinkludi l-attivitajiet kollha ta’ kooperazzjoni, ta’ negozjar u ta’ kunflitt fi ħdan is-soċjetajiet u bejniethom, fejn in-nies jagħmlu ħilithom biex jorganizzaw l-użu, il-produzzjoni jew id-distribuzzjoni tar-riżorsi umani, tar-riżorsi naturali jew ta’ riżorsi oħrajn fil-produzzjoni u fil-produzzjoni mill-ġdid tal-ħajja bijoloġika u soċjali tagħhom.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
Approċċi
<p>Hemm diversi modi kif l-approċċ għall-politika ġie miġbur f’kunċett.</p>
Approċċ estensiv u limitat
<p>Adrian Leftwich iddistingwa l-fehmiet politiċi abbażi ta’ kemm hija estensiva jew limitata l-perċezzjoni tagħhom dwar x’jaqa’ taħt l-ambitu “politiku”.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> L-approċċ estensiv iqis il-politika bħala preżenti fl-isfera tar-relazzjonijiet soċjali umani, filwaqt li l-approċċ limitat jirrestrinġiha għal ċerti kuntesti biss. Pereżempju, b’approċċ iktar restrittiv, il-politika tista’ titqies primarjament bħala governanza<ref target="https://mt.wikipedia.org/wiki/Il-Paġna_prinċipali#cite_note-19">[19]</ref>, filwaqt li perspettiva femminista tista’ targumenta li siti li tradizzjonalment ġew ikkunsidrati li mhumiex politiċi, tabilħaqq għandhom jitqiesu bħala politiċi wkoll.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Dan il-ħsieb tal-aħħar huwa inkorporat fl-islogan li “dak li huwa personali huwa politiku”, li jmur kontra d-distinzjoni bejn kwistjonijiet privati u pubbliċi. Minflok, il-politika tista’ tiġi definita mill-użu tal-poter, kif argumenta <ref target="https://mt.wikipedia.org/wiki/Robert_A._Dahl">Robert A. Dahl</ref>.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
Moraliżmu u realiżmu
<p>Xi perspettivi dwar il-politika jħarsu lejha empirikament bħala eżerċizzju tal-poter, filwaqt li oħrajn iħarsu lejha bħala funzjoni soċjali b’bażi normattiva.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Din id-distinzjoni ġiet spjegata bħala d-differenza bejn il-moraliżmu politiku u r-realiżmu politiku<hi rend="italic">.</hi><ref target="https://mt.wikipedia.org/wiki/Il-Paġna_prinċipali#cite_note-23">[23]</ref> Għall-moralisti, il-politika għandha rabta sfiqa mal-etika, u fl-estrem tagħha hija parti mill-ħsieb utopiku. Pereżempju, skont <ref target="https://mt.wikipedia.org/wiki/Hannah_Arendt">Hannah Arendt</ref>, il-fehma ta’ Aristotli kienet li “biex xi ħaġa tkun politika…kienet tfisser li kollox kien jiġi deċiż bil-kliem u bil-persważjoni u mhux bil-vjolenza”<ref target="https://mt.wikipedia.org/wiki/Il-Paġna_prinċipali#cite_note-24">[24]</ref>; filwaqt li skont Bernard Crick “il-politika hija l-mod li bih is-soċjetajiet ħielsa jiġu ggvernati. Il-politika hija l-politika u forom oħra ta’ governanza huma xi ħaġa oħra”.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> B’kuntrast ma’ dan, għar-realisti, irrappreżentati minn nies bħal <ref target="https://mt.wikipedia.org/wiki/Niccolò_Machiavelli">Niccolò Machiavelli</ref>, <ref target="https://mt.wikipedia.org/wiki/Thomas_Hobbes">Thomas Hobbes</ref>, u Harold Lasswell, il-politika hija bbażata fuq l-użu tal-poter, ikunu xi jkunu l-finijiet.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
Kunflitt u kooperazzjoni<p>
L-agoniżmu jargumenta li l-politika essenzjalment hija l-kunflitt bejn interessi f’kunflitt ma’ xulxin. Ix-xjenzat politiku <ref target="https://mt.wikipedia.org/wiki/Elmer_Schattschneider">Elmer Schattschneider</ref> argumenta li “l-għerq tal-politika hija l-lingwa universali tal-kunflitt”<ref target="https://mt.wikipedia.org/wiki/Il-Paġna_prinċipali#cite_note-27">[27]</ref>, filwaqt li għal <ref target="https://mt.wikipedia.org/wiki/Carl_Schmitt">Carl Schmitt</ref> l-essenza tal-politika hija d-distinzjoni bejn “ħabib” u “avversarju”.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> Dan huwa f’kuntrast dirett mal-fehmiet iktar kooperattivi tal-politika ta’ Aristotli u Crick. Madankollu, fehma iktar imħallta bejn dawn l-estremi tingħata mix-xjenzat politiku <ref target="https://mt.wikipedia.org/wiki/Repubblika_tal-Irlanda">Irlandiż</ref> <ref target="https://mt.wikipedia.org/wiki/Michael_Laver">Michael Laver</ref>, li nnota li:</p><p>Il-politika għandha x’taqsam mat-taħlita karatteristika tal-kunflitt u tal-kooperazzjoni li tista’ tinstab spiss fl-interazzjonijiet umani. Il-gwerra hija kunflitt pur. L-imħabba ta’ vera hija kooperazzjoni pura. Il-politika hija taħlita tat-tnejn.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref></p>
Ara wkoll
<list type="unordered"><item><ref target="https://mt.wikipedia.org/wiki/Politiku">Politiku</ref></item>
<item><ref target="https://mt.wikipedia.org/wiki/Politika_ta'_Malta">Politika ta’ Malta</ref></item></list>
</text></body></html>