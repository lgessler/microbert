<html><body><text id="wikipedia_mt_wikipedia_org__27122.html" ns="0" revid="273144" sourceurl="https://mt.wikipedia.org/wiki/Pierre_Fatou" title="Pierre Fatou" type="wikipedia">Pierre Fatou
<p><hi rend="bold">Pierre Joseph Louis Fatou</hi> (twieled fit-28 ta' Frar 1878 – miet fid-9 ta' Awwissu 1929)<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> kien <ref target="https://mt.wikipedia.org/wiki/Matematika">matematiku</ref> u <ref target="https://mt.wikipedia.org/wiki/Astronomija">astronomu</ref> <ref target="https://mt.wikipedia.org/wiki/Franza">Franċiż</ref>. Huwa magħruf għal kontributi maġġuri f'diversi fergħat tal-analiżi. Il-lemma ta' Fatou u s-sett ta' Fatou ngħataw kunjomu.</p>
Bijografija
<p>Il-ġenituri ta' Pierre Fatou kienu <ref target="https://mt.wikipedia.org/wiki/Prosper_Ernest_Fatou">Prosper Ernest Fatou</ref> (1832-1891) u <ref target="https://mt.wikipedia.org/wiki/Louise_Eulalie_Courbet">Louise Eulalie Courbet</ref> (1844-1911), u t-tnejn li huma kienu fil-militar. Il-familja ta' Pierre xtaqitu jidħol fil-militar ukoll, iżda saħħtu ma kinitx tajba biżżejjed biex ikun jista' jidħol għal karriera militari.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Fatou attenda l-École Normale Supérieure f'<ref target="https://mt.wikipedia.org/wiki/Pariġi">Pariġi</ref> fl-1898 fejn studja l-matematika u ggradwa fl-1901 meta ġie appuntat bħala <hi rend="italic">stagiaire</hi> fl-Osservatorju ta' Pariġi. Fatou ġie promoss għal assistent astronomu fl-1904 u għal astronomu (bil-<ref target="https://mt.wikipedia.org/wiki/Lingwa_Franċiża">Franċiż</ref>: <hi rend="italic">astronome titulaire</hi>) fl-1928. Huwa ħadem f'dan l-osservatorju sa mewtu.</p>
<p>Fatou ngħata l-Premju Becquerel fl-1918; huwa kien ukoll kavallier tal-Leġjun tal-Unur (1923).<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Barra minn hekk, kien il-President tas-soċjetà matematika Franċiża fl-1927.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Huwa kellu relazzjonijiet ta' ħbiberija ma' diversi matematiċi kontemporanji Franċiżi, speċjalment ma' <ref target="https://mt.wikipedia.org/wiki/Maurice_René_Fréchet">Maurice René Fréchet</ref> u ma' <ref target="https://mt.wikipedia.org/wiki/Paul_Montel">Paul Montel</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p><p>

Fis-sajf tal-1929, Fatou mar fuq btala f'<ref target="https://mt.wikipedia.org/wiki/Pornichet">Pornichet</ref>, raħal ħdejn il-baħar fil-Punent ta' <ref target="https://mt.wikipedia.org/wiki/Nantes">Nantes</ref>. Huwa kien qed joqgħod fil-Villa Le Brise-Lames ħdejn il-port, u b'xorti ħażin miet hemm fit-20:00 tal-Ġimgħa d-9 ta' Awwissu fil-kamra tiegħu. L-ebda kawża tal-<ref target="https://mt.wikipedia.org/wiki/Mewt">mewt</ref> ma ngħatat fuq iċ-ċertifikat tal-mewt iżda Audin jargumenta li huwa miet minħabba li nfaqgħetlu xi ulċera fl-istonku. In-neputi ta' Fatou, <ref target="https://mt.wikipedia.org/wiki/Robert_Fatou">Robert Fatou</ref> kiteb:</p><p>Peress li zijuwi matul ħajtu qatt ħass li kien utli li wieħed jikkonsulta lit-<ref target="https://mt.wikipedia.org/wiki/Tabib">tabib</ref>, huwa miet ħabta u sabta f'kamra ta' lukanda f'Pornichet.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p><p>Il-funeral ta' Fatou sar fl-14 ta' Awwissu fil-Knisja ta' Saint-Louis, u huwa ġie midfun fiċ-Ċimiterju ta' Carnel f'<ref target="https://mt.wikipedia.org/wiki/Lorient">Lorient</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Xogħol matematiku ta' Fatou
<figure><caption>Sett ta' Julia ta' ½ (z + z2) investigat minn Fatou fl-1906. Din l-istampa saret b'kompjuter modern.</caption></figure>
<p>Ix-xogħol ta' Fatou kellu influwenza kbira fuq l-iżvilupp tal-<ref target="https://mt.wikipedia.org/wiki/Analisi_matematika">analiżi</ref> fis-seklu 20.</p>
<p>It-teżi tad-dottorat ta' Fatou fl-1906, <hi rend="italic">Séries trigonométriques et séries de Taylor</hi>, kienet l-ewwel applikazzjoni tal-integral ta' Lebesgue għal problemi konkreti tal-analiżi, b'mod prinċipali għall-istudju tal-funzjonijiet analitiċi u armoniċi f'ċirku unitarju. F'dan ix-xogħol, Fatou studja għall-ewwel darba l-integral ta' Poisson ta' kejl arbitrarju f'ċirku unitarju. Dan ix-xogħol ta' Fatou kien influwenzat minn <ref target="https://mt.wikipedia.org/wiki/Henri_Lebesgue">Henri Lebesgue</ref> li vvinta l-<ref target="https://mt.wikipedia.org/wiki/L-Integral">integral</ref> fl-1901.</p>
<p>It-teorema famuża ta' Fatou, li tgħid li funzjoni analitika limitata f'ċirku unitarju għandha limiti radjali kważi kullimkien f'ċirku unitarju, ġiet ippubblikata fl-1906. Din it-teorema kienet fl-oriġini ta' korp kbir ta' riċerka fil-matematika tas-seklu 20 taħt l-isem ta' <hi rend="italic">funzjonijiet analitiċi limitati</hi>.</p>
<p>Għadd ta' riżultati fundamentali dwar il-kontinwazzjoni analitika ta' serje ta' Taylor jappartjenu lil Fatou.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<figure><caption>Sett ta' Julia ta' <hi rend="italic">z</hi>+1+<hi rend="italic">e</hi>−<hi rend="italic">z</hi> investigat minn Fatou fl-1926.</caption></figure>
<p>Fl-1917-1920, Fatou ħoloq il-qasam tal-matematika li tissejjaħ dinamika olomorfika (Fatou 1919, 1920, 1920b). Din tindirizza l-istudju globali tal-iterazzjoni tal-funzjonijiet analitiċi. Huwa kien l-ewwel wieħed li introduċa u studja s-sett li issa jissejjaħ is-sett ta' Julia (il-komplement tas-sett xi drabi jissejjaħ is-sett ta' Fatou). Uħud mir-riżultati bażiċi tad-dinamika olomorfika nkisbu wkoll b'mod indipendenti minn <ref target="https://mt.wikipedia.org/wiki/Gaston_Julia">Gaston Julia</ref> u <ref target="https://mt.wikipedia.org/wiki/Samuel_Lattes">Samuel Lattes</ref> fl-1918. Id-dinamika olomorfika esperjenzat spinta qawwka ġdida mill-1982 bis-saħħa tal-iskoperti ġodda ta' <ref target="https://mt.wikipedia.org/wiki/Dennis_Sullivan">Dennis Sullivan</ref>, <ref target="https://mt.wikipedia.org/wiki/Adrian_Douady">Adrian Douady</ref>, <ref target="https://mt.wikipedia.org/wiki/John_Hubbard">John Hubbard</ref> u oħrajn. Stampi sbieħ li juru din it-teorija fil-prattika jiġu prodotti mill-<ref target="https://mt.wikipedia.org/wiki/Kompjuter">kompjuters</ref> moderni li qanqlu interess kbir mhux biss tal-matematiċi iżda wkoll 'il barra mill-komunità matematika. Fl-1926, Fatou kien pijunier fl-istudju tad-dinamika ta' funzjonijiet sħaħ traxxendentali, suġġett li qed jiżviluppa b'mod intensiv fi żminijietna.</p>
<p>Bħala prodott sekondarju tal-istudji tiegħu fid-dinamika olomorfika, Fatou skopra l-hekk imsejħa dominji ta' Fatou-Bieberbach. Dawn huma sottoreġjuni proprji tal-ispazju kumpless tad-dimensjoni <hi rend="italic">n</hi>, li huma biolomorfikament ekwivalenti għall-ispazju kollu. Tali reġjuni ma jistgħu jeżistu għal <hi rend="italic">n=1</hi>.</p>
<p>Fatou wettaq xogħol importanti fil-mekkanika ċelesti. Huwa kien l-ewwel wieħed li bil-provi, b'mod rigoruż, ħaddem teorema (fuq konġetturi ta' Gauss) dwar il-medja ta' perturbazzjoni prodotta minn forza perjodika għal perjodu qasir (Fatou 1928).<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Dan ix-xogħol tkompla minn <ref target="https://mt.wikipedia.org/wiki/Leonid_Mandelstam">Leonid Mandelstam</ref>, <ref target="https://mt.wikipedia.org/wiki/Nikolay_Bogolyubov">Nikolay Bogolyubov</ref> u l-istudenti tiegħu, u ġie żviluppat f'qasam kbir tal-matematika applikata moderna. Riċerka oħra ta' Fatou fil-mekkanika ċelesti tinkludi studju tal-moviment ta' <ref target="https://mt.wikipedia.org/wiki/Pjaneta">pjaneta</ref> f'ambjent reżistenti.</p>
<figure><caption>Sett ta' Julia ta' funzjoni sinusojdali studjata minn Fatou fl-1926.</caption></figure>
Għażla ta' pubblikazzjonijiet
<list type="unordered"><item>Fatou, P. (1906). "Séries trigonométriques et séries de Taylor". <hi rend="italic">Acta Mathematica</hi>. <hi rend="bold">30</hi>: 335–400.</item>
<item>Fatou, P. (1919). "Sur les équations fonctionnelles, I". <hi rend="italic">Bulletin de la Société Mathématique de France</hi>. <hi rend="bold">47</hi>: 161–271.</item>
<item>Fatou, P. (1923). "Sur les fonctions holomorphes et bornées à l'intérieur d'un cercle". <hi rend="italic">Bulletin de la Société Mathématique de France</hi>. <hi rend="bold">51</hi>: 191–202.</item>
<item>Fatou, P. (1926). "Sur l'itération des fonctions transcendantes entières". <hi rend="italic">Acta Mathematica</hi>. <hi rend="bold">47</hi> (4): 337–370.</item>
<item>Fatou, P. (1928). "Sur le mouvement d'un système soumis à des forces à courte période". <hi rend="italic">Bulletin de la Société Mathématique de France</hi>. <hi rend="bold">56</hi>: 98–139.</item></list>
</text></body></html>