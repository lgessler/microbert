<html><body><text id="wikipedia_mt_wikipedia_org__26424.html" ns="0" revid="265038" sourceurl="https://mt.wikipedia.org/wiki/Giacomo_Zanella" title="Giacomo Zanella" type="wikipedia">Giacomo Zanella
<p><hi rend="bold">Giacomo Zanella</hi> (twieled fid-9 ta’ Settembru 1820 – miet fis-17 ta’ Mejju 1888) kien presbiteru, traduttur, kittieb, rettur u poeta <ref target="https://mt.wikipedia.org/wiki/Taljan">Taljan</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Bijografija
<figure><caption><ref target="https://mt.wikipedia.org/wiki/Statwa">Statwa</ref> ta’ Giacomo Zanella f’Vicenza</caption></figure>
<p>Huwa twieled fl-1820 f’<ref target="https://mt.wikipedia.org/wiki/Chiampo">Chiampo</ref>, ħdejn <ref target="https://mt.wikipedia.org/wiki/Vicenza">Vicenza</ref>, u rċieva l-edukazzjoni biex isir presbiteru. Wara li sar presbiteru, huwa sar professur fil-liċeo ta’ raħal twelidu, iżda s-simpatiji patrijottiċi tiegħu qanqlu l-għira tal-awtoritajiet <ref target="https://mt.wikipedia.org/wiki/Awstrija">Awstrijaċi</ref>, u għalkemm kien protett mid-djoċesan tiegħu, kellu jirriżenja fl-1853. Wara l-liberazzjoni ta’ <ref target="https://mt.wikipedia.org/wiki/Venezja">Venezja</ref>, il-gvern Taljan ħatru bħala professur f’<ref target="https://mt.wikipedia.org/wiki/Padova">Padova</ref>, u huwa bbrilla bħala poeta mal-pubblikazzjoni tal-ewwel volum ta’ <ref target="https://mt.wikipedia.org/wiki/Poeżija">poeżiji</ref> tiegħu fl-1868.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Fl-1872 inħakem min-niket minħabba l-<ref target="https://mt.wikipedia.org/wiki/Mewt">mewt</ref> ta’ ommu li affettwatlu s-saħħa mentali tiegħu, u dan wasslu biex jirriżenja minn professur. Wara li rkupra għalkollox, huwa ħallas biex tinbnielu villa fix-xatt tax-xmara <ref target="https://mt.wikipedia.org/wiki/Astichello">Astichello</ref> ta’ raħal twelidu, u għex hemmhekk fit-trankwillità sa mewtu fl-1888.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<figure><caption>Monument iddedikat lil Giacomo Zanella mal-Knisja ta’ <ref target="https://mt.wikipedia.org/wiki/San_Lawrenz">San Lawrenz</ref>, f’Vicenza</caption></figure>
<p>L-aħħar volum ippubblikat tiegħu fih sensiela ta’ sunetti l-ġmiel tagħhom, indirizzati lix-xmara, li jfakkru fis-sunetti ta’ <ref target="https://mt.wikipedia.org/wiki/William_Wordsworth">William Wordsworth</ref> "Sonnets to the Duddon," iżda b’forma iktar perfetta; u "Il Pettirosso" ("Il-Pittirross"), b’xebħ qawwi, għalkemm b’kumbinazzjoni, max-xogħlijiet ta’ <ref target="https://mt.wikipedia.org/wiki/Samuel_Taylor_Coleridge">Samuel Taylor Coleridge</ref>. L-odi tiegħu lil <ref target="https://mt.wikipedia.org/wiki/Dante_Alighieri">Dante Alighieri</ref>, u dik dwar il-ftuħ tal-<ref target="https://mt.wikipedia.org/wiki/Kanal_ta’_Suez">Kanal ta’ Suez</ref>, huma distinti b’dinjità kbira.</p>
<p>Mix-xogħlijiet l-oħra kollha tiegħu, l-iktar individwali huma dawk li fihom, peress li kien impressjonat ferm mill-problemi ta’ żminijietu, huwa pprova jirrikonċilja x-<ref target="https://mt.wikipedia.org/wiki/Xjenza">xjenza</ref> mar-<ref target="https://mt.wikipedia.org/wiki/Reliġjon">reliġjon</ref>, speċjalment id-djalogu fin bejn <ref target="https://mt.wikipedia.org/wiki/John_Milton">John Milton</ref> u <ref target="https://mt.wikipedia.org/wiki/Galileo_Galilei">Galileo</ref>, fejn Milton, impressjonat mit-tbassir ta’ Galileo dwar il-konsegwenzi intellettwali tal-progress xjentifiku, jipprova "jiġġustifika għemil Alla lill-bniedem". Zanella kien ekkleżjastiku patrijottiku b’moħħu miftuħ, u l-karattru tiegħu jingħata l-istess ġieħ bħall-poeżiji tiegħu, li jitqiesu bħala qawwija, eleganti u mirquma, u spikka b’xogħlu u għemilu fil-letteratura Taljana moderna. Fost it-temi li kien jittratta kien hemm it-tema ta’ <ref target="https://mt.wikipedia.org/wiki/Psike">Psike</ref> mill-<ref target="https://mt.wikipedia.org/wiki/Mitoloġija_Griega">mitoloġija Griega</ref>, it-tema tal-patrija, it-tema tal-kampanja u tan-nies umli, it-tema tal-familja, it-tema tax-xjenza u tal-fidi, u t-tema tal-kożmoloġija.</p>
Xogħlijiet
Poeżiji
<list type="unordered"><item><hi rend="italic">Versi</hi>, <ref target="https://mt.wikipedia.org/wiki/Firenze">Firenze</ref>, G. Barbera, 1868</item>
<item><hi rend="italic">Poesie</hi>, it-tielet edizzjoni, Firenze, Le Monnier, 1877</item>
<item><hi rend="italic">Nuove Poesie</hi>, Venezja, <ref target="https://mt.wikipedia.org/wiki/L._Segré">L. Segré</ref>, 1878</item>
<item><hi rend="italic">Astichello ed altre poesie</hi>, <ref target="https://mt.wikipedia.org/wiki/Milan">Milan</ref>, U. Hoepli, 1884</item>
<item><hi rend="italic">Poesie</hi>, ir-raba’ edizzjoni, Firenze, Le Monnier, 1885</item>
<item><hi rend="italic">Poesie</hi>, edizzjoni ġdida, Firenze, Le Monnier, 1894, f’żewġ volumi (bil-bijografija miktuba minn <ref target="https://mt.wikipedia.org/wiki/Fedele_Lampertico">Fedele Lampertico</ref> u l-bijografija ta’ Zanella kkompilata minn <ref target="https://mt.wikipedia.org/wiki/Sebastiano_Rumor">Sebastiano Rumor</ref>)</item>
<item><hi rend="italic">Poesie</hi>, Firenze, Le Monnier, 1910, f’żewġ volumi (b’diskors ta’ <ref target="https://mt.wikipedia.org/wiki/Arturo_Graf">Arturo Graf</ref> u noti bijografiċi ta’ <ref target="https://mt.wikipedia.org/wiki/Enrico_Bettazzi">Enrico Bettazzi</ref>)</item>
<item><hi rend="italic">Poesie</hi>, Prima edizione completa, Firenze, Le Monnier, 1928</item>
<item><hi rend="italic">Antologia zanelliana di poesie e prose</hi>, <ref target="https://mt.wikipedia.org/wiki/Enrico_Bettazzi">Enrico Bettazzi</ref>, Firenze, Le Monnier, 1930</item>
<item><hi rend="italic">Poesie scelte</hi>, bl-introduzzjoni u n-noti ta’ <ref target="https://mt.wikipedia.org/wiki/Carlo_Calcaterra">Carlo Calcaterra</ref>, <ref target="https://mt.wikipedia.org/wiki/Torino">Torino</ref>, SEI, 1946</item></list>
Traduzzjonijiet
<list type="unordered"><item>E. W. Longfellow, <hi rend="italic">Evangelina</hi>, Traduzzjoni ta’ Giacomo Zanella, Milano, U. Hoepli, 1883</item>
<item>E. W. Longfellow, <hi rend="italic">Miles Standese (novella)</hi> <hi rend="italic">e scelte poesie liriche</hi>, Traduzzjoni ta’ Giacomo Zanella, Milano, U. Hoepli, 1883</item>
<item>Teocrito, <hi rend="italic">Idilli tradotti da Giacomo Zanella</hi>, <ref target="https://mt.wikipedia.org/wiki/Città_di_Castello">Città di Castello</ref>, S. Lapi, 1886</item>
<item><hi rend="italic">Varie versioni poetiche</hi>, Firenze, Le Monnier, 1887</item>
<item><hi rend="italic">Versioni poetiche</hi>, b’daħla ta’ <ref target="https://mt.wikipedia.org/wiki/E._Romagnoli">E. Romagnoli</ref>, Firenze, Le Monnier, 1921, f’żewġ volumi.</item></list>
Esejs
<list type="unordered"><item><hi rend="italic">Scritti varii</hi>, Firenze, Le Monnier, 1877</item>
<item><hi rend="italic">Storia della letteratura italiana dalla metà del Settecento ai giorni nostri</hi>, Milan, Vallardi, 1880 (edizzjoni diġitalizzata)</item>
<item><hi rend="italic">Vita di Andrea Palladio</hi>, Milan, Hoepli, 1880</item>
<item><hi rend="italic">Paralleli letterari. Studi</hi>, <ref target="https://mt.wikipedia.org/wiki/Verona">Verona</ref>, Munster, 1885</item>
<item><hi rend="italic">Della letteratura italiana nell'ultimo secolo</hi>, Città di Castello, S. Lapi, 1886</item></list>
</text></body></html>