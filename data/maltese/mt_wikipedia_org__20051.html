<html><body><text id="wikipedia_mt_wikipedia_org__20051.html" ns="0" revid="261377" sourceurl="https://mt.wikipedia.org/wiki/I%C5%BC-%C5%BBurrieq" title="Iż-Żurrieq" type="wikipedia">Iż-Żurrieq
<p><hi rend="bold">Iż-Żurrieq</hi> hu wieħed mill-eqdem irħula ta' <ref target="https://mt.wikipedia.org/wiki/Malta">Malta</ref> b'popolazzjoni ta' madwar 12,000 ruħ. Jinsab fin-Nofsinhar ta' Malta. Kien diġà <ref target="https://mt.wikipedia.org/wiki/Parroċċa">parroċċa</ref> fl-<ref target="https://mt.wikipedia.org/wiki/1436">1436</ref> u l-knisja parrokkjali hi ddedikata lil <ref target="https://mt.wikipedia.org/wiki/Santa_Katarina_ta'_Lixandra">Santa Katarina ta' Lixandra</ref>.</p>
Attrazzjonijiet turistiċi
<p>L-akbar attrazzjoni turistika fiż-Żurrieq hija <ref target="https://mt.wikipedia.org/wiki/L-Ħnejja">l-Ħnejja</ref>, magħrufa bħala <hi rend="italic">Blue Grotto</hi> bl-Ingliż għar-raġunijiet turistiċi. Iż-Żrieraq għadhom isejħulha l-Ħnejja. Magħrufa l-aktar minħabba l-kulur kaħlani tal-baħar ta' ġo fiha. Biex tasal sal-Ħnejja trid taqbad <ref target="https://mt.wikipedia.org/wiki/Dgħajsa">dgħajsa</ref> minn <ref target="https://mt.wikipedia.org/wiki/Wied_iż-Żurrieq">Wied iż-Żurrieq</ref>.</p>
<p>Ġawhra kulturali oħra fiż-Żurrieq hi l-<ref target="https://mt.wikipedia.org/wiki/Mitħna_tax-Xarolla">Mitħna tax-Xarolla</ref>. Dil-<ref target="https://mt.wikipedia.org/wiki/Mitħna">mitħna</ref> tinsab fit-tarf taż-Żurrieq, ħdejn <ref target="https://mt.wikipedia.org/wiki/Ħal_Safi">Ħal Safi</ref>. Waqt xi restawr li kien qed isir ftit tas-snin ilu kienu nkixfu wkoll xi <ref target="https://mt.wikipedia.org/wiki/Katakombi">katakombi</ref>, sewwasew taħt il-mitħna. Insibu ukoll Torri ta' epoka Punika gewwa d-dar tal-Arċipriet, fdalijiet ta' kappella f'tal-Baqqari li hija mibnija fuq fdalijiet Rumani, fdalijiet ta' Torrijiet Rumani jinsabu ukoll qrib din iż-żona. Insemmu wkoll numru sabiħ ta' Knejjes u kappelli u li nsibu f'dan ir-raħal pittoresk fosthom il-Knisja Parrokjali ddedikata lil Santa Katarina ta' Lixandra u l-Kappella Medjevali li nsibu f'Ħal Millieri ddedikata lil-Lunzjata.</p>
<p>Iż-Żurrieq magħruf ukoll għall-festi tiegħu li jiġu miżmuma fis-Sajf. L-ewwel waħda, ddedikata għall-<ref target="https://mt.wikipedia.org/wiki/Madonna_tal-Karmnu">Madonna tal-Karmnu</ref> tiġi ċċelebrata fit-tielet Ħadd ta' Lulju. Il-festa titulari, meqjusa bħala l-akbar ċelebrazzjoni tar-raħal f' ġieħ <ref target="https://mt.wikipedia.org/wiki/Santa_Katerina_ta'_Lixandra">Santa Katerina ta' Lixandra</ref> Verġni u Martri patruna taż-Żurrieq, tiġi ċċelebrata fl-ewwel Ħadd ta' Settembru. Il-festi jibdew mit-Tnejn ta' qabel u jdumu għaddejjin ġimgħa sħiħa. Fihom zewg lati maġġuri, dak intern li jirrigwarda l-Funzjonijiet reliġjużi, t-Tridu, l-Paniġierku u l-Purċisjoni, u l-Festi esterni li jinkludu l-murtali u il-marċi. Il-festa Titulari tiġi ċċelebrata wkoll fil-jum liturġiku tagħha nhar il-25 ta' Novembru, fejn il-Knisja Universali tfakkar it-tifkira tal-Qaddisa Patruna, Santa Katarina ta' Lixandra Verġni u Martri.</p>
Ġemellaġġi
<p>Iż-Żurrieq għandu ftehim fuq bażi ta' ġemmellaġġ ma' tliet postijiet fl-Ewropa. Dawn huma:</p>
<list type="unordered"><item> <ref target="https://mt.wikipedia.org/wiki/Borgo_Maggiore">Borgo Maggiore</ref> (<ref target="https://mt.wikipedia.org/wiki/San_Marino">San Marino</ref>)</item></list>
<list type="unordered"><item> <ref target="https://mt.wikipedia.org/wiki/Morphou">Morphou</ref> (<ref target="https://mt.wikipedia.org/wiki/Ċipru">Ċipru</ref>)</item></list>
<list type="unordered"><item> <ref target="https://mt.wikipedia.org/wiki/Angermünde">Angermünde</ref> (<ref target="https://mt.wikipedia.org/wiki/Ġermanja">Ġermanja</ref>)</item></list>
<p>Il-ftehim mal-belt ta' Angermünde sar fit-2 t'Ottubru 2007. Fih, iż-żewġ lokalitajiet qablu li jippromovu r-rabtiet kulturali, sportivi u bdil ta' żgħażagħ bejniethom.</p>
Knejjes u Kappelli
<list type="unordered"><item>Knisja Parrokkjali ddedikata lil Santa Katarina ta' Lixandra</item>
<item>Kappella ta' Bubaqra dedikata għall-Assunzjoni ta' Marija</item>
<item>Kappella tan-Nigret ddedikata għall-Immakulata Kunċizzjoni ta' Marija</item>
<item>Kappelel ta' Ħal Millieri: Iddedikati għall-Lunzjata u San Ġwann</item>
<item>Kappella ta' San Leon, twaqqfet fiċ-Ċimiterju Parrokkjali ta' Bubaqra</item>
<item>Kappella ta' Sant'Agata</item>
<item>Kappella ta' San Ġakbu</item>
<item>Kappella ta' San Bartilmew</item>
<item>Kappella ta' Sant Andrija</item>
<item>Kappella ta' San Luqa</item></list>
<p><hi rend="bold">Festi</hi></p>
<list type="unordered"><item>Santa Katarina ta' Lixandra ( Festa Titulari/prinċipali )</item>
<item>Madonna tal-Karmnu ( Festa sekondarja )</item>
<item>Madonna tar-Rużarju</item>
<item>San Ġużepp</item>
<item>Santu Rokku</item>
<item>Santa Klementina</item>
<item>Qalb ta' Ġesù, iċċelebrata fil-Knisja Parrokkjali u wkoll fin-Nigret.</item>
<item><ref target="https://mt.wikipedia.org/wiki/Korpus_Christi_(festa)">Korpus Christi</ref></item>
<item>Santa Marija, iċċelebrata f'Bubaqra</item></list>




Ħoloq esterni

<list type="unordered"><item><ref target="http://www.talkarmnuzurrieq.org/">talkarmnuzurrieq.org</ref></item>
<item><ref target="http://www.stcatherineband.org.mt/">stcatherineband.org.mt</ref></item>
<item><ref target="http://www.zurrieq.com/">Zurrieq.com</ref></item></list>
<p>


Koordinati: <ref target="https://tools.wmflabs.org/geohack/geohack.php?pagename=Il-Pa%C4%A1na_prin%C4%8Bipali&amp;params=35_49_45_N_14_28_33_E_type:city">35°49′45″N 14°28′33″E﻿ / ﻿35.82917°N 14.47583°E﻿ / 35.82917; 14.47583</ref>
</p>
</text></body></html>