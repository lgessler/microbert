<html><body><text id="wikipedia_mt_wikipedia_org__23338.html" ns="0" revid="269018" sourceurl="https://mt.wikipedia.org/wiki/Walter_Michael_Ebejer" title="Walter Michael Ebejer" type="wikipedia">Walter Michael Ebejer
<p><hi rend="bold">Walter Michael Ebejer</hi> (<ref target="https://mt.wikipedia.org/wiki/Ħad-Dingli">Ħad-Dingli</ref>, <ref target="https://mt.wikipedia.org/wiki/3_ta'_Awwissu">3 ta' Awwissu</ref> <ref target="https://mt.wikipedia.org/wiki/1929">1929</ref> - 2021) huwa missjunarju Malti, professur u isqof irtirat tal-<ref target="https://mt.wikipedia.org/wiki/Knisja_Kattolika">Knisja Kattolika</ref>. Mill-1977 sal-2007 kien Isqof ta' União da Vitória, il-<ref target="https://mt.wikipedia.org/wiki/Brażil">Brażil</ref>.</p>
Bijografija
<p>Ebejer twieled Ħad-Dingli, <ref target="https://mt.wikipedia.org/wiki/Malta">Malta</ref>, fit-3 t'Awwissu 1929 lil Ġużeppi Ebejer u Marija Ġużeppa mwielda Cutajar. Hu daħal l-<ref target="https://mt.wikipedia.org/wiki/Ordni_tad-Dumnikani">Ordni tad-Dumnikani</ref> u studja fil-Kulleġġ ta' San Tumas Aquinas, ir-<ref target="https://mt.wikipedia.org/wiki/Rabat_(Malta)">Rabat</ref>, Malta, u kompla l-edukazzjoni tiegħu fir-<ref target="https://mt.wikipedia.org/wiki/Renju_Unit">Renju Unit</ref>. Fl-24 ta' Jannar 1954, Ebejer ġie ordnat saċerdot tal-Ordni Dumnikani fl-età ta' 24.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Fl-1956, hu ggradwa fil-<ref target="https://mt.wikipedia.org/wiki/Filosofija">filosofija</ref> u <ref target="https://mt.wikipedia.org/wiki/Teoloġija">teoloġija</ref> mill-Kulleġġ ta' San Tumas Aquinas, ir-Rabat, u wara fl-1973, hu ggradwa u kiseb il-liċenzja fit-teoloġija <hi rend="italic">summa cum laude</hi> mill-Angelicum f'<ref target="https://mt.wikipedia.org/wiki/Ruma">Ruma</ref>.</p>
<p>Fl-1957, Ebejer mar il-Brażil bħala missjunarju fl-istat ta' <ref target="https://mt.wikipedia.org/wiki/Goiás">Goiás</ref>. Mill-1961 sal-1969 ħadem xogħol pastorali fit-Tramuntana ta' <ref target="https://mt.wikipedia.org/wiki/Parana">Parana</ref> u kien is-superjur tal-Ordni Dumnikani ta' Malta mill-1969 sal-1973. Wara nħatar lekċerer fil-Università Kattolika Pontifikali ta' Parana u fl-Università Kattolika Studium Theologicum. Hu sar ukoll il-kappillan ta' <ref target="https://mt.wikipedia.org/wiki/Matinhos">Matinhos</ref> sal-1976.</p>
<p>Fl-1976 il-<ref target="https://mt.wikipedia.org/wiki/Papa_Pawlu_VI">Papa Pawlu VI</ref> ħatar lil Ebejer bħala l-ewwel isqof tad-Djoċesi ta' União da Vitória. Fis-6 ta' Marzu 1977, hu ġie kkonsagrat isqof mill-Arċisqof <ref target="https://mt.wikipedia.org/wiki/Carmine_Rocco">Carmine Rocco</ref>, in-Nunzju Appostoliku għal Brażil f'dak iż-żmien. Wara 37 sena bħala ragħaj tad-djoċesi, Ebejer irtira fl-età ta' 77, f'Jannar 2007.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>L-Isqof Walter Ebejer kien ħu l-kittieb <ref target="https://mt.wikipedia.org/wiki/Francis_Ebejer">Francis Ebejer</ref>.</p>
</text></body></html>