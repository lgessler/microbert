<html><body><text id="wikipedia_mt_wikipedia_org__24014.html" ns="0" revid="271612" sourceurl="https://mt.wikipedia.org/wiki/Carmel_G._Cauchi" title="Carmel G. Cauchi" type="wikipedia">Carmel G. Cauchi
<p>
<hi rend="bold">Carmel G. Cauchi</hi> (<ref target="https://mt.wikipedia.org/wiki/Birkirkara">Birkirkara</ref>, 29 ta’ Mejju 1944) huwa għalliem u awtur, magħruf l-iktar għall-kotba tat-tfal. </p>
Għalliem
<p>Studja l-Liċeo u f’St Michael’s College of Education. Għal 33 sena għallem fi skejjel Primarji differenti u fl-1995 laħaq Assistent Kap ta’ Skola fit-Taqsima tal-Edukazzjoni minn fejn irtira bl-età fl-2005. </p>
<p>Huwa membru attiv fis-<ref target="https://mt.wikipedia.org/wiki/Soċjetà_tad-Duttrina_Nisranija">Soċjetà tad-Duttrina Nisranija</ref> (M.U.S.E.U.M.).  </p>
= Awtur
<p>Il-ġibda għall-kitba ħassha sa minn tfulitu u baqgħet tikber miegħu. Cauchi huwa kittieb ta’ proża, poeżija u drammi. Xogħlijiet tiegħu xxandru fuq il-mezzi tax-xandir, u dehru fil-ġurnali, f’rivisti letterarji u f’antoloġiji kemm lokali kif ukoll barranin. </p>
<p>Cauchi kien bosta drabi ppremjat f’konkorsi letterarji lokali u xi drabi wkoll l-Italja. Ingħata fost l-oħrajn il-premju prestiġjuż “Città di Valletta” għall-poeżija fl-1986.</p>
<p>Għal ħames snin konsekuttivi kiteb dramm li bih it-tfal tal-Iskola Primarja ta’ Birkirkara pparteċipaw fil-“Festival ta’ Drama għall-Iskejjel”, u għal tliet darbiet ingħata t-trofew għall-aħjar skript oriġinali. </p>
<p>Għal erba’ darbiet kien fost ir-rebbieħa tal-Premju Nazzjonali tal-Ktieb: it-tieni post fit-Taqsima Proża għat-Tfal fl-2002 u fl-2012, l-ewwel post fit-Taqsima Poeżija għat-Tfal fl-2006, u l-ewwel post fit-Taqsima tal-Proża għall-Adolexxenti fl-2011.</p>
<p>Għalkemm hu iktar magħruf fil-qasam tal-kitba għat-tfal Carmel jikteb ukoll għall-kbar u, f’din il-kategorija, sal-lum ippubblika 12-il ktieb originali. Għat-tfal u adolexxenti huwa ħareġ 46 ktieb oriġinali u 12-il traduzzjoni mill-Ingliż u mit-Taljan.</p>
<p>Huwa msieħeb fl-Għaqda Poeti Maltin, fl-<ref target="https://mt.wikipedia.org/wiki/Għaqda_tal-Malti_(Università)">Għaqda tal-Malti (Università)</ref> u fl-<ref target="https://mt.wikipedia.org/wiki/Akkademja_tal-Malti">Akkademja tal-Malti</ref>.</p>
</text></body></html>