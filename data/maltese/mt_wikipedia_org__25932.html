<html><body><text id="wikipedia_mt_wikipedia_org__25932.html" ns="0" revid="262572" sourceurl="https://mt.wikipedia.org/wiki/Ri%C5%BCerva_tal-Bijosfera_Transkonfinali_Ohrid-Prespa" title="Riżerva tal-Bijosfera Transkonfinali Ohrid-Prespa" type="wikipedia">Riżerva tal-Bijosfera Transkonfinali Ohrid-Prespa<figure><caption>Ritratt bis-satellita tar-Riżerva tal-Bijosfera Transkonfinali Ohrid-Prespa</caption></figure>
<p>Ir-<hi rend="bold">Riżerva tal-Bijosfera Transkonfinali Ohrid-Prespa</hi> (bil-Maċedonjan: Прекуграничен биосферен резерват „Охрид-Преспа“,  b’ittri Rumani: <hi rend="italic">Prekugraničen biosferen rezervat „Ohrid-Prespa“</hi>; bl-Albaniż: <hi rend="italic">Oher – Prespe, Rezerve Ndërkufitare Biosfere</hi>) hija riżerva ta’ bijosfera li tinkludi ż-żoni tal-<ref target="https://mt.wikipedia.org/wiki/Lag_ta’_Ohrid">Lag ta’ Ohrid</ref> u tal-<ref target="https://mt.wikipedia.org/wiki/Lag_ta’_Prespa">Lag ta’ Prespa</ref> fil-<ref target="https://mt.wikipedia.org/wiki/Repubblika_tal-Maċedonja_ta'_Fuq">Maċedonja ta’ Fuq</ref> u fl-<ref target="https://mt.wikipedia.org/wiki/Albanija">Albanija</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Ir-riżerva ġiet iddikjarata f’Ġunju 2014 u tinkludi għadd ta’ korpi tal-ilma u żoni muntanjużi tal-madwar, li jkopru erja ta’ covering an area of 446,244.52 ettaru. In-naħa taż-żona tal-Lag ta’ Ohrid li tagħmel mal-Maċedonja ta’ Fuq ilha <ref target="https://mt.wikipedia.org/wiki/Sit_ta’_Wirt_Dinji">Sit ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> mill-1979<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref>, filwaqt li n-naħa taż-żona tal-Lag ta’ Ohrid li tagħmel mal-Albanija ġiet estiża fl-2019 bħala parti mill-istess sit.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
Dikjarazzjoni
<p>Iż-żona tar-Riżerva tal-Bijosfera Transkonfinali Ohrid-Prespa ġiet iddikjarata bħala riżerva ta’ bijosfera fil-11 ta’ Ġunju 2014 fis-sessjoni tal-kummissjoni internazzjonali tal-UNESCO li seħħet f’<ref target="https://mt.wikipedia.org/wiki/Jönköping">Jönköping</ref>, l-<ref target="https://mt.wikipedia.org/wiki/Żvezja">Iżvezja</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Il-proposta kienet tressqet mis-Segretarjat Bilaterali tal-Lag ta’ Ohrid, flimkien mal-kummissjonijiet nazzjonali tal-UNESCO tal-Maċedonja ta’ Fuq u tal-Albanija u l-Ministeri għall-Ambjent rispettivi tagħhom.</p>
Ekoloġija
<figure><caption>It-trota ta’ Ohrid</caption></figure>
<p>Ir-Riżerva tal-Bijosfera Transkonfinali Ohrid-Prespa tinkludi diversi ekosistemi, li jvarjaw miż-żoni muntanjużi madwar il-lagi, għall-foresti subtropikali miti f’altitudnijiet iktar baxxi madwar il-baċiri tal-ilma. Is-sistema tal-lagi Ohrid-Prespa hija waħda mill-ikbar fl-<ref target="https://mt.wikipedia.org/wiki/Ewropa">Ewropa</ref>. Iż-żewġ lagi jingħad li għandhom valur eċċezzjonali fil-livell nazzjonali u fil-livell internazzjonali minħabba li huma uniċi ġeoloġikament u bijoloġikament. Il-Lag ta’ Ohrid huwa rinomat għall-ispeċijiet endemiċi tiegħu (iktar minn 200), fosthom ħamsa li huma limitati għall-mikrosistemi fi ħdan il-lag innifsu. Għaxra mis-sbatax-il speċi ta’ ħut huma endemiċi, inkluż it-trota ta’ Ohrid (<hi rend="italic">Salmo letnica</hi>).<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Hemm ukoll żoni forestali endemiċi u uniċi bħal dawk mimlijin bis-siġar taż-żnuber tal-Maċedonja ta’ Fuq (<hi rend="italic">Pinus peuce</hi>).</p>
<p>Il-<ref target="https://mt.wikipedia.org/wiki/Mammiferu">mammiferi</ref> jirrappreżentaw it-tieni l-iktar grupp importanti ta’ speċijiet fir-Riżerva tal-Bijosfera Transkonfinali Ohrid-Prespa, u l-protezzjoni tagħhom hija kruċjali għar-riżerva. Fost il-mammiferi hemm it-<ref target="https://mt.wikipedia.org/wiki/Talpa">talpa</ref> tal-Balkani (<hi rend="italic">Talpa stankovici</hi>), il-linċi tal-Balkani (<hi rend="italic">Lynx lynx martinoi</hi>), il-lupu griż (<hi rend="italic">Canis lupus</hi>), l-ors kannella (<hi rend="italic">Ursus arctos</hi>) u oħrajn. Il-linċi tal-Balkani hija speċi partikolarment rari, u għaldaqstant għandha valur simboliku għoli. Speċi ta’ <ref target="https://mt.wikipedia.org/wiki/Għasfur">għasfur</ref> partikolari fiż-żona li ta’ min jissemma huwa l-pellikan tad-Dalmazji (<hi rend="italic">Pelecanus crispus</hi>). Ir-reġjun ta’ Prespa fih madwar 260 speċi ta’ għasfur, u jirrappreżenta iktar minn nofs l-ispeċijiet ta’ għasafar fl-Ewropa. Xi 140 speċi jbejtu f’din iż-żona.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Sit ta’ Wirt Dinji
<p>Parti ewlenija tar-Riżerva tal-Bijosfera Transkonfinali Ohrid-Prespa, preċiżament in-naħa taż-żona tal-Lag ta’ Ohrid li tagħmel mal-Maċedonja ta’ Fuq, ilha Sit ta’ Wirt Dinji tal-UNESCO mill-1979<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref>, filwaqt li n-naħa taż-żona tal-Lag ta’ Ohrid li tagħmel mal-Albanija ġiet estiża fl-2019 bħala parti mill-istess Sit ta’ Wirt Dinji mħallat (kulturali u naturali) imsejjaħ il-Wirt Naturali u Kulturali tar-Reġjun ta’ Ohrid.<ref target="https://mt.wikipedia.org/wiki/Il-Paġna_prinċipali#cite_note-:2-3">[3]</ref></p>
<p>Il-valur universali straordinarju tas-sit ġie rrikonoxxut abbażi ta’ erba’ kriterji tal-għażla tal-UNESCO: <hi rend="bold">il-kriterju (i)</hi> “Rappreżentazzjoni ta’ kapulavur frott il-kreattività tal-bniedem”, ladarba l-belt ta’ Ohrid hija waħda mill-eqdem insedjamenti umani fl-Ewropa bi fdalijiet kompluti minn Żmien il-Bronż sal-<ref target="https://mt.wikipedia.org/wiki/Medjuevu">Medju Evu</ref>; <hi rend="bold">il-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”, ladarba s-sit huwa xhieda eċċezzjonali ta’ opri tal-arti ta’ żmien il-<ref target="https://mt.wikipedia.org/wiki/Biżantini">Biżantini</ref>, b’iktar minn 2,500 metru kwadru ta’ affreski u iktar minn 800 ikona ta’ fama dinjija, l-iktar fil-knejjes ta’ Santa Sofija, ta’ Marija Omm Alla ta’ Perivleptos u ta’ San Ġwann Kaneo; <hi rend="bold">il-kriterju (iv)</hi> “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”, ladarba fir-reġjun tal-Lag ta’ Ohrid hemm l-iktar monasteru Slavoniku antik u l-ewwel università Slavonika fil-Balkani – l-iskola letterarja ta’ Ohrid li firxet il-kitba, l-edukazzjoni u l-kultura fid-dinja Slavonika antika kollha; u l-<hi rend="bold">kriterju (vii)</hi> “Post fejn iseħħu fenomeni naturali tal-għaġeb jew fejn hemm żoni ta’ ġmiel naturali u ta’ importanza estetika eċċezzjonali”, ladarba l-valuri distintivi tal-konservazzjoni tan-natura tal-Lag ta’ Ohrid, bi storja li tmur lura għaż-żminijiet preglaċjali, jirrappreżentaw fenomenu naturali superlattiv li għadu pjuttost intatt bis-saħħa tal-iżolament ġeografiku u l-attività bijoloġika bla interruzzjoni, u jagħti kenn lil diversi speċijiet endemiċi ta’ flora u ta’ fawna.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>Veduta tar-riżerva miż-żona muntanjuża biż-żewġ lagi jidhru</caption></figure>
Karatteristiċi soċjoekonomiċi
<p>Huwa stmat li r-Riżerva tal-Bijosfera Transkonfinali Ohrid-Prespa għandha popolazzjoni ta’ 455,000 ruħ, li tirrappreżenta żona ta’ diversità kulturali, etnika u reliġjuża. L-insedjamenti jinsabu biss fiż-żoni tranżizzjonali u jinkludu insedjamenti relattivament stabbli demografikament, filwaqt li żoni popolati oħra (speċjalment il-bliet ta’ <ref target="https://mt.wikipedia.org/wiki/Ohrid">Ohrid</ref> u <ref target="https://mt.wikipedia.org/wiki/Struga">Struga</ref> fix-xatt tal-Lag ta’ Ohrid tal-Maċedonja ta’ Fuq u <ref target="https://mt.wikipedia.org/wiki/Pogradec">Pogradec</ref> fl-Albanija), jilqgħu diversi eluf ta’ viżitaturi matul l-istaġun turistiku.</p>
<p>Fl-Albanija, l-attività ekonomika prinċipali tal-popolazzjonijiet lokali hija l-biedja, li għadha preżenti fiż-żona tranżizzjonali u f’xi partijiet taż-żona ta’ lqugħ. Dan l-aħħar, l-industrija tal-ipproċessar tal-ikel esperjenzat żvilupp sinifikanti (speċjalment f’<ref target="https://mt.wikipedia.org/wiki/Korçë">Korçë</ref>), b’mod parallel mal-agrikoltura tradizzjonali, u dan wassal biex jiġu stabbiliti insedjamenti ġodda.</p>
<p>L-iktar settur importanti ta’ żvilupp fiż-żona tar-riżerva huwa s-settur primarju. F’bosta żoni, azjendi agrikoli żgħar ta’ unitajiet domestiċi individwali qed jiġu sostitwiti b’tip ta’ produzzjoni iktar intensiva (bħall-għelieqi bis-siġar tal-frott fiż-żona ta’ <ref target="https://mt.wikipedia.org/wiki/Resen">Resen</ref>). F’xi partijiet muntanjużi, il-forestrija hija wkoll attività ekonomika sinifikanti. It-tgħammir tal-bhejjem huwa importanti wkoll fir-reġjun transkonfinali kollu.</p>
<p>It-turiżmu huwa l-qasam ewlieni ta’ żvilupp tar-riżerva tal-bijosfera transkonfinali kollha. Il-belt ta’ Ohrid waħedha tilqa’ għadd kbir ta’ viżitaturi fl-istaġun turistiku, li huwa sitt darbiet iktar mill-popolazzjoni nattiva (42,000 ruħ).</p>
<p>Is-sajd huwa attività ewlenija oħra b’impatti ekoloġiċi u ekonomiċi fuq iż-żewġ lagi.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Insedjamenti ewlenin
Maċedonja ta’ Fuq
<list type="unordered"><item>Bliet: Ohrid, Struga, Resen, <ref target="https://mt.wikipedia.org/wiki/Bitola">Bitola</ref></item>
<item>Muniċipalitajiet: <ref target="https://mt.wikipedia.org/wiki/Debarca">Debarca</ref>, <ref target="https://mt.wikipedia.org/wiki/Vevčani">Vevčani</ref></item></list>
Albanija
<list type="unordered"><item>Korçë, Pogradec, <ref target="https://mt.wikipedia.org/wiki/Bilisht">Bilisht</ref>, <ref target="https://mt.wikipedia.org/wiki/Maliq">Maliq</ref></item></list>
</text></body></html>