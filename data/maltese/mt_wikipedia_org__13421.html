<html><body><text id="wikipedia_mt_wikipedia_org__13421.html" ns="0" revid="253994" sourceurl="https://mt.wikipedia.org/wiki/Introduzzjoni_g%C4%A7all-%C4%A1enetika" title="Introduzzjoni għall-ġenetika" type="wikipedia">Introduzzjoni għall-ġenetikaDan l-artiklu hu miktub bil-ħsieb li jipprovdi introduzzjoni aċċessibbli u mhux teknika għas-suġġett.
<figure><caption>Sezzjoni ta' <ref target="https://mt.wikipedia.org/wiki/ADN">ADN</ref>; is-sensiela ta' unitajiet qishom platti (<ref target="https://mt.wikipedia.org/wiki/Nucleotide">nukleotidi</ref>) fiċ-ċentru terfa' fiha ċerta informazzjoni.</caption></figure>
<hi rend="bold"><ref target="https://mt.wikipedia.org/wiki/Glossarju_tal-ġenetika">Glossarju tal-ġenetika</ref></hi>
<hi rend="bold"><ref target="https://mt.wikipedia.org/wiki/ADN">ADN</ref></hi>
<p><ref target="https://mt.wikipedia.org/wiki/Molekula">Molekula</ref> twila qisha sellum mibrum. Din hi magħmula minn erba' tipi ta' unitajiet sempliċi u s-sensiela ta' dawn l-unitajiet terfa' fiha ċerta informazzjoni, bħal ma sensiela ta' ittri terfa' fiha ċerta informazzjoni fuq paġna.</p>
<hi rend="bold"><ref target="https://mt.wikipedia.org/wiki/Nukleotidi">Nukleotidi</ref></hi>


Dawn jiffurmaw l-iskaluni tas-sellum tal-ADN u huma l-unitajiet li jirrepetu ruħhom fl-ADN. Hemm erba' tipi ta' nukleotidi (A, T, G and C) u huma s-sniesel ta' dawn in-nukleotidi li jerfgħu fihom l-informazzjoni.

<hi rend="bold"><ref target="https://mt.wikipedia.org/wiki/Kromżoma">Kromżoma</ref></hi>
<p>Pakkett li jġorr l-ADN fiċ-ċelluli. Ikun fih biċċa ADN twila imkebba u ppakkjata f'struttura kompatta. L-ispeċi differenti tal-pjanti u annimali għandhom numru u daqs differenti ta' kromożomi.</p>
<hi rend="bold"><ref target="https://mt.wikipedia.org/wiki/Ġene">Ġene</ref></hi>
<p>Sezzjoni ta' <ref target="https://mt.wikipedia.org/wiki/ADN">ADN</ref>. Il-ġeni huma bħas-sentenzi magħmula mill-"ittri" tal-alfabet tan-nukleotidi, bejniethom il-ġeni jmexxu l-iżvilupp fìżiku u l-imġiba ta' organiżmu. Il-ġeni qishom riċetta jew ktieb ta' istruzzjonijiet, li jipprovdi l-informazzjoni li jeħtieġ l-organiżmu biex jibni jew jagħmel xi ħaġa – per eżempju jagħmel għajn jew riġel, jew isewwi ferita.</p>
<hi rend="bold"><ref target="https://mt.wikipedia.org/wiki/Allele">Allele</ref></hi>
<p>L-alleli huma l-forom differenti ta' ċerta ġene li jista' jkollu organiżmu. Per eżempju fil-bnedmin, allele waħda ta' lewn l-għajnejn tipproduċi għajnejn ħodor u allele oħra tipproduċi għajnejn suwed.</p>
<hi rend="bold"><ref target="https://mt.wikipedia.org/wiki/Ġenoma">Ġenoma</ref></hi>


Is-sett komplut ta' ġeni ta' ċertu organiżmu.

<hi rend="bold"><ref target="https://mt.wikipedia.org/wiki/Inġinerija_ġenetika">Inġinerija ġenetika</ref></hi>
<p>Meta n-nies ibiddlu organiżmu billi jżidu ġeni ġodda, jew ineħħu xi ġeni mill-ġenoma tiegħu.</p>
<hi rend="bold"><ref target="https://mt.wikipedia.org/wiki/Mutazzjoni">Mutazzjoni</ref></hi>
<p>Ġrajja li tibdel is-sensiela tal-ADN f'ġene.</p>
<p><hi rend="bold">Il-ġenetika</hi> tistudja kif <ref target="https://mt.wikipedia.org/wiki/Organiżmu">organiżmi</ref> ħajjin jirtu karatteristiċi mill-antenati tagħhom; pereżempju, l-ulied sikwit jixbħu 'l-ġenituri tagħhom. Il-ġenetika tipprova tiddentifika liema karatteristiċi jintirtu, u tispjega kif dawn il-karatteristiċi jgħaddu minn ġenerazzjoni għall-oħra.</p>
<p>Xi karatteristiċi għandhom x'jaqsmu mad-dehra fiżika ta' organiżmu; pereżempju, il-lewn tal-għajnejn ta' bniedem, it-tul jew il-piż tiegħu. Hemm ħafna tipi oħra ta' karatteristiċi, u dawn jinfirxu minn aspetti ta' mġiba sa reżistenza għall-mard. Il-karatteristiċi sikwit jintirtu, pereżempju nies twal u rqaq aktarx ikollhom tfal twal u rqaq. Xi karatteristiċi oħra jiġu mill-interazzjoni bejn karatteristiċi li jintirtu u l-ambjent. Pereżempju tifel jista' jiret it-tendenza li jkun twil, hemm jekk ma jkunx hemm ikel biżżejjed disponibbli u ma jkollux sustanzi biżżejjed, it-tifel xorta jibqa' qasir. Il-mod kif il-ġenetika u l-ambjent jintreaġixxu biex jipproduċu karatteristika jista' jkun ikkomplikat: pereżempju, il-probabbiltà li xi ħadd imut bil-cancer jew mard tal-qalb tidher li tiddependi fuq l-istorja familjali kif ukoll fuq l-istil ta' ħajja tiegħu.</p>
<p>L-informazzjoni ġenetika tkun merfugħa f'<ref target="https://mt.wikipedia.org/wiki/Molekula">molekula</ref> twila msejħa <ref target="https://mt.wikipedia.org/wiki/ADN">ADN</ref><ref target="https://mt.wikipedia.org/wiki/Il-Paġna_prinċipali#cite_note-ADN-1">[1]</ref> li tiġi ikkupjata u tintiret minn ġenerazzjoni għal oħra. Il-karatteristiċi jintrefgħu fl-ADN bħala istruzzjonijiet għall-bini u tħaddim ta' organiżmu. Dawn l-istruzzjonijiet qegħdin f'sezzjonijiet tal-ADN msejħa <ref target="https://mt.wikipedia.org/wiki/Ġene">ġeni</ref>. L-ADN hi magħmula minn sensiela ta' unitajiet sempliċi, u l-ordni ta' dawn l-unitajiet tispelli l-istruzzjonijiet fil-<ref target="https://mt.wikipedia.org/wiki/Kodiċi_ġenetiku">kodiċi ġenetiku</ref> bħalma l-ordni tal-ittri tispelli l-kliem. L-organiżmu "jaqra" s-sensiela ta' dawn l-unitajiet u jiddekodifika l-istruzzjoni.</p>
<p>Mhux il-ġeni kollha għal ċerta istruzzjoni huma eżatt l-istess. Forom differenti ta' tip ta' ġene jissejħu <ref target="https://mt.wikipedia.org/wiki/Allele">alleli</ref> ta' dik il-ġene. Bħala eżempju, allele waħda ta' ġene għal lewn ix-xagħar tista' terfa' fiha l-istruzzjoni biex tipproduċi ħafna kulur fix-xagħar iswed, waqt li allele oħra tista' tagħti verżjoni mgerfxa ta' din l-istruzzjoni, u hekk  l-ebda kulur ma jiġi prodott u x-xagħar jiġi abjad. Il-<ref target="https://mt.wikipedia.org/wiki/Mutazzjoni">mutazzjonijiet</ref> huma ġrajjiet każwali li jbiddlu s-sensiela f'ġene u hekk joħolqu allele. Mutazzjoni tista' tipproduċi karatteristika ġdida, pereżempju tibdel  allele għax-xagħar iswed f'allele għax-xagħar abjad. Il-feġġ ta' karatteristiċi ġodda hu importanti fl-<ref target="https://mt.wikipedia.org/wiki/Evoluzzjoni">evoluzzjoni</ref>.</p>
L-eredità fil-bijoloġija
Il-ġeni u l-eredità
<p>Il-ġeni jintirtu bħala unitajiet, bil-ġenituri jqassmu l-ġeni tagħhom lil uliedhom. Dan il-proċess qisu bħal meta jkollna żewġ idejn karti tal-logħob, inħawduhom u nerġgħu inqassmuhom. Il-bnedmin għandhom żewġ kopji ta' kull ġene tagħhom (jiġifieri żewġ alleli) u meta jirriproduċu jagħmlu kopji tal-ġeni tagħhom fil-bajd u l-isperma, imma jqegħdu kopja waħda biss ta' kull tip ta' ġene. Bajda mbagħad tingħaqad mal-isperma biex tagħti l-wild tagħhom sett ġdid ta' ġeni. Dan il-wild ikollu l-istess numru ta' ġeni bħall-ġenituri tiegħu imma għal kull ġene, waħda miż-żewġ kopji tiegħu tiġi mill-missier u l-oħra mill-omm.<ref target="https://mt.wikipedia.org/wiki/Il-Paġna_prinċipali#cite_note-Utah-2">[2]</ref></p>
<p>L-effet tat-taħlit jiddependi mit-tipi (l-alleli) tal-ġene li tkun interessat fihom. Jekk il-missier ikollu żewġ allelli li jispeċifikaw għajnejn ħodor, u l-omm ikollha żewġ alleli li jispeċifikaw għajnejn suwed, uliedhom kollha ħa jkollhom żewġ alleli li jagħtu istruzzjonijiet differenti, waħda għal għajnen ħodor u waħda għal għajnejn suwed. Il-lewn ta' għajnejn f'dawn l-ulied jiddependi kif dawn l-alleli jaħdmu flimkien. Jekk allele waħda tirbaħ fuq l-istruzzjonijiet tal-oħra, tissejjaħ allele <hi rend="italic">dominanti</hi>, u l-allele li titlef tissejjaħ allele <hi rend="italic">reċessiva</hi>. Fil-każ ta' tifla b'alleli ħadra u oħra sewda, l-iswed hu dominanti u tispiċca b'għajnejn suwed.<ref target="https://mt.wikipedia.org/wiki/Il-Paġna_prinċipali#cite_note-Athro-3">[3]</ref></p>
<figure><caption>L-għajnejn ħodor huma karatteristika reċessiva.</caption></figure>
<p>Madankollu, l-allele tal-għajnejn ħodor għadha hemm fit-tifla b'għajnejha suwed. Hemm differenza bejn dak li naraw fil-wiċċ (is-sett ta' karatteristiċi osservabbli ta' organiżmu, imsejjaħ il-<ref target="https://mt.wikipedia.org/wiki/Fenotip">fenotip</ref>) u s-sett ta' ġeni li hemm f' dan l-organiżmu (il-<ref target="https://mt.wikipedia.org/wiki/Ġenotip">ġenotip</ref>). F'dan l-eżempju nistgħu insejħu l-allele sewda "S" u l-allele ħadra "ħ". (Is-soltu nuru l-alleli dominanti b'ittri majuskoli u dawk reċessivi b'ittri minuskoli.) It-tifla b'għajnejha suwed għandha l-"fenotip ta' għajnejn suwed" imma l-ġenotip tagħha hu Sħ, b'kopja waħda tal-allele S u oħra tal-allele ħ.</p>
<p>Issa ejjew nimmaġinaw li din it-tifla ssir mara u jkollha t-tfal minn raġel li għandu wkoll il-ġenotip Sħ. Il-bajd tagħha ħa jkunu taħlita ta' żewġ tipi, tip wieħed ikun fih l-allele S u l-ieħor l-allele ħ. Bl-istess mod ir-raġel ħa jipproduċi żewġ tipi ta' sperma, li jkun fihom waħda biss mill-alleli. Issa meta l-alleli jitħalltu fl-ulied dawn għandhom iċ-ċans ta' għajnejn suwed jew ħodor, billi jista' jkollhom il-ġenotip SS = għajnejn suwed, Sħ = għajnejn suwed, jew ħħ = għajnejn ħodor. Mela, f'din il-ġenerazzjoni, hemm iċ-ċans li tidher l-allele reċessiva fil-fenotip tat-tfal - x'uħud minnhom jista' jkollhom għajnejn ħodor bħal nannuhom.<ref target="https://mt.wikipedia.org/wiki/Il-Paġna_prinċipali#cite_note-Athro-3">[3]</ref></p>
<p>Ħafna karatteristiċi jintirtu b'mod iżjed ikkomplikat minn fl-eżempju ta' hawn fuq. Dan jista' jiġri meta jkun hemm bosta ġeni mdaħhlin fil-proċess, kull waħda tikkontribwixxi parti żgħira għar-riżultat finali. In-nies twal aktarx ikkollhom tfal twal billi t-tfal tagħhom jirċievu pakkett ta' ħafna alleli li kull waħda minnhom tikkontribwixxi ftit għal kemm jitwalu. Però, m'hemmx gruppi ċari ta' "nies qsar" u "nies twal", bħal ma hemm gruppi ta' nies b'għajnejhom suwed u b'għajnejhom ħodor. Dan hu hekk peress li hemm ħafna ġeni involuti; dan jagħmel il-karatteristika varjabbli ħafna u n-nies b'ħafna tulijiet differenti<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>. L-eredità tista' tkun kkomplikata wkoll meta l-karatteristika tiddependi fuq l-interazzjoni bejn il-ġenetika u l-ambjent. Spiss jiġri hekk, pereżempju, jekk tifel ma jikolx ikel nutrijenti biżżejjed, dan mhux ħa jbiddillu lewn għajnejh, imma jista' jżommu milli jitwal<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>.</p>
Il-mard ereditarju
<p>Xi mard hu ereditarju u jintiret fil-familji; xi mard ieħor bħal infezzjonijiet jiġi mill-ambjent u xi ieħor jiġi minn kumbinazzjoni ta' fatturi ereditarji u ambjentali.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Il-mard ikkawżat minn allele waħda ta' ġene u li jintiret fil-familji jissejjaħ mard ġenetiku. Fost dan il-mard hemm il-<ref target="https://mt.wikipedia.org/wiki/Marda_ta'_Huntington">marda ta' Huntington</ref>, il-<ref target="https://mt.wikipedia.org/wiki/Fibrożi_ċistika">fibrożi ċistika</ref> u d-<ref target="https://mt.wikipedia.org/wiki/Distrofija_muskolari_ta'_Duchenne">distrofija muskolari ta' Duchenne</ref>. Il-<ref target="https://mt.wikipedia.org/wiki/Fibrożi_ċistika">fibrożi ċistika</ref>, pereżempju hi kkawżàta minn mutazzjoni ta' ġene waħda msejħa <hi rend="italic">CFTR</hi> u tintiret bħala karatteristika reċessiva<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>. Hemm mard ieħor li hu influwenzat mill-ġenetika, imma f'dan il-każ, l-alleli li persuna tieħu mill-ġenituri tagħha jbiddlu biss ir-riskju li tieħu l-marda. Il-parti l-kbira ta' dan il-mard jintiret b'mod kompless, billi jinvolvi bosta ġeni jew billi l-ġeni kif ukoll l-ambjent huma importanti.</p>
<p>Biex nieħdu eżempju, ir-riskju ta' cancer tas-sider hu 50 darba ogħla fil-familji tal-ogħla riskju, komparat mal-familji tal-inqas riskju. X'aktarx hemm din il-varjazzjoni minħabba n-numru kbir ta' alleli. Kull waħda minnhom tbiddel ir-riskju xi ftit<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>. Bosta mill-ġeni li għandhom x'jaqsmu ġew identifikati, bħal <hi rend="italic"><ref target="https://mt.wikipedia.org/wiki/BRCA1">BRCA1</ref></hi> u <hi rend="italic"><ref target="https://mt.wikipedia.org/wiki/BRCA2">BRCA2</ref></hi>, imma mhux kollha. Madankollu, minkejja li parti mir-riskju hu ġenetiku, il-ħxuna, ix-xorb ta' ħafna alkoħol, in-nuqqas ta' eżerċizzju, kollha jżidu r-riskju ta' dan il-cancer<ref target="https://mt.wikipedia.org/wiki/Il-Paġna_prinċipali#cite_note-9">[9]</ref>. Ir-riskju li jkollha mara għall-cancer tas-sider hu mela r-riżultat ta' għadd kbir ta' alleli  u l-ambjent tagħha, u allura hu diffiċli ħafna li nbassruh.</p>
Kif jaħdmu l-ġeni
Il-ġeni jagħmlu l-proteini
<p>Il-funzjoni tal-ġeni hi li tipprovdi l-informazzjoni meħtieġa biex tagħmel molekuli msejħin <ref target="https://mt.wikipedia.org/wiki/Proteini">proteini</ref> fiċ-ċelluli<ref target="https://mt.wikipedia.org/wiki/Il-Paġna_prinċipali#cite_note-Utah-2">[2]</ref>. Iċ-ċelluli huma l-iżgħar partijiet indipendenti tal-organiżmi: il-ġisem tal-bniedem fih xi 100 trilljun ċellula, waqt li organiżmi ċkejknin ħafna bħall-<ref target="https://mt.wikipedia.org/wiki/Batterju">batterji</ref> huma ċellula waħda biss. Ċellula qisha minjatura ta' fabrika komplessa ħafna li tista' tagħmel il-partijiet kollha meħtiega biss tipproduċi kopja tagħha stess, li jiġri meta ċ-ċelluli jinqasmu. Fiċ-ċelluli x-xogħol jinqassam b'mod sempliċi ħafna – il-ġeni jagħtu l-ordnijiet u proteini jobduhom, bħal jibnu kopja ġdida ta' ċellula jew isewwu l-ħsara<ref target="https://mt.wikipedia.org/wiki/Il-Paġna_prinċipali#cite_note-NIGMS-10">[10]</ref>. Kull tip ta' proteina hi speċjalista u tagħmel xogħol wieħed biss, u allura jekk ċellula jkollha bżon xi ħaġa ġdida, trid tagħmel proteina ġdida biex tagħmel dan ix-xogħol. Bl-istess mod, jekk ċellula tkun trid tagħmel xi ħaġa iżjed bl-għaġla jew iżjed bil-mod minn qabel, trid tagħmel iżjed jew inqas mill-proteini risponsabbli. Il-ġeni jgħidu liċ-ċelluli x'jagħmlu billi jgħidulhom liema proteini jagħmlu u kemm.</p>
<figure><caption>Il-ġeni huma espressi billi jiġu traskritti fl-ARN, u dan l-ARN imbagħad jiġi tradott f'proteina.</caption></figure>
<p>Il-proteini huma magħmula minn katina ta' 20 tip differenti ta' <ref target="https://mt.wikipedia.org/wiki/Amminoaċtu">amminoaċti</ref>. Din il-katina tintewa f'forma kompatta, qisha kobba ħabel imħabbla. Il-forma tal-proteina tiddeterminaha s-sensiela ta' amminoaċti matul il-katina u hi din li tiddeċiedi x'tagħmel il-proteina<ref target="https://mt.wikipedia.org/wiki/Il-Paġna_prinċipali#cite_note-NIGMS-10">[10]</ref> pereżempju, xi proteini għandhom ħofor fil-wiċc tagħhom li jaqblu eżatt ma' molekula oħra, li jħallu l-proteina taqbad sewwa ma' din il-molekula. Xi proteini oħra huma <ref target="https://mt.wikipedia.org/wiki/Enzima">enzimi</ref>, li qishom magni ċkejknin li jistgħu ibbiddlu molekuli oħra<ref target="https://mt.wikipedia.org/wiki/Il-Paġna_prinċipali#cite_note-11">[11]</ref>.</p>
<p>L-informazzjoni fl-ADN hi maħżuna fis-sensiela ta' unitajiet li jirrepetu matul il-katina tal-ADN<ref target="https://mt.wikipedia.org/wiki/Il-Paġna_prinċipali#cite_note-nih-12">[12]</ref>. Dawn l-unitajiet huma erba' tipi ta' nukleotidi (A,T,G and C) u s-sensiela ta' nukleotidi taħżen l-informazzjoni f'alfabet imsejjaħ  il-<ref target="https://mt.wikipedia.org/wiki/Kodiċi_ġenetika">kodiċi ġenetika</ref>. Meta ġene jinqara minn ċellula is-sensiela tal-ADN tiġi ikkupjata f'molekula simili ħafna msejħa <ref target="https://mt.wikipedia.org/wiki/ARN">ARN</ref> (Dan il-proċess insejħulu traskrizzjoni). It-traskrizzjoni hi kkontrollata minn sniesel oħra tal-ADN (bħal promuturi), li juru lil ċellula fejn huma l-ġeni, u jikkrontrollaw kemm il-darba jiġu kkupjati. Il-kopja tal-ARN magħmula minn ġene imbagħad tgħaddi minn struttura msejħa <ref target="https://mt.wikipedia.org/wiki/Ribożoma">ribożoma</ref>, li tittraduċi s-sensiela tal-nukleotidi fl-ARN fis-sensiela korretta ta' amminoaċti u tgħaqqad dawn l-amminoaċti flimkien biex jagħmlu katina kompluta ta' proteina. Il-proteina l-ġdida mbagħad tintewa fil-forma attiva tagħha. Il-proċess li bih l-informazzjoni tmur mill-lingwa tal-ADN għal-lingwa tal-amminoaċti jissejjaħ traduzzjoni<ref target="https://mt.wikipedia.org/wiki/Il-Paġna_prinċipali#cite_note-nobel-13">[13]</ref>.</p>
<figure><caption><ref target="https://mt.wikipedia.org/wiki/Ir-replikazzjoni_tal-ADN">Ir-replikazzjoni tal-ADN</ref>: L-ADN jinħall u n-nukleotidi jitqabblu biex jagħmlu żewġ filamenti ġodda.</caption></figure>
<p>Jekk is-sensiela tan-nukleotidi f'ġene tinbidel, tista' tinbidel ukoll is-sensiela ta' amminoaċti fil-proteina li tipproduċi – jekk titneħha parti mill-ġene, il-proteina li tiġi prodotta tkun iqsar u jista' jkun li ma taħdimx iktar<ref target="https://mt.wikipedia.org/wiki/Il-Paġna_prinċipali#cite_note-NIGMS-10">[10]</ref>. Din hi r-raġuni għaliex alleli differenti ta' ġene jista' jkollhom effetti differenti fuq l-organiżmu. Bħala eżempju nistgħu nieħdu l-kulur tax-xagħar li jiddependi minn kemm minn sustanza skura msejħa <ref target="https://mt.wikipedia.org/wiki/Melanina">melanina</ref> imur fix-xagħar huwa hu jikber. Jekk persuna jkollha sett normali tal-ġeni li għandhom x'jaqsmu mal-produzzjoni tal-melanina, din tagħmel il-proteini meħtieġa kollha u tkabbar xagħar skur. Però, jekk l-alleli għal ċerta proteina għandhom sniesel differenti u jipproduċu proteini li ma jaħdmux sewwa, u l-ebda melanina ma tiġi prodotta u x-xagħar jiġi abjad. Din il-kundizzjoni tissejjaħ <ref target="https://mt.wikipedia.org/wiki/Albiniżmu">albiniżmu</ref> u l-persuna b'din il-kundizzjoni tissejjaħ albina<ref target="https://mt.wikipedia.org/wiki/Il-Paġna_prinċipali#cite_note-14">[14]</ref>.</p>
Il-ġeni jiġu kkupjati
<p>Il-ġeni jiġu kkupjati kull darba li ċellula tinqasam f'żewġ ċelluli ġodda. Il-proċess li jikkopja l-ADN jissejjaħ <ref target="https://mt.wikipedia.org/wiki/Replikazzjoni_tal-ADN">replikazzjoni tal-ADN</ref><ref target="https://mt.wikipedia.org/wiki/Il-Paġna_prinċipali#cite_note-nih-12">[12]</ref>. Permezz ta' proċess simili li l-ulied jirtu l-ġeni mill-ġenituri tagħhom, meta kopja mill-omm titħallat ma' kopja mill-missier.</p>
<p>L-ADN jista' jiġi kkuppjat faċilment u eżattament għaliex kull biċċa mill-ADN tista' tiddiriġi l-ħolqien ta' kopja ġdida tal-informazzjoni tagħha. Dan għaliex l-ADN hu magħmul minn żewġ ħjut li jaqblu flimkien bħaż-żewg naħat ta' żipp. In-nukleotidi qegħdin bejniethom, bħas-snien taż-żipp u jaqblu par par biex iżommu ż-żewġ filamenti flimkien.  Importanti l-fatt li l-erba' tipi ta' nukleotidi għandhom forom differenti, u għalhekk biex il-filamenti jagħlqu sewwa, in-nukleotide <hi rend="bold">A</hi> tid tiġi faċċata tal- nukleotide <hi rend="bold">T</hi>, u <hi rend="bold">G</hi> faċċata ta' <hi rend="bold">C</hi>. Dan il-qbil eżatt bejn il-pari jissejjaħ tiżwiġ tal-bażi<ref target="https://mt.wikipedia.org/wiki/Il-Paġna_prinċipali#cite_note-nih-12">[12]</ref>.</p>
<p>Meta l-ADN jiġi kkupjat, iż-żewġ filamenti tal-ADN il-qadim jinġibdu 'l bogħod minn xulxin mill-enzimi li jimxu matul kull waħda minnhomm u jqabblu pari ta' unitajiet ta' nukleotidi ġodda u jiżżippjaw il-filamenti flimkien.</p>
<p>Dan jipproduċi żewġ biċċiet ġodda tal-ADN, fejn kull waħda fiha filament wieħed mill-ADN qadim u wieħed mill-filamenti ġodda. Dan il-proċess mhux perfett u xi minn daqqiet il-proteini jagħmlu żball u jpoġġu nukleotide ħażina fil-filament li jkunu qegħdin jibnu. Hekk isseħħ bidla fis-sensiela ta' dik il-ġene. Dawn il-idliet fis-sensiela tal-ADN jissejħu <ref target="https://mt.wikipedia.org/wiki/Mutazzjoni">mutazzjonijiet</ref><ref target="https://mt.wikipedia.org/wiki/Il-Paġna_prinċipali#cite_note-15">[15]</ref>. Il-mutazzjonijiet jipproduċu alleli ġodda tal-ġeni. Xi drabi dawn il-bidliet iwaqqfu l-ġene milli taħdem sewwa, bħall-ġeni tal-melanina li ddiskutejna hawn fuq. F'każi oħra dawn il-mutazzjoniet jistgħu ibbidlu dak li tagħmel il-ġene jew anzi iħalluha tagħmel xogħlha ftit aħjar minn qabel. Dawn il-mutazzjonijiet u l-effet tagħhom fuq il-karatteristiċi tal-organiżmi huma waħda mill-kawżi tal-<ref target="https://mt.wikipedia.org/wiki/Evoluzzjoni">evoluzzjoni</ref><ref target="https://mt.wikipedia.org/wiki/Il-Paġna_prinċipali#cite_note-Marshall-16">[16]</ref>.</p>
Il-ġeni u l-evoluzzjoni
<figure><caption><ref target="https://mt.wikipedia.org/wiki/Ġurdien">Ġrieden</ref> bis-suf ta' kuluri differenti</caption></figure>
<p>Popolazzjoni ta' organiżmi <ref target="https://mt.wikipedia.org/wiki/Evoluzzjoni">tevolvi</ref> meta karatteristika li tintiret issir iktar komuni jew inqas komuni maż-żmien<ref target="https://mt.wikipedia.org/wiki/Il-Paġna_prinċipali#cite_note-Marshall-16">[16]</ref>. Pereżempju, il-ġrieden kollha li jgħixu fuq gżira nqisuhom popolazzjoni tal-ġrieden. Jekk matul ftit ġenerazzjonijiet, il-ġrieden bojod tbiddlu milli jkunu rari, għalli jkunu l-parti l-kbira ta' din il-popolazzjoni, allura il-kulur tas-suf ta' dawn il-ġrieden ikun qiegħed jevolvi. Fit-termini tal-ġenetika, din tissejjaħ bidla fil-<ref target="https://mt.wikipedia.org/wiki/Frekwenza_tal-alleli">frekwenza tal-alleli</ref>—bħal żieda fil-frekwenza tal-allele tas-suf abjad.</p>
<p>L-alleli jsiru iktar jew inqas kommuni jew b'aċċident (f'proċess imsejjaħ <ref target="https://mt.wikipedia.org/wiki/Tkarkir_ġenetiku">tkarkir ġenetiku</ref>), jew permezz tal-<ref target="https://mt.wikipedia.org/wiki/Għażla_naturali">għażla naturali</ref><ref target="https://mt.wikipedia.org/wiki/Il-Paġna_prinċipali#cite_note-17">[17]</ref>. Fl-għażla naturali, jekk allele tagħmel iżjed probabbli li organiżmu jibqa' ħaj u jirriroduċi, maż-żmien din l-allele issir iżjed komuni. Imma jekk allele tkun ta' ħsara, l-għażla naturali tagħmilha inqas kommuni. Pereżempju, jekk il-ġżira qiegħda ssir iżjed kiesħa kull sena u miksija bis-silġ għall-parti l-kbira tas-sena, allura l-allele tas-suf abjad issir iżjed utli għall-ġrieden, billi tagħmilhom iżjed diffiċli li jarawhom il-redaturi kontra s-silġ. Inqas mill-ġrieden bojod jinħatfu mill-predaturi, u għalhekk maż-żmien il-ġrieden bojod jirbħu l-ġrieden bis-suf skur. L-alleli tas-suf abjad isiru iżjed komuni, u l-alleli tas-suf skur isiru iżjed rari.</p>
<p>Il-mutazzjonijiet joħolqu alleli ġodda. Dawn l-alleli għandhom sniesel ġodda tal-ADN u jistgħu jipproduċu proteini bi prorjetajiet ġodda<ref target="https://mt.wikipedia.org/wiki/Il-Paġna_prinċipali#cite_note-18">[18]</ref>. Allura anki fuq gżira ippopolata għal kollox minn ġrieden suwed, jistgħu jiġru mutazzjonijiet li joħolqu xi alleli tas-suf abjad. Il-kombinazzjoni ta' mutazzjonijiet li joħolqu alleli ġodda każwalment, u l-għażla naturali li tagħżel dawk li huma utli, iġġib l-<ref target="https://mt.wikipedia.org/wiki/Adattament">adattament</ref>. Dan jiġri meta  organiżmi jinbidlu b'mod li jgħinhom jibqgħu ħajjin u jirriproduċu.</p>
L-inġinerija ġenetika
<p>Billi l-karatteristiċi ġejjin mill-ġeni f'ċellula, meta nżidu biċċa ADN ġdida f'ċellula nistgħu nipproduċu karatteristika ġdida. Hekk taħdem l-<ref target="https://mt.wikipedia.org/wiki/Inġinerija_ġenetika">inġinerija ġenetika</ref>. Pereżempju, ix-xtieli jistgħu jingħataw ġene minnn ħuta tal Artiku biex jipproduċu proteina kontra l-ġlata fil-weraq tagħhom<ref target="https://mt.wikipedia.org/wiki/Il-Paġna_prinċipali#cite_note-19">[19]</ref>. Din tista' tipproteġihom mill-ħsara bil-ġlata. Hemm ġeni oħra li jistgħu jiġi mdaħħla fix-xtieli fosthom <ref target="https://mt.wikipedia.org/wiki/Insettiċida">insettiċida</ref> naturali mill-batterji <hi rend="italic"><ref target="https://mt.wikipedia.org/wiki/Bacillus_thuringiensis">Bacillus thuringiensis</ref></hi>. Dan l-insettiċida joqtol l-insetti li jiklu x-xtieli, imma ma jagħmilx ħsara lin-nies<ref target="https://mt.wikipedia.org/wiki/Il-Paġna_prinċipali#cite_note-20">[20]</ref>. F'dawn ix-xtieli il-ġeni l-ġodda jitqegħdu fix-xitla qabel tikber, u hekk il-ġeni jkunu f'kull parti tax-xitla, iż-żerriegħa nklużi. Ulied ix-xitla mbagħad jirtu l-ġeni l-ġodda, ħaga li tħasseb ħafna nies minħabba t-tixrid ta' karatteristiċi ġodda fix-xtieli salvaġġi.</p>
<p>It-tip ta' teknoloġija wżata fl-inġinerija ġenetika qiegħda tiġi żviluppata wkoll biex tikkura n-nies li jbatu b'mard ġenetiku permezz ta' teknika medika sperimentali msejħa <ref target="https://mt.wikipedia.org/wiki/Terapija_ġenika">terapija ġenika</ref><ref target="https://mt.wikipedia.org/wiki/Il-Paġna_prinċipali#cite_note-21">[21]</ref>. Però hawn il-ġene l-ġdida titqiegħed wara l-persuna tkun kibret u mardet, u allura l-ġene l-ġdida ma tintiritx minn uliedha. It-terapija ġenika taħdem billi tipprova tissostitwixi l-allele li hi l-kawża tal-marda b'allele li taħdem sewwa.</p>


Ħoloq esterni

Il-ġenetika
<list type="unordered"><item>(EN)  <ref target="http://learn.genetics.utah.edu">Introduzzjoni għall-ġenetika </ref></item>
<item>(EN)  <ref target="http://www.ncbi.nlm.nih.gov/books/bv.fcgi?rid=gnd">Introduzzjoni għall-ġeni u l-mard</ref></item>
<item>(EN) <ref target="http://www.genome.gov/10002096">Glossarju jitkellem ta' termini ġenetiċi</ref></item>
<item>(FR)  <ref target="http://www.fao.org/biotech/index_glossary.asp?lang=fr">Glossarju tal-bijoteknoloġija tal-FAO</ref></item></list>
L-ADN u l-ġeni
<list type="unordered"><item>(EN)  <ref target="http://www.blackwellpublishing.com/trun/artwork/Animations/cloningexp/cloningexp.html">Gwida animata għall-klonazzjoni</ref></item>
<item>(EN)  <ref target="http://www.ncbi.nlm.nih.gov/About/primer/genetics.html">Il-ġenetika, A Science Primer</ref></item>
<item>(FR)  <ref target="http://www.medecine.unige.ch/enseignement/dnaftb">"Draba kien hemm ... l-ADN"</ref> – Sit edukattiv fuq is-sisien  tal-ġenetika klassika u molekulari</item></list>
Evoluzzjoni
<list type="unordered"><item>(EN)  <ref target="http://evolution.berkeley.edu/evolibrary/article/0_0_0/evo_01">Nifhmu l-evoluzzjoni</ref></item></list>
Interattivi
<list type="unordered"><item>(EN)  <ref target="http://museum.thetech.org/ugenetics/eyeCalc/eyecalculator.html">X'ħa jkun lewn għajnejn uliedek? Il-ġenetika tal-għajn umana: Introduzzjoni interattiva</ref></item>
<item>(EN)  <ref target="http://nobelprize.org/educational_games/medicine/dna_double_helix/index.html">Il-logħba tal-eliċi doppja</ref></item>
<item>(EN)  <ref target="http://learn.genetics.utah.edu/units/basics/transcribe">It-traskrizzjoni u t-traduzzjoni tal-ġeni</ref></item>
<item>(EN)  <ref target="http://web.mit.edu/star/genetics">StarGenetics</ref> – softwer li jissimula esperimenti ta' tgħammir bejn organiżmi li huma differenti fuq firxa ta' karatteristiċi</item></list>
</text></body></html>