<html><body><text id="wikipedia_mt_wikipedia_org__26939.html" ns="0" revid="268345" sourceurl="https://mt.wikipedia.org/wiki/Philipp_Otto_Runge" title="Philipp Otto Runge" type="wikipedia">Philipp Otto Runge
<p><hi rend="bold">Philipp Otto Runge</hi> (bil-<ref target="https://mt.wikipedia.org/wiki/Lingwa_Ġermaniża">Ġermaniż</ref>: [ˈʁʊŋə]; twieled f'<ref target="https://mt.wikipedia.org/wiki/Wolgast">Wolgast</ref> fit-23 ta' Lulju 1777 – miet f'<ref target="https://mt.wikipedia.org/wiki/Amburgu">Hamburg</ref> fit-2 ta' Diċembru 1810) kien pittur Romantiku u disinjatur tekniku Ġermaniż. Għalkemm beda l-karriera tiegħu tard u miet żgħir, huwa jitqies fost l-aqwa pitturi Romantiċi Ġermaniżi.</p>
Ħajja u xogħol
<p>Runge kien id-disa' wild minn ħdax f'Wolgast, il-Punent tal-Pomeranja, li dak iż-żmien kienet immexxija mill-<ref target="https://mt.wikipedia.org/wiki/Żvezja">Iżvediżi</ref>. Huwa twieled f'familja ta' bennejja tal-vapuri b'rabtiet man-nobbiltà tal-<ref target="https://mt.wikipedia.org/wiki/Prussja">Prussja</ref> tal-familja Sypniewski/von Runge. Kien tifel marradi u għaldaqstant tilef ħafna skola u ta' età bikrija tgħallem <ref target="https://mt.wikipedia.org/wiki/L-Arti">l-arti</ref> tal-kontorni tal-figuri maqtugħin bl-imqass mingħand ommu, li baqa' jipprattika tul ħajtu kollha. Fl-1795 huwa beda apprendistat kummerjali fl-azjenda ta' ħuh il-kbir Daniel f'Hamburg. Fl-1799 Daniel appoġġa lil ħuh finanzjarjament biex jibda jistudja l-<ref target="https://mt.wikipedia.org/wiki/Pittura">pittura</ref> taħt <ref target="https://mt.wikipedia.org/wiki/Jens_Juel">Jens Juel</ref> fl-Akkademja ta' <ref target="https://mt.wikipedia.org/wiki/Kopenħagen">Copenhagen</ref>. Fl-1801 huwa ċċaqlaq lejn <ref target="https://mt.wikipedia.org/wiki/Dresden">Dresden</ref> biex ikompli l-istudji tiegħu, fejn iltaqa' ma' <ref target="https://mt.wikipedia.org/wiki/Caspar_David_Friedrich">Caspar David Friedrich</ref>, <ref target="https://mt.wikipedia.org/wiki/Ludwig_Tieck">Ludwig Tieck</ref>, u l-mara futura tiegħu <ref target="https://mt.wikipedia.org/wiki/Pauline_Bassenge">Pauline Bassenge</ref>. Beda wkoll jistudja b'mod estensiv il-kitbiet tal-mistiku tas-<ref target="https://mt.wikipedia.org/wiki/Seklu_XVII">seklu 17</ref> <ref target="https://mt.wikipedia.org/wiki/Jakob_Boehme">Jakob Boehme</ref>. Fl-1803, fi żjara lejn <ref target="https://mt.wikipedia.org/wiki/Weimar">Weimar</ref>, Runge bla ħsieb iltaqa' ma' <ref target="https://mt.wikipedia.org/wiki/Johann_Wolfgang_von_Goethe">Johann Wolfgang von Goethe</ref> u t-tnejn għamlu ħbieb abbażi tal-interessi komuni tagħhom fil-kulur u fl-arti.</p>
<figure><caption><hi rend="italic">It-Tfal Hülsenbeck</hi>, żejt fuq it-tila, 1805-06</caption></figure>
<p>Fl-1804 huwa żżewweġ u mar jgħix f'Hamburg mal-mara tiegħu. Minħabba l-perikli ta' gwerra imminenti (l-assedju ta' Hamburg min-naħa ta' <ref target="https://mt.wikipedia.org/wiki/Napuljun_I_ta'_Franza">Napuljun</ref>) huma għamlu rilokazzjoni fl-1805 fid-dar fejn twieled f'Wolgast u baqgħu hemm sal-1807. Fl-1805 il-korrispondenza ta' Runge ma' Goethe dwar is-suġġett tax-xogħol artistiku tiegħu u l-kulur saret iktar intensiva. Meta reġa' lura f'Hamburg fl-1807, hu u ħuh Daniel iffurmaw kumpanija ġdida u hu baqa' attiv fiha sa tmiem ħajtu. Fl-istess sena huwa żviluppa l-kunċett tal-isfera tal-kuluri.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Fl-1808 huwa intensifika x-xogħol tiegħu fuq il-kulur, u wettaq esperimenti fit-taħlit tal-kuluri fl-isfera tal-kuluri. Huwa ppubblika wkoll verżjonijiet bil-miktub ta' żewġ ħrejjef folkloristiċi lokali, <hi rend="italic">Is-sajjied u martu</hi> u <hi rend="italic">Is-siġra tal-lewż</hi>, li iktar 'il quddiem ġew inklużi fost il-ħrejjef tal-<ref target="https://mt.wikipedia.org/wiki/Aħwa_Grimm">aħwa Grimm</ref>. Fl-1809 Runge temm ix-xogħol fuq il-manuskritt tal-isfera tal-kuluri (bil-Ġermaniż: <hi rend="italic">Farben-Kugel</hi>), li ġie ppubblikat fl-1810 f'Hamburg.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Fl-istess sena, marid bit-<ref target="https://mt.wikipedia.org/wiki/Tuberkulożi">tuberkulożi</ref>, Runge pitter awtoritratt ieħor kif ukoll ritratti tal-familja tiegħu u ta' ħuh Daniel. L-aħħar wild tiegħu minn erbgħa twieled l-għada tal-mewt ta' Runge.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<figure><caption><hi rend="italic">Filgħodu</hi>, żejt fuq it-tila, 1808</caption></figure>
<p>Runge kien mistiku, bi ħsieb ferm <ref target="https://mt.wikipedia.org/wiki/Kristjaneżmu">Kristjan</ref>, u fix-xogħol artistiku tiegħu pprova jesprimi n-nozzjonijiet tal-armonija tal-<ref target="https://mt.wikipedia.org/wiki/Univers">univers</ref> permezz tas-simboliżmu tal-kuluri, tal-forom u tan-numri. Huwa kien iqis il-blu, l-isfar u l-aħmar bħala simboliċi għat-<ref target="https://mt.wikipedia.org/wiki/It-Trinità_Mqaddsa">Trinità</ref> Kristjana u kien iqabbel il-blu ma' <ref target="https://mt.wikipedia.org/wiki/Alla_l-Missier">Alla</ref> u mal-lejl, l-aħmar ma' filgħodu, ma' filgħaxija u ma' <ref target="https://mt.wikipedia.org/wiki/Ġesù">Ġesù</ref>, u l-isfar mal-<ref target="https://mt.wikipedia.org/wiki/Spirtu_s-Santu">Ispirtu s-Santu</ref>.</p>
<p>Bħal xi artisti Romantiċi oħra, Runge kien interessat fil-<hi rend="italic">Gesamtkunstwerk</hi>, jew ix-xogħol tal-arti totali, li kien tentattiv ta' fużjoni tal-forom kollha tal-arti. Huwa ppjana x-xogħol tiegħu f'dan ir-rigward madwar serje ta' erba' tpinġijiet msejħin <hi rend="italic">Il-Ħinijiet tal-Ġurnata</hi>, iddisinjati biex jintwerew f'binja speċjali, b'akkumpanjament <ref target="https://mt.wikipedia.org/wiki/Mużika">mużikali</ref> u <ref target="https://mt.wikipedia.org/wiki/Poeżija">poeżiji</ref> tiegħu stess. Fl-1803 Runge wettaq inċiżjonijiet f'format kbir tas-serje ta' tpinġijiet ta' <hi rend="italic">Il-Ħinijiet tal-Ġurnata</hi> li kellhom suċċess kummerċjali u ppreżenta sett minnhom lil Goethe. Huwa pitter żewġ verżjonijiet ta' <hi rend="italic">Filgħodu</hi> (fil-Kunsthalle, f'Hamburg), iżda l-oħrajn ma avvanzawx iktar mill-istadju ta' tpinġijiet. Il-pittura <hi rend="italic">Filgħodu</hi> kienet il-bidu ta' tip ġdid ta' pajsaġġ, wieħed ta' <ref target="https://mt.wikipedia.org/wiki/Reliġjon">reliġjon</ref> u emozzjoni.</p>
<p>Runge kien ukoll wieħed mill-aqwa ritrattisti Ġermaniżi ta' żmienu; diversi eżempji jinsabu f'Hamburg. L-istil tiegħu kien riġidu, preċiż u intens, xi kultant kważi inġenwu.</p>
Runge u l-kulur
<figure><caption>Il-<hi rend="italic">Farbenkugel</hi> (l-isfera tal-kuluri) ta' Runge</caption></figure>
<p>L-interess ta' Runge fil-kulur kien ir-riżultat naturali ta' xogħlu bħala pittur u l-fatt li kellu moħħ inkwiżittiv. Fost il-prinċipji aċċettati tiegħu kien hemm li "bħalma huwa magħruf, hemm biss tliet kuluri, l-isfar, l-aħmar u l-blu" (ittra lil Goethe tat-3 ta' Lulju 1806). L-għan tiegħu kien li jistabbilixxi d-dinja kompluta tal-kuluri li jirriżultaw mit-taħlit ta' dawk it-tliet kuluri, bejniethom stess u flimkien mal-abjad u mal-iswed. Fl-istess ittra twila, Runge ddiskuta pjuttost fid-dettall il-fehmiet tiegħu dwar l-ordni tal-kuluri u inkluda skizz taċ-ċirku b'taħlita ta' kuluri, bit-tliet kuluri primarji li kienu jiffurmaw trijangolu ekwilaterali u, flimkien mal-pari ta' taħlitiet, eżagonu.</p>
<p>Huwa wasal għall-kunċett tal-isfera tal-kuluri għall-ħabta tal-1807, kif indikat fl-ittra tiegħu lil Goethe tal-21 ta' Novembru ta' dik is-sena, billi wessa' ċ-ċirku tal-kuluri fi sfera, bl-abjad u bl-iswed li jiffurmaw iż-żewġ poli opposti. Solidu ta' piramida trijangolari doppja ta' taħlita ta' kuluri kienet ġiet proposta minn <ref target="https://mt.wikipedia.org/wiki/Tobias_Mayer">Tobias Mayer</ref> fl-1758, fatt li Runge kien jaf bih. It-twessigħ ta' dak is-solidu fi sfera min-naħa ta' Runge milli jidher kellu bażi idealistika iktar milli waħda ta' ħtieġa loġika. Permezz tal-esperimenti tiegħu tat-taħlit tal-kuluri fl-1807, huwa ttama li jipprovdi appoġġ xjentifiku għall-forma tal-isfera. Imħeġġeġ minn Goethe u minn ħbieb oħrajn, fl-1808 huwa kiteb manuskritt fejn iddeskriva l-isfera tal-kuluri, u dan ġie ppubblikat f'Hamburg fil-bidu tal-1810. Minbarra deskrizzjoni tal-isfera tal-kuluri, fih saġġ illustrat dwar ir-regoli tal-armonija tal-kuluri u saġġ dwar il-kuluri fin-natura li nkiteb mill-ħabib ta' Runge, <ref target="https://mt.wikipedia.org/wiki/Henrik_Steffens">Henrik Steffens</ref>. Inkluda wkoll ċirku mpinġi bl-idejn li juri żewġ veduti differenti ta' wiċċ l-isfera kif ukoll porzjonijiet orizzontali u vertikali li juru l-organizzazzjoni tal-ġewwieni tagħha (ara l-illustrazzjoni hawn fuq, fuq ix-xellug).</p>
<p>Il-mewta prematura ta' Runge limitat l-impatt ta' dan ix-xogħol. Goethe, li kien qara l-manuskritt qabel ma ġie ppubblikat, semmieh fil-<hi rend="italic">Farbenlehre</hi> tiegħu tal-1810 bħala "konklużjoni b'suċċess ta' dan it-tip ta' sforz". F'qasir żmien is-sistema emisferika ta' <ref target="https://mt.wikipedia.org/wiki/Michel_Eugène_Chevreul">Michel Eugène Chevreul</ref> tal-1839 ħadet post dan ix-xogħol. Fl-1900 is-sistema sferika tal-ordni tal-kuluri ngħatat privattiva bis-saħħa ta' <ref target="https://mt.wikipedia.org/wiki/Albert_Henry_Munsell">Albert Henry Munsell</ref>, għalkemm ma damitx ma tiġi sostitwita b'forma irregolari tas-solidu.</p>
Legat
<figure><caption><hi rend="italic">Zokk ta' Ġilji b'Sitt Inwar</hi>, Philipp Otto Runge</caption></figure>
<p>Runge ġie inkluż f'diversi wirjiet retrospettivi, inkluż fil-wirja "L-Aqwa Artisti Ġermaniżi tas-Seklu Dsatax" tal-Mużew Metropolitan tal-Arti, u "Il-Kosmos ta' Runge" fil-Kunsthalle ta' Hamburg. Il-kritiku tal-arti <ref target="https://mt.wikipedia.org/wiki/Robert_Hughes">Robert Hughes</ref> iddeskriva lil Runge bħala "l-eqreb ekwivalenti ta' <ref target="https://mt.wikipedia.org/wiki/William_Blake">William Blake</ref> li qatt ipproduċiet il-<ref target="https://mt.wikipedia.org/wiki/Ġermanja">Ġermanja</ref>".<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref> Il-pittura Neoklassika fuq iż-żejt ta' Runge, <hi rend="italic">Filgħodu</hi>, tal-1808, titqies bħala l-aqwa xogħol tiegħu.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref> Il-pittura <hi rend="italic">Filgħodu</hi> kienet maħsuba bħala parti minn serje ta' pitturi reliġjużi msejħa <hi rend="italic">Il-Ħinijiet tal-Ġurnata</hi>; l-erba' pitturi suppost kellhom jitwaħħlu f'<ref target="https://mt.wikipedia.org/wiki/Kappella">kappella</ref> <ref target="https://mt.wikipedia.org/wiki/Gotiku">Gotika</ref> b'akkumpanjament mużikali u poetiku, li Runge ttama li jkunu il-qalba għal reliġjon ġdida.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref><ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref> Is-serje, għajr għal <hi rend="italic">Filgħodu</hi> u <hi rend="italic">Binhar</hi>, qatt ma ġiet żviluppata iktar minn għadd ta' tpinġijiet monokromatiċi. Erba' tpinġijiet stampati mogħtija minn Runge bħala rigal, kienu twaħħlu fil-kamra tal-mużika ta' Johann Wolfgang von Goethe.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> L-użu tal-ġesti u t-tagħwiġ tal-amarilli u tal-ġilji f'<hi rend="italic">Il-Ħinijiet tal-Ġurnata</hi> ta' Runge ġew deskritti bħala l-predeċessur ta' xogħlijiet simili prodotti matul il-moviment tal-<ref target="https://mt.wikipedia.org/wiki/Arti_Nouveau">Arti Nouveau</ref> kważi 100 sena wara.<ref target="https://mt.wikipedia.org/wiki/Il-Paġna_prinċipali#cite_note-:0-4">[4]</ref></p>
</text></body></html>