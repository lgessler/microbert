<html><body><text id="wikipedia_mt_wikipedia_org__7018.html" ns="0" revid="271037" sourceurl="https://mt.wikipedia.org/wiki/Melchiorre_Gaf%C3%A0" title="Melchiorre Gafà" type="wikipedia">Melchiorre Gafà
<p><hi rend="bold">Melchiorre Gafà </hi> (Jannar 1636 – 4 ta' Settembru 1667), f'<ref target="https://mt.wikipedia.org/wiki/Malta">Malta</ref> magħruf ukoll bħala Gafa, Gaffar or Gafar u fl-<ref target="https://mt.wikipedia.org/wiki/Italja">Italja</ref> bħala Cafà u Caffà,<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> kien skultur <ref target="https://mt.wikipedia.org/wiki/Maltin">Malti</ref> li fil-ħajja qasira tiegħu sar famuż f'<ref target="https://mt.wikipedia.org/wiki/Ruma">Ruma</ref> għax-xogħol tiegħu fl-istil <ref target="https://mt.wikipedia.org/wiki/Barokk">Barokk</ref>. </p>

Bijografija
<p>Twieled il-<ref target="https://mt.wikipedia.org/wiki/Birgu">Birgu</ref>, Malta, bin Marco Gafà u Veronica, imwielda Spiteri, u kien id-disa' tifel fost għaxar ulied. Tgħammed fil-21 ta' Jannar 1636 u ngħata l-isem Marcello għal ħuh li twieled fl-1634 u kien miet. Milli jidher ma damx ma beda jissejjaħ Melchiorre. Fl-1658 kien baqa' biss ħamsa ħajjin mill-ulied: Giuseppe, Grazio, Gio-Maria, <ref target="https://mt.wikipedia.org/wiki/Lorenzo_Gafà">Lorenzo</ref> u Melchiorre.</p>
<p>Ma tantx nafu fuq il-ħajja ta' Gafà. Dan li ġej hu bbażat fuq il-ktieb editjat minn K. Sciberras.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Marco Gafà mar joqgħod il-Birgu fl-1610 u żżewweġ  fl-1616. Ma nafux x'<ref target="https://mt.wikipedia.org/wiki/Sengħa">sengħa</ref> kellu imma kien jissejjaħ <hi rend="italic">Maestro</hi>; skont Sciberras aktarx kien <ref target="https://mt.wikipedia.org/wiki/Skarpan">skarpan</ref>.</p>
<p>Hemm storja mhux konfermata (f'traskrizzjoni tas-seklu 19 ta' manuskritt mitluf miktub mill-kapuċċin Patri Pelaġju) li tgħid li ta' xi għaxar snin, Gafà kien lavrant mal-iskultur Dozzinale, il-Birgu. Meta kavallier <ref target="https://mt.wikipedia.org/wiki/Spanja">Spanjol</ref> talab lil Dozzinale biex jagħmillu xi <ref target="https://mt.wikipedia.org/wiki/Statwa">statwi</ref> għall-villa tiegħu f'<ref target="https://mt.wikipedia.org/wiki/Paola">Casal Paola</ref> u dan ma aċċettax, il-kavallier offra x-xogħol lit-tifel Gafà. Tant għoġbu x-xogħol li ħa t-tifel taħt il-protezzjoni tiegħu.</p>
<p>Milli jidher meta kellu xi sittax-il sena kien lavrant mal-iskulturi Casanova, fosthom Michele, Antonio u Damiano. Dawn kienu jaħdmu fil-ġebla tal-franka u kellhom ħanut il-Birgu. Gafà (Marcello Gaffar) kien imdaħħal magħhom fix-xogħol fil-<ref target="https://mt.wikipedia.org/wiki/Kappella">Kappella</ref> Torres fil-<ref target="https://mt.wikipedia.org/wiki/Katidral">Katidral</ref> ta' <ref target="https://mt.wikipedia.org/wiki/Siracusa">Siracusa</ref> fi <ref target="https://mt.wikipedia.org/wiki/Sqallija">Sqallija</ref> li għalih skolpixxa figuri ta' putti u rjus ta' serafini fuq kolonni.</p>
<p>Ma nafux żgur kif Gafà ħalla Malta għal Ruma u min għenu biex jitlaq. Nistgħu nissuspettaw xi patrunaġġ mill-<ref target="https://mt.wikipedia.org/wiki/Ordni_Militari_Sovran_ta'_Malta">Kavallieri</ref>, ekkleżjatiċi jew nobbli Taljani li kienu Malta. L-iskultur żagħżugħ kien ingħata parir għaqli għax daħal fil-<hi rend="italic">bottega</hi> tal-iskultur stabbilit <ref target="https://mt.wikipedia.org/wiki/Ercole_Ferrata">Ercole Ferrata</ref> (<ref target="https://mt.wikipedia.org/wiki/Pellio_Intelvi">Pellio Intelvi</ref>, 1610 – Ruma, 1686) mill-ewwel meta wasal Ruma.  Però, skont Sciberras, x'aktarx ma kienx hemm appoġġ uffiċjali mill-Kavallieri għax meta ġie kkunsidrat għall-ewwel darba għax-xogħol fil-<ref target="https://mt.wikipedia.org/wiki/Kon-Katidral_ta'_San_Ġwann">Kon-Katidral ta' San Ġwann</ref>, l-ambaxxatur tagħhom f'Ruma sejjaħlu "un certo Maltese" u żgur li ma kienx jgħid hekk kieku kienu jafuh sewwa. Hemm suġġeriment li kellu l-għajnuna ta' <ref target="https://mt.wikipedia.org/wiki/Fabio_Chigi">Fabio Chigi</ref>, li sar <ref target="https://mt.wikipedia.org/wiki/Papa_Alessandru_VII">Papa Alessandru VII</ref>, li kien delegat Apostoliku bejn l-1634 u l-1639 u kien joqgħod il-Birgu. Suġġeriment ieħor hu li kien megħjun mill-kavallier Fra Giovanni Bichi, li kien dam joqgħod Malta imma dak iż-żmien kien ilu ftit joqgħod Ruma. M'hemm l-ebda konferma għal dawn is-suġġerimenti.</p>
<p>Meta daħal fil-<hi rend="italic">bottega</hi> ta' Ferrata, l-ewwel xogħlijiet tiegħu kienu statwi għal knejjes fil-<ref target="https://mt.wikipedia.org/wiki/Valletta">Belt Valletta</ref>: il-Madonna tar-Rużarju għall-Knisja tad-Dumnikani (din waslet Malta f'Mejju tal-1661) u San Pawl għall-Knisja tan-Nawfraġju ta' San Pawl (din kienet ordnata mill-familja Testaferrata u mogħtija lill-knisja qabel l-1694). It-tnejn jidher li kienu influwenzati mill-istil tal-iskultur <ref target="https://mt.wikipedia.org/wiki/Bolonja">Bolonjiż</ref> <ref target="https://mt.wikipedia.org/wiki/Alessandro_Algardi">Alessandro Algardi</ref>.</p>
<p>L-ewwel kummissjoni indipendenti importanti tiegħu kienet fl-1660 għall-Knisja prestiġjuża ta' Sant'Agnese in Angone, fi <ref target="https://mt.wikipedia.org/wiki/Pjazza">Pjazza</ref> Navona. Din kienet għat-titular skolpit tal-altar ta' Sant'Ewstakju u ordnah <ref target="https://mt.wikipedia.org/wiki/Camillo_Pamphili">Camillo Pamphili</ref>. Kif jidher mill-abbozzi, Gafà ħadem ħafna fuq il-preparazzjoni għal dan ix-xogħol. Pamphili tant għoġbuh dawn il-buzzetti li fl-1663 tah kummissjoni oħra biex jagħmel statwa li tirrapreżenta l-<hi rend="italic">Karità ta' San Tumas</hi> għall-kappella tal-familja tiegħu fil-Knisja ta' <ref target="https://mt.wikipedia.org/wiki/Santu_Wistin">Santu Wistin</ref>, ukoll fi Pjazza Navona. Pamphili tant kien impressjonat bil-mudell ta' San Tumas li ordna inċiżjoni li saret minn <ref target="https://mt.wikipedia.org/wiki/Pietro_del_Po">Pietro del Po</ref>. </p>
<p>Sadattant l-istil ta' Gafà żviluppa u tbiegħed minn Algardi u resaq iżjed lejn <ref target="https://mt.wikipedia.org/wiki/Gian_Lorenzo_Bernini">Bernini</ref> mingħajr ma waqa' taħt il-ħakma tiegħu. Minkejja s-suċċess tiegħu, Gafà baqa' jaħdem fl-istudju ta' Ferrata u bejn l-1663 u l-1667, hu u Ferrata kienu joqogħdu fl-istess dar. Però jidher li Gafà kellu grupp jaħdem miegħu. Pereżempju, fl-1664 l-iskultur Sqalli <ref target="https://mt.wikipedia.org/wiki/Pietro_Papaleo">Pietro Papaleo</ref> kien student tiegħu u l-pittur <ref target="https://mt.wikipedia.org/wiki/Michelangelo_Mamilla">Michelangelo Mamilla</ref> kien jogħqod miegħu. </p>
<p>Il-fama ta' Gafà baqgħet tikber u allavolja kien għadu ma lesta xejn biex jidher fil-pubbliku, fl-1662 daħħluh fl-Akkademja ta' San Luqa u fis-<hi rend="italic">Sodalizio dei Virtuosi al Pantheon</hi>. Fl-istess sena kellu ordni għal titular skolpit jirrappreżenta l-Apoteożi ta' <ref target="https://mt.wikipedia.org/wiki/Santa_Katerina_ta'_Siena">Santa Katerina ta' Siena</ref> għall-Knisja tad-Dumnikani ta' Santa Caterina a Magnapoli.</p>
<p>Fl-istess żmien, Gafà, li kellu konnessjoni qawwija mal-ordni tad-Dumnikani (forsi minħabba li ħuh Giuseppe kien Dumnikan), kiseb ordni għal statwa ta' Santa Roża ta' Lima biex tintuża fiċ-ċerimonji tal-beatifikazzjoni u wara tittieħed fil-Knisja ta' San Domingo, f'<ref target="https://mt.wikipedia.org/wiki/Lima">Lima</ref>, il-<ref target="https://mt.wikipedia.org/wiki/Peru">Perù</ref>. Ir-rappreżentazzjoni tal-qaddisa qiegħda tmut, li kienet influwenzata minn Bernini u influwenzat lil Bernini, kienet suċċess u saru ħafna kopji tagħha bil-metall. Id-data fuq l-istatwa hi l-1665.</p>
<p>Dik is-sena, waqt li Gafà kien qiegħed jaħdem fuq erba' kummissjonijiet <ref target="https://mt.wikipedia.org/wiki/Monument">monumentali</ref>, ikkuntattjawh il-Kavallieri ta' Malta. Sa dak iż-żmien kellu xogħol biżżejjed u pożizzjoni stabbilita biżżejjed li seta' jgħid lil Gran Mastru <ref target="https://mt.wikipedia.org/wiki/Cottoner">Cottoner</ref> biex jistenna sa meta jmissu. Wara xi tħassib, Gafà accetta x-xogħol u mar Malta biex jiftiehem fuq il-grupp tal-Magħmudija ta'<ref target="https://mt.wikipedia.org/wiki/San_Ġwann_Battista"> San Ġwann</ref> għall-knisja konventwali fil-Belt Valletta.</p>
<p>Gafà kien Malta minn Jannar sa Mejju 1666 u kellu miegħu lill-pittur Marullo (li waqt li kien Malta pinġa t-titular f'kappella fil-Knisja ta' San Pawl tar-<ref target="https://mt.wikipedia.org/wiki/Rabat_(Malta)">Rabat</ref>) u tifel ta' 13-il sena, Antonio Garsin. Matul dan iż-żmien għamel abbozzi għal San Ġwann u kiseb ordnijiet oħra: reredos għall-kappella ta' <ref target="https://mt.wikipedia.org/wiki/Franza">Franza</ref> fil-Kon-Katidral ta' San Ġwann u ieħor għall-Knisja tal-Erwieħ fil-Belt Valletta, statwa ta' San Pawl għall-Grotta ta' San Pawl, ir-Rabat, u lampier-relikwarju għall-Knisja ta' San Pawl. </p>
<p>Sa nofs l-1667 Santa Roża kienet lesta. Jidher li Ġafà kellu xi interess fil-proġett għall-kolonnata tal-<ref target="https://mt.wikipedia.org/wiki/Belt_tal-Vatikan">Vatikan</ref>. Ħadem ukoll fuq bust tal-Papa Alessandru VII u kellu kummissjoni għal statwa kbira ta' Alessandru III għall-Katidral ta' <ref target="https://mt.wikipedia.org/wiki/Siena">Siena</ref>. Kien wieħed mill-iżjed skulturi mfittxija f'Ruma, imma miet f'daqqa fl-4 ta' Settembu 1667. Indifen fil-Knisja ta' San Biagio della Pagnotta f'Ruma. </p>
<p>Ħafna mill-ordnijiet tlestew minn Ferrata. Kien hemm litigazzjoni bejn l-eredi u l-klijenti ta' Gafà, l-familja Pamphili, li damet għaddejja sentejn. L-Ordni ta' San Ġwann indaħlet ukoll. Xi affarijiet ta' Ġafà, fosthom xi abbozzi ntbagħtu lill-familja tiegħu f'Malta.</p>
<p>L-uniku ritratt tiegħu hu tpinġija li qiegħda <ref target="https://mt.wikipedia.org/wiki/Stokkolma">Stokkolma</ref>. <ref target="https://mt.wikipedia.org/wiki/Leone_Pascoli">Leone Pascoli</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> jiddiskrivih bħala raġel qasir, ismar, irqiq, imħasseb u buruż. Kellu xbin żgħir, għajnejn suwed fil-ħofra u xagħar qasir iswed bin-nokkli żgħar.</p>
Xogħlijiet
<p>Kellu ħafna kummissjonijiet fil-ħajja qasira tiegħu imma laħaq lesta ftit xogħlijiet importanti minn dawn: </p>
<list type="unordered"><item>Statwa ta' <hi rend="italic">San Pawl</hi> fil-Knisja tan-Nawfraġju ta' San Pawl fil-Belt Valletta (għall-ħabta tal-1659).</item>
<item>Statwa tal-<hi rend="italic">Madonna tar-Rużarju</hi> fil-Knisja tad-Dumnikani, ir-Rabat, Malta (1660-61).</item>
<item>Statwa tal-irħam ta' <hi rend="italic">Santa Roża ta' Lima fl-agunija tal-mewt</hi> (iffirmata bid-data tal-1665; Lima, Santo Domingo) kienet iċ-ċentru fiċ-ċerimonja tal-beatifikazzjoni tal-qaddisa fl-1668 f'Santa Maria sopra Minerva, Ruma u mibgħuta l-Perù immedjatament wara ċ-ċerimonji.</item>
<item>Ir-riliev fl-irħam abjad tal-<hi rend="italic">Apoteożi ta' Santa Katarina ta' Siena</hi> fil-Knisja ta' Santa Caterina a Magnanapoli, <ref target="https://mt.wikipedia.org/wiki/Ruma">Ruma</ref>. M'hemmx data għal din l-opra imma hu ġeneralment aċċettat li lestiha hu stess fl-1667 jew qabel.</item>
<item>Bust tal-Papa Alessandru VII: hemm verżjoni tat-terrakotta f'Palazzo Chigi f'Ariccia. Fil-<ref target="https://mt.wikipedia.org/wiki/Metropolitan_Museum">Metropolitan Museum</ref> fil-<ref target="https://mt.wikipedia.org/wiki/Belt_ta'_New_York">Belt ta' New York</ref>, hemm verżjoni tal-bronż iffirmata (bid-data tal-1667) <ref target="http://www.metmuseum.org/toah/hd/baro/hob_57.20.htm">(ritratt hawn)</ref> u hemm bronż ieħor fil-Katidral ta' Siena.</item></list>
<p>Hemm numru ta' statwi tat-terrakotta fil-Mużew tal-Hermitage f'<ref target="https://mt.wikipedia.org/wiki/San_Pietruburgu">San Pietruburgu</ref> <ref target="http://www.hermitagemuseum.org/fcgi-bin/db2www/quickSearch.mac/gallery?selLang=English&amp;tmCond=Caffa%2C+Melchiore+&amp;Go.x=11&amp;Go.y=11">(ara hawn)</ref>, ir-<ref target="https://mt.wikipedia.org/wiki/Russja">Russja</ref>, fil-Mużew Nazzjonali tal-Arti fil-Belt Valletta, fil-Museo di Palazzo Venezia, f'<ref target="https://mt.wikipedia.org/wiki/Ruma">Ruma</ref> u f'Palazzo Braschi, Museo di Roma. </p>
<p>Fost ix-xogħlijiet mhux kompluti li komplihom Ercole Ferrata, hemm pereżempju:</p>
<list type="unordered"><item><hi rend="italic">Il-Martirju ta' Sant'Ewstakju</hi> fil-Knisja ta' Sant'Agnese in Agone, Ruma (1660-69).</item>
<item><hi rend="italic">San Tumas ta' Villanova jqassam il-Karità</hi> fil-knisja ta' Sant'Agostino, Ruma (1663-69). L-abbozz tat-terrakotta qiegħed fil-Mużew Nazzjonali tal-Arti, il-Belt Valletta.</item>
<item>Statwa tal-irħam tal-<hi rend="italic">Papa Alessandru III</hi> fil-Katidral ta' Siena (1665/66).</item>
<item>Statwa tal-irħam ta' <hi rend="italic">San Pawl</hi> fil-Grotta ta' San Pawl, ir-Rabat, Malta (1666-69).</item></list>


Bibljografija
<list type="unordered"><item>Sante Guido, Giuseppe Mantella, <hi rend="italic">Melchiorre Cafà insigne modellatore. La Natività, l'Adorazione dei pastori e altre opere in cera</hi>, Soveria Mannelli (CZ) 2010. (bit-<ref target="https://mt.wikipedia.org/wiki/Lingwa_Taljana">Taljan</ref>)</item>
<item>Keith Sciberras (Ed.), <hi rend="italic">Melchiorre Cafà. Maltese Genius of the Roman Baroque</hi>, Midsea Books, Valletta 2006 ISBN:978-99932-7-092-X, 978-99932-7-097-O (bl-Ingliż u t-Taljan). Rivista tal-ktieb fil-ġurnal <ref target="http://www.dinlarthelwa.org/Upload/Vigilo31.pdf">Vigilo (31)</ref>, p. 48. (bl-<ref target="https://mt.wikipedia.org/wiki/Lingwa_Ingliża">Ingliż</ref>)</item>
<item>Gerhard Bissell, f'<hi rend="italic">Allgemeines Künstlerlexikon</hi>, vol. 15, 1997, pp. 493-495 (bil-<ref target="https://mt.wikipedia.org/wiki/Lingwa_Ġermaniża">Ġermaniż</ref>)</item>
<item>Rudolf Preimesberger, fid-<hi rend="italic">Dizionario Biografico degli Italiani</hi>, vol. 16, 1973, pp. 230-235 (bit-Taljan).</item></list>
Ħoloq Esterni
<list type="unordered"><item><ref target="http://www.wga.hu/html/c/caffa/">Web Gallery of Art: Melchiore Caffa</ref></item>
<item><ref target="http://www.artcyclopedia.com/artists/ferrata_ercole.html">Artcyclopedia: Melchiore Caffa</ref></item></list>
</text></body></html>