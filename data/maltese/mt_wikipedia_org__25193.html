<html><body><text id="wikipedia_mt_wikipedia_org__25193.html" ns="0" revid="272486" sourceurl="https://mt.wikipedia.org/wiki/Istanbul" title="Istanbul" type="wikipedia">Istanbul<figure><caption>Dehra ta' Sultanahmet u d-distrett ta' Galata</caption></figure>
<p><hi rend="bold">Istanbul</hi> (bit-<ref target="https://mt.wikipedia.org/wiki/Lingwa_Torka">Tork</ref>: <hi rend="italic">İstanbul</hi>), storikament magħrufa bħala Biżanzju u Kostantinopli, hija l-ikbar belt fit-<ref target="https://mt.wikipedia.org/wiki/Turkija">Turkija</ref>, u ċ-ċentru storiku, kulturali u ekonomiku tal-pajjiż. Istanbul hija belt transkontinentali fl-<ref target="https://mt.wikipedia.org/wiki/Ewrasja">Ewrasja</ref> li tmiss mal-<ref target="https://mt.wikipedia.org/wiki/Bosforu">istrett tal-Bosforu</ref> (li jaqsam l-<ref target="https://mt.wikipedia.org/wiki/Ewropa">Ewropa</ref> u l-<ref target="https://mt.wikipedia.org/wiki/Asja">Asja</ref>) bejn il-<ref target="https://mt.wikipedia.org/wiki/Baħar_ta'_Marmara">Baħar ta' Marmara</ref> u l-<ref target="https://mt.wikipedia.org/wiki/Baħar_l-Iswed">Baħar l-Iswed</ref>. Il-popolazzjoni ta' madwar ħmistax-il miljun ruħ fiż-żona metropolitana tagħmel lil Istanbul waħda mill-ikbar bliet fid-<ref target="https://mt.wikipedia.org/wiki/Id-Dinja">dinja</ref> skont il-popolazzjoni, u l-ikbar waħda fl-<ref target="https://mt.wikipedia.org/wiki/Ewropa">Ewropa</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Stabbilita għall-ħabta tas-sena 660 <ref target="https://mt.wikipedia.org/wiki/Ante_Christum_natum">Q.K.</ref> bl-isem ta' Biżanzju, il-belt kibret fid-daqs u fl-influwenza biex saret fost l-iktar bliet importanti fl-<ref target="https://mt.wikipedia.org/wiki/Storja">istorja</ref>. Wara li ngħatat isem ġdid ta' Kostantinopli fis-sena 330 W.K., ir-rwol tagħha kiber għal <ref target="https://mt.wikipedia.org/wiki/Belt_kapitali">kapitali</ref> imperjali għal sittax-il seklu, mill-<ref target="https://mt.wikipedia.org/wiki/Imperu_Ruman">Imperu Ruman</ref>/<ref target="https://mt.wikipedia.org/wiki/Imperu_Biżantin">Biżantin</ref> (330-1204) sal-<ref target="https://mt.wikipedia.org/wiki/Imperu_Ottoman">Imperu Ottoman</ref> (1453-1922). Kienet strumentali fl-avvanz tal-<ref target="https://mt.wikipedia.org/wiki/Kristjaneżmu">Kristjaneżmu</ref> matul iż-żminijiet tar-Rumani u l-Biżantini, sakemm il-ħakma Ottomana tal-1453 wasslet għat-trasformazzjoni <ref target="https://mt.wikipedia.org/wiki/Islam">Iżlamika</ref> u saret is-sede tal-Kaliffat Ottoman. Sal-1923 serviet bħala l-belt kapitali Ottomana (bl-isem ta' Kostantinopli) sakemm il-kapitali tmexxiet għal <ref target="https://mt.wikipedia.org/wiki/Ankara">Ankara</ref>.</p>
<p>Il-belt żammet post strateġiku bejn il-Baħar l-Iswed u l-<ref target="https://mt.wikipedia.org/wiki/Mediterran">Mediterran</ref>. Kienet ukoll fit-traġitt tat-Triq tal-Ħarir. Ikkontrollat ukoll numru ta' vjaġġi ta' ferroviji bejn il-<ref target="https://mt.wikipedia.org/wiki/Balkani">Balkani</ref> u <ref target="https://mt.wikipedia.org/wiki/Lvant_Nofsani">Lvant Nofsani</ref>, u kienet l-unika rotta marittima bejn il-Baħar l-Iswed u l-Mediterran. Fl-1923, wara l-<ref target="https://mt.wikipedia.org/wiki/Gwerra_tal-Indipendenza_Torka">Gwerra tal-Indipendenza</ref>, Ankara ġiet magħżula bħala l-belt kapitali tat-Turkija u l-isem tal-belt inbidel għal Istanbul. Madanakollu, il-belt xorta waħda żammet l-importanza ġeopolitika u kulturali. </p>
<p>'Il fuq minn tnax-il miljun viżitatur żaru Istanbul fl-2015, ħames snin wara li ġiet imsemmija bħala l-<ref target="https://mt.wikipedia.org/wiki/Kapitali_Ewropea_tal-Kultura">Kapitali Ewropea tal-Kultura</ref>, biex b'hekk il-belt hi l-ħames fost l-iktar destinazzjonijiet miżjura fid-dinja.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> L-attrazzjonijiet il-kbar huma ċ-ċentru storiku, parzjalment imniżżel bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref><ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref>, u ż-żoni kulturali u ta' divertiment jinsabu tul il-port, il-<ref target="https://mt.wikipedia.org/wiki/Qarn_tad-Deheb">Qarn tad-Deheb</ref>.</p>
Sit ta' Wirt Dinji
<figure><caption>Il-<ref target="https://mt.wikipedia.org/wiki/Hagia_Sophia">Hagia Sophia</ref></caption></figure>
<p>Iż-Żoni Storiċi ta' Istanbul ġew iddeżinjati bħala Sit ta' Wirt Dinji tal-UNESCO fl-1985. Fl-2017 kien hemm modifika żgħira fil-konfini tas-sit.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Il-valur universali straordinarju tas-sit ġie rrikonoxxut abbażi ta' erba' kriterji tal-għażla tal-UNESCO: il-<hi rend="bold">kriterju (i)</hi> "Rappreżentazzjoni ta' kapulavur frott il-kreattività tal-bniedem"; il-<hi rend="bold">kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; il-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet" u l-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>


Ħoloq esterni
<list type="unordered"><item>(EN,TR)  <ref target="https://muze.gen.tr/">Sit uffiċjali ta' Istanbul</ref></item></list>
<p>Koordinati: <ref target="https://tools.wmflabs.org/geohack/geohack.php?pagename=Il-Pa%C4%A1na_prin%C4%8Bipali&amp;params=41_00_49_N_28_57_18_E_region:TR">41°00′49″N 28°57′18″E﻿ / ﻿41.01361°N 28.955°E﻿ / 41.01361; 28.955</ref></p>
</text></body></html>