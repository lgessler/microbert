<html><body><text id="wikipedia_mt_wikipedia_org__26432.html" ns="0" revid="265060" sourceurl="https://mt.wikipedia.org/wiki/Wachau" title="Wachau" type="wikipedia">Wachau<figure><caption>Veduta ta’ Wachau mill-għoli</caption></figure>
<p><hi rend="bold">Wachau</hi> (ippronunzjata bil-Ġermaniż: [vaˈxaʊ]) huwa wied <ref target="https://mt.wikipedia.org/wiki/Awstrija">Awstrijaku</ref> b’pajsaġġ pittoresk iffurmat mix-xmara <ref target="https://mt.wikipedia.org/wiki/Danubju">Danubju</ref>. Il-wied huwa wieħed mid-destinazzjonijiet turistiċi l-iktar prominenti tal-<ref target="https://mt.wikipedia.org/wiki/L-Awstrija_l-Baxxa">Awstrija t’Isfel</ref>, li tinsab f’nofs triq bejn l-irħula ta’ <ref target="https://mt.wikipedia.org/wiki/Melk">Melk</ref> u <ref target="https://mt.wikipedia.org/wiki/Krems_an_der_Donau">Krems</ref>, u jattira wkoll lill-esperti tal-inbejjed ta’ kwalità għolja u lil dawk li jħobbu qatra nbid tajba.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-wied ta’ Wachau huwa twil 36 kilometru<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> u diġà kien insedjat fi żminijiet <ref target="https://mt.wikipedia.org/wiki/Preistorja">preistoriċi</ref>. X’aktarx li wieħed mill-iktar postijiet magħrufa fi ħdan Wachau huwa l-attrazzjoni turistika ta’ <ref target="https://mt.wikipedia.org/wiki/Dürnstein">Dürnstein</ref>, fejn ir-Re <ref target="https://mt.wikipedia.org/wiki/Rikkardu_I">Rikkardu I</ref> tal-<ref target="https://mt.wikipedia.org/wiki/Ingilterra">Ingilterra</ref> kien inżamm priġunier mid-Duka <ref target="https://mt.wikipedia.org/wiki/Leopoldu_V">Leopoldu V</ref> tal-Awstrija u ta’ <ref target="https://mt.wikipedia.org/wiki/Steiermark">Steiermark</ref>. L-eleganza arkitettonika tal-monasteri antiki ta’ Wachau (l-Abbazija ta’ Melk u l-Abbazija ta’ Göttweig), il-kastelli u l-fdalijiet flimkien mal-arkitettura urbana tal-irħula u tal-villaġġi tiegħu, kif ukoll il-kultivazzjoni tad-dwieli bħala prodott agrikolu importanti huma l-karatteristiċi dominanti tal-wied.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Wachau tniżżel fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> bħala l-“Pajsaġġ Kulturali ta’ Wachau” f’Diċembru 2000 għall-istorja arkitettonika u agrikola tiegħu.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Storja
Żmien il-qedem
<figure><caption>Il-Kastell ta’ Schallaburg</caption></figure>
<p>Saħansitra qabel li l-perjodu <ref target="https://mt.wikipedia.org/wiki/Neolitiku">Neolitiku</ref> ġab miegħu bidliet fl-ambjent naturali tal-wied, ġew identifikati fdalijiet Paleolitiċi fil-wied fl-għamla ta’ “figurini” f’<ref target="https://mt.wikipedia.org/wiki/Galgenberg">Galgenberg</ref> u f’<ref target="https://mt.wikipedia.org/wiki/Venere_ta'_Willendorf">Willendorf</ref> li jingħad li huma antiki bejn 32,000 sena u 26,000 sena rispettivament, u dan jixhed l-okkupazzjoni umana fil-wied minn dak iż-żmien. Ġie dedott li Krems u Melk kienu insedjamenti stabbiliti sew fil-perjodu Neolitiku bikri bejn l-4500 Q.K. u l-1800 Q.K. L-istorja antika tal-wied ta’ Wachau fil- perjodu Neolitiku bdiet bid-deforestazzjoni min-nies għall-kultivazzjoni u għall-insedjamenti.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Fil-15 Q.K., ir-renju Ċeltiku ta’ <ref target="https://mt.wikipedia.org/wiki/Noricum">Noricum</ref> sar parti mill-<ref target="https://mt.wikipedia.org/wiki/Imperu_Ruman">Imperu Ruman</ref>. Minn dak iż-żmien, il-konfini tal-Imperu kienu tul id-Danubju anke f’Wachau u l-fortifikazzjonijiet tal-fruntieri tal-Imperu Ruman inbnew tul ix-xtut tan-Nofsinhar tiegħu, speċjalment <hi rend="italic">Castrum Favianis</hi> (li attwalment huwa magħruf bħala <ref target="https://mt.wikipedia.org/wiki/Mautern_an_der_Donau">Mautern an der Donau</ref>) fit-tarf nett tan-naħa t’isfel tal-wied u xi <hi rend="italic">burgi</hi> (jiġifieri fortizzi żgħar qishom torrijiet tal-għassa) fiż-żona tal-muniċipalità ta’ <ref target="https://mt.wikipedia.org/wiki/Rossatz-Arnsdorf">Rossatz-Arnsdorf</ref>. Il-fdalijiet tagħhom għadhom viżibbli llum il-ġurnata, l-iktar f’<ref target="https://mt.wikipedia.org/wiki/Bacharnsdorf">Bacharnsdorf</ref>. Il-ħakma Rumana fuq ix-xtut tan-Nofsinhar tad-Danubju ġiet fi tmiemha meta r-Re <ref target="https://mt.wikipedia.org/wiki/Odoaker">Odoaker</ref> ordna l-evakwazzjoni tal-popolazzjoni li kienet titkellem bil-<ref target="https://mt.wikipedia.org/wiki/Lingwa_Latina">Latin</ref> fl-488 W.K.</p>
<p>L-isem “wachu” ġie rreġistrat bħala “locus Wahowa” fit-853 W.K. u l-isem “Krems” ġie rreġistrat bħala <hi rend="italic">Urbs</hi></p>
<figure><caption><ref target="https://mt.wikipedia.org/wiki/Weißenkirchen_in_der_Wachau">Weißenkirchen in der Wachau</ref>: veduta tal-knisja parrokjali mill-<ref target="https://mt.wikipedia.org/wiki/Pjazza">pjazza</ref> tas-suq għall-knisja parrokkjali</caption></figure>
<figure><caption>It-torri tal-kampnar ta’ Dürnstein</caption></figure>
<p><hi rend="italic">Chremisa</hi> fid-995 W.K., li jfisser li Krems huwa l-eqdem raħal tal-Awstrija.</p>
<p>Il-<ref target="https://mt.wikipedia.org/wiki/Markiżi_ta’_Babenberg">Markiżi ta’ Babenberg</ref>, b’<ref target="https://mt.wikipedia.org/wiki/Leopoldu_I">Leopoldu I</ref> bħala l-ewwel re tagħhom, irrenjaw f’Wachau mid-976 W.K. Fis-seklu 11 feġġ id-Dukat Awstrijaku ta’ Babenberg taħt <ref target="https://mt.wikipedia.org/wiki/Enriku_I">Enriku I</ref>, eżattament fl-1156; li għadda f’idejn il-familja tal-kavallieri ta’ Wachau, il-familja Kuenring, u wara għaddiet f’idejn il-familja Babenberg. Iktar ’il quddiem, fl-1430, id-Duka <ref target="https://mt.wikipedia.org/wiki/Albrecht_V">Albrecht V</ref> (ir-Re <ref target="https://mt.wikipedia.org/wiki/Albrecht_II">Albrecht II</ref>) kiseb il-poter. Bejn l-1150 u l-1839, l-erba’ rħula ta’ San Mikiel, <ref target="https://mt.wikipedia.org/wiki/Wösendorf">Wösendorf</ref>, <ref target="https://mt.wikipedia.org/wiki/Joching">Joching</ref>, u <ref target="https://mt.wikipedia.org/wiki/Weissenkirchen">Weissenkirchen</ref> iffunzjonaw b’mod indipendenti. Madankollu, huma ffurmaw entità waħda bħala Wachau jew Tal Wachau fl-1972. Parti interessanti mill-istorja tas-seklu 12 hija l-priġunerija tar-Re Rikkardu I tal-Ingilterra fil-Kastell ta’ Kuenringerburg (issa baqa’ biss il-fdalijiet tiegħu) fuq ir-raħal ta’ Dürnstein minħabba li insulta lid-Duka ta’ Babenberg, Leopoldu V billi wera nuqqas ta’ rispett lejn il-bandiera Awstrijaka (kien tefagħha ġo fossa tad-dranaġġ). Anki jekk kien qed jivvjaġġa fl-Awstrija (kien qed jirritorna mill-Artijiet Imqaddsa) pjuttost b’mod ittravestit (kien ħalla daqna twila biex ma jintagħrafx), xorta waħda ġie identifikat f’berġa f’<ref target="https://mt.wikipedia.org/wiki/Erdberg">Erdberg</ref>, li issa huwa subborg ta’ <ref target="https://mt.wikipedia.org/wiki/Vjenna">Vjenna</ref>. Fl-aħħar inħeles wara li ħallas rahan għali ta’ 35,000 kg ta’ fidda. Skont il-leġġenda, il-libertà tar-re ġiet iffaċilitata bis-saħħa tal-isforzi tal-assistent <ref target="https://mt.wikipedia.org/wiki/Franza">Franċiż</ref> tiegħu <ref target="https://mt.wikipedia.org/wiki/Blondel">Blondel</ref>. Jingħad li dan ir-rahan tal-fidda ntuża biex tinbena l-belt ta’ <ref target="https://mt.wikipedia.org/wiki/Wiener_Neustadt">Wiener Neustadt</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<figure><caption>Burgruine Aggstein</caption></figure>
<p>Bejn l-1150 u l-1839, l-erba’ rħula ta’ San Mikiel, <ref target="https://mt.wikipedia.org/wiki/Wösendorf">Wösendorf</ref>, <ref target="https://mt.wikipedia.org/wiki/Joching">Joching</ref> u <ref target="https://mt.wikipedia.org/wiki/Weissenkirchen">Weissenkirchen</ref> iffunzjonaw b’mod indipendenti. Madankollu, huma ffurmaw entità waħda bħala Wachau jew Tal Wachau biss fl-1972. Wachau kellu wkoll għadd ta’ invażjonijiet. L- <ref target="https://mt.wikipedia.org/wiki/Ungerija">Ungeriżi</ref> invadew fis-seklu 15 u <ref target="https://mt.wikipedia.org/wiki/Matthias_Corvinus">Matthias Corvinus</ref> okkupa <ref target="https://mt.wikipedia.org/wiki/Krems">Krems</ref> u <ref target="https://mt.wikipedia.org/wiki/Stein">Stein</ref> fl-1477. L-attivitajiet tar-Riformisti tal-Knisja wkoll kellhom impatt bejn l-1530 u l-1620, u l-<ref target="https://mt.wikipedia.org/wiki/Protestanti">Protestanti</ref> fl-aħħar mill-aħħar ġew imrażżna mis-Superjur tal-patrijiet tal-Abbazija ta’ Göttweig <ref target="https://mt.wikipedia.org/wiki/Georg_II_Falb">Georg II Falb</ref> bejn l-1612 u l-1631; ħdax<ref target="https://mt.wikipedia.org/wiki/Awstrija">-</ref>il abbazija Benedittina Awstrijaka kienu taw l-appoġġ sħiħ tagħhom f’din ir-rebħa. Dan kellu impatt kbir fuq il-kultura <ref target="https://mt.wikipedia.org/wiki/Reliġjon">reliġjuża</ref> tal-wied b’ħafna knejjes, <ref target="https://mt.wikipedia.org/wiki/Kappella">kappelli</ref> u <ref target="https://mt.wikipedia.org/wiki/Monument">monumenti</ref> oħra li nbnew fil-wied.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Stabbilita f’Wachau u tittratta l-politika ta’ dan iż-żmien, il-<ref target="https://mt.wikipedia.org/wiki/Poeżija">poeżija</ref> epika Ġermaniża <hi rend="italic">Nibelungenlied</hi> inkitbet għall-ħabta tas-sena 1200.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Frammenti ta’ din l-epika ġew skoperti fil-librerija monastika ta’ <ref target="https://mt.wikipedia.org/wiki/Melk">Melk</ref>, u għadhom jintwerew hemmhekk ukoll.</p>
<figure><caption>Veduta tal-Abbazija ta’ Göttweig minn Stein</caption></figure>
<p>Madankollu, seħħew bidliet sostanzjali fil-pajsaġġ matul il-perjodu <ref target="https://mt.wikipedia.org/wiki/Medjuevu">Medjevali</ref> mis-seklu 9 bl-istabbiliment tal-monasteri tal-<ref target="https://mt.wikipedia.org/wiki/Bavarja">Bavarja</ref> u ta’ <ref target="https://mt.wikipedia.org/wiki/Salzburg_(stat)">Salzburg</ref>. Matul dan il-proċess ta’ żvilupp, il-ħtiġijiet ekonomiċi kienu jeħtieġu l-ħolqien ta’ għelieqi mtarrġin tad-dwieli għall-manifattura u għall-kummerċ tal-inbid. Fis-<ref target="https://mt.wikipedia.org/wiki/Seklu_XVII">seklu 17</ref>, iż-żona bil-vinji kienet tvarja ħafna skont il-klima kif  ukoll il-kummerċ tal-inbid tagħha. Il-vitikultura fuq l-inżul u t-tlajja’ tal-għoljiet kienet ipprattikata mis-seklu 18 iżda kienu meħtieġa aġġustamenti fil-qisien tal-art għall-vitikultura u għall-mergħa, u għall-vitikultura u għall-ortikultura (għat-tkabbir tal-<ref target="https://mt.wikipedia.org/wiki/Frott">frott</ref>) sabiex jissodisfaw il-kundizzjonijiet ekonomiċi fir-reġjun. Flimkien ma’ dan, il-kampanja bdiet tiżviluppa wkoll u dan affettwa mill-qrib il-prattiki agrikoli fir-reġjun.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>L-istorja tal-iżvilupp tal-irħula fil-wied tmur lura għas-sekli 11 u 12. Dan l-iżvilupp, li kien ta’ natura omoġenja b’binjiet tal-<ref target="https://mt.wikipedia.org/wiki/Injam">injam</ref> mibnija għall-abitazzjonijiet f’toroq irregolari, għadu viżibbli anke llum il-ġurnata. Madankollu, il-ġebla bħala materjal tal-kostruzzjoni ġiet introdotta fis-sekli 15 u 16 biex tissostitwixxi l-istrutturi l-qodma tal-injam mir-raħħala u mill-aristokratiċi. Mill-1950, bdew jitfaċċaw il-kumplessi residenzjali fil-periferija ta’ fuq tal-wied.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>Karatteristika notevoli tal-wied hija t-tqassim tar-raba’ u tal-binjiet tal-produtturi tal-inbid. Dawn huma wkoll ta’ żmien is-sekli 11 u 12 u wħud ġew ikkreditati wkoll għas-sekli 16-17. Bażikament jinsabu f’“forma tawwalija ta’ U jew ta’ L” b’żewġ settijiet paralleli ta’ binjiet. L-arkitettura Barokka hija karatteristika dominanti b’toroq bi <ref target="https://mt.wikipedia.org/wiki/Statwa">statwi</ref> fin-niċeċ, pitturi mal-ħitan u xogħol bis-<hi rend="italic">sgraffito</hi>, jew fdalijiet tagħhom.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
Storja moderna
<figure><caption>L-għelieqi mtarrġin bid-dwieli fir-reġjun ta’ Wachau.</caption></figure>
<p>Mill-1700 ’il quddiem (meqjus mal-perjodu modern) saru bosta xogħlijiet ta’ rinnovazzjoni. Dawn kienu jinkludu l-Abbazija ta’ Melk mibnija mill-ġdid fl-1702, ir-restawr tal-Abbazija tal-Kanoniċi f’<ref target="https://mt.wikipedia.org/wiki/Dürnstein">Dürnstein</ref> bejn l-1715 u l-1733 u xogħlijiet kbar ta’ rikostruzzjoni tal-Abbazija ta’ Göttweig li bdew fl-1719. Madankollu, fl-aħħar tas-sekli 18 u 19, kien hemm tnaqqis fl-importanza ta’ Wachau bħala riżultat tal-għeluq tal-monasteri taħt il-ħakma sekulari tal-Bavarjani. Madankollu, bosta avvenimenti biddlu s-sitwazzjoni, u mill-1904, il-komunitajiet lokali kollha ta’ bejn Krems u Melk ingħaqdu flimkien biex jiżguraw l-iżvilupp ekonomiku ta’ Wachau, billi integraw kemm setgħu l-wirt storiku mal-modernità. L-iżvilupp tat-turiżmu u tal-għelieqi bid-dwieli protetti mil-Liġijiet tal-Gvern saru sinonimi ma’ Wachau, tant li l-wied ingħata l-laqam ta’ “Wachau tad-Deheb”.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Madankollu, fil-perjodu modern, il-binjiet tas-seklu 18 ġew integrati fit-tqassim tal-irħula, u jintużaw għall-promozzjoni tal-kummerċ u tal-artiġjanat. L-atmosfera tas-sekli 15 u 16 tista’ tiġi apprezzata fit-“taverni jew fil-bereġ tal-irħula, fl-istazzjonijiet u fl-istalel għaż-żamma taż-<ref target="https://mt.wikipedia.org/wiki/Żiemel">żwiemel</ref>, fid-djar tal-operaturi tad-dgħajjes u tal-ħlas tal-miżati għall-użu tax-xmara, kif ukoll fl-imtieħen, fil-fabbriki, jew fl-imħażen tal-melħ". Il-wied u l-irħula għadhom jippreservaw għadd ta’ kastelli ta’ valur storiku.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<figure><caption>Il-wied ta’ Wachau ħdejn Dürnstein (Unterloiben fuq ix-xellug u Oberloiben fuq il-lemin)</caption></figure>
Sit ta’ Wirt Dinji u Natura 2000
<figure><caption>L-Abbazija ta’ Melk</caption></figure>
<p>Il-wied ta’ Wachau tniżżel fil-lista tas-Siti ta’ Wirt Dinji tal-UNESCO bħala l-“Pajsaġġ Kulturali ta’ Wachau” f’Diċembru 2000.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>Il-valur universali straordinarju tas-sit ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”; u l-kriterju (iv) “Eżempju straordinarju ta’ tip ta’ bini, ta’ grupp ta’ siti jew ta’ pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem”.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>Anke qabel ir-rikonoxximent mill-UNESCO, fil-5 ta’ Settembru 1994, iż-żona ta’ Wachau ġiet uffiċjalment imdaħħla fl-ambitu tan-“Natura 2000”, li huwa network ta’ siti Ewropej tal- <ref target="https://mt.wikipedia.org/wiki/Unjoni_Ewropea">Unjoni Ewropea</ref> fejn jiġi żgurat li l-iżvilupp fiż-żoni magħżula tas-siti jsegwi r-regoli u r-regolamenti stipulati kollha. Iż-żona magħżula fiha 5,000 <ref target="https://mt.wikipedia.org/wiki/Monument">monument</ref> storiku, għalkemm ħafna minnhom huma proprjetà privata. Barra minn hekk, l-Uffiċċju Federali tal-Monumenti Storiċi (iżommu wkoll lista sħiħa tal-monumenti storiċi kollha fl-Awstrija) u l-Landeskonservatorat für Niederösterreich huma responsabbli għall-konservazzjoni tal-pajsaġġ kulturali storiku ta’ Wachau.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
Ġeografija
<figure><caption>Mappa tal-Pajsaġġ Kulturali ta’ Wachau</caption></figure>
<p>Il-wied tad-Danubju fl-Awstrija bejn l-irħula ta’ Melk u ta’ Krems fl-<ref target="https://mt.wikipedia.org/wiki/L-Awstrija_l-Baxxa">Awstrija t’Isfel</ref> jissejjaħ Wachau. Din il-medda tal-wied tinkludi l-għoljiet u l-foresti biswitu msejħa Dunkelsteiner Waldbiswit u l-Waldviertel tan-Nofsinhar. Ix-xmara Danubju tnixxi mill-Grigal u mit-Tramuntana minn Melk għal Dürnstein minn lilwa li minnha mbagħad tnixxi lejn ix-Xlokk, u wara lejn il-Lvant mir-raħal ta’ Krems.  F’Wachau, ir-raħal ta’ <ref target="https://mt.wikipedia.org/wiki/Spitz,_l-Awstrija">Spitz</ref> jinsab fuq ix-xatt tal-Punent tad-Danubju u r-raħal ta’ Melk jinsab fuq ix-xatt tal-Lvant tagħha. Irħula oħra importanti fil-wied huma Dürnstein, Weißenkirchen in der Wachau u Emmersdorf an der Donau, li għandhom bosta binjiet antiki li jmorru lura għal nofs is-seklu 6. Il-linja ferrovjarja li nbniet fl-1909 bejn Krems u Emmersdorf hija meravilja topografika. Insedjamenti notevoli oħra fil-wied ta’ Wachau jinkludu Aggsbach, Bachamsdorf, Bergern im Dunkelsteinerwald, Furth bei Göttweig, Joching, Maria Laach am Jauerling, Mautern an der Donau, Mühldorf, Oberamsdorf, Oberloiben, Rossatz-Arnsdorf, Ruhrsdorf, Schwallenbach, Schönbühel-Aggsbach, Unterloiben u Willendorf.<ref target="https://mt.wikipedia.org/wiki/Il-Paġna_prinċipali#cite_note-:2-10">[10]</ref></p>
<p>Ix-xmara Danubju għandha network tajjeb li jikkonsisti minn sistema tan-navigazzjoni interna. Wieħed jista’ jżur is-siti storiċi tal-wied ta’ Wachau bid-dgħajjes li jaħdmu bl-istim; l-aqwa staġun għal żjara huwa bejn Mejju u Settembru. Is-servizzi tal-Autobahn huma disponibbli wkoll minn <ref target="https://mt.wikipedia.org/wiki/Vjenna">Vjenna</ref>. In-network tat-toroq żviluppat tajjeb ħafna bejn Melk u Krems u jsegwi l-kontorn tal-wied. Madankollu, ma hemm l-ebda pontijiet minn naħa għall-oħra tax-xmara Danubju f’dan ir-reġjun, u l-laneċ huma l-uniku mod biex taqsam ix-xmara.<ref target="https://mt.wikipedia.org/wiki/Il-Paġna_prinċipali#cite_note-:2-10">[10]</ref></p>
<figure><caption>Id-Danubju fil-wied ta’ Wachau (Dürnstein fuq ix-xellug nett tax-xmara u Krems fuq il-lemin)</caption></figure>
</text></body></html>