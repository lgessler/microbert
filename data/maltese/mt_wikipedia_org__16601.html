<html><body><text id="wikipedia_mt_wikipedia_org__16601.html" ns="0" revid="247958" sourceurl="https://mt.wikipedia.org/wiki/%C4%A0u%C5%BCeppi_Moscati" title="Ġużeppi Moscati" type="wikipedia">Ġużeppi Moscati
<p><hi rend="bold">San Giuseppe Moscati</hi> (25 ta' Lulju, 1880 – 12 ta' April, 1927) kien <ref target="https://mt.wikipedia.org/wiki/Tabib">tabib</ref> <ref target="https://mt.wikipedia.org/wiki/Italja">Taljan</ref>, riċerkatur xjentifiku, professur universitarju magħruf bħala pijunier fil-qasam <ref target="https://mt.wikipedia.org/wiki/Biokimika">biokimiku</ref> u għall-qdusija tiegħu. Moscati kien iddikjarat qaddis mill-<ref target="https://mt.wikipedia.org/wiki/Knisja_Kattolika">Knisja Kattolika</ref> fl-1987; it-tifkira tiegħu ssir fis-16 ta' Novembru.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Tfulija u Studju
<p>Moscati kien is-seba' minn disat ulied ta' familja nobbli minn Benevento li kienet ġejja mir-raħal ta' Santa Lucia f'Serino, qrib Avellino. Missieru, Francesco, kien magħruf bħala avukat u maġistrat u ommu, Rosa De Luca dei Marchesi di Roseto, kellha demm nobbli.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Meta kellu erba' snin Moscati mar ma' familtu jgħix <ref target="https://mt.wikipedia.org/wiki/Napli">Napli</ref> fejn kellu jqatta' l-biċċa kbira ta' ħajtu. Kienu jqattgħu s-sjuf f'Avellino, u Giuseppe kien jara lil missieru jagħmel is-servizz ta' abbati fil-knisja tal-lokal meta kienu jmorru għall-quddiesa.</p>
<p>Meta kellu għaxar snin familtu ltaqgħet ma' <ref target="https://mt.wikipedia.org/wiki/Bartolo_Longo">Bartolo Longo</ref> u qattgħu xi żmien fid-dar ta' Caterina Volpicelli, li iktar tard kellha ssir direttriċi spiritwali tiegħu.</p>
<p>Fl-1889, Moscati daħal fil-Liceo Vittorio Emmanuele ta' Napli, fejn fost il-professuri tiegħu kellu l-vulkanoloġista <ref target="https://mt.wikipedia.org/wiki/Giuseppe_Mercalli">Giuseppe Mercalli</ref>. Fl-1892 ħuh, Alberto, kellu trawma inkurabbli f'rasu wara li waqa' miż-żiemel waqt is-servizz militari. Il-kura li rċieva ħuh id-dar qanqlet fih ix-xewqa li jistudja l-mediċina kif fil-fatt għamel meta spiċċa mil-Liċeo fl-1897; l-istess sena li fiha miet missieru. Huwa sar tabib fl-1903, bit-teżi tad-dottorat tkun fuq l-uroġenesi epatika.</p>
Karriera medika
<p>Mill-ewwel ingħaqad mal-<hi rend="italic">Ospedali Riuniti degli Incurabili</hi>, u ma damx ma sar l-amministratur tiegħu. F'dan iż-żmien kompla ukoll jistudja u jirriċerka. Fit-8 ta' April 1906 żbroffa l-<ref target="https://mt.wikipedia.org/wiki/Vesuvju">Vesuvju</ref>. Wieħed mill-isptarijiet taħt idejh kien f'Torre del Greco, ftit mili 'l bogħod mill-bokka tal-vulkan. Ħafna mill-pazjenti kienu xjuħ u paralitiċi. Moscati irnexxielu joħroġhom kolha qabel ma waqa' s-saqaf. Meta fl-1911 faqqgħet il-<ref target="https://mt.wikipedia.org/wiki/Kolera">kolera</ref> f'Napli, huwa rriċerka l-oriġini tal-marda u l-aħjar mod kif tinqered, u l-awtoritajiet ċivili implimentaw is-suġġerimenti tiegħu. Fl-1911 ukoll, Moscati sar membru tal-Akkademja Irjali tal-Kirurġija, u ħa d-dottorat fil-kimika fiżjoloġika.</p>
<p>Kien responsabbli ukoll mill-Istitut tal-Patoloġija Anatomika. Fis-sala tal-awtopsji tal-Istitut, huwa qiegħed kurċifiss u taħtu l-kwotazzjoni mill-Ktieb ta' Ħosegħa, Kapitlu 13, vers 14: <hi rend="italic">Ero mors tua, o mors</hi> (Jiena nkun il-mewt tiegħek, ja Mewt). Ommu mietet bid-<ref target="https://mt.wikipedia.org/wiki/Dijabete">dijabete</ref> fl-1914; u Moscati sar wieħed mill-ewwel tobba li esperimenta bl-insulina fil-kura ta' din il-marda.</p>
<p>Matul l-Ewwel Gwerra Dinjija l-isptar tiegħu ttieħed mill-militar u hu nnifsu kien jgħin madwar 3,000 suldat ferut. Fl-1919, sar direttur ta' skola u tliet snin wara ngħata libera docenza fil-mediċina klinika, li biha seta' jgħallem f'istituti ta' mediċina għolja.</p>
Mewt
<figure><caption>Qabar ta' Ġużeppi Moscati <ref target="https://mt.wikipedia.org/wiki/Knisja_Gesù_Nuovo">knisja Gesù Nuovo</ref>.</caption></figure>
<p>12 ta' April 1927 wara li jattendu l-quddiesa u rċeviet tqarbin fil-knisja ta' San Giacomo degli Spagnoli u ħadem bħas-soltu ħidma tiegħu fl-isptar u fl-istudju privata tiegħu, madwar 15 sar ħażin, u miet fl-president tiegħu . Kien 46 sena u 8 xhur.</p>
Fidi
<p>Moscati kien ħa l-vot tal-kastità u kien jipprattika l-karità fil-ħajja tiegħu ta' kuljum. Ħidmietu kien jara bħala missjoni biex itaffi t-tbatija mhux biex jagħmel il-flus. Kuljum kien iqatta' ħin fit-talb u jieħu sehem fil-quddiesa. Il-fidi tal-pazjent u s-sagramenti kienu jagħmlu parti mill-fejqan tiegħu. Moscati ma kienx iżomm flus lill-pazjenti foqra anzi kien jagħtihom hu l-flus. Ħafna jsostnu li kien iwettaq fejqan mirakoluż, f'każijiet impossibbli. </p>
<p>Kien ibbeatifikat fis-16 ta' Novembru 1975 minn <ref target="https://mt.wikipedia.org/wiki/Papa_Pawlu_VI">Papa Pawlu VI</ref>, u ddikjarat qaddis tnax -il sena wara minn <ref target="https://mt.wikipedia.org/wiki/Papa_Ġwanni_Pawlu_II">Papa Ġwanni Pawlu II</ref>  fis-25 ta' Ottubru 1987.</p>
Moscati u Mintoff
<p>Patri Dijonisju jirrakkonta fatt marbut ma' ħuh, il-Priministru <ref target="https://mt.wikipedia.org/wiki/Duminku_Mintoff">Duminku Mintoff</ref>. Jgħid li meta Mintoff ingħata wkoll borża ta' studju mill-Fondazzjoni Sir Cecil Rhodes u pproċeda f'Hartford College, fl-Università ta' Oxford, fil-vjaġġ tiegħu għamel waqfa f'Napli u hemm irċieva telegramma li biex jidħol fl-università ta' Oxford ried ikollu ċertifikat li jikkonferma li kien b'saħħtu u għalhekk mar ifittex tabib. Sab lit-tabib Giuseppe Moscati (li kien ġie ddikjarat qaddis) li wara li għamillu ċ-ċertifikat ma ħadlux flus u minflok qallu, "Mur u agħmel il-ġid."</p>


Ħoloq esterni
<list type="unordered"><item>(IT)  <ref target="http://www.moscati.it/">Sit uffiċjali</ref></item>
<item>(IT)  <ref target="http://www.fondazionemoscati.it">Fondazzjoni San Giuseppe Moscati - ONLUS</ref></item></list>
</text></body></html>