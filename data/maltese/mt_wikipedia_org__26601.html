<html><body><text id="wikipedia_mt_wikipedia_org__26601.html" ns="0" revid="266030" sourceurl="https://mt.wikipedia.org/wiki/Velimir_Khlebnikov" title="Velimir Khlebnikov" type="wikipedia">Velimir Khlebnikov
<p><hi rend="bold">Viktor Vladimirovich Khlebnikov</hi>, magħruf aħjar bl-isem tal-pinna <hi rend="bold">Velimir Khlebnikov</hi> (bir-Russu: Велими́р Хле́бников, IPA: [vʲɪlʲɪˈmʲir ˈxlʲɛbnʲɪkəf]<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>; twieled fid-9 ta’ Novembru [jew fit-28 ta’ Ottubru] 1885 – miet fit-28 ta’ Ġunju 1922), kien <ref target="https://mt.wikipedia.org/wiki/Poeżija">poeta</ref> u drammaturgu <ref target="https://mt.wikipedia.org/wiki/Russja">Russu</ref>, parti ċentrali tal-moviment <ref target="https://mt.wikipedia.org/wiki/Futuriżmu">Futurista</ref> Russu, iżda x-xogħol u l-influwenza tiegħu kienu estiżi iktar lil hinn mill-moviment. Il-lingwista influwenzali <ref target="https://mt.wikipedia.org/wiki/Roman_Jakobson">Roman Jakobson</ref> faħħar lil Khlebnikov bħala "l-ikbar poeta tad-dinja tas-seklu tagħna".<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
Biografija
<p>Viktor Vladimirovich Khlebnikov twieled fl-1885 f’<ref target="https://mt.wikipedia.org/wiki/Malye_Derbety">Malye Derbety</ref>, il-Governorat ta’ <ref target="https://mt.wikipedia.org/wiki/Astrakhan">Astrakhan</ref>, l-Imperu Russu (attwalment <ref target="https://mt.wikipedia.org/wiki/Kalmykia">Kalmykia</ref>). Huwa kellu dixxendenza Russa, <ref target="https://mt.wikipedia.org/wiki/Armenja">Armena</ref> u <ref target="https://mt.wikipedia.org/wiki/Żaporożjana">Żaporożjana</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Oħtu ż-żgħira, <ref target="https://mt.wikipedia.org/wiki/Vera_Khlebnikova">Vera Khlebnikova</ref>, kienet artista. Huwa ċċaqlaq lejn <ref target="https://mt.wikipedia.org/wiki/Kazan">Kazan</ref>, fejn attenda l-iskola. Imbagħad attenda l-iskola f’<ref target="https://mt.wikipedia.org/wiki/San_Pietruburgu">San Pietruburgu</ref>. Eventwalment irtira mill-iskola biex isir <ref target="https://mt.wikipedia.org/wiki/Kittieb">kittieb</ref> full-time. L-iktar xogħlijiet bikrin tiegħu jmorru lura għall-1908.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Fl-1909-1910, huwa ltaqa’ ma’ dawk li iktar ’il quddiem saru Futuristi Russi: <ref target="https://mt.wikipedia.org/wiki/Vasily_Kamensky">Vasily Kamensky</ref>, <ref target="https://mt.wikipedia.org/wiki/David_Burliuk">David Burliuk</ref>, u <ref target="https://mt.wikipedia.org/wiki/Vladimir_Mayakovsky">Vladimir Mayakovsky</ref>.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref> F’qasir żmien, Khlebnikov issieħeb f’Hylaea, l-iktar grupp Futurista Russu sinifikanti (flimkien ma’ Mayakovsky, <ref target="https://mt.wikipedia.org/wiki/Aleksei_Kruchenykh">Aleksei Kruchenykh</ref>, David Burliuk u <ref target="https://mt.wikipedia.org/wiki/Benedikt_Livshits">Benedikt Livshits</ref>). Madankollu, hu kien diġà kiteb bosta poeżiji sinifikanti qabel ma ssawwar il-moviment Futurista fir-Russja. Fost il-poeti ta’ żmienu, huwa kien meqjus bħala "poeta tal-poeti" (Mayakovsky irrefera għalih bħala "poeta għall-produtturi") u ġenju antikonformista. Khlebnikov kien involut fil-pubblikazzjoni ta’ <hi rend="italic">A Slap in the Face of Public Taste</hi> fl-1912, li kienet komponent kritiku tal-poeżija tal-Futuriżmu Russu.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>Khlebnikov huwa magħruf għal poeżiji bħal "Incantation by Laughter", "Bobeobi Sang The Lips", "The Grasshopper" (kollha tal-1908-1909), "Snake Train" (1910), il-prologu tal-opra Futurista <hi rend="italic">Victory over the Sun</hi> (1913), reċti bħal "Death's Mistake" (1915), xogħlijiet tal-proża bħal "Ka" (1915), u l-hekk imsejħa 'super storja' (сверхповесть) "Zangezi", xorta ta’ dramm estatiku miktub parzjalment b’lingwi vvintati tal-allat u tal-<ref target="https://mt.wikipedia.org/wiki/Għasfur">għasafar</ref>. Huwa ppubblika <hi rend="italic">Selected Poems with Postscript, 1907-1914</hi> għall-ħabta tal-1914 u <ref target="https://mt.wikipedia.org/wiki/Kazimir_Malevich">Kazimir Malevich</ref> u <ref target="https://mt.wikipedia.org/wiki/Pavel_Filonov">Pavel Filonov</ref> kienu l-koillustraturi.<ref target="https://mt.wikipedia.org/wiki/Il-Paġna_prinċipali#cite_note-:1-5">[5]</ref></p>
<p>Fix-xogħol tiegħu, Khlebnikov sperimenta bil-<ref target="https://mt.wikipedia.org/wiki/Lingwa_Russa">lingwa Russa</ref>, u serraħ fuq l-għerq tagħha biex jivvinta għadd kbir ta’ neoloġiżmi, kif ukoll biex isib sinifikat fl-għamliet u fil-ħsejjes tal-ittri individwali taċ-<ref target="https://mt.wikipedia.org/wiki/Ċirilliku">Ċirilliku</ref>. Flimkien ma’ Kruchenykh, huwa ħalaq iż-zaum, <ref target="https://mt.wikipedia.org/wiki/Lingwa">lingwa</ref> li tisfida t-<ref target="https://mt.wikipedia.org/wiki/Traduzzjoni">traduzzjoni</ref>, li probabbilment tintuża mill-għasafar.</p>
<p>Huwa kiteb esejs futuroloġiċi dwar affarijiet bħall-evoluzzjoni possibbli tal-<ref target="https://mt.wikipedia.org/wiki/Komunikazzjoni">komunikazzjoni</ref> tal-massa ("The Radio of the Future"), it-trasport u l-abitazzjonijiet ("Ourselves and Our Buildings"). Huwa ddeskriva dinja fejn in-nies jgħixu u jivvjaġġaw f’kubi tal-ħġieġ mobbli li jistgħu jeħlu ma’ oqfsa qishom skyscrapers, u li fihom l-għarfien uman kollu jista’ jiġi disseminat fid-dinja kollha permezz tar-radju u jintwera awtomatikament fuq skrins kbar b’għamla ta’ kotba enormi fit-toroq. Fl-1912, huwa ppubblika wkoll metodu għat-tbassir tal-avvenimenti storiċi; eżempju milli taha kien "il-waqgħa ta’ imperu fl-1917".<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Għalkemm Khlebnikov kien appoġġa r-<ref target="https://mt.wikipedia.org/wiki/Rivoluzzjoni_Russa">Rivoluzzjoni Russa</ref> tal-1917 u kkondivida ħafna mill-viżjonijiet utopiċi tagħha, ix-xogħlijiet tiegħu ġew ikkritikati mis-<ref target="https://mt.wikipedia.org/wiki/Unjoni_Sovjetika">Sovjetiċi</ref> peress li ma kinux jikkonformaw mal-istrutturi tar-<ref target="https://mt.wikipedia.org/wiki/Realiżmu">realiżmu</ref> <ref target="https://mt.wikipedia.org/wiki/Soċjaliżmu">Soċjalista</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<figure><caption><ref target="https://mt.wikipedia.org/wiki/Pittura">Pittura</ref> ta’ Velimir Khlebnikov magħmula minn M. Larionov fl-1910</caption></figure>
<p>Fl-1921, huwa seta’ jivvjaġġa lejn il-<ref target="https://mt.wikipedia.org/wiki/Iran">Persja</ref>; mimli eċitament mal-wasla tiegħu, huwa kiteb għadd ta’ poeżiji fejn irrakkonta avvenimenti eċitanti u dak li ra madwaru.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Huwa għamel ħbieb ukoll ma’ diversi dervixi. Khlebnikov kien imġiegħel imur lura r-Russja f’Awwissu ta’ dik is-sena.</p>
<p>Fl-aħħar snin tiegħu, Khlebnikov kien imsaħħar mill-<ref target="https://mt.wikipedia.org/wiki/Mitoloġija">mitoloġija</ref> Slava u n-<ref target="https://mt.wikipedia.org/wiki/Numeroloġija">numeroloġija</ref> ta’ <ref target="https://mt.wikipedia.org/wiki/Pitagora">Pitagora</ref>, u fassal "Tables of Destiny" (tabelli tad-destin) twal fejn iddekompona intervalli u dati storiċi f’funzjonijiet tan-numri 2 u 3.</p>
<p>Khlebnikov miet waqt li kien mistieden f’dar ħabib tiegħu, <ref target="https://mt.wikipedia.org/wiki/Pyotr_Miturich">Pyotr Miturich</ref>, ħdejn Kresttsy, f’Ġunju 1922. Ma kien hemm l-ebda dijanjosi medika tal-aħħar marda tiegħu; huwa kien ibati mill-kankrena u l-paraliżi (milli jidher ma kienx irkupra l-użu ta’ riġlejh wara li ddaħħal l-isptar ta6 Kharkov fl-1920), u ġie ssuġġerit li huwa miet minn avvelenament tad-<ref target="https://mt.wikipedia.org/wiki/Demm">demm</ref> jew sepsi.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p><ref target="https://mt.wikipedia.org/wiki/Pjaneta">Pjaneta</ref> minuri, 3112 Velimir, ġiet imsejħa għalih. Din ġiet skoperta mill-<ref target="https://mt.wikipedia.org/wiki/Astronomija">astronomu</ref> Sovjetiku <ref target="https://mt.wikipedia.org/wiki/Nikolai_Stepanovich_Chernykh">Nikolai Stepanovich Chernykh</ref> fl-1977.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Xogħlijiet
Poeżiji twal
<list type="unordered"><item>1910: “Snake Train”</item>
<item>1913: Prologu għall-opra Futurista <hi rend="italic">Victory over the Sun</hi></item></list>
Reċti
<list type="unordered"><item>1912: <hi rend="italic">The Little Devil</hi><ref target="https://mt.wikipedia.org/wiki/Il-Paġna_prinċipali#cite_note-10">[10]</ref></item></list>
Kotba
<list type="unordered"><item>1912: <hi rend="italic">Teacher and Student. Conversation</hi><ref target="https://mt.wikipedia.org/wiki/Il-Paġna_prinċipali#cite_note-11">[11]</ref></item>
<item>1914: <hi rend="italic">Roar! Gauntlets, 1908–1914</hi><ref target="https://mt.wikipedia.org/wiki/Il-Paġna_prinċipali#cite_note-12">[12]</ref></item>
<item>1915: <hi rend="italic">Death’s Mistake</hi></item>
<item>1921: Washerwoman u poeżiji oħra</item>
<item>1922: <hi rend="italic">Zangezi (сверхповесть)</hi></item></list>
Proġett tar-Radju
<list type="unordered"><item>1921: <hi rend="italic">The Radio of the Future</hi><ref target="https://mt.wikipedia.org/wiki/Il-Paġna_prinċipali#cite_note-13">[13]</ref></item></list>
Stejjer qosra
<list type="unordered"><item>1913: “Nikolai”<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></item></list>
</text></body></html>