<html><body><text id="wikipedia_mt_wikipedia_org__14487.html" ns="0" revid="270011" sourceurl="https://mt.wikipedia.org/wiki/Gonzalo_Higua%C3%ADn" title="Gonzalo Higuaín" type="wikipedia">Gonzalo Higuaín
<p><hi rend="bold">Gonzalo Gerardo <hi rend="italic">"El Pipita"</hi> Higuaín</hi> (<ref target="https://mt.wikipedia.org/wiki/Brest_(Franza)">Brest</ref>, <ref target="https://mt.wikipedia.org/wiki/10_ta'_Diċembru">10 ta' Diċembru</ref> <ref target="https://mt.wikipedia.org/wiki/1987">1987</ref>) huwa plejer tal-futbol <ref target="https://mt.wikipedia.org/wiki/Arġentina">Arġentin</ref>, imwieled <ref target="https://mt.wikipedia.org/wiki/Franza">Franċiż</ref>, li attwalment jilgħab bħala <ref target="https://mt.wikipedia.org/wiki/Attakkant">attakkant</ref> mal-klabb ta' <ref target="https://mt.wikipedia.org/wiki/Inter_Miami_CF">Inter Miami</ref>. Hu hu t-tifel tal-eks-plejer <ref target="https://mt.wikipedia.org/wiki/Jorge_Higuaín">Jorge "El Pipa" Higuaín</ref>, u ħu l-futboler <ref target="https://mt.wikipedia.org/wiki/Federico_Higuaín">Federico Higuaín</ref>.</p>
Karriera
River Plate
<p>Wara d-doppjetta kontra r-rivali eterni <ref target="https://mt.wikipedia.org/wiki/Boca_Juniors">Boca Juniors</ref> nhar it-8 ta' Ottubru 2006, il-kowċ ta' <ref target="https://mt.wikipedia.org/wiki/Club_Atlético_River_Plate">River Plate</ref> <ref target="https://mt.wikipedia.org/wiki/Daniel_Passarella">Daniel Passarella</ref> iddikjara li quddiem il-plejer kien se jkun hemm "futur kbir" u kien "iddestinat lejn ħwejjeġ kbar."<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Real Madrid
<p><ref target="https://mt.wikipedia.org/wiki/Real_Madrid_CF">Real Madrid</ref> iffirmaw lil Higuaín għal somma ta' <ref target="https://mt.wikipedia.org/wiki/Euro">€</ref>13-il miljum, wara li preċedentament River Plae kienu rrifjutaw offer ta' €10 miljuni għall-attakkant ta' dsatax-il sena.</p>
<p>Fl-iffirmar tal-kuntratt ta' sitt snin u nofs, l-attakkant stqarr:</p>
<p>"Hija opportunità kbira li jkolli ċans nilgħab ma' klabb daqshekk importanti bħal Real Madrid. Inħossni kburi li Real Madrid saru jafu bija."<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
2006–07
<p>L-ewwel logħba ta' Higuaín għal Real Madrid kienet fl-14 ta' Jannar kontra <ref target="https://mt.wikipedia.org/wiki/Real_Zaragoza">Real Zaragoza</ref>. F'din il-partita Higuaín ibrilla bil-ħafna ċansijiet li ħoloq li sħabu tat-tim u kien hu li assista l-gowl tar-rebħa kruċjali ta' 1–0. L-ewwel gowl tiegħu wasal fit-62 minuta tal-partita kontra r-rivali lokali <ref target="https://mt.wikipedia.org/wiki/Atlético_Madrid">Atlético Madrid</ref> fl-24 ta' Frar 2007, bil-partita tintemm 1–1. Ġewwa l-<ref target="https://mt.wikipedia.org/wiki/Stadju_Santiago_Bernabéu">Santiago Bernabéu</ref>, hu sab għall-ewwel darba ix-xibka fl-aħħar minuti tal-konfront kruċjali kontra <ref target="https://mt.wikipedia.org/wiki/RCD_Espanyol">RCD Espanyol</ref> fit-12 ta' Mejju 2007. Bil-partita tkun fuq 3–3, Higuaín rebaħ il-ballun qabel ma għamel trijangolazzjoni ma' <ref target="https://mt.wikipedia.org/wiki/José_Antonio_Reyes">José Antonio Reyes</ref> u tefa' l-ballun ġewwa x-xibka. Kien dan il-gowl li dritta t-triq ta' Real Madrid għat-tletin titlu, meta ħadu post <ref target="https://mt.wikipedia.org/wiki/FC_Barcelona">Barcelona</ref> fl-ewwel post tal-klassifika.</p>
2007–08
<p>Fl-4 ta' Mejju 2008, b'Real Madrid 1–0 minn taħt kontra <ref target="https://mt.wikipedia.org/wiki/CA_Osasuna">Osasuna</ref>, u fil-bżonn ta' tliet punti biss mill-aħħar erba' partiti sabiex jassiguraw titlu ieħor, Higuaín ħa post <ref target="https://mt.wikipedia.org/wiki/Javier_Saviola">Javier Saviola</ref> fis-76 minuta u minn frikik, hu assista l-gowl tal-pari ta' <ref target="https://mt.wikipedia.org/wiki/Arjen_Robben">Arjen Robben</ref> fit-88 minuta. Higuaín żewġ minuti wara skorja l-gowl tar-rebħa sabiex ta l-31 titlu tal-<ref target="https://mt.wikipedia.org/wiki/La_Liga">kampjonat</ref> lil Real Madrid.</p>
<p>Minkejja li kien l-eroj ta' Real Madrid fil-konkwista t-titlu, Higuaín sab ruħu fil-bank għall-partita ġewwa darhom kontra Barcelona erbat ijiem wara. Però, mad-dħul tiegħu fil-partita Higuaín reġa' ħalla impressjona kbira, meta fl-ewwel minuta wara l-introduzzjoni tiegħu hu skorja u għen lit-tim jirbaħ bl-iskor ta' 4–1.</p>
2008–09
<p>Nhar l-24 ta' Awwissu 2008, il-gowl ta' Higuaín fid-89 minuta ta lil Real Madrid rebħa fuq <ref target="https://mt.wikipedia.org/wiki/Valencia_CF">Valencia</ref> fis-<ref target="https://mt.wikipedia.org/wiki/Supercopa_de_España">Supercopa de España</ref>, it-tmien waħda fl-istorja tal-klabb. Grazzi għal numru ta' prestazzjonijiet eċċellenti, hu żamm postu mal-ewwel ħdax kemm fil-kampjonat kif ukoll fil-<ref target="https://mt.wikipedia.org/wiki/UEFA_Champions_League">UEFA Champions League</ref>.</p>
<p>Fir-rebħa ta' 4–3 kontra <ref target="https://mt.wikipedia.org/wiki/Málaga_CF">Málaga</ref> tat-8 ta' Novembru 2008, Higuaín skorja l-erba' gowls li huma.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Bil-mod il-mod, hu sar magħruf għall-veloċità tiegħu, id-dribbling u x-xuttijiet b'saħħithom. L-istaġun għal Higuaín intemm bi 22 gowl fil-kampjonat, u 24 f'kull kompetizzjoni, biex kien l-aqwa skorer f'isem Real Madrid għal dan l-istaġun.</p>
2009–10
<figure><caption>Higuaín f'partita matul l-istaġun 2009–10.</caption></figure>
<p>L-ewwel gowl għal Higuaín fiċ-<ref target="https://mt.wikipedia.org/wiki/UEFA_Champions_League_2009–10">Champions League</ref> wasal fil-15 ta' Settembru 2009, meta skorja t-tielet gowl fir-rebħa ta' 5–2 fuq <ref target="https://mt.wikipedia.org/wiki/FC_Zürich">FC Zürich</ref>, minn passaġġ ta' <ref target="https://mt.wikipedia.org/wiki/Raúl">Raúl</ref>. Qabel, kien hu wkoll li assista l-gowl tat-2–0 momentanju ta' Raúl.</p>
<p>Il-vena ta' gowls ta' Higuaín fil-kampjonat kompliet tiffjorixxi meta fil-partita kontra <ref target="https://mt.wikipedia.org/wiki/Real_Valladolid">Real Valladolid</ref> tas-17 ta' Ottubru, minn passaġġ ta' <ref target="https://mt.wikipedia.org/wiki/Xabi_Alonso">Xabi Alonso</ref>, hu rnexxielu jqabbeż il-ballun fuq il-gowlkiper ta' Valladolid li kien barra mil-linja. Doppjetta kontra <ref target="https://mt.wikipedia.org/wiki/Getafe_CF">Getafe</ref>, ġiet solidifikata bi prestazzjoni oħra eċċelenti kontra r-rivali lokali ta' <ref target="https://mt.wikipedia.org/wiki/Atlético_Madrid">Atlético Madrid</ref> fil-<ref target="https://mt.wikipedia.org/wiki/Stadju_Vicente_Calderón">Vicente Calderón</ref>, fejn wara li seraq il-ballun lil <ref target="https://mt.wikipedia.org/wiki/Luis_Perea">Luis Perea</ref> hu skorja t-tielet gowl ta' Real Madrid. Mat-total tal-istaġun żied ukoll gowl kontra <ref target="https://mt.wikipedia.org/wiki/Racing_de_Santander">Racing de Santander</ref> fir-rawnd ta' partiti ta' ritorn.</p>
<p>Fil-25 ta' Novembru, Higuaín skorja t-tieni gowl tiegħu fiċ-Champions League kontra Zürich, fejn skorja l-uniku gowl u assigura post fil-fażi suċċessiva. Fil-partita kontra <ref target="https://mt.wikipedia.org/wiki/UD_Almería">Almería</ref> tal-5 ta' Diċembru, hu skorja gowl u pprova assist lil <ref target="https://mt.wikipedia.org/wiki/Cristiano_Ronaldo">Cristiano Ronaldo</ref> hekk kif Real Madrid ħarġu b'rebħa importanti ta' 4–2. Higuaín żied żewġ gowls mat-total tiegħu tal-istaġun fir-rebħa ta' 3–2 kontra <ref target="https://mt.wikipedia.org/wiki/Valencia_CF">Valencia</ref> ġewwa l-<ref target="https://mt.wikipedia.org/wiki/Mestalla">Mestalla</ref>. Żewġ gowls oħra, li wassluh għal total ta' 10 gowls fl-istaġun, waslu kontra kontra Real Zaragoza—l-ewwel wieħed minn passaġġ ta' <ref target="https://mt.wikipedia.org/wiki/Marcelo_Vieira">Marcelo</ref> u t-tieni wieħed minn xutt mill-ajru.</p>
<p>Lura fl-azzjoni, wara li kien weġġa' u kien barra mil-logħob għal tliet partiti, hu skorja t-tielet gowl kontra <ref target="https://mt.wikipedia.org/wiki/RCD_Espanyol">Espanyol</ref> fis-6 ta' Frar, wara li daħal bħala sostitut fl-74 minuta. Wara li fil-partita ta' wara naqas li jsib ix-xibka, fiż-żewġ konfronti li segwew skorja erba' gowls, tnejn kontra <ref target="https://mt.wikipedia.org/wiki/Villarreal_CF">Villarreal</ref> fir-rebħa ta' 6–2 u tnejn oħra fir-rebħa ta' 5–1 kontra <ref target="https://mt.wikipedia.org/wiki/CD_Tenerife">Tenerife</ref>. Fl-14 ta' Marzu 2010, Higuaín irnexxielu jiskorja t-tieni tripletta tiegħu ma' Real Madrid fir-rebħa kbira ta' 4–1 kontra Real Valladolid. L-20 gowl tal-istaġun wasal fir-rebħa ta' 3-1 kontra <ref target="https://mt.wikipedia.org/wiki/Sporting_de_Gijón">Sporting Gijón</ref>.</p>
<p>L-istaġun intemm bih jiskorja 27 gowl fil-kampjonat, fejn spiċċa t-tieni wara l-kompatrijott <ref target="https://mt.wikipedia.org/wiki/Lionel_Mess">Lionel Messi</ref> fil-klassifika finali tal-aqwa skorers. Fis-7 ta' Ġunju, 2010, Real Madrid estenda l-kuntratt ta' Higuain li se jżommu mal-ġganti Spanjoli sal-2016.</p>


Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Nfteams">Nfteams</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>