<html><body><text id="wikipedia_mt_wikipedia_org__23728.html" ns="0" revid="271120" sourceurl="https://mt.wikipedia.org/wiki/Susan_Mulvaney" title="Susan Mulvaney" type="wikipedia">Susan Mulvaney
<p>
<hi rend="bold">Susan Mulvaney</hi> (<ref target="https://mt.wikipedia.org/wiki/Mosta">Mosta</ref>, <ref target="https://mt.wikipedia.org/wiki/1946">1946</ref> – <ref target="https://mt.wikipedia.org/wiki/7_ta'_Ottubru">7 ta' Ottubru</ref> <ref target="https://mt.wikipedia.org/wiki/2017">2017</ref>) kienet preżentatriċi televiżiva u radjofonika <ref target="https://mt.wikipedia.org/wiki/Malta">Maltija</ref>, l-iktar magħrufha għall-produzzjoni ta' diversi programmi edukattivi u soċjali fuq ir-radju, fosthom fuq <ref target="https://mt.wikipedia.org/wiki/Radju_Malta">Radju Malta</ref> u l-<ref target="https://mt.wikipedia.org/wiki/RTK">RTK</ref>.</p>
Xandir
<p>Il-karriera ta' Mulvaney fix-xandir bdiet f'April tal-1964 meta kienet l-ewwel tfajla fit-tieni dħul ta' apprendisti mal-Union Press f'kors tal-ġurnaliżmu u wara nħatret sotto-editur tal-ġurnal <hi rend="italic"><ref target="https://mt.wikipedia.org/wiki/L-Orizzont">L-Orizzont</ref></hi> fejn kellha wkoll ir-responsabbiltà tal-paġna tan-nisa. </p>
<p>Ħadmet ukoll fuq il-Mediterranean News u f'April tal-1976 issejħet biex tieħu f'idejha l-programm tan-nisa ta' Radju Malta Wieħed fuq bażi <hi rend="italic">part-time</hi>, fejn bdiet tipproduċi programm ta' kuljum fuq ir-radju li kien immirat għan-nisa. Fl-1981 bdiet taħdem full-time ma' <ref target="https://mt.wikipedia.org/wiki/Xandir_Malta">Xandir Malta</ref>. Fost id-diversi temi li kienet tittratta, insibu suġġetti dwar is-saħħa fiżika u mentali, il-bżonn tal-eżerċizzju, is-sigurtà fid-dar, u kif ukoll tisjir bnin.</p>
<p>Fl-1991 kienet fost l-ewwel ħaddiema tal-<ref target="https://mt.wikipedia.org/wiki/RTK">RTK</ref>, fejn ipproduċiet programmi ta' kuljum għall-familja kollha u kienet kontributur regolari għal Il-Ġens illum.</p>
<p>Fl-2000 kienet fost dawk nominati għall-Premju Ħaddiem tas-Sena għall-kontribut tagħha lill-Media Centre.</p>
Kittieba
<p>Mulvaney kienet magħrufa wkoll għall-pubblikazzjoni ta' diversi kotba ta' interess għall-familja, fosthom kotba tar-riċetti u dwar l-etikett jew l-imġieba soċjali, u kienet involuta wkoll f'għaqdiet filantropiċi.</p>
Ħajja personali
<p>Susan Mulvaney kienet miżżewġa lil Charles Sacco u kellhom żewġ ulied, Marika u Daniela.</p>
</text></body></html>