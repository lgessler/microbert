<html><body><text id="wikipedia_mt_wikipedia_org__12119.html" ns="0" revid="221196" sourceurl="https://mt.wikipedia.org/wiki/Denis_Law" title="Denis Law" type="wikipedia">Denis Law
<p><hi rend="bold">Denis Law</hi> (<ref target="https://mt.wikipedia.org/wiki/Aberdeen">Aberdeen</ref>, <ref target="https://mt.wikipedia.org/wiki/24_ta'_Frar">24 ta' Frar</ref> <ref target="https://mt.wikipedia.org/wiki/1940">1940</ref>) huwa eks-<ref target="https://mt.wikipedia.org/wiki/Futbol">futboler</ref> <ref target="https://mt.wikipedia.org/wiki/Skozja">Skoċċiż</ref> li gawda bejn is-snin ħamsin u sebgħin karriera twil ta' suċċess bħala <ref target="https://mt.wikipedia.org/wiki/Attakkant">attakkant</ref>.</p>
<p>Il-karriera ta' Law bħala plejer bdiet fit-<ref target="https://mt.wikipedia.org/wiki/It-Tieni_Diviżjoni_tal-Football_League">Tieni Diviżjoni</ref> mat-tim ta' <ref target="https://mt.wikipedia.org/wiki/Huddersfield_Town_FC">Huddersfield Town</ref> fl-1956. Wara erba' snin ma' Huddersfield, <ref target="https://mt.wikipedia.org/wiki/Manchester_City_FC">Manchester City</ref> xtrawh għas-somma rekord ta' £55,000. Law qatta' sena qabel mat-tim Taljan ta' <ref target="https://mt.wikipedia.org/wiki/Torino_Calcio">Torino Calcio</ref> kisbu l-firma tiegħu għal £110,000, fejn din id-darba nkiser rekord ġdid għal trasferiment bejn klabb Ingliż u dak Taljan. Minkejja li lagħab tajjeb fl-Italja, hu sabha diffiċli biex jissetilja u fl-1962 <ref target="https://mt.wikipedia.org/wiki/Manchester_United_FC">Manchester United</ref> xtrawh għal somma oħra rekord ta' £115,000.</p>
<p>Hu hu l-aktar magħruf għall-ħdax-il sena li qatta' ma' United, fejn skorja 237 gowl f'409 logħba u kien imlaqqam bħala <hi rend="italic">The King</hi> (Ir-Re)<ref target="https://mt.wikipedia.org/wiki/Il-Paġna_prinċipali#cite_note-theking-1">[1]</ref> mill-partitarji. Denis Law hu l-uniku plejer Skoċċiż fl-istorja li qatt rebaħ l-unur prestiġjuż tal-<ref target="https://mt.wikipedia.org/wiki/Plejer_Ewropew_tas-Sena">Plejer Ewropew tas-Sena</ref> fl-1964, u għen lit-tim jirbaħ l-<ref target="https://mt.wikipedia.org/wiki/L-Ewwel_Diviżjoni_tal-Football_League">Ewwel Diviżjoni</ref> fl-1965 u fl-1967. Law ħalla lil Manchester United fl-1973 fejn minn hemmek reġa' rritorna ma' Manchester City għal staġun wieħed, u wara rrapreżenta lill-<ref target="https://mt.wikipedia.org/wiki/Tim_nazzjonali_tal-futbol_tal-Iskozja">Iskozja</ref> fit-<ref target="https://mt.wikipedia.org/wiki/Tazza_tad-Dinja_tal-Futbol_1974">Tazza tad-Dinja 1974</ref>. Law lagħab 55 logħba mal-Iskozja u jżomm ir-rekord tal-aktar gowls skurjati mat-tim nazzjonali Skoċċiż.<ref target="https://mt.wikipedia.org/wiki/Il-Paġna_prinċipali#cite_note-rekord-2">[2]</ref> Law hu wkoll it-tieni l-aqwa skorer ta' United ta' kull żmien wara <ref target="https://mt.wikipedia.org/wiki/Bobby_Charlton">Bobby Charlton</ref>, waqt li jżomm rekord ma' United talli skorja 46 gowl fi staġun wieħed.</p>
Bijografija
Trobbija
<p>Denis kien it-tifel ta' George Law, sajjied, u l-marta tiegħu Robina, u kien l-iżgħar fost sebat itfal. Il-familja Law kienu waħda fqira, fejn kienu jgħixu f'appartament tal-kunsill f'Aberdeen, u l-ewwel par ta' żarbun tal-futbol ġew mogħtija lilu minn ġar.</p>
<p>Meta kien żgħir kien partitarju tal-<ref target="https://mt.wikipedia.org/wiki/Aberdeen_Football_Club">Aberdeen Football Club</ref> u meta kien ikollu l-flus kien iħobbu jarahom, waqt li meta ma kienx ikollu kien jara timijiet lokali li mhuma f'ebda kampjonat. L-ossessjoni lejn il-futbol waslitu biex jirrifjuta li jattenda l-<ref target="https://mt.wikipedia.org/wiki/Aberdeen_Grammar_School">Aberdeen Grammar School</ref>, minħabba li hemmhekk kellu jilgħab ir-rugbi minflok. Hu minflok attenda l-Powis Academy (li llum hi s-St. Machar Academy) f'Aberdeen stess. Minkejja li kien ibati minn <ref target="https://mt.wikipedia.org/wiki/Strabiżmu">strabiżmu</ref> serju, hu wera li kellu talent promettenti meta ġie mmexxi minn difensur fuq il-faxxi għal pożizzjoni aktar offensiva, u kien fost il-magħżulin tal-istudenti skolastiċi tal-Iskozja.</p>
Huddersfield Town
<p>Fl-<ref target="https://mt.wikipedia.org/wiki/Kampjonat_tal-futbol_Ingliż_1954-55">istaġun 1954–55</ref>, Archie Beattie li kien jaħdem f'isem <ref target="https://mt.wikipedia.org/wiki/Huddersfield_Town_FC">Huddersfield Town</ref>, intebaħ bit-talent ta' Law u stiednu biex jagħmel prova għal mal-iskwadra. Meta wasal hemmhekk, il-kowċ stqarr, "Dan it-tfajjel huwa kapriċċ. Qatt ma rajt prospett tal-futbol inqas probabbli minn dan — dgħajjef, qasir u bin-nuċċali." Madanakollu, b'sorpriża kbira, huma kisbu l-firma tiegħu nhar it-3 ta' April 1955. Meta kien f'Huddersfield, hu għamel operazzjoni biex jikkoreġi l-istrabiżmu li kellu, li għenitu aktar biex jiżviluppa l-kunfidenza fih innifsu.<ref target="https://mt.wikipedia.org/wiki/Il-Paġna_prinċipali#cite_note-għajnejn-3">[3]</ref></p>
<p>Ir-relegazzjoni ta' Huddersfield għat-<ref target="https://mt.wikipedia.org/wiki/It-Tieni_Diviżjoni_tal-Football_League">Tieni Diviżjoni</ref> tat aktar ċans lil Law biex jilgħab logħba, u ddebutta fl-24 ta' Diċembru 1956, fl-età ta' sittax-il sena biss, fir-rebħa ta' 2–0 fuq <ref target="https://mt.wikipedia.org/wiki/Notts_County_FC">Notts County</ref>. Il-kowċ ta' Manchester United, <ref target="https://mt.wikipedia.org/wiki/Matt_Busby">Matt Busby</ref>, offra lil Huddersfield somma ta' £10,000 għal Law, somma sostanzjali għal plejer f'dak iż-żmien, imma l-klabb irrifjutaha. Hu ma ntgħażilx biex jilgħab mal-<ref target="https://mt.wikipedia.org/wiki/Tim_nazzjonali_tal-futbol_tal-Iskozja">Iskozja</ref> fit-<ref target="https://mt.wikipedia.org/wiki/Tazza_tad-Dinja_tal-Futbol_1958">Tazza tad-Dinja 1958</ref>, imma skorja fid-debutt tiegħu kontra <ref target="https://mt.wikipedia.org/wiki/Tim_nazzjonali_tal-futbol_ta'_Wales">Wales</ref> nhar it-18 ta' Ottubru 1958 u mal-ewwel stabilixxa ruħu mal-ewwel ħdax. <ref target="https://mt.wikipedia.org/wiki/Bill_Shankly">Bill Shankly</ref>, li kien kowċ ta' Huddersfield bejn l-1957 u l-1959, meta mar biex jieħu f'idejh lit-tim ta' <ref target="https://mt.wikipedia.org/wiki/Liverpool_FC">Liverpool</ref> xtaq li jġib lil Law miegħu, però Lierpool f'dak il-mument ma kinux jaffordjawh.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Manchester City
<p>F'Marzu tal-1960, Law iffirma għal <ref target="https://mt.wikipedia.org/wiki/Manchester_City_FC">Manchester City</ref> għal somma rekord ta' £55,000, minkejja li l-parti mis-somma ta' Law kienet "prattikament xejn".<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Minkejja li tim mill-<ref target="https://mt.wikipedia.org/wiki/L-Ewwel_Diviżjoni_tal-Football_League">Ewwel Diviżjoni</ref>, City għal ftit evitat ir-relegazzjoni l-istaġun preċedenti, u ġenwinament Law ħass li f'dak il-mument Huddersfield kellhom tim aqwa.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Law iddebutta fid-19 ta' Marzu, meta skorja fit-telfa ta' 4–3 kontra <ref target="https://mt.wikipedia.org/wiki/Leeds_United_FC">Leeds United</ref>. F'April 1961, hu skorja żewġ gowls fir-rebħa ta' 4–1 fuq <ref target="https://mt.wikipedia.org/wiki/Aston_Villa_FC">Aston Villa</ref>, rebħa li assigurat is-salvazzjoni ta' City fl-Ewwel Diviżjoni.</p>
<p>Minkejja li kien qed jaħseb biex jitlaq,<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> hu kien qed jilgħab tajjeb u fl-1961 Law skorja sitt gowls f'logħba tal-<ref target="https://mt.wikipedia.org/wiki/FA_Cup">FA Cup</ref> kontra <ref target="https://mt.wikipedia.org/wiki/Luton_Town_FC">Luton Town</ref>. Sfortunatament, il-partita spiċċat abbandunata meta kien għad baqa' għoxrin minuta, u b'hekk is-sitt gowls tiegħu ma kinux jgħoddu. Biex tkompli tgħaxxaqha, Luton rebħu l-konfront suċċessiv bl-iskor ta' 3–1, u City spiċċaw barra mill-kompetizzjoni.<ref target="https://mt.wikipedia.org/wiki/Il-Paġna_prinċipali#cite_note-Clayton-8">[8]</ref></p>
<p>Fil-partita internazzjonali tal-Iskozja kontra l-Ingilterra li ntlagħbet fil-15 ta' April 1961, hu lagħab però ma rnexxielux jiskorja. Skozja spiċċaw jitilfu bl-iskor umiljanti ta' 9–3, u Law iddeskriviha bħala "l-iswed ġurnata".<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Novembru ta' wara, Law irrapreżenta lill-<ref target="https://mt.wikipedia.org/wiki/Football_League">Football League</ref> f'partita kontra l-<ref target="https://mt.wikipedia.org/wiki/Serie_A">kampjonat Taljan</ref>, fejn tilef bl-iskor ta' 4–2.</p>
<p>Minkejja li gawda ż-żmien ma' City,<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> hu xtaq li jilgħab ma' tim ta' aktar suċċess u ġie mibjugħ lill-klabb <ref target="https://mt.wikipedia.org/wiki/Italja">Taljan</ref> ta' <ref target="https://mt.wikipedia.org/wiki/Torino_Calcio">Torino</ref> fis-sajf tal-1961.</p>
Torino
<p>Iż-żmien ta' Law fl-Italja ma marx kif xtaq. Il-klabb Taljan ta' <ref target="https://mt.wikipedia.org/wiki/Internazionale_Milano_FC">Inter</ref>, ried jipprevjeni li hekk kif jasal Law isir plejer ta' Torino, fejn il-klabb stqaar li hu kien iffirma kuntratt preċedenti magħhom, minkejja li waqqgħu din l-istqarrija qabel ma' beda l-istaġun.</p>
<p>Plejers mir-<ref target="https://mt.wikipedia.org/wiki/Renju_Unit">Renju Unit</ref> ma kinux tratti tajjeb dak iż-żmien, u s-<ref target="https://mt.wikipedia.org/wiki/Salarju">salarju</ref> massimu għall-futbolers kienet ġiet riċentament abolita, u b'hekk spiċċa sorpriż meta sab li t-taħriġ ta' qabel l-istaġun kien ibbażat f'lukanda lussuża fl-<ref target="https://mt.wikipedia.org/wiki/Alpi">Alpi</ref>. Madanakollu, Torino kienu jħallsu lill-plejers kont il-prestazzjoni, fejn kienu jagħtu lill-plejers basktijiet mimlijin flus meta t-tim kien jirbaħ, però meta kien jitlef kienu jingħataw ftit, jew anki xejn.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Bħal ħafna plejers Brittaniċi li marru jilgħabu l-<ref target="https://mt.wikipedia.org/wiki/Italja">Italja</ref>, Law ma kienx jogħġbu l-istil tal-futbol u sabha bi tqila biex jadatta ruħu għalih. Is-sistema ultra-difensiva tal-<hi rend="italic"><ref target="https://mt.wikipedia.org/wiki/Catenaccio">catenaccio</ref></hi> kienet populari ġewwa l-Italja, u b'hekk l-attakkanti ftit li xejn kien ikollhom ċansijiet biex jiskorjaw.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Waqt li kien jilgħab ma' Torino baqa' jilgħab mat-tim Skoċċiż, minkejja li l-klabb ma tantx kien kuntent li jħalluh jilgħab partiti internazzjonali u tpoġġiet klawżola fil-kuntratt tiegħu li kienet tgħid li huma ma kienux obbligati li jagħmlu dan.</p>
<p>Fis-7 ta' Frar 1962, hu spiċċa nvolut f'inċident f'karozza meta sieħbu <ref target="https://mt.wikipedia.org/wiki/Joe_Baker">Joe Baker</ref> dar in-naħa l-ħażina madwar dawwara u ħakk mal-bankina hekk kif hu prova jdawwar il-karozza, fejn minflok dawwarha bil-maqlub. Baker kien kważi maqtul, waqt li Law sofra ġrieħi li ma kienu ta' ebda periklu għal ħajtu.</p>
<p>F'April, hu għamel rikjesta ta' trasferiment li kienet injorata. L-aħħar dehra tiegħu wriet il-frustrazzjoni tiegħu meta tkeċċa fil-partita kontra <ref target="https://mt.wikipedia.org/wiki/SSC_Napoli">Napoli</ref>. Wara l-partita, Law sar jaf li l-kowċ ta' Torino, <ref target="https://mt.wikipedia.org/wiki/Beniamino_Santos">Beniamino Santos</ref>, kien qal lir-referi biex ikeċċieh.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Lil Law qalulu li kien se jiġi trasferit lejn <ref target="https://mt.wikipedia.org/wiki/Manchester_United_FC">Manchester United</ref>. Madanakollu, xi ftit tal-jiem wara, kien ġie mifhum li Law kien se jiġi mibjugħ lit-tim ta' <ref target="https://mt.wikipedia.org/wiki/Juventus_FC">Juventus</ref> u li fil-kuntratt tiegħu kellu li seta' jmur mat-tim il-ġdid skont jekk kellux pjaċir jew le. Hu rrisponda billi rritorna lura lejn Aberdeen fejn kien jaf li Torino ma kienux se jieħdu sold mit-trasferiment jekk hu rrifjuta li jilgħab mal-Juventus.</p>
<p>Eventwalment hu ffirma mat-tim ta' United fl-10 ta' Lulju 1962, għal somma oħra rekord ta' 115,000.</p>
Manchester United
Is-snin ta' glorja
<p>L-ewwel partita bil-flokk ta' United wasal kontra <ref target="https://mt.wikipedia.org/wiki/West_Bromwich_Albion_FC">West Bromwich Albion</ref> nhar it-18 ta' Awwissu 1962, fejn id-debutt tiegħu mmarkah b'gowl mal-ewwel seba' minuti. Il-partiti spiċċat f'pari ta' 2–2. Madanakollu, il-forma ta' United kienet inkonsistenti wara d-<ref target="https://mt.wikipedia.org/wiki/Diżastru_tal-ajru_ta'_Munich">diżastru tal-ajru ta' Munich</ref> fl-1958, u minħabba din l-inkonsistenza huma qattgħu l-istaġun jiġġieldu biex jevitaw ir-relegazzjoni. F'partita tal-kampjonat kontra <ref target="https://mt.wikipedia.org/wiki/Leicester_City_FC">Leicester City</ref> Law skorja tripletta però xorta waħda United tilfu. Fl-<ref target="https://mt.wikipedia.org/wiki/FA_Cup">FA Cup</ref>, it-tim ta' Manchester United sab il-forma mixtieqa b'Law jiskorja <ref target="https://mt.wikipedia.org/wiki/Tripletta">tripletta</ref> fir-rebħa ta' 5–0 fuq il-klabb il-qadim tiegħu <ref target="https://mt.wikipedia.org/wiki/Huddersfield_Town_FC">Huddersfield</ref>, u waslu sal-finali kontra Leicester City. Leicester kienu l-favoriti li jirbħu, wara li huma kienu spiċċaw ir-raba' fil-kampjonat, però Law skorja l-ewwel gowl hekk kif United rebħu l-finali bl-iskor ta' 3–1, li kellha tkun ukoll l-unika finali tal-FA Cup li Law qatt kellu jilgħab. Dak l-istaġun wasal ukoll iż-żwieġ mal-mara tiegħu Diana, nhar il-11 ta' Diċembru 1962.</p>
<p>Sfortunatament, f'dak l-istaġun ġara inċident li Law ħass li kellu reperkussjonijiet fil-futur qarib. F'partita kontra West Brom fil-15 ta' Diċembru 1962, ir-referi Gilbert Pullin kontinwament ipporvoka lil Law b'insulti bħal "O, inti hekk u hekk bravu, ma tafx tilgħab", u wara l-partita Law u l-kowċ tiegħu <ref target="https://mt.wikipedia.org/wiki/Matt_Busby">Matt Busby</ref> irrapurtaw dan kollu lill-<ref target="https://mt.wikipedia.org/wiki/Federazzjoni_tal-futbol_tal-Ingilterra">Football Association</ref>.<ref target="https://mt.wikipedia.org/wiki/Il-Paġna_prinċipali#cite_note-pullin-14">[14]</ref> Kumitat dixxiplinarju ddeċieda li Pullin kellu jiġi kkastigat severament, però hu ma aċċettax il-verdett tagħhom u rtira mil-logħba. Law aktar tard stqarr "f'għajnejn ċerti referis, [Law] kien bniedem immarkat" u ta tort lil dan l-inċident għall-"kastigi ħorox" li rċieva aktar tard fil-karriera.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<p>Law skorja numru ta' gowls fil-bidu tal-<ref target="https://mt.wikipedia.org/wiki/Kampjonat_tal-futbol_Ingliż_1963-64">istaġun 1963–64</ref> u kien magħżul biex jilgħab f'isem il-<hi rend="italic">Kumplament tad-Dinja</hi> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref> f'<ref target="https://mt.wikipedia.org/wiki/Stadju_ta'_Wembley_(1923)">Wembley</ref>, fejn skorja l-gowl tagħhom fit-telfa ta' 2–1. Aktar tard, hu ddeskriva din bħala l-ikbar unur tal-karriera tiegħu.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> L-istaġun tiegħu kien interott minn sospensjoni ta' 28 ġurnata wara karta ħamra fil-partita kontra <ref target="https://mt.wikipedia.org/wiki/Aston_Villa_FC">Aston Villa</ref>. Ix-xitwa kiesħa sfurzat lil United biex jilgħabu ħafna logħbiet fi spazju żgħir, u r-riżultati tagħhom sofrew. Law aktar tard ta t-tort lil dan il-fattur għala United naqsu li jirbħu trofew matul dak l-istaġun.</p>
<p>Fl-<ref target="https://mt.wikipedia.org/wiki/Kampjonat_tal-futbol_Ingliż_1964-65">istaġun 1964–65</ref>, Law rebaħ l-unur tal-<ref target="https://mt.wikipedia.org/wiki/Plejer_Ewropew_tas-Sena">Plejer Ewropew tas-Sena</ref>, u Manchester United rebħu l-ewwel kampjonat wara t-traġedja ta' Munich. It-28 gowl fil-kampjonat ta' Law f'dak l-istaġun għamluh l-aqwa skorer tal-Ewwel Diviżjoni.</p>
<p>L-istaġun segwenti, Law weġġa' l-irkoppa l-leminija waqt partita internazzjonali mal-Iskozja kontra l-<ref target="https://mt.wikipedia.org/wiki/Tim_nazzjonali_tal-futbol_tal-Polonja">Polonja</ref> fil-21 ta' Ottubru 1965. Ma' Huddersfield kien kellu diġà jagħmel operazzjoni fuq l-istess irkoppa,<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> u din kienet se tagħtih il-problemi għall-kumplament tal-karriera.</p>
<p>Fl-1966, Law staqsa lill-kowċ ta' United Matt Busby biex iżidlu s-salarju meta jerġa' jġedded il-kuntratt u hedded li jħalli lill-klabb f'każ li ma jingħatax wieħed. Busby immedjatament poġġa lill-plejer fis-suq tat-trasferimenti, fejn stqarr li "l-ebda plejer mhu se jirrikatta lill-klabb, l-ebda plejer". Meta Law mar jarah, Busby għamel apoloġija bil-miktub biex jiffirma, fejn uriha lill-istampa meta għamel dan.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Law aktar tard stqarr li Busby uża dan l-inċident biex iwissi lil plejers oħra biex jagħmlu l-istess ħaġa, imma segretament kien għollilu s-salarju.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
<p>Law skorja fir-rebħa storika ta' 3–2 li l-Iskozja għamlu fuq l-Ingilterra nhar il-15 ta' April 1967 fil-<ref target="https://mt.wikipedia.org/wiki/British_Home_Championship">British Home Championship</ref> tal-1967, inqas minn sena wara li l-Ingilterra kienu nkurunati <ref target="https://mt.wikipedia.org/wiki/Tazza_tad-Dinja_tal-Futbol">ċampjins mondjali</ref>. Manchester United rebħu l-kampjonat ta' dak l-istaġun, imma Law ħass li r-rebħa fuq l-Ingilterra kienet aktar sodisfaċenti.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
<p>Fl-1968, United rebħu t-<ref target="https://mt.wikipedia.org/wiki/Tazza_taċ-Ċampjins">Tazza taċ-Ċampjins</ref> għall-ewwel darba, però l-uġigħ fl-irkoppa kienet qed tagħmillu l-bsaten fir-roti hekk kif hu tilef is-semifinali u anki l-finali. Il-fatt li kien xorta jilgħab waqt li l-irkoppa kienet għadha imweġġa kien qed jikkawża ħsara fuq bażi estensiva. Hu żar speċjalista f'Jannar tal-1968 li kiteb li operazzjoni preċedenti biex jitneħħa l-kartilaġni mill-irkoppa kienet falliet u rrakkomanda li ssir it-tieni operazzjoni, però lil Law ma ntweriex bir-rapport għal diversi snin u kellu jkompli t-taħriġ komplet.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
<p>Fl-<ref target="https://mt.wikipedia.org/wiki/Kampjonat_tal-futbol_Ingliż_1968-69">istaġun 1968–69</ref>, United laħqu s-semifinali tat-Tazza taċ-Ċampjins, fejn lagħbu kontra <ref target="https://mt.wikipedia.org/wiki/AC_Milan">AC Milan</ref>. L-ewwel leg f'<ref target="https://mt.wikipedia.org/wiki/San_Siro">San Siro</ref> spiċċa 2–0 f'favur it-tim Milanista, bit-tieni leg f'<ref target="https://mt.wikipedia.org/wiki/Old_Trafford">Old Trafford</ref> jintrebaħ bl-iskor ta' 1–0 grazzi għal gowl ta' <ref target="https://mt.wikipedia.org/wiki/Bobby_Charlton">Bobby Charlton</ref>. F'azzjoni mill-partita, Law ra l-konklużjoni tiegħu li tispiċċa wara l-linja u tiġi newtralizzata minn difensuri tat-tim ta' Milan. Law stqarr li kien gowl però r-referi ħalla l-logħob ikompli biex United ħarġu barra mill-kompetizzjoni. Busby irriżenja fl-aħħar tal-istaġun u n-niżla ta' United bdiet.</p>
In-niżla
<p><ref target="https://mt.wikipedia.org/wiki/Wilf_McGuinness">Wilf McGuinness</ref> ħa f'idejh it-tim fil-bidu tal-istaġun <ref target="https://mt.wikipedia.org/wiki/Kampjonat_tal-futbol_Ingliż_1969-70">istaġun 1969–70</ref>.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> United spiċċaw it-tmien post fil-kampjonat, però Law tilef kważi l-istaġun kollu minħabba li kien imweġġa, u f'April tal-1970 hu tpoġġa fis-suq tat-trasferimenti għal £60,000. Ħadd m'għamel offerta għalih, u b'hekk baqa' ma' United.</p>
<p>Wara l-<ref target="https://mt.wikipedia.org/wiki/Kampjonat_tal-futbol_Ingliż_1970-71">istaġun 1970–71</ref> pjuttost fqir, <ref target="https://mt.wikipedia.org/wiki/Frank_O'Farrell">Frank O'Farrell</ref> inħatar bħala kowċ il-ġdid. Huma għamlu bidu tal-<ref target="https://mt.wikipedia.org/wiki/Kampjonat_tal-futbol_Ingliż_1971-72">istaġun 1971–72</ref> mill-aqwa u spiċċaw is-sena 1971 ħames punti vantaġġ fil-quċċata tal-klassifika, b'Law jiskorja tnax-il gowl. Madanakollu, ir-riżulati bdew jiddeterjoraw u spiċċaw l-istaġun fit-tmien post.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> Law skorja fl-ewwel partita tal-istaġun segwenti, <ref target="https://mt.wikipedia.org/wiki/Kampjonat_tal-futbol_Ingliż_1972-73">istaġun 1972–73</ref>, però l-irkoppa reġgħet bdiet tagħtih il-problemi, u naqas li jiskorja gowl matul il-kumplament tal-istaġun. Ir-riżultati fqar komplew sejrin u O'Farrell spiċċa mkeċċi minn postu.</p>
<p>Law irrakkomanda li United jagħżlu lil <ref target="https://mt.wikipedia.org/wiki/Tommy_Docherty">Tommy Docherty</ref> minflok O'Farrell, minħabba li hu kien jafu matul iż-żmien mat-tim nazzjonali Skoċċiż.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref> Il-klabb aċċetta r-rakkomandazzjoni tiegħu, u l-affarijiet bdew imorru għall-aħjar b'titjib fir-riżultati tal-iskwadra.</p>
L-aħħar staġun
<p>Docherty ta lil Law trasferiment b'xejn fis-sajf tal-1973, u hu ttrasferixxa lura lejn Manchester City. Hu lagħab fit-telfa ta' 2–1 li City sofrew fil-finali tal-<ref target="https://mt.wikipedia.org/wiki/Football_League_Cup">League Cup</ref>, kontra l-<ref target="https://mt.wikipedia.org/wiki/Wolverhampton_Wanderers_FC">Wolves</ref>. Fl-aħħar partita tal-<ref target="https://mt.wikipedia.org/wiki/Kampjonat_tal-futbol_Ingliż_1973-74">istaġun 1973–74</ref>, Law skorja gowl kontra l-eks-skwadra tiegħu <ref target="https://mt.wikipedia.org/wiki/Manchester_United">Manchester United</ref> li ggarantixxa r-retroċessjoni mill-Ewwel Diviżjoni tat-tim ta' United, sitt snin biss wara l-finali tat-Tazza taċ-Ċampjins li hu kien tilef.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> Id-daqqa ta' takkuna ta' Law tat lil City rebħa ta' 1–0, però kien sobgħien li wassal għar-relegazzjoni ta' United (wara kien mifhum li dan ir-riżultat ma kienx determinanti minħabba li United xorta kienu se jiġu relegati anki jekk kienu se jispiċċaw pari, però Law sa dak il-ħin ma kienx jaf) u b'hekk ma ċċelebrax il-gowl, fejn mar lura fin-nofs tiegħu b'rasu baxxuta, u sussegwentament ġie sostitwit. Din kienet l-aħħar partita mill-karriera professjonali tiegħu, hekk kif hu rtira aktar tard minħabba li ma riedx li jispiċċa mat-tim ta' riservi ta' City.</p>
<p>L-Iskozja waslu fil-fażi tal-finali tat-<ref target="https://mt.wikipedia.org/wiki/Tazza_tad-Dinja_tal-Futbol_1974">Tazza tad-Dinja</ref> fis-sajf tal-1974, għall-ewwel darba mill-1958. Minkejja li ma lagħab ebda futbol mal-ewwel tim fl-istaġun preċedenti, Law kien inkluż fl-iskwadra u lagħab fl-ewwel partita kontra ż-<ref target="https://mt.wikipedia.org/wiki/Tim_nazzjonali_tal-futbol_tar-Repubblika_Demokratika_tal-Kongo">Żajr</ref>. Hu ma skorjax, imma l-Iskozja xorta waħda rebħet bl-iskor ta' 2–0. Law kien "veru diżappuntat" li ma spiċċax magħżul għall-partita ta' wara kontra l-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref>,<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> u l-anqas kien magħżul għall-partita ta' kontra l-<ref target="https://mt.wikipedia.org/wiki/Tim_nazzjonali_tal-futbol_tal-Jugożlavja">Jugożlavja</ref>. Minkejja li l-Iskozja ma ħarġitx telliefa mill-ebda konfront li lagħbet, huma xorta waħda spiċċaw barra mill-kompetizzjoni.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></p>
Wara l-futbol
<p>Law xorta kellu kuntratt ma' Manchester City però l-kowċ tagħhom Tony Book qallu li jekk kien se jibqa' kien se jilgħab biss futbol mat-tim tar-riservi. Hu ma riedx li jagħlaq il-karriera tiegħu b'dan il-mod u b'hekk irtira mill-futbol internazzjonali fis-sajf tal-1974.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> Minn dakinhar 'l hawn, Law ħadem ħafna drabi bħala opinjonista sportiv kemm fuq ir-<ref target="https://mt.wikipedia.org/wiki/Radju">radju</ref> u anki fuq it-<ref target="https://mt.wikipedia.org/wiki/Televixin">televixin</ref>. Sa Lulju 2005, hu għadu miżżewweġ lil Diana, u t-tnejn għadhom jgħixu fl-erja qrib Manchester. Huma għandhom ħamest itfal, u t-tifla tagħhom, li jisimha wkoll Diana, taħdem fl-uffiċċju stampa għal Manchester United.</p>
<p>F'Mejju 2008 fil-grawnd ta' Manchester City, Denis Law (flimkien mal-president tal-UEFA <ref target="https://mt.wikipedia.org/wiki/Michel_Platini">Michel Platini</ref>) ippreżenta l-midalji lir-rebbieħa tat-<ref target="https://mt.wikipedia.org/wiki/Tazza_UEFA">Tazza UEFA</ref>, <ref target="https://mt.wikipedia.org/wiki/FC_Zenit_St._Petersburg">Zenit St. Petersburg</ref> u lill-avversarji tagħhom, it-tim Skoċċiż ta' <ref target="https://mt.wikipedia.org/wiki/Rangers_FC">Glasgow Rangers</ref>.</p>
<p>Nhar it-23 ta' Frar 2002, ġiet mikxufa f'<ref target="https://mt.wikipedia.org/wiki/Old_Trafford">Old Trafford</ref> statwa ta' Law, fil-parti tal-istadju magħrufha bħala <ref target="https://mt.wikipedia.org/wiki/Stretford_End">Stretford End</ref>.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref> F'Novembru tal-2003 l-operazzjoni għat-trattament tal-<ref target="https://mt.wikipedia.org/wiki/Kanċer_tal-prostata">kanċer tal-prostata</ref> marret b'wiċċ il-ġdid,<ref target="https://mt.wikipedia.org/wiki/Il-Paġna_prinċipali#cite_note-30">[30]</ref> u kien onorat b'dottorat onorarju mill-<ref target="https://mt.wikipedia.org/wiki/Università_ta'_Aberdeen">Università ta' Aberdeen</ref> fil-5 ta' Lulju 2005.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
Unuri
Klabb
<p> <hi rend="bold">Manchester United</hi></p>
<list type="unordered"><item><ref target="https://mt.wikipedia.org/wiki/L-Ewwel_Diviżjoni_tal-Football_League">L-Ewwel Diviżjoni</ref>: 1965, 1967</item>
<item><ref target="https://mt.wikipedia.org/wiki/FA_Cup">FA Cup</ref>: 1963</item></list>
<p><hi rend="italic">Law kien ukoll plejer ta' Manchester United meta t-tim rebaħ t-<ref target="https://mt.wikipedia.org/wiki/UEFA_Champions_League">Tazza taċ-Ċampjins</ref> tal-1968, però hu tilef il-partita minħabba li kien imweġġa.</hi></p>
Individwali
<list type="unordered"><item><ref target="https://mt.wikipedia.org/wiki/Ballun_tad-Deheb">Plejer Ewropew tas-Sena</ref>: 1964</item>
<item>Il-<ref target="https://mt.wikipedia.org/wiki/Plejers_tad-Deheb_tal-UEFA">Plejer tad-Deheb</ref> tal-Iskozja, f'ċelebrazzjoni tal-Ġublew tal-UEFA</item></list>




Biblijografija
<list type="unordered"><item>Denis Law, Ron Gubba (1980).  Futura Publications (ed.). <hi rend="italic">Denis Law - An Autobiography</hi>. <ref target="https://mt.wikipedia.org/wiki/Special:BookSources/0708819028">ISBN 0-7088-1902-8</ref>.</item>
<item>Denis Law, Bob Harris (2003).  Bantam Press (ed.). <hi rend="italic">The King</hi>. <ref target="https://mt.wikipedia.org/wiki/Special:BookSources/0593051408">ISBN 0-593-05140-8</ref>.</item></list>
Ħoloq esterni
<list type="unordered"><item><ref target="http://www.scottishfa.co.uk/player_details.cfm?playerid=113800">Profil ta' Denis Law</ref> fuq scottishfa.co.uk</item>
<item><ref target="http://www.manutd.com/en/Players-And-Staff/Legends/Denis-Law.aspx">Denis Law</ref> fuq is-sit uffiċjali ta' Manchester United</item></list>
</text></body></html>