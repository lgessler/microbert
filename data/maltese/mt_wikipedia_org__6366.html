<html><body><text id="wikipedia_mt_wikipedia_org__6366.html" ns="0" revid="262521" sourceurl="https://mt.wikipedia.org/wiki/Claudio_Monteverdi" title="Claudio Monteverdi" type="wikipedia">Claudio Monteverdi
<p><hi rend="bold">Claudio Monteverdi</hi> (15 ta’ Mejju, 1567 – 29 ta’ Novembru, 1643) kien kompożitur Taljan. Ix-xogħol tiegħu jimmarka il-bidla mill-mużika rinaxximentali għall-mużika barokka u matul il-ħajja twila tiegħu kiteb opri li nistgħu nikklassifikawhom fiż-żewġ kategoriji. Bħala wieħed mill-innovaturi prinċipali li ġabu din l-bidla fl-istil, hu meqjus revoluzzjonarju. Monteverdi kiteb l-ewwel opra teatrali, <hi rend="italic">L'Orfeo</hi>, li fiha żviluppa storja drammatika. Kellu x-xorti li jgawdi s-suċċess u l-fama f’ħajtu.</p>
<figure><caption>Ritratt ta' Claudio Monteverdi, Venezja, 1640, pittura ta' Bernardo Strozzi</caption></figure>
Bijografija
<p>Fl-1589 <hi rend="bold">Monteverdi</hi> beda jaħdem fil-qorti ta’ Mantova bħala korista u vjolista u fl-1603 id-duka Vincenzo Gonzaga ħatru <hi rend="italic">maestro di cappella</hi>. Sakemm kellu erbgħin sena ħadem prinċipalment fuq madrigali u kkompona b’kollox tmien kotba. Ktieb VIII, ippubblikat fl-1638, fih dawk li jsibuhom <hi rend="italic">Madrigali guerrieri et amorosi</hi> li ħafna jqisuhom bħala l-perfezzjoni ta’ dil-forma ta’ mużika. Flimkien, l-ewwel tmien kotba ta’ madrigali juru żvilupp enormi mill-mużika polifonika rinaxximentali għal l-istil monodiku li hu tipiku fil-mużika barokka. Id-disa' ktieb ta’ madrigali, ippubblikat wara mewtu fl-1651, fih passaġġi iżjed ħfief, x'aktarx komposti matul il-firxa ta’ ħajtu, li jirrappreżentaw iż-żewġ stili.</p>
<figure><caption>Paġna titulari ta' L'Orfeo, edizzjoni:1609 Venezja</caption></figure>
<p>Mill-monodija, bl-enfasi fuq linji ċari melodiċi, test intelliġibbli u mużika ta’ akkompanjament kalma, kien pass loġiku li jibda jikkomponi l-opri, speċjalment għal kompożitur mixħut lejn id-drammatiċità u li kien iħobb effetti mimlija tiżjin. Fl-1607 Monteverdi ikkompona l-ewwel opra tiegħu, <hi rend="italic">L'Orfeo</hi>, fuq librett ta’ Alessandro Striggio (l-iben). F’dak iż-żmien kien hemm id-drawwa li l-kompożituri jitolbuhom joħolqu xogħlijiet għal okkażjonijiet speċjali u din l-opra talbuha biex iżżid il-pompa fil-karnival ta’ kull sena f’Mantova. Fil-fatt kienet suċċess kbir li qabel perfettament ma’ l-ispirtu taż-żmien. <hi rend="italic">L'Orfeo</hi> hi magħrufa għall-qawwa drammatika tagħha u għall-orkestrazzjoni ħajja li fiha. Infatti, nistgħu nsostnu li dax-xogħol kien l-ewwel eżempju fejn il-kompożitur assenja parti speċifika għal kull strument, u anki waħda mill-ewwel opri fejn ingħatat il-kompożizzjoni eżatta ta’ l-istrumentazzjoni. L-istorja hi deskritta b’immaġni mużikali ħajjin u l-melodiji huma linjari u ċari. B’din l-opra Monteverdi ħoloq stil mużikali ġdid għal kollox. L-opri ta’ Monteverdi sirna ngħidulhom "pre-barokki" jew tal-"barokk bikri".</p>
<p>Nistgħu ngħidu li x-xogħol prinċipali ta’ Monteverdi kien il-<hi rend="italic">Vespro della Beata Vergine tal-1610</hi>. Dan wieħed mill-ftit xogħlijiet sagri tiegħu, imma għadu s’issa wieħed mill-ikbar eżempji tal-mużika sagra, li fl-istorja tal-mużika jħabbatha ma' <hi rend="italic">Il-Messija</hi> ta’ Handel u l-<hi rend="italic">Passjoni skond Mattew</hi> ta’ <ref target="https://mt.wikipedia.org/wiki/Johann_Sebastian_Bach">J. S. Bach</ref>. Meta tisma’ dan ix-xogħol tibqa' ċċassat – kull parti (25 b’kollox) hija żviluppata għall-aħħar, kemm fis-sens mużikali u kemm drammatiku – l-istruttura strumentali tintuża għal effetti drammatiċi preċiżi u emottivi, b’mod li ħadd ma kien sema' qabel.</p>
<figure><caption>Bust ta' Claudio Monteverdi, Cremona</caption></figure>
<p>Billi d-duka Vincenzo Gonzaga ma kienx iħallsu biżżejjed għall-kummissjonijiet li kien jagħmillu u kien dejjem jgħaġġlu għal iżjed, Monteverdi xeba’ u fl-1610 mar Ruma bil-ħsieb li jagħti l-<hi rend="italic">Vespro della Beata Vergine</hi> lill-Papa Pawlu V. Fl-ittri bejnu u bejn il-kardinal <hi rend="bold">Ferdinando Gonzaga</hi>, jidher li t-tama tiegħu kienet li jakkwista post b’xejn għat-tifel fis-Seminarju Ruman u mpieg ġdid għalih. Kollox safa fix-xejn, imma fl-1613 kellu opportunità oħra.</p>
<p>Fl-1613 il-Prokuraturi tar-Repubblika ta’ Venezja ħatru l-Monteverdi bħala direttur tal-mużika f’San Mark, fejn bla dewmien, reġa’ ġieb f’tiegħu l-kor li kien mar lura ħafna taħt ta’ qablu. Hemm temm is-sitt, seba' u tmien ktieb ta’ madrigali. It-tmien wieħed hu l-ikbar u fih xogħlijiet miktubin matul perijodu ta’ 30 sena, fosthom ix-xena drammatika <hi rend="italic">Tancredi e Clorinda</hi> (1624), fejn l-orkestra u l-vuċijiet jiffurmaw żewġ entitajiet separati li jinstemgħu bħala kopji ta’ xulxin. Aktarx Monteverdi ġietu l-ideja li jipprova dan-arranġament mill-arkitettura ta’ San Mark fejn hemm żewġ galleriji faċċata ta’ xulxin u seta’ jpoġġi l-kor f’waħda u l-orkestra fl-oħra. Kompożituri oħra bħal Giovanni Gabrieli kienu wżaw dan l-arranġament, imma din il-kompożizzjoni tispikka fuq l-oħrajn għax fiha ntużaw għall-ewwel darba it-'tremolo’ (repetizzjoni mgħaġġla ta’ l-istess ton) u l-'pizzicato’ (qrus tal-kordi bis-saba’) biex fix-xeni drammatiċi jagħtu effetti speċjali.</p>
<p>Fl-aħħar snin ta’ ħajtu, minkejja li kien marid, Monteverdi xorta baqa' jkompli jikkomponi l-aħħar żewġ kapolavuri tiegħu, <hi rend="italic">Il ritorno di Ulisse in patria</hi> (1641) u l-opra storika <hi rend="italic">L'incoronazione di Poppea</hi> (1642). <hi rend="italic">L'Incoronazione</hi>, partikularment, hi meqjusa bħala l-quċċata tax-xogħol tiegħu. Fiha nsibu xeni traġiċi u komiċi (żvilupp ġdid fl-opra), ritratti iżjed realistiċi tal-persunaġġi u melodiji iżjed sħan li bħalhom qatt ma kienu nstemgħu qabel. Dax-xogħol, li ħtieġ orkestra iżgħar u parti inqas prominenti għall-kor, kellu wkoll influenza konsiderevoli fuq il-mużika tal-knisja. </p>
<p>Monteverdi kkompona mill-inqas tmintax-il opra, li minnhom baqa’ biss <hi rend="italic">l'Orfeo</hi>, <hi rend="italic">l'Incoronazione</hi>, <hi rend="italic">Il ritorno</hi>, u l-arja famuża "Lamento", mit-tieni opra tiegħu <hi rend="italic">l'Arianna</hi>.</p>
Kompożizzjonijiet
<p>Opri - Tmintax-il opra li minnhom baqa' biss: </p>
<list type="unordered"><item><hi rend="italic">L'Arianna</hi> (baqa’ biss <hi rend="italic">Lamento d'Arianna</hi>)</item>
<item><hi rend="italic">L'Orfeo</hi></item>
<item><hi rend="italic">Il ritorno d'Ulisse in patria</hi></item>
<item><hi rend="italic">L'incoronazione di Poppea</hi></item></list>
<p>Xogħoljiet oħra jinkludu kompożizzjonijiet sekulari u sagri:</p>
<list type="unordered"><item><hi rend="italic">Il Combattimento di Tancredi e Clorinda</hi></item>
<item><hi rend="italic">Vespro della Beata Vergine</hi></item>
<item><hi rend="italic">Selva Morale e Spirituale</hi> (1640)</item>
<item><hi rend="italic">Scherzi Musicali</hi></item></list>
<figure></figure>
<p>Kotba tal-madrigali:</p>
<list type="unordered"><item><hi rend="italic">Madrigali spirituali a quattro voci posti in musica da Claudio Monteverde Cremonese, discepolo del Signor Marc'Antonio Ingegnieri</hi> (1583)</item>
<item><hi rend="italic">Madrigali a cinque voci di Claudio Monteverde Cremonese discepolo del Sig.r Marc'Antonio Ingegnieri... Libro primo</hi> (1587)</item>
<item><hi rend="italic">Il secondo libro de madrigali a cinque voci di Claudio Monteverde Cremonese discepolo del Sig.r Ingegneri</hi> (1590)</item>
<item><hi rend="italic">Di Claudio Monteverde il terzo libro de madrigali a cinque voci</hi> (1592)</item>
<item><hi rend="italic">Il quatro libro de madrigali a cinque voci di Claudio Monteverdi Maestro della Musica del Ser.mo Sig.r Duca di Mantova</hi> (1603)</item>
<item><hi rend="italic">Il quinto libro de madrigali a cinque voci di Claudio Monteverdi Maestro della Musica del Serenissimo Sig.r Duca di Mantoa, col basso continuo per il Clavicembano, Chittarone, od altro simile istromento; fatto particolarmente per li sei ultimi, per li altri a beneplacito</hi> (1605)</item>
<item><hi rend="italic">Il sesto libro de madrigali a cinque voci, con uno dialogo a sette, con il suo basso continuo per poterli concertare nel clavacembano, et altri stromenti. Di Claudio Monteverde Maestro di Cappella della Sereniss. Sig. di Venetia in S. Marco</hi> (1614)</item>
<item><hi rend="italic">Concerto. Settimo libro di madrigali a 1.2.3.4. sei voci, con altri generi de canti di Claudio Monteverde Maestro di Capella della Serenissima Republica</hi> (1619)</item>
<item><hi rend="italic">Madrigali guerrieri, et amorosi con alcuni opuscoli in genere rappresentativo, che saranno per brevi Episodij fra i canti senza gesto. Libro ottavo di Claudio Monteverde Maestro di Capella della Serenissima Republica di Venetia</hi> (1638)</item>
<item><hi rend="italic">Madrigali e canzonette a due e tre voci del signor Claudio Monteverde già Maestro di Cappella della Serenissima Republica di enetia... Libro nono</hi> (1651)</item></list>
</text></body></html>