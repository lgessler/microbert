<html><body><text id="wikipedia_mt_wikipedia_org__26581.html" ns="0" revid="265856" sourceurl="https://mt.wikipedia.org/wiki/Gustave_Charpentier" title="Gustave Charpentier" type="wikipedia">Gustave Charpentier
<p><hi rend="bold">Gustave Charpentier</hi> (bil-<ref target="https://mt.wikipedia.org/wiki/Lingwa_Franċiża">Franċiż</ref>: [ɡystav ʃaʁpɑ̃tje]; twieled fil-25 ta’ Ġunju 1860 – miet fit-18 ta’ Frar 1956) kien <ref target="https://mt.wikipedia.org/wiki/Kompożitur">kompożitur</ref> <ref target="https://mt.wikipedia.org/wiki/Franza">Franċiż</ref>, magħruf l-iktar għall-opra tiegħu <hi rend="italic">Louise</hi>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Ħajja u karriera
<p>Charpentier twieled f’<ref target="https://mt.wikipedia.org/wiki/Dieuze">Dieuze</ref>, <ref target="https://mt.wikipedia.org/wiki/Moselle">Moselle</ref>, iben <ref target="https://mt.wikipedia.org/wiki/Furnar">furnar</ref>, u bl-assistenza ta’ benefattur għani, huwa studja l-<ref target="https://mt.wikipedia.org/wiki/Vjolin">vjolin</ref> fil-Konservatorju f’<ref target="https://mt.wikipedia.org/wiki/Lille">Lille</ref> qabel ma attenda l-Konservatorju ta’ <ref target="https://mt.wikipedia.org/wiki/Pariġi">Pariġi</ref> fl-1881. Hemmhekk huwa ħa lezzjonijiet fil-kompożizzjoni taħt <ref target="https://mt.wikipedia.org/wiki/Jules_Massenet">Jules Massenet</ref> (mill-1885) u kellu reputazzjoni li kien iħobb jaħsad lill-professuri tiegħu. Fl-1887 huwa rebaħ il-<hi rend="italic">Prix de Rome</hi> għall-kantata tiegħu <hi rend="italic">Didon</hi>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Matul iż-żmien li qatta’ f’<ref target="https://mt.wikipedia.org/wiki/Ruma">Ruma</ref> permezz tal-premju, huwa kiteb il-kompożizzjoni orkestrali <hi rend="italic">Impressions d'Italie</hi> u beda jaħdem fuq il-librett u l-<ref target="https://mt.wikipedia.org/wiki/Mużika">mużika</ref> tal-iktar xogħol magħruf tiegħu, l-opra <hi rend="italic">Louise</hi>.</p>
<p>Charpentier reġa’ lura f’Pariġi, u stabbilixxa ruħu f’<ref target="https://mt.wikipedia.org/wiki/Montmartre">Montmartre</ref>, u kompla jikkomponi, inkluż kanzunetti bbażati fuq lirika ta’ <ref target="https://mt.wikipedia.org/wiki/Charles_Baudelaire">Charles Baudelaire</ref> u <ref target="https://mt.wikipedia.org/wiki/Voltaire">Voltaire</ref>. Huwa eventwalment lesta l-opra <hi rend="italic">Louise</hi>, u din ġiet aċċettata għall-produzzjoni mill-Opéra-Comique. Din l-opra titqies bħala ritratt realistiku tal-ħajja ta’ kuljum tal-ħaddiema f’Pariġi, u xi kultant titqies bħala eżempju Franċiż ta’ opra tal-veriżmu (bit-<ref target="https://mt.wikipedia.org/wiki/Lingwa_Taljana">Taljan</ref>: <hi rend="italic">verismo</hi>).</p>
<p>L-opra <hi rend="italic">Louise</hi> twettqet għall-ewwel darba fit-2 ta’ Frar 1900 taħt id-direzzjoni ta’ <ref target="https://mt.wikipedia.org/wiki/André_Messager">André Messager</ref> u minnufih kisbet suċċess. F’qasir żmien din l-opra bdiet tintwera madwar l-<ref target="https://mt.wikipedia.org/wiki/Ewropa">Ewropa</ref> u l-<ref target="https://mt.wikipedia.org/wiki/Stati_Uniti">Amerka</ref> kollha, u biha Charpentier kiseb fama kbira. Xprunat ukoll il-karriera tas-sopran <ref target="https://mt.wikipedia.org/wiki/Skozja">Skoċċiża</ref> <ref target="https://mt.wikipedia.org/wiki/Mary_Garden">Mary Garden</ref>, li kellha r-rwol ewlieni f’wieħed mill-ispettakli bikrin. Lejn l-aħħar tal-1935, il-kompożitur issorvelja l-mużika mqassra li ntużat f'reġistrazzjoni fi studjo ta’ madwar 70 minuta tal-opra, diretta minn <ref target="https://mt.wikipedia.org/wiki/Eugène_Bigot">Eugène Bigot</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Adattament tal-opra f’film sar fl-1939 bi <ref target="https://mt.wikipedia.org/wiki/Grace_Moore">Grace Moore</ref> fir-rwol ewlieni. Fit-turija mill-ġdid ta’ <hi rend="italic">Louise</hi> fl-Opéra-Comique fit-28 ta’ Frar 1950, bħala ċelebrazzjoni tal-50 anniversarju tal-ħolqien tagħha u għeluq snin il-kompożitur li kien għalaq 90 sena, kien hemm it-tama li Charpentier innifsu jiddirieġi l-opra, iżda ddiriġiha <ref target="https://mt.wikipedia.org/wiki/André_Cluytens">André Cluytens</ref>, u l-kompożitur iddirieġa x-“Chant de l'apothéose” wara t-tielet att.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<figure><caption>Riklami ta’ kunċert mill-Conservatoire Populaire de Mimi Pinson fl-eks Palais du Trocadéro</caption></figure>
<p><hi rend="italic">Louise</hi> okkażjonalment għadha tintwera sa llum, bl-<hi rend="italic">aria</hi> tas-sopran “Depuis le jour” li hija pjuttost popolari.
Fl-1902, Charpentier waqqaf il-<hi rend="italic">Conservatoire Populaire Mimi Pinson</hi>, bil-ħsieb li jipprovdi <ref target="https://mt.wikipedia.org/wiki/Edukazzjoni">edukazzjoni</ref> artistika mingħajr ħlas għall-ħaddiema nisa f’Pariġi. Madankollu, huwa ma baqax produttiv bħala kompożitur. Huwa ħadem fuq l-opra <hi rend="italic">Louise</hi>, <hi rend="italic">Julien, ou la vie d'un poète</hi>, ta’ wara l-opra ewlenija tiegħu, iżda malajr intesiet wara li ntweriet għall-ewwel darba fl-1913. Minn dak iż-żmien ’il quddiem, Charpentier ma tantx ikkompona iktar.</p>
<p>Madankollu, ma baqax b’idejh fuq żaqqu. Matul <ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref>, huwa beda l-Œuvre de Mimi Pinson u l-Cocarde de Mimi Pinson biex jgħin lis-suldati midruba.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Huwa ngħata l-<hi rend="italic">Légion d'honneur</hi> fl-1900, sar <hi rend="italic">Commandeur</hi> fl-1930, u <hi rend="italic">Grand Officier</hi> fl-1950.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Fl-1934, huwa ddirieġa reġistrazzjoni tal-<hi rend="italic">Impressions d'Italie</hi> tiegħu minn orkestra sinfonika ta’ Pariġi.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Huwa miet tal-età ta’ 95 sena f’Pariġi.</p>
<p>Ħu Charpentier, Victor (li twieled ukoll f’Dieuze, fit-23 ta’ Lulju 1867) kien ċellista fl-orkestra tal-Opera ta’ Pariġi u iktar ’il quddiem sar surmast ta’ kunċerti sinfoniċi popolari f’Pariġi.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Fl-1931 <ref target="https://mt.wikipedia.org/wiki/Marc_Delmas">Marc Delmas</ref> ippublika bijografija ta’ Charpentier intitolata <hi rend="italic">Gustave Charpentier et le Lyrisme Francais</hi>.</p>
Kompożizzjonijiet
<list type="unordered"><item><hi rend="italic">Didon</hi>, Scène dramatique – 1887</item>
<item><hi rend="italic">Impressions d'Italie</hi> – 1892</item>
<item><hi rend="italic">La vie du poète</hi> – sinfonija-dramm – 1892</item>
<item><hi rend="italic">Sérénade à Watteau</hi> (lirika ta’ Verlaine) – 1896</item>
<item><hi rend="italic">La couronnement de la muse</hi> – spettaklu – 1897</item>
<item><hi rend="italic">Louise</hi> – 1900</item>
<item>Munich – <ref target="https://mt.wikipedia.org/wiki/Poeżija">poeżija</ref> sinfonika – 1911</item>
<item><hi rend="italic">Julien, ou La vie du poète</hi> – 1913</item>
<item><hi rend="italic">L'amour au faubourg</hi> – 1913 (qatt ma ndaqqet)</item>
<item><hi rend="italic">Orphée</hi> – 1931 (mhux kompluta)</item>
<item>Kanzunetti</item></list>
Ħoloq esterni
<list type="unordered"><item><ref target="https://archive.org/search.php?query=%28%28subject%3A%22Charpentier%2C%20Gustave%22%20OR%20subject%3A%22Gustave%20Charpentier%22%20OR%20creator%3A%22Charpentier%2C%20Gustave%22%20OR%20creator%3A%22Gustave%20Charpentier%22%20OR%20creator%3A%22Charpentier%2C%20G%2E%22%20OR%20title%3A%22Gustave%20Charpentier%22%20OR%20description%3A%22Charpentier%2C%20Gustave%22%20OR%20description%3A%22Gustave%20Charpentier%22%29%20OR%20%28%221860-1956%22%20AND%20Charpentier%29%29%20AND%20%28-mediatype:software%29">Xogħlijiet ta’ Gustave Charpentier jew dwaru</ref> fl-Arkivju tal-Internet</item>
<item><ref target="https://imslp.org/wiki/Category:Charpentier,_Gustave">Mużika b’xejn ta’ Gustave Charpentier</ref> fl-International Music Score Library Project (IMSLP)</item></list>
</text></body></html>