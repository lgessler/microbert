<html><body><text id="wikipedia_mt_wikipedia_org__13124.html" ns="0" revid="229064" sourceurl="https://mt.wikipedia.org/wiki/Danny_Simpson" title="Danny Simpson" type="wikipedia">Danny Simpson
<p><hi rend="bold">Daniel Peter "Danny" Simpson</hi> (<ref target="https://mt.wikipedia.org/wiki/Salford">Salford</ref>, <ref target="https://mt.wikipedia.org/wiki/4_ta'_Jannar">4 ta' Jannar</ref> <ref target="https://mt.wikipedia.org/wiki/1987">1987</ref>) hu plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Ingilterra">Ingliż</ref> li attwalment jilgħab bħala <ref target="https://mt.wikipedia.org/wiki/Difensur">difensur lemini</ref> mat-tim ta' <ref target="https://mt.wikipedia.org/wiki/Queens_Park_Rangers_FC">Queens Park Rangers</ref>.</p>
Karriera
Manchester United
<p>Imwieled f'<ref target="https://mt.wikipedia.org/wiki/Salford">Salford</ref>, <ref target="https://mt.wikipedia.org/wiki/Greater_Manchester">Greater Manchester</ref>, Simpson lagħab għal Parkwydnn JFC f'Eccles bħala żagħżugħ qabel ma ngħaqad ma' <ref target="https://mt.wikipedia.org/wiki/Manchester_United_FC">Manchester United</ref>. Simpson iddebutta mat-tim tal-kbar tal-United, f'logħba ta' ħbiberija kontra t-tim mill-Afrika t'Isfel <ref target="https://mt.wikipedia.org/wiki/Kaizer_Chiefs_FC">Kaizer Chiefs</ref>, fit-18 ta' Lulju 2006, partita li r-<hi rend="italic">Reds</hi> rebħuha 1–0.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Simpson qatta' l-ewwel nofs tal-istaġun 2006–07 taħt self mal-klabb Olandiż ta' <ref target="https://mt.wikipedia.org/wiki/Royal_Antwerp_FC">Royal Antwerp</ref> u rritorna lejn Manchester United f'Jannar tal-2007. Suċċessivament, flimkien ma' sieħbu <ref target="https://mt.wikipedia.org/wiki/Jonny_Evans">Jonny Evans</ref>, Simpson ġie msellef lill-klabb ta' <ref target="https://mt.wikipedia.org/wiki/Sunderland_AFC">Sunderland</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Simpson iffirma kuntratt ġdid ma' Manchester United f'Settembru tal-2007 li se jżommu mal-klabb sal-2010.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Id-debutt kompetittiv tiegħu għal United wasal fis-26 ta' Settembru 2007 fit-telfa ta' 2–0 kontra <ref target="https://mt.wikipedia.org/wiki/Coventry_City_FC">Coventry City</ref> fil-<ref target="https://mt.wikipedia.org/wiki/Football_League_Cup">Carling Cup</ref>,<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> waqt li nhar is-6 ta' Ottubru 2007 wasal id-debutt fil-<ref target="https://mt.wikipedia.org/wiki/Premier_League">kampjonat Ingliż</ref> meta daħal fit-30 minuta għall-imweġġa' <ref target="https://mt.wikipedia.org/wiki/John_O'Shea">John O'Shea</ref> kontra <ref target="https://mt.wikipedia.org/wiki/Wigan_Athletic_FC">Wigan Athletic</ref>. Kien hu li qassam għall-gowl ta' <ref target="https://mt.wikipedia.org/wiki/Wayne_Rooney">Wayne Rooney</ref>, li ssiġilla r-rebħa ta' 4–0.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Fl-Ewropa, l-ewwel apparenza tiegħu waslet fit-23 ta' Ottubru 2007, meta daħal bħala sostitut fit-80 minuta għal <ref target="https://mt.wikipedia.org/wiki/Ryan_Giggs">Ryan Giggs</ref> kontra <ref target="https://mt.wikipedia.org/wiki/FC_Dynamo_Kyiv">Dynamo Kyiv</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>Nhar il-21 ta' Marzu 2008, Simpson iffirma qbil ta' self ma' <ref target="https://mt.wikipedia.org/wiki/Ipswich_Town_FC">Ipswich Town</ref>. B'<ref target="https://mt.wikipedia.org/wiki/Gary_Neville">Gary Neville</ref> qrib li jirritorna lura fl-iskwadra, il-kowċ ta' United <ref target="https://mt.wikipedia.org/wiki/Alex_Ferguson">Alex Ferguson</ref> iddeċieda li kien fl-aħjar ta' Simpson li jikseb aktar opportunitajiet mal-ewwel tim, xi ħaġa aktarx diffiċli f'Old Trafford b'Gary Neville u <ref target="https://mt.wikipedia.org/wiki/Wes_Brown">Wes Brown</ref> quddiem Simpson fl-għażla tal-iskwadra.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Fl-4 ta' Awwissu 2008, Simpson ingħaqad ma' <ref target="https://mt.wikipedia.org/wiki/Blackburn_Rovers_FC">Blackburn Rovers</ref> għal perjodu ta' sena taħt self.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Simpson lagħab l-ewwel logħba tiegħu ma' Blackburn fis-27 ta' Awwissu 2008, fit-Tieni Rawnd tal-League Cup kontra <ref target="https://mt.wikipedia.org/wiki/Grimsby_Town_FC">Grimsby Town</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Id-debutt tiegħu fil-Premier League wasal tliet ġimgħat wara, fit-13 ta' Settembru 2008, fit-telfa ġewwa darhom ta' 4–0 kontra <ref target="https://mt.wikipedia.org/wiki/Arsenal_FC">Arsenal</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Newcastle United
<p>Fl-14 ta' Awwissu 2009, Simpson ingħaqad ma' <ref target="https://mt.wikipedia.org/wiki/Newcastle_United_FC">Newcastle United</ref> fuq bażi ta' self sa Jannar tal-2010. L-ewwel logħba tiegħu kienet ir-rebħa ta' 1–0 fuq <ref target="https://mt.wikipedia.org/wiki/Sheffield_Wednesday_FC">Sheffield Wednesday</ref>, u skorja l-ewwel gowl tiegħu kontra <ref target="https://mt.wikipedia.org/wiki/Peterborough_United_FC">Peterborough United</ref> fis-7 ta' Novembru 2009. Wara l-perjodu ta' self kien għadda, Newcastle United għamlu offerta sabiex iżommu lil Simpson fuq bażi permanenti. Somma mhux magħrufa, b'rapporti jgħidu li hi madwar £750,000, ġiet maqbula bejn iż-żewġ naħat u Simpson iffirma kuntratt ta' tliet snin u nofs fl-20 ta' Jannar 2010.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Hu kien figura importanti fil-promozzjoni ta' Newcastle lura għall-Premier League. Lejn tmiem l-istaġun weġġa' l-għaksa u kellu jitlef l-ewwel xahar tal-istaġun il-ġdid.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Hu rritorna fir-rebħa ta' 2–1 kontra <ref target="https://mt.wikipedia.org/wiki/West_Ham_United_FC">West Ham United</ref>, fejn ħa post <ref target="https://mt.wikipedia.org/wiki/James_Perch">James Perch</ref> fid-difiża. Il-prestazzjonijiet konvinċenti tiegħu wassluh biex ikompli jżomm postu fl-iskwadra.</p>
<p>Fi tmiem l-<ref target="https://mt.wikipedia.org/wiki/Premier_League_2012–13">istaġun 2012–13</ref>, hu ġie rilaxxat minn Newcastle United.</p>
Queens Park Rangers
<p>Wara li tħalla jitlaq minn Newcastle United, Simpson iffirma kuntratt ta' tliet snin ma' <ref target="https://mt.wikipedia.org/wiki/Queens_Park_Rangers_FC">Queens Park Rangers</ref>.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
Unuri
Klabb
<p> <hi rend="bold">Sunderland</hi></p>
<list type="unordered"><item><ref target="https://mt.wikipedia.org/wiki/Football_League_Championship">Football League Championship</ref>: 2006–07</item></list>
<p> <hi rend="bold">Newcastle United</hi></p>
<list type="unordered"><item><ref target="https://mt.wikipedia.org/wiki/Football_League_Championship">Football League Championship</ref>: 2009–10</item></list>


Ħoloq esterni

<list type="unordered"><item><ref target="https://www.soccerbase.com/players/player.sd?player_id=46064">Il-Paġna prinċipali</ref> fuq Soccerbase</item>
<item><ref target="http://www.qpr.co.uk/team/player-profile/index.aspx?playerid=325985&amp;tcmuri=886970">Profil</ref> fuq qpr.co.uk</item></list>
</text></body></html>