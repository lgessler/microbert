<html><body><text id="wikipedia_mt_wikipedia_org__9105.html" ns="0" revid="215645" sourceurl="https://mt.wikipedia.org/wiki/Liebru_l-%C4%A1ebel_a%C4%A7mar_ta%27_Smith" title="Liebru l-ġebel aħmar ta' Smith" type="wikipedia">Liebru l-ġebel aħmar ta' Smith
<p>Il-<hi rend="bold">Liebru l-ġebel aħmar ta' Smith</hi> <hi rend="italic"><ref target="https://mt.wikipedia.org/wiki/Pronolagus_rupestris">Pronolagus rupestris</ref></hi> jew kif inhu msejjaħ xi kultant ukoll <hi rend="italic">Fenek aħmar ta' Smith</hi>, huwa <ref target="https://mt.wikipedia.org/wiki/Mammiferu">mammiferu</ref> <ref target="https://mt.wikipedia.org/wiki/Plaċentat">plaċentat</ref> <ref target="https://mt.wikipedia.org/wiki/Notturn">notturn</ref> (ta' bil-lejl) u solitarju tal-<ref target="https://mt.wikipedia.org/wiki/Familja">familja</ref> <ref target="https://mt.wikipedia.org/wiki/Leporidae">Leporidae</ref> fl-<ref target="https://mt.wikipedia.org/wiki/Ordni">ordni</ref> <ref target="https://mt.wikipedia.org/wiki/Lagomorpha">Lagomorpha</ref> mifrux fil-<ref target="https://mt.wikipedia.org/wiki/Kontinent">kontinent</ref> <ref target="https://mt.wikipedia.org/wiki/Afrika">Afrikan</ref>. Dan il-<ref target="https://mt.wikipedia.org/wiki/Leporidu">leporidu</ref> bħat-3 <ref target="https://mt.wikipedia.org/wiki/Speċi">speċijiet</ref> l-oħra tal-<ref target="https://mt.wikipedia.org/wiki/Ġeneru">ġeneru</ref> <hi rend="italic"><ref target="https://mt.wikipedia.org/wiki/Pronolagus">Pronolagus</ref></hi>, għalkemm jissejjaħ "<hi rend="italic"><ref target="https://mt.wikipedia.org/wiki/Liebru_l-ġebel">Liebru l-ġebel</ref></hi>" huwa <ref target="https://mt.wikipedia.org/wiki/Speċi">speċi</ref> ta' <ref target="https://mt.wikipedia.org/wiki/Fenek">fenek</ref>.</p>
<p>Dan il-<ref target="https://mt.wikipedia.org/wiki/Liebru_l-ġebel">liebru l-ġebel</ref> għandu pil oħxon ta' lewn kannella man-naħa tad-dahar, filwaqt dak tas-sider u ż-żaqq huwa fin ħafna ta' kulur bajdani. Id-denb u l-erba' saqajn huma lewn is-sadid ħamrani waqt il-wiċċ u l-widnejn huma ta' kulur griż. Liebru l-ġebel aħmar ta' Smith adult jista jkun twil bejn 39 u 57 <ref target="https://mt.wikipedia.org/wiki/Ċentimetru">ċentimetru</ref> bid-denb b'kollox, b' par saqajn ta' wara bejn 7.5 u 10 centimetri kull sieq, b' par widnejn bejn 6 u 10 ċentimetri kull widna u jiżen madwar 2 <ref target="https://mt.wikipedia.org/wiki/Kilogramma">kilogrammi</ref>. </p>
<p>Il-Liebru l-ġebel aħmar ta' Smith mifrux f'abitat kollu ġebel, blat u rdum, ħaxix għoli u xtieli mdaqqsa, mal-ġnub u l-madwar tal-għoljiet u l-muntanji fejn ikun jista' jsib kenn matul il-ġurnata u din hija r-raġuni minn fejn oriġina l-isem komuni ta' din l-ispeċi.</p>
Riproduzzjoni
<p>Il-Liebru l-ġebel aħmar ta' Smith wara tqala jew ġestazzjoni ta' madwar 30 jum jirriproduċi boton ta' żarmuġ jew 2 li jitwieldu ogħmja, bla pil u totalment dipendenti fuq l-omm, ġo bejta qalb ix-xquq fil-ġebel magħmula minn ħaxix u pil ta' l-omm stess.  </p>
Distribuzzjoni
<p>Il-Liebru l-ġebel aħmar ta' Smith huwa speċi ta' <ref target="https://mt.wikipedia.org/wiki/Fenek">fenek</ref> mifrux ma' bosta pajjiżi lejn iċ-ċentru u n-Nofsinhar tal-kontinent tal-<ref target="https://mt.wikipedia.org/wiki/Afrika">Afrika</ref>. Dan  il-<ref target="https://mt.wikipedia.org/wiki/Liebru_l-ġebel">Liebru l-ġebel</ref> għandu popolazzjonijiet fil-Kenja, il-Malawi, in-Namibja, ir-Repubblika tal-Afrika t'Isfel, ir-Rodeżja, it-Tanżanija u ż-Żambja.</p>
Klassifikazzjoni
<list type="unordered"><item>Ordni <ref target="https://mt.wikipedia.org/wiki/Lagomorpha">Lagomorpha</ref>
<list type="unordered"><item>Familja <ref target="https://mt.wikipedia.org/wiki/Leporidae">Leporidae</ref>
<list type="unordered"><item>Ġeneru <hi rend="italic"><ref target="https://mt.wikipedia.org/wiki/Pronolagus">Pronolagus</ref></hi>
<list type="unordered"><item><hi rend="bold">Liebru l-ġebel aħmar ta' Smith</hi>, <hi rend="italic"><ref target="https://mt.wikipedia.org/wiki/Pronolagus_rupestris">Pronolagus rupestris</ref></hi>
<list type="unordered"><item>Sottospeċi</item>
<item><hi rend="italic"><ref target="https://mt.wikipedia.org/wiki/Pronolagus_rupestris_curryi">Pronolagus rupestris curryi</ref></hi> (Thomas, 1902)</item>
<item><hi rend="italic"><ref target="https://mt.wikipedia.org/wiki/Pronolagus_rupestris_nyikae">Pronolagus rupestris nyikae</ref></hi> (Thomas, 1902)</item>
<item><hi rend="italic"><ref target="https://mt.wikipedia.org/wiki/Pronolagus_rupestris_rupestris">Pronolagus rupestris rupestris</ref></hi> (A. Smith, 1834)</item>
<item><hi rend="italic"><ref target="https://mt.wikipedia.org/wiki/Pronolagus_rupestris_vallicola">Pronolagus rupestris vallicola</ref></hi> (Kershaw, 1924)</item></list></item></list></item></list></item></list></item></list>
<p>Reċentement is-sottospeċi <hi rend="italic"><ref target="https://mt.wikipedia.org/wiki/Pronolagus_rupestris_saundersiae">Pronolagus rupestris saundersiae</ref></hi> (Hewitt, 1927) ġiet riklassifikata bħala speċi, <hi rend="italic"><ref target="https://mt.wikipedia.org/wiki/Pronolagus_saundersiae">Pronolagus saundersiae</ref></hi> (Hewitt, 1927) bl-isem komuni ta' <ref target="https://mt.wikipedia.org/wiki/Liebru_l-ġebel_aħmar_ta'_Hewitt">Liebru l-ġebel aħmar ta' Hewitt</ref>.</p>
Referenzi
<list type="unordered"><item>Lagomorph Specialist Group (1996).<ref target="http://www.iucnredlist.org/search/details.php/41295/all"><hi rend="italic">Pronolagus rupestris</hi></ref>.</item></list>
</text></body></html>