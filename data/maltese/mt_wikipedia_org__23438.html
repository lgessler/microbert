<html><body><text id="wikipedia_mt_wikipedia_org__23438.html" ns="0" revid="271597" sourceurl="https://mt.wikipedia.org/wiki/John_Bundy" title="John Bundy" type="wikipedia">John Bundy
<p>
<hi rend="bold">John Bundy</hi> (<ref target="https://mt.wikipedia.org/wiki/Furjana">Furjana</ref>, 10 ta' Marzu, 1960) huwa l-Kap Eżekuttiv tal-<ref target="https://mt.wikipedia.org/wiki/Public_Broadcasting_Services">Public Broadcasting Services</ref> (<ref target="https://mt.wikipedia.org/wiki/PBS">PBS</ref>) u kien preżentatur u producer Malti ta' programmi fuq ir-radju u t-televixin.</p>
Studji
<p>John Bundy attenda l-iskola primarja ta' St. Francis f'<ref target="https://mt.wikipedia.org/wiki/Bormla">Bormla</ref> u u l-Kulleġġ Missjunarju ta' San Pawl fir-<ref target="https://mt.wikipedia.org/wiki/Rabat">Rabat</ref> għall-edukazzjoni sekondarja tiegħu, u wara attenda l-MCAST fl-<ref target="https://mt.wikipedia.org/wiki/Msida">Imsida</ref>. Bundy kiseb diploma f'CMC Entertainment Marketing minn Carlton Broadcasting Portman f'<ref target="https://mt.wikipedia.org/wiki/Londra">Londra</ref>, diploma minn D.R Corporation Production TV mimm Byen Broadcasting Corporation tad-<ref target="https://mt.wikipedia.org/wiki/Danimarka">Danimarka</ref>, One Year Compilation Radio minn BBC 4 London u wkoll diploma fil-PR communications minn Carlton Communications London.</p>
<p>L-ewwel xogħol tiegħu kien fl-accounts department ma’ Mizzi Group.</p>
Xandir
Radju Malta
<p>Bundy beda l-karriera tiegħu mal-istazzjon nazzjonali, <ref target="https://mt.wikipedia.org/wiki/Radju_Malta">Radju Malta</ref> fl-1986 bħala DJ li jippreżenta l-breakfast show kuljum. Ippreżenta: Multi Track, Mix Down, Awguri, Night Show, Breakfast Show.</p>
<p>Fl-2008, huwa irritorna fuq Radju Malta, wara nuqqas ta' 18-il sena bil-programm Drive Time. Dan sal-2010.</p>
Radio 101
<p>Fl-1991, John Bundy kien l-ewwel leħen li nstema' fuq l-istazzjon ġdid tar-radju tal-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref>, Radio 101. Huwa għamel 10 snin ma' dan l-istazzjon fejn ipproduċa u ippreżenta diversi programmi. Fl-1999, John Bundy niżżel ismu fil-Guiness Book of Records wara li għamel maratona ta' 51 siegħa ta' programm tar-radju ippreżentat minn persuna waħda fuq Radju 101.</p>
<p>“Kien radju innovattiv fejn ħoloq mod ġdid kif suppost ixandar ir-radju, bl-aħbarijiet bil-vox pops. Ma kienx stazzjon ibbażat fuq politika, bl-uniku kontenut politiku jkun biss fl-aħbarijiet. Sakemm mas-snin, il-partit induna li ma kienx qed jużah b’mod tajjeb dan il-makkinarju biex iwassal il-messaġġ tiegħu, u ħloqt il-programmi bit-telefonati. Il-fatt hu li Radio 101 kien il-‘baby’ tiegħi u ġieli kont inkun preżenti fil-bord tal-għażliet għall-ġurnalisti tal-aħbarijiet. Wieħed minnhom kien Simon Busuttil li kien beda bħala ġurnalist fir-Radio 101,” jgħid Bundy.</p>
<p>Fuq Radio 101 huwa ppreżenta Breakfast Show, Maltin Biss, Drive Time, Hello Cittadin, u Top 40.</p>
Bay Radio u RTK
<p>Fl-2004, beda jxandar "Bundy on Bay" fuq <ref target="https://mt.wikipedia.org/wiki/Bay_Radio">Bay Radio</ref>.</p>
<p>Fl-2006, beda l-proġett A3FM.</p>
<p>Fl-2013, beda jxandar programm ta' diskussjoni tliet darbiet fil-ġimgħa fuq l-<ref target="https://mt.wikipedia.org/wiki/RTK">RTK</ref>.</p>
Smash TV, Net, TVM, ONE TV
<p>Fl-1972, Bundy ta' 12-il sena għamel l-ewwel dehra televiżiva tiegħu waqt programm imsejjaħ "Studio Għat-Tfal" fuq TVM, ippreżentat mill-għalliem tiegħu tal-Ingliż <ref target="https://mt.wikipedia.org/wiki/David_Azzopardi">David Azzopardi</ref> li skopra t-talent tiegħu. Huwa beda jippreżenta flimkien ma’ <ref target="https://mt.wikipedia.org/wiki/Hector_Bruno">Hector Bruno</ref> u Marbeck Spiteri, programm li kien immexxi minn <ref target="https://mt.wikipedia.org/wiki/David_Azzopardi">David Azzopardi</ref>, Philip Farrugia Randon u Renato Agius Muscat. </p>
<p>Fl-1990 beda jippreżenta programm televiżiv, "Bonġu Breakfast Show" fuq <ref target="https://mt.wikipedia.org/wiki/Smash_TV">Smash TV</ref>. </p>
<p>Fl-1998 beda jippreżenta fuq in-<ref target="https://mt.wikipedia.org/wiki/NET_TV">NET TV</ref>. </p>
<p>Fl-2002 mar ma' TVM sal-2007. Kien għamel sena ma' TVM bejn l-1995 u l-1996.</p>
<p>Fl-2009 beda jaħdem ma' <ref target="https://mt.wikipedia.org/wiki/ONE_TV">ONE TV</ref>, l-istazzjon tal-<ref target="https://mt.wikipedia.org/wiki/Partit_Laburista_(Malta)">Partit Laburista</ref>, sal-2013.</p>
<p>"Bejn l-2002 sal-2008 jien kont inxandar il-breakfast show fuq TVM. Kont applikajt biex nibda nxandar bi produzzjoni għal rasi mat-26th frame, u l-programm ma ngħatalix, ma nafx għaliex u x’ġara. U allura ġejt f’sitwazzjoni li ridt nxandar x’imkien għax l-għixien tiegħi hu x-xandir. L-uniku messaġġ li rċevejt kienet e-mail mingħand Joseph Muscat li kitibli hekk, ‘Wara l-maltemp jiġi l-bnazzi. L-aqwa baħrin huma tal-maltemp. Fejn nista’ ngħinek, għidli.’ </p>
<p>"Kelli laqgħa ma’ Joseph Muscat fejn staqsieni kif seta’ jgħini u għidtlu li jien xandar u xejn iżjed. Ftehmna li nagħmel il-breakfast show fuq ONE, ‘Bongu Bundy’, u kellna qbil li ma tidħolx politika u ma daħlet qatt sa ma resqet il-kampanja elettorali fejn bdiet tiżdied id-doża fl-aħbarijiet u analiżi, u allura ħassejt li jkun aħjar għall-Partit stess biex ikollu airtime biex jużah hu, u waqafna hemm. Sadanittant, kelli programm il-Ġimgħa filgħaxija, ‘Affari Tagħna’ li kien il-flagship tal-ONE.  Però, kelli ftehim ma’ Muscat li dan il-programm jintemm eżatt mill-għada tal-elezzjoni, u hekk ġara. Keċċejt lili nnifsi fit-8 ta’ Marzu.”</p>
<p>Fost l-oħrajn, huwa ppreżenta l-programmi: Karaoke Show, The Bundy Road Show, Għodwa Ġdida, Ejj'Oqgħod, Mid-Dinja tal-Futbol, Bottegin, Hawn Aħna, Bonġu, Ta' Bundy, Bonġu Bundy u Affari Tagħna. </p>
<p>Huwa ippreżenta The Malta Song for Europe, The Malta Song Festival, il-Festival tal-Indipendenza, ikkummenta l-Eurovision song festivals għall-PBS, Movie Spectacular, L-Istrina u Rockestra fost l-oħrajn.</p>
<p>Fl-2007, rebaħ il-Premju tal-Aqwa Preżentatur u wkoll il-Best Daily Magazine Programme fis-Samsung Malta Television Awards 2007/8 u reġa' għamel dan sena wara fil-Go Malta Television Awards.</p>
Kantant
<p>Bħala kantant u mużiċist Bundy rebaħ diversi festivals bħal: Un Disco Per l’Estate Giovane fl-1976, Canzonissima Malta fl-1980, <ref target="https://mt.wikipedia.org/wiki/L-Għanja_Tal-Poplu">L-Għanja Tal-Poplu</ref> bid-diska li baqgħet famuża "Pajjiż tal-Mickey Mouse" fl-1995 u l-<ref target="https://mt.wikipedia.org/wiki/Festival_tal-Kanzunetta_Maltija">Festival tal-Kanzunetta Maltija</ref> flimkien ma' Enzo Guzman u Tony Camilleri fl-1996, bil-kanzunetta "Din għalikom ħbieb tiegħi". </p>
<p>Fl-1978 rebaħ il-Premju tal-Aqwa Kompożitur Żagħżugħ fil-Festival of Arts u fl-1996 ġie vvutat bħala "L-Aqwa Personalità tas-Sena".</p>
Politika
<p>Fl-1996, Bundy kien ħareġ għall-elezzjoni mal-Partit Nazzjonalista fuq ir-Raba' Distrett (Ħal Tarxien, Raħal Ġdid, Marsa, Gudja u Santa Luċija) u ġab 397 vot u ma kienx elett.</p>
<p>Għal ħafna snin, huwa immilita fil-Partit Nazzjonalista, kien jorganizza spettakli u maratoni ġbir ta' fondi.</p>
<p>"Kelli sehem kbir fl-aktar mumenti glorjużi tal-PN. Meta kellu magna ta’ propaganda tajba u meta kellu l-volontarjat jaħdem mija fil-mija, meta kien partit frisk u modern. Iżda maż-żmien kollox jeqdiem," qal Bundy f'intervista fl-2016.</p>
<p>“Kien fl-2003 li bdejt inħoss li l-partit kien qed jieħu direzzjoni ħażina u kien qed jinjora lin-nies. Twieldet l-arroganza fil-Partit u minkejja li <ref target="https://mt.wikipedia.org/wiki/Lawrence_Gonzi">Gonzi</ref> kien Prim Ministru tajjeb ħafna, ma kellux il-ħin jikkontrolla minħabba l-impenji tiegħu ta’ Prim Ministru.”</p>
<p>Mill-10 ta' Mejju 2009 beda jersaq lejn il-Partit Laburista, meta kellu l-ewwel intervista ma' <ref target="https://mt.wikipedia.org/wiki/Joseph_Muscat">Joseph Muscat</ref> taħt tinda fir-Rabat. Meta resqet il-kampanja għal-elezzjoni ġenerali tal-2013 intervista ħafna drabi lil Muscat.</p>
Ħajja Personali
<p>Fl-1988, huwa żżewweġ lil Claudette Fiorini minn Birżebbuġa u fl-1992 kellhom tifla, Samyra. Jgħixu l-Fgura.</p>
</text></body></html>