<html><body><text id="wikipedia_mt_wikipedia_org__20923.html" ns="0" revid="272388" sourceurl="https://mt.wikipedia.org/wiki/M%27Baye_Niang" title="M'Baye Niang" type="wikipedia">M'Baye Niang
<p><hi rend="bold">M'Baye Babacar Niang</hi> (twieled fid-19 ta' Diċembru 1994) huwa plejer tal-<ref target="https://mt.wikipedia.org/wiki/Futbol">futbol</ref> imwieled <ref target="https://mt.wikipedia.org/wiki/Franza">Franza</ref> u ta' dixxendenza <ref target="https://mt.wikipedia.org/wiki/Senegal">Senegaliża</ref> li jilgħab ma' <ref target="https://mt.wikipedia.org/wiki/FC_Girondins_de_Bordeaux">Bordeaux</ref>.</p>
<p>Hu għamel id-debutt professjonali tiegħu fl-età ta' 16-il sena f'logħba tal-kampjonat ma' <ref target="https://mt.wikipedia.org/wiki/Stade_Malherbe_Caen">Caen</ref> kontra <ref target="https://mt.wikipedia.org/wiki/Toulouse_FC">Toulouse</ref>. L-istil ta' logħob tiegħu ġibet ukoll tqabbil ma' <ref target="https://mt.wikipedia.org/wiki/Mario_Balotelli">Mario Balotelli</ref>.<ref target="https://mt.wikipedia.org/wiki/Il-Paġna_prinċipali#cite_note-fourfourtwo_niang-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-toulouse_caen-3">[3]</ref></p>
Karriera
Bidu
<p>Niang kien twieled f'<ref target="https://mt.wikipedia.org/wiki/Meulan-en-Yvelines">Meulan</ref>, komun fid-dipartiment <ref target="https://mt.wikipedia.org/wiki/Yvelines">Yvelines</ref> tar-reġjun <ref target="https://mt.wikipedia.org/wiki/Île-de-France_(reġjun)">Île-de-France</ref>, minn ġenituri <ref target="https://mt.wikipedia.org/wiki/Senegal">Senegaliżi</ref>.<ref target="https://mt.wikipedia.org/wiki/Il-Paġna_prinċipali#cite_note-niang_ouest-4">[4]</ref> Hu beda l-karriera tal-futbol tiegħu fl-età ta' seba' snin mal-klabb lokali Basse-Seine Les Mureaux. Niang dam sentejn fil-klabb qabel ma kien innotat mill-klabb dilettantesk <ref target="https://mt.wikipedia.org/wiki/AS_Poissy">Poissy</ref>.<ref target="https://mt.wikipedia.org/wiki/Il-Paġna_prinċipali#cite_note-niang_ouest-4">[4]</ref> Wara li t-talent tiegħu beda jispikka, Niang ġibed għajnejn il-klabb professjonali <ref target="https://mt.wikipedia.org/wiki/Stade_Malherbe_Caen">Caen</ref>.<ref target="https://mt.wikipedia.org/wiki/Il-Paġna_prinċipali#cite_note-niang_ouest-4">[4]</ref> Apparti Caen, <ref target="https://mt.wikipedia.org/wiki/Lille_OSC">Lille</ref> u <ref target="https://mt.wikipedia.org/wiki/Paris_Saint-Germain_FC">Paris Saint-Germain</ref> kienu rrapurtati li qegħdin isegwuh.<ref target="https://mt.wikipedia.org/wiki/Il-Paġna_prinċipali#cite_note-fourfourtwo_niang-2">[2]</ref></p>
Caen
<p>Niang issieħeb mal-akkademja taż-żgħażagħ ta' Caen fl-età ta' 13 wara l-prova li kellu.<ref target="https://mt.wikipedia.org/wiki/Il-Paġna_prinċipali#cite_note-fourfourtwo_niang-2">[2]</ref> Ta' ħmistax-il sena kien diġà jilgħab mat-tim ta' taħt id-dsatax-il sena.<ref target="https://mt.wikipedia.org/wiki/Il-Paġna_prinċipali#cite_note-niang_ouest-4">[4]</ref> Niang ġie deskritt mill-kowċ tat-tim Philippe Tranchant bħala plejer b'"potenzjal enormi" filwaqt li ddikjara wkoll "aħna qatt ma rajna plejer bħalu fil-klabb qabel".<ref target="https://mt.wikipedia.org/wiki/Il-Paġna_prinċipali#cite_note-fourfourtwo_niang-2">[2]</ref> Wara li għamel it-tieni parti tal-istaġun 2009–10 mat-tim ta' taħt id-dsatax-il sena, Niang ġie promoss mat-tim tar-riservi tal-klabb fil-<ref target="https://mt.wikipedia.org/wiki/Championnat_de_France_amateur">Championnat de France amateur</ref>, ir-raba' livell fil-<ref target="https://mt.wikipedia.org/wiki/Futbol_fi_Franza">futbol Franċiż</ref>, qabel l-istaġun 2010–11. Hu għamel id-debutt mar-riservi fl-14 ta' Awwissu 2010, fid-dro ta' 0–0 kontra <ref target="https://mt.wikipedia.org/wiki/US_Avranches">Avranches</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Wara li sar l-aqwa skorer tat-tim wara l-ewwel sitt logħbiet tiegħu, Niang beda jaqla' tifħir mill-istampa lokali fejn beda jitbassar li l-plejer se jiġi mistieden mat-tim tal-kbar.<ref target="https://mt.wikipedia.org/wiki/Il-Paġna_prinċipali#cite_note-niang_ouest-4">[4]</ref> Hu kien ukoll marbut ma' diversi klabbs barranin, bħall-klabb Taljan ta' <ref target="https://mt.wikipedia.org/wiki/Juventus_FC">Juventus</ref> u klabbs Ingliżi bħal <ref target="https://mt.wikipedia.org/wiki/Manchester_City_FC">Manchester City</ref> u <ref target="https://mt.wikipedia.org/wiki/Tottenham_Hotspur_FC">Tottenham Hotspur</ref>.<ref target="https://mt.wikipedia.org/wiki/Il-Paġna_prinċipali#cite_note-niang_mercato-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-mbaye_babacar-1">[1]</ref></p>
<p>Fit-18 ta' Frar 2011, Niang iffirma l-ewwel kuntratt professjonali tiegħu għal tliet snin ma' Caen.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Hu kien imsejjaħ mat-tim tal-kbar għall-ewwel darba fit-23 ta' April 2011 f'logħba tal-kampjonat kontra <ref target="https://mt.wikipedia.org/wiki/Toulouse_FC">Toulouse</ref> li ntlagħbet fil-jum ta' wara.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Niang ingħata l-flokk numru 9 u għamel id-debutt professjonali tiegħu bħala sostitut fit-tieni taqsima fejn il-logħba spiċċat fi dro ta' 1–1.<ref target="https://mt.wikipedia.org/wiki/Il-Paġna_prinċipali#cite_note-toulouse_caen-3">[3]</ref> Ta' 16-il sena u 114-il ġurnata, id-dehra tiegħu għamlitu l-iżgħar plejer li qatt lagħab ma' Caen fl-istorja tal-klabb.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Ġimgħa wara, hu kien imsemmi mal-ewwel ħdax għall-ewwel darba f'rebħa ta' 4–0 barra minn darhom kontra <ref target="https://mt.wikipedia.org/wiki/OGC_Nice">Nice</ref>.<ref target="https://mt.wikipedia.org/wiki/Il-Paġna_prinċipali#cite_note-caen_nice-10">[10]</ref> Fis-7 ta' Mejju, Niang skorja l-ewwel gowl professjonali tiegħu fi dro ta' 1–1 kontra <ref target="https://mt.wikipedia.org/wiki/RC_Lens">Lens</ref>.<ref target="https://mt.wikipedia.org/wiki/Il-Paġna_prinċipali#cite_note-caen_lens-11">[11]</ref> Dan il-gowl għamel lil Niang it-tieni l-iżgħar plejer li skorja fil-<ref target="https://mt.wikipedia.org/wiki/Ligue_1">Ligue 1</ref> wara <ref target="https://mt.wikipedia.org/wiki/Laurent_Roussey">Laurent Roussey</ref>.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Fil-logħba ta' wara kontra <ref target="https://mt.wikipedia.org/wiki/Stade_Rennais_FC">Rennes</ref>, Niang deher bħala sostitut u skorja l-gowl tad-dro erba' minuti wara li daħal fil-grawnd.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Fl-aħħar logħba tal-istaġun kontra <ref target="https://mt.wikipedia.org/wiki/Olympique_de_Marseille">Marseille</ref>, hu skorja t-tieni gowl għat-tim biex poġġa lil Caen 2–0 minn fuq, iżda ftit wara Marseille skorjaw żewġ gowls biex il-logħba ntemmet 2–2.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Niang temm l-ewwel staġun b'seba' logħbiet, li erbgħa minnhom kienu mal-ewwel ħdax.</p>
<p>Qabel il-bidu tal-<ref target="https://mt.wikipedia.org/wiki/Ligue_1_2011–12">istaġun 2011–12</ref>, il-kuntratt professjonali ta' Niang sar suġġett għal dibattitu wara li l-gazzetta Franċiża <hi rend="italic"><ref target="https://mt.wikipedia.org/wiki/Le_Parisien">Le Parisien</ref></hi> żvelat li missieru ma qabilx mal-iffirmar tal-kuntratt.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Minħabba li Niang kien minuri, hu kien meħtieġ mil-liġi Franċiża li ż-żewġ ġenituri tiegħu jaqblu biex jiffirma l-kuntratt.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Minkejja li kien rappurtat preżenti waqt l-iffirmar tal-kuntratt, missier Niang, permezz tal-avukat tiegħu, hedded li jibda "proċedura għar-revoka tal-kuntratt".<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Minkejja l-kwistjonijiet tal-kuntratt, Niang baqa' plejer ta' Caen u lagħab l-ewwel logħba tal-istaġun fit-13 ta' Awwissu 2011 f'rebħa ta' 2–1 kontra <ref target="https://mt.wikipedia.org/wiki/FC_Sochaux-Montbéliard">Sochaux</ref>.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Fl-24 ta' Settembru, hu skorja l-ewwel gowl tiegħu tal-istaġun fir-rebħa ta' 4–2 barra minn darhom kontra <ref target="https://mt.wikipedia.org/wiki/Evian_Thonon_Gaillard_FC">Evian</ref>.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Gowl ieħor ta' Niang matul l-istaġun wasal kontra <ref target="https://mt.wikipedia.org/wiki/AS_Nancy">Nancy</ref> fejn il-logħba spiċċat fid-dro ta' 1–1.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref></p>
Milan
<p>Qabel il-bidu tal-istaġun 2012–13, kien irrappurtat li Niang mar fuq prova mal-klabbs Ingliżi ta' <ref target="https://mt.wikipedia.org/wiki/Arsenal_FC">Arsenal</ref>, <ref target="https://mt.wikipedia.org/wiki/Everton_FC">Everton</ref>, u Tottenham Hotspur.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref><ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Fis-27 ta' Awwissu 2012, ġie kkonfermat li Niang kien f'negozjati mal-klabb Taljan ta' <ref target="https://mt.wikipedia.org/wiki/AC_Milan">Milan</ref> wara li wasal fil-belt u kellu ikla mal-viċipresident tal-klabb <ref target="https://mt.wikipedia.org/wiki/Adriano_Galliani">Adriano Galliani</ref>.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref><ref target="https://mt.wikipedia.org/wiki/Il-Paġna_prinċipali#cite_note-24">[24]</ref> L-għada, it-trasferiment ġie kkonfermat b'Niang jiffirma kuntratt ta' tliet snin.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref><ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
<p>Fit-13 ta' Diċembru 2012, fil-ħames rawnd tal-<ref target="https://mt.wikipedia.org/wiki/Coppa_Italia">Coppa Italia</ref> kontra <ref target="https://mt.wikipedia.org/wiki/Reggina_Calcio">Reggina</ref>, Niang daħal bħala sostitut u skorja. Il-gowl fis-70 minuta poġġa lil Niang fil-kotba tal-istorja fejn kien it-tieni l-iżgħar plejer li skorja fl-istorja ta' Milan fl-età ta' 17-il sena u 350 ġurnata. Fl-għeluq tat-18-il sena, Niang iffirma estensjoni tal-kuntratt ma' Milan, li jżommu mal-klabb sal-2017.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></p>
Self lil Montpellier u Genoa
<p>F'Jannar tal-2014, huwa ssieħeb ma' <ref target="https://mt.wikipedia.org/wiki/Montpellier_HSC">Montpellier</ref> b'self.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> Hu lagħab 19-il darba u skorja 4 gowls.</p>
<p>F'Jannar tal-2015, ġie misluf lill-klabb Taljan ta' <ref target="https://mt.wikipedia.org/wiki/Genoa_CFC">Genoa</ref> għall-bqija tal-istaġun. Magħhom skorja 5 gowls f'14-il logħba qabel ma ntbagħat lura lejn Milan wara li weġġa'.</p>
Lura ma' Milan
<p>Niang sofra korriment fil-<ref target="https://mt.wikipedia.org/wiki/Metatarsali">metatarsali</ref> fil-logħba li Milan lagħbu kontra lil <ref target="https://mt.wikipedia.org/wiki/FC_Bayern_Munich">Bayern Munich</ref> fit-Tazza Audi ta' qabel l-istaġun. B'riżultat t'hekk tilef il-bidu tal-istaġun 2015–16. Hu rritorna lura fi dro ta' 0–0 draw kontra <ref target="https://mt.wikipedia.org/wiki/Atalanta_BC">Atalanta</ref>. Fit-28 ta' Novembru 2015, skorja l-ewwel dobbjeta tiegħu fis-Serie A għal Milan fir-rebħa ta' 4–1 kontra <ref target="https://mt.wikipedia.org/wiki/Sampdoria">Sampdoria</ref> f'San Siro.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref></p>
Internazzjonali
<p>Niang irrappreżenta lit-tim nazzjonali Franċiż fuq diversi livelli, fosthom ta' taħt is-16, 17 u 21 sena.<ref target="https://mt.wikipedia.org/wiki/Il-Paġna_prinċipali#cite_note-niang_ouest-4">[4]</ref> F'Diċembru tal-2009, huwa kiseb l-ewwel sejħa internazzjonali tiegħu fil-livell ta' taħt is-sittax-il sena taħt il-kowċ Patrick Gonfalone għal logħbiet ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_ta'_Belġju_ta'_taħt_is-17-il_sena">Belġju</ref>. Niang għamel id-debutt fuq livell taż-żgħażagħ fl-istess partita, f'rebħa ta' 4–1.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref><ref target="https://mt.wikipedia.org/wiki/Il-Paġna_prinċipali#cite_note-31">[31]</ref> Fit-tieni partita kontra l-Belġju li saret jumejn wara, hu skorja l-uniku gowl biex poġġa lit-tim tiegħu fil-vantaġġ sat-tmiem tal-logħba.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref> Niang irritorna fit-tim ta' taħt is-sittax-il sena f'Jannar tal-2010 biex jipparteċipa fl-edizzjoni tat-Tazza Aegean 2010 ġewwa t-<ref target="https://mt.wikipedia.org/wiki/Turkija">Turkija</ref>.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> Fil-kompetizzjoni, hu deher f'erba' logħbiet li Franza lagħbu u skorja żewġ gowls; it-tnejn fil-fażi tal-gruppi kontra r-<ref target="https://mt.wikipedia.org/wiki/Tim_nazzjonali_tal-futbol_tar-Repubblika_Ċeka_ta'_taħt_is-17-il_sena">Repubblika Ċeka</ref> u r-<ref target="https://mt.wikipedia.org/wiki/Tim_nazzjonali_tal-futbol_tar-Rumanija_ta'_taħt_is-17-il_sena">Rumanija</ref>.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref><ref target="https://mt.wikipedia.org/wiki/Il-Paġna_prinċipali#cite_note-35">[35]</ref> Franza rebħu l-kompetizzjoni wara li għelbu lil-ospiti 3–1 fil-finali fejn iddifendew it-titlu għat-tieni darba.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref></p>
<p>Fil-livell ta' <ref target="https://mt.wikipedia.org/wiki/Tim_nazzjonali_tal-futbol_ta'_Franza_ta'_taħt_is-17-il_sena">taħt is-sbatax-il sena</ref>, Niang kien minn tal-ewwel fis-sejħiet ta' Gonfalone u ddebutta f'Turnew Ewropew fis-<ref target="https://mt.wikipedia.org/wiki/Serbja">Serbja</ref> fejn it-tim beda l-logħba tal-ftuħ kontra l-<ref target="https://mt.wikipedia.org/wiki/Tim_nazzjonali_tal-futbol_tas-Serbja_ta'_taħt_is-17-il_sena">ospiti</ref>.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref> Fl-ewwel rawnd ta' kwalifikazzjoni għall-<ref target="https://mt.wikipedia.org/wiki/Kampjonati_Ewropej_tal-Futbol_ta'_taħt_is-17-il_sena_2011">Kampjonati Ewropej tal-Futbol ta' taħt is-17-il sena 2011</ref>, hu deher fit-tliet logħbiet tal-fażi tal-gruppi hekk kif Franza spiċċaw fit-tieni post wara l-<ref target="https://mt.wikipedia.org/wiki/Tim_nazzjonali_tal-futbol_tal-Italja_ta'_taħt_is-17-il_sena">Italja</ref>. Minkejja li deher fl-ewwel tmien logħbiet tat-tim, Gonfalone ma sejjaħx lil Niang darb'oħra għat-tim ta' taħt is-sbatax-il sena. Sussegwentement, hu tilef li jilgħab fil-Kampjonati Ewropej ta' taħt is-17-il sena u fit-<ref target="https://mt.wikipedia.org/wiki/Tazza_tad-Dinja_tal-Futbol_ta'_taħt_is-17-il_sena_2011">Tazza tad-Dinja tal-Futbol ta' taħt is-17-il sena 2011</ref>.</p>
<p>Minħabba li kien twieled fi Franza minn ġenituri Senegaliżi, Niang huwa eliġibbli biex jirrappreżenta lit-<ref target="https://mt.wikipedia.org/wiki/Tim_nazzjonali_tal-futbol_tas-Senegal">tim nazzjonali Senegaliż</ref> fil-livell internazzjonali. F'Mejju 2011, l-istampa Senegaliża rrappurtat li Niang kien imsemmi mat-tim Senegaliż ta' taħt it-23 sena biex jipparteċipa fil-logħbiet ta' kwalifikazzjoni ta' Ġunju 2011.<ref target="https://mt.wikipedia.org/wiki/Il-Paġna_prinċipali#cite_note-38">[38]</ref> F'Lulju 2011, kien irrappurtat li Niang kien ħabbar xewqa li jirrappreżenta lis-Senegal fuq livell internazzjonali.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref> Aktar tard fl-istess xahar, kien imsemmi mal-iskwadra Senegaliża biex taffaċja lill-<ref target="https://mt.wikipedia.org/wiki/Tim_nazzjonali_tal-futbol_tal-Marokk">Marokk</ref> f'Awwissu.<ref target="https://mt.wikipedia.org/wiki/Il-Paġna_prinċipali#cite_note-40">[40]</ref> Fl-4 ta' Awwissu, Niang tbiegħed mir-rapporti u afferma mill-ġdid ix-xewqa tiegħu li jirrappreżenta lil Franza fuq livell internazzjonali.<ref target="https://mt.wikipedia.org/wiki/Il-Paġna_prinċipali#cite_note-41">[41]</ref><ref target="https://mt.wikipedia.org/wiki/Il-Paġna_prinċipali#cite_note-42">[42]</ref> Huwa aktar tard stqarr "L-ewwel, Jien qatt ma ddikjarat li għażilt lis-Senegal jew lil Franza. L-uniċi kliem li ddikjarat, għalissa, hu li jien nippreferi t-timijiet taż-żgħażagħ ta' Franza".<ref target="https://mt.wikipedia.org/wiki/Il-Paġna_prinċipali#cite_note-43">[43]</ref></p>
<p>Fl-istess jum wara d-deċiżjoni tiegħu li jirrappreżenta lil Franza, Niang ġie msejjaħ fit-tim ta' <ref target="https://mt.wikipedia.org/wiki/Tim_nazzjonali_tal-futbol_ta'_Franza_ta'_taħt_il-21_sena">taħt il-21 sena</ref> mill-kowċ <ref target="https://mt.wikipedia.org/wiki/Erick_Mombaerts">Erick Mombaerts</ref> biex jipparteċipa f'kamp ta' taħriġ għal tlett ijiem fl-akkademja ta' <ref target="https://mt.wikipedia.org/wiki/Clairefontaine">Clairefontaine</ref>.<ref target="https://mt.wikipedia.org/wiki/Il-Paġna_prinċipali#cite_note-44">[44]</ref> F'Settembru 2011, hu kien imsejjaħ għat-tieni darba konsekuttiva minn Mombaerts għal-logħba ta' kwalifikazzjoni tal-<ref target="https://mt.wikipedia.org/wiki/Kampjonati_Ewropej_tal-Futbol_ta'_taħt_il-21_sena_2013">Kampjonati Ewropej tal-Futbol ta' taħt il-21 sena 2013</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Latvja_ta'_taħt_il-21_sena">Latvja</ref> fit-2 ta' Settembru u logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Portugall_ta'_taħt_il-21_sena">Portugall</ref> fil-5 ta' Settembru.<ref target="https://mt.wikipedia.org/wiki/Il-Paġna_prinċipali#cite_note-45">[45]</ref> Hu ddebbutta kontra l-Latvja bħala sostitut fit-72 minuta. Wara kwarta fil-grawnd, Niang skorja l-ewwel gowl tiegħu għat-tim. Franza rebħu l-logħba 3–0.<ref target="https://mt.wikipedia.org/wiki/Il-Paġna_prinċipali#cite_note-46">[46]</ref> F'Novembru 2012, Niang ġie sospiż mit-tim nazzjonali sal-31 ta' Diċembru 2013 minħabba kawżi dixxiplinarji.<ref target="https://mt.wikipedia.org/wiki/Il-Paġna_prinċipali#cite_note-47">[47]</ref></p>
Statistika
Klabb
<hi rend="italic">Statistika aġġornata sal-15 ta' Diċembru 2015.</hi><ref target="https://mt.wikipedia.org/wiki/Il-Paġna_prinċipali#cite_note-48">[48]</ref>



Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Lfpfr">Lfpfr</ref>}} għandu nieqes l-identifikatur u l-entità ma teżistix fuq Wikidata.</item>
<item>Il-mudell {{<ref target="https://mt.wikipedia.org/wiki/Mudell:Lequipe">Lequipe</ref>}} għandu nieqes l-identifikatur u l-entità ma teżistix fuq Wikidata</item></list>
</text></body></html>