<html><body><text id="wikipedia_mt_wikipedia_org__26767.html" ns="0" revid="267058" sourceurl="https://mt.wikipedia.org/wiki/Vladimir_Ashkenazy" title="Vladimir Ashkenazy" type="wikipedia">Vladimir Ashkenazy
<p><hi rend="bold">Vladimir Davidovich Ashkenazy</hi> (bir-<ref target="https://mt.wikipedia.org/wiki/Lingwa_Russa">Russu</ref>: Влади́мир Дави́дович Ашкена́зи, <hi rend="italic">Vladimir Davidovich Ashkenazi</hi>; twieled fis-6 ta’ Lulju 1937) huwa pjanista solista, mużiċista u surmast magħruf internazzjonalment. Oriġinarjament huwa mir-<ref target="https://mt.wikipedia.org/wiki/Russja">Russja</ref> u mill-1972 għandu ċittadinanza <ref target="https://mt.wikipedia.org/wiki/Iżlanda">Iżlandiża</ref>. Huwa ilu jgħix fl-<ref target="https://mt.wikipedia.org/wiki/Żvizzera">Iżvizzera</ref> mill-1978. Ashkenazy ikkollabora ma’ orkestri u solisti magħrufin ferm. Barra minn hekk, huwa rreġistra maħżen kbir ta’ xogħlijiet klassiċi u romantiċi. Permezz tar-reġistrazzjonijiet tiegħu ngħata ħames Grammys u l-Ordni tal-Falkun tal-Iżlanda.</p>
Ħajja bikrija
<p>Vladimir Ashkenazy twieled f’<ref target="https://mt.wikipedia.org/wiki/Gorky">Gorky</ref>, l-<ref target="https://mt.wikipedia.org/wiki/Unjoni_Sovjetika">Unjoni Sovjetika</ref> (illum <ref target="https://mt.wikipedia.org/wiki/Nizhny_Novgorod">Nizhny Novgorod</ref>, ir-Russja), iben il-pjanista u l-<ref target="https://mt.wikipedia.org/wiki/Kompożitur">kompożitur</ref> <ref target="https://mt.wikipedia.org/wiki/David_Ashkenazi">David Ashkenazi</ref> u l-attriċi <ref target="https://mt.wikipedia.org/wiki/Yevstolia_Grigorievna">Yevstolia Grigorievna</ref> (kunjomha xebba Plotnova). Missieru kien <ref target="https://mt.wikipedia.org/wiki/Ġudaiżmu">Lhudi</ref> u ommu twieldet f’familja Ortodossa Russa. Ashkenazy tgħammed fi knisja Ortodossa Russa.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Huwa beda jdoqq il-pjanu meta kellu sitt snin u ġie aċċettat fl-Iskola Ċentrali tal-Mużika meta kellu tmien snin, fejn studja ma’ <ref target="https://mt.wikipedia.org/wiki/Anaida_Sumbatyan">Anaida Sumbatyan</ref>.</p>
Edukazzjoni
<p>Ashkenazy attenda l-Konservatorju ta’ <ref target="https://mt.wikipedia.org/wiki/Moska">Moska</ref> fejn studja ma’ <ref target="https://mt.wikipedia.org/wiki/Lev_Oborin">Lev Oborin</ref> u ma’ <ref target="https://mt.wikipedia.org/wiki/Boris_Zemliansky">Boris Zemliansky</ref>. Huwa rebaħ it-tieni premju fil-Kompetizzjoni <ref target="https://mt.wikipedia.org/wiki/Frédéric_Chopin">Chopin</ref> Internazzjonali tal-Pjanu f’<ref target="https://mt.wikipedia.org/wiki/Varsavja">Varsavja</ref> fl-1955 u l-ewwel premju fil-Kompetizzjoni Mużikali tar-<ref target="https://mt.wikipedia.org/wiki/Reġina_Eliżabetta_II">Reġina Eliżabetta</ref> fi <ref target="https://mt.wikipedia.org/wiki/Brussell">Brussell</ref> fl-1956. Huwa kkondivida l-ewwel premju fil-Kompetizzjoni <ref target="https://mt.wikipedia.org/wiki/Pëtr_Il'ič_Čajkovskij">Tchaikovsky</ref> Internazzjonali fl-1962 flimkien mal-pjanista <ref target="https://mt.wikipedia.org/wiki/Renju_Unit">Brittaniku</ref> <ref target="https://mt.wikipedia.org/wiki/John_Ogdon">John Ogdon</ref>. Bħala student, bħal ħafna f’dak iż-żmien, huwa ġie pedinat mill-<ref target="https://mt.wikipedia.org/wiki/KGB">KGB</ref> biex isir “informatur”. Huwa fil-fatt ma kkooperax, minkejja l-pressjoni mill-awtoritajiet.</p>
Ħajja personali
<figure><caption>Ashkenazy flimkien mal-mara tiegħu Þórunn u ibnu l-kbir Vladimir fl-1963</caption></figure>
<p>Fl-1961, huwa żżewweġ lill-Iżlandiża <ref target="https://mt.wikipedia.org/wiki/Þórunn_Jóhannsdóttir">Þórunn Jóhannsdóttir</ref>, li studjat il-pjanu miegħu fil-Konservatorju ta’ Moska. Sabiex tiżżewweġ lil Ashkenazy, Þórunn ġiet sfurzata ċċedi ċ-ċittadinanza Iżlandiża tagħha u tiddikjara li riedet tgħix fl-Unjoni Sovjetika. Isimha s-soltu jiġi trażlitterat bħala "Thorunn"; il-laqam tagħha huwa Dódý<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, u għalhekk hija magħrufa bħala Dódý Ashkenazy.</p>
<p>Wara diversi proċeduri burokratiċi, l-awtoritajiet Sovjetiċi qablu li l-familja Ashkenazy tkun tista’ żżur il-Punent għal spettakli mużikali u għal żjarat lill-ġenituri ta’ Dódý meta kellhom l-ewwel tifel. Fil-memorji tiegħu, il-mexxej Sovjetiku <ref target="https://mt.wikipedia.org/wiki/Nikita_Krushchev">Nikita Khrushchev</ref> semma li Ashkenazy kien iżżewweġ lil mara Ingliża u wara żjara f’<ref target="https://mt.wikipedia.org/wiki/Londra">Londra</ref> rrifjutat li terġa’ lura fl-Unjoni Sovjetika. Khrushchev semma wkoll li Ashkenazy imbagħad talab parir mill-Ambaxxata Sovjetika f’Londra, li rreferiet il-kwistjoni lil Moska. Khrushchev qal li kien tal-fehma li kieku Ashkenazy mar lura fl-Unjoni Sovjetika kien jitqies bħala “Anti-Sovjetiku”. Huwa qal ukoll li dan kien eżempju tajjeb ta’ artist li seta’ jidħol u joħroġ mill-Unjoni Sovjetika liberament, għalkemm Ashkenazy sostna li din kienet "distorsjoni faħxija tal-verità". Fl-1963, Ashkenazy iddeċieda li jitlaq għalkollox mill-Unjoni Sovjetika, u beda jirresjedi f’Londra, fejn kienu jgħixu l-ġenituri tal-mara tiegħu.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Il-koppja marret tgħix fl-Iżlanda fl-1968 u fl-1972 Ashkenazy sar ċittadin Iżlandiż.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Fl-1970 huwa għen biex jistabbilixxi l-Festival ta<ref target="https://mt.wikipedia.org/wiki/L-Arti">l-Arti</ref> ta’ <ref target="https://mt.wikipedia.org/wiki/Rejkjavik">Reykjavík</ref>; attwalment għadu l-President Onorarju tiegħu.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Fl-1978 il-koppja u l-erbat it-tfal tagħhom (sa dak iż-żmien - Vladimir Stefan, Nadia Liza, Dimitri Thor, u Sonia Edda) marru jgħixu f’<ref target="https://mt.wikipedia.org/wiki/Lucerne">Lucerne</ref>, l-Iżvizzera. Il-ħames tifla tagħhom, Alexandra Inga, twieldet fl-1979. Mill-1989, Ashkenazy beda jirresjedi f’<ref target="https://mt.wikipedia.org/wiki/Meggen">Meggen</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> It-tifel il-kbir tiegħu, Vladimir, li juża l-laqam “Vovka” fuq il-palk, huwa pjanista kif ukoll għalliem fl-Akkademja Internazzjonali tal-Pjanu ta’ <ref target="https://mt.wikipedia.org/wiki/Imola">Imola</ref>. It-tieni iben tiegħu, Dimitri, huwa klarinettista.</p>
Kritika
<p><hi rend="italic">The Guardian</hi> stqarret li Ashkenazy kien surmast b’talent naturali speċjalment fir-rigward ta’ xogħlijiet mużikali ta’ <ref target="https://mt.wikipedia.org/wiki/Prokofiev">Prokofiev</ref> u <ref target="https://mt.wikipedia.org/wiki/Glière">Glière</ref> waqt sensiela ta’ kunċerti li esploraw ir-rispons mużikali għar-<ref target="https://mt.wikipedia.org/wiki/Rivoluzzjoni_Russa">Rivoluzzjoni Bolxevika</ref> tal-1917, inkluż <hi rend="italic">Iron Foundry</hi> (1927) tal-kompożitur <ref target="https://mt.wikipedia.org/wiki/Alexander_Mosolov">Alexander Mosolov</ref> u <hi rend="italic">The Red Poppy</hi>, <ref target="https://mt.wikipedia.org/wiki/Żfin">żfin</ref> klassiku bil-<ref target="https://mt.wikipedia.org/wiki/Mużika">mużika</ref> ta’ Glière.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Karriera
<p>Ashkenazy irreġistra repertorju mużikali wiesgħa għall-pjanu, kemm xogħlijiet solisti kif ukoll kunċerti. Fost ir-reġistrazzjonijiet tiegħu hemm:</p>
<list type="unordered"><item><hi rend="italic">The Well-Tempered Clavier</hi> ta’ <ref target="https://mt.wikipedia.org/wiki/Johann_Sebastian_Bach">Bach</ref></item>
<item><hi rend="italic">French Suites</hi> ta’ Bach</item>
<item>24 Preludju u Fuga ta’ <ref target="https://mt.wikipedia.org/wiki/Shostakovich">Shostakovich</ref></item>
<item>sonati kompluti ta’ <ref target="https://mt.wikipedia.org/wiki/Ludwig_van_Beethoven">Beethoven</ref></item>
<item>sonati kompluti ta’ <ref target="https://mt.wikipedia.org/wiki/Scriabin">Scriabin</ref></item>
<item>ix-xogħlijiet kompluti għall-pjanu ta’ <ref target="https://mt.wikipedia.org/wiki/Rachmaninoff">Rachmaninoff</ref></item>
<item>ix-xogħlijiet kompluti għall-pjanu solist ta’ Chopin</item>
<item>ix-xogħlijiet (kważi) kompluti għall-pjanu ta’ <ref target="https://mt.wikipedia.org/wiki/Schumann">Schumann</ref></item></list>
<p>Fost ir-reġistrazzjonijiet tal-kunċerti tiegħu hemm:</p>
<list type="unordered"><item>il-kunċerti kompluti tal-pjanu ta’ <ref target="https://mt.wikipedia.org/wiki/Wolfgang_Amadeus_Mozart">Mozart</ref> (fejn kien surmast bit-tastiera mal-Orkestra Philharmonia)</item>
<item>tliet ċikli ta’ ħames kunċerti ta’ Beethoven</item></list>
(a) mal-Orkestra Sinfonika ta’ <ref target="https://mt.wikipedia.org/wiki/Chicago">Chicago</ref> taħt Sir <ref target="https://mt.wikipedia.org/wiki/Georg_Solti">Georg Solti</ref>
(b) ma’ <ref target="https://mt.wikipedia.org/wiki/Zubin_Mehta">Zubin Mehta</ref> u l-Orkestra Filarmonika ta’ <ref target="https://mt.wikipedia.org/wiki/Vjenna">Vjenna</ref>
(c) bħala surmast mill-pjanu mal-Orkestra ta’ Cleveland
<list type="unordered"><item>Brahms ma’ <ref target="https://mt.wikipedia.org/wiki/Bernard_Haitink">Bernard Haitink</ref> (Nru 1 mal-Orkestra tal-Concertgebouw; Nru 2 mal-Orkestra Filarmonika ta’ Vjenna)</item>
<item>Bartók (ma’ Georg Solti u l-Orkestra Filarmonika ta’ Londra)</item>
<item>Prokofiev (ma’ André Previn u l-Orkestra Filarmonika ta’ Londra)</item>
<item>żewġ ċikli tal-kunċerti ta’ Rachmaninoff</item></list>
(a) ma’ André Previn u l-Orkestra Filarmonika ta’ Londra
(b) ma’ Bernard Haitink u l-Orkestra tal-Concertgebouw
<p>Fl-ispettakli pubbliċi bil-pjanu, Ashkenazy kien magħruf li jirrifjuta li jilbes l-ingravata u qmis bil-buttuni u minflok jilbes flokk abjad bl-għonq twil. Barra minn hekk kien iħobb jiġri (mhux jimxi) fuq il-palk u lil hinn mill-palk. Daqq u rreġistra wkoll mużika tal-kamra. Ashkenazy kellu wkoll karriera kollaborattiva tajba, inkluż reġistrazzjoni famuża tas-sonati kompluti ta’ Beethoven bil-vjolin ma’ <ref target="https://mt.wikipedia.org/wiki/Itzhak_Perlman">Itzhak Perlman</ref>, kif ukoll is-sonati bil-vjolinċell ma’ <ref target="https://mt.wikipedia.org/wiki/Lynn_Harrell">Lynn Harrell</ref>, u wirjiet bil-pjanu ma’ Harrell u ma’ Perlman f’daqqa.</p>
<p>F’nofs il-karriera internazzjonali tiegħu bil-pjanu, Ashkenazy beda jagħmilha iktar ta’ surmast. Fl-<ref target="https://mt.wikipedia.org/wiki/Ewropa">Ewropa</ref>, Ashkenazy kien is-surmast prinċipali tal-Orkestra Filarmonika Rjali mill-1987 sal-1994, u tal-Orkestra Filarmonika <ref target="https://mt.wikipedia.org/wiki/Ċekja">Ċeka</ref> mill-1998 sal-2003. Ashkenazy huwa surmast onorarju tal-Orkestra Philharmonia, surmast onorarju tal-Orkestra Sinfonika tal-Iżlanda, u direttur mużikali tal-Orkestra taż-Żgħażagħ tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> F’Lulju 2013 huwa sar direttur tal-<hi rend="italic">Accademia Pianistica Internazionale di Imola</hi>, fejn ħa l-post tal-predeċessur u l-fundatur <ref target="https://mt.wikipedia.org/wiki/Franco_Scala">Franco Scala</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Ir-reġistrazzjonijiet tiegħu bħala surmast jinkludu ċikli kompluti tas-sinfoniji ta’ <ref target="https://mt.wikipedia.org/wiki/Sibelius">Sibelius</ref> u ta’ Rachmaninoff, kif ukoll xogħlijiet orkestrali ta’ Prokofiev, Shostakovich, Scriabin, <ref target="https://mt.wikipedia.org/wiki/Richard_Strauss">Richard Strauss</ref>, <ref target="https://mt.wikipedia.org/wiki/Stravinsky">Stravinsky</ref>, Beethoven, u Tchaikovsky.</p>
<p>Barra mill-Ewropa, Ashkenazy kien direttur mużikali tal-Orkestra Sinfonika NHK mill-2004 sal-2007. Huwa kien is-surmast ewlieni tal-Orkestra Sinfonika ta’ <ref target="https://mt.wikipedia.org/wiki/Sydney">Sydney</ref> mill-2009 sal-2013.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Ashkenazy irreġistra għal <ref target="https://mt.wikipedia.org/wiki/Decca">Decca</ref> mill-1963; fl-2013, Decca ċċelebra l-50 anniversarju mat-tikketta diskografika bis-sett “Vladimir Ashkenazy: 50 Years on Decca”, li kien jinkludi 50 reġistrazzjoni ta’ Ashkenazy kemm bħala pjanista kif ukoll bħala surmast. Bħala parti miċ-ċelebrazzjonijiet ta’ għeluq snin Ashkenazy, meta għalaq 80 snin, Decca rrilaxxat “Complete Piano Concerto Recordings” u “Ashkenazy on Vinyl” f’Lulju 2017. Ashkenazy deher ukoll f’diversi films ta’ <ref target="https://mt.wikipedia.org/wiki/Christopher_Nupen">Christopher Nupen</ref> dwar il-mużika. Huwa għamel ukoll l-orkestrazzjoni tiegħu stess tax-xogħol mużikali bil-pjanu ta’ <ref target="https://mt.wikipedia.org/wiki/Modest_Mussorgsky">Modest Mussorgsky</ref>, <hi rend="italic">Pictures at an Exhibition</hi> (1982). Kien hemm ukoll CD li ġie prodott bix-xogħlijiet tiegħu bit-titlu “The Art of Ashkenazy”, u ġiet ippubblikata bijografija ta’ Ashkenazy bit-titlu “Beyond Frontiers”.</p>
<p>Fis-17 ta’ Jannar 2020, l-aġenzija tal-ġestjoni tal-artisti Harrison Parrott ħabbret li Ashkenazy irtira.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
Premjijiet u rikonoxximenti
<list type="unordered"><item>1955 Kompetizzjoni Internazzjonali ta’ Chopin bil-Pjanu, Varsavja (it-tieni premju)<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></item>
<item>1956 Kompetizzjoni Mużikali tar-Reġina Eliżabetta għall-pjanu, Brussell</item>
<item>1962 Kompetizzjoni Internazzjonali ta’ Tchaikovsky, Moska (kondiviż ma’ John Ogdon)</item>
<item>2000 Premju taċ-Ċittadinanza ta’ Hanno R. Ellenbogen, mal-Orkestra Filarmonika Ċeka</item>
<item>President attwali tas-Soċjetà ta’ Rachmaninoff</item>
<item>2019 Medalja ta’ Elgar</item>
<item>2014 Premju Internazzjonali ta’ <ref target="https://mt.wikipedia.org/wiki/Sergei_Rachmaninov">Sergei Rachmaninov</ref></item></list>
Premju Grammy għall-Aqwa Prestazzjoni ta’ Solista Strumentali (mal-orkestra)

<list type="unordered"><item>1974 <hi rend="italic">Beethoven: Il-Kunċerti għall-Pjanu (Vladimir Ashkenazy, Sir Georg Solti u l-Orkestra Sinfonika ta’ Chicago)</hi></item></list>
Premju Grammy għall-Aqwa Prestazzjoni tal-Mużika tal-Kamra

<list type="unordered"><item>1979 <hi rend="italic">Beethoven: Sonati għall-Vjolin u l-Pjanu (Itzhak Perlman u Vladimir Ashkenazy)</hi></item>
<item>1982 <hi rend="italic">Tchaikovsky: Tlieta bil-Pjanu f’A minuri (Vladimir Ashkenazy, Itzhak Perlman, Lynn Harrell)</hi></item>
<item>1988 <hi rend="italic">Beethoven: Kollezzjoni Kompluta ta’ Tlieta bil-Pjanu (Vladimir Ashkenazy, Itzhak Perlman, Lynn Harrell)</hi></item></list>
Premju Grammy għall-Aqwa Prestazzjoni ta’ Solista Strumentali

<list type="unordered"><item>1986 <hi rend="italic">Ravel: Gaspard de la nuit; Pavane pour une infante défunte; Valses nobles et sentimentales</hi></item>
<item>2000 <hi rend="italic">Shostakovich: 24 Preludju u Fuga, Op. 87</hi></item></list>
Biblijografija
<list type="unordered"><item>Ashkenazy, Vladimir; Parrott, Jasper (1985). Beyond Frontiers. <ref target="https://mt.wikipedia.org/wiki/New_York">New York</ref>: Atheneum. ISBN 0-689-11505-9.</item></list>
</text></body></html>