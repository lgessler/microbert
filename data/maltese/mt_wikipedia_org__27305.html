<html><body><text id="wikipedia_mt_wikipedia_org__27305.html" ns="0" revid="271219" sourceurl="https://mt.wikipedia.org/wiki/%C4%8Aittadella_Imperjali_ta%27_Th%C4%83ng_Long" title="Ċittadella Imperjali ta' Thăng Long" type="wikipedia">Ċittadella Imperjali ta' Thăng Long<figure><caption>It-Torri tal-Bandiera ta' Hanoi</caption></figure>
<p>Iċ-<hi rend="bold">Ċittadella Imperjali ta' Thăng Long</hi> (bil-Vjetnamiż: <hi rend="italic">Hoàng thành Thăng Long</hi>; Hán-Nôm: 皇城昇龍) hija kumpless ta' binjiet imperjali storiċi fiċ-ċentru ta' <ref target="https://mt.wikipedia.org/wiki/Hanoi">Hanoi</ref>, il-<ref target="https://mt.wikipedia.org/wiki/Vjetnam">Vjetnam</ref>. Iċ-ċittadella imperjali nbniet fl-1011 matul ir-renju tal-Imperatur <ref target="https://mt.wikipedia.org/wiki/Lý_Thái_Tổ">Lý Thái Tổ</ref> tad-dinastija Lý.</p>
Storja
<p>Il-kompartiment irjali nbena għall-ewwel darba matul ir-renju tad-dinastija Lý (1010) u sussegwentement ġie mkabbar mid-dinastiji Trần, Lê u Nguyễn. Iċ-ċittadella baqgħet is-sede tal-qorti imperjali tal-Vjetnam sal-1810, meta d-dinastija Nguyễn għażlet li tittrasferixxi l-<ref target="https://mt.wikipedia.org/wiki/Belt_kapitali">belt kapitali</ref> lejn <ref target="https://mt.wikipedia.org/wiki/Huế">Huế</ref>. Il-fdalijiet taċ-ċittadella bejn wieħed u ieħor jikkoinċidu mal-limiti taċ-Ċittadella attwali ta' Hanoi.</p>
<figure><caption>Il-Palazz ta' Kính Thiên Palace li ġie meqrud mill-armata kolonjali Franċiża</caption></figure>
<p>Il-palazzi rjali u l-biċċa l-kbira tal-istrutturi f'Thăng Long kienu jinsabu f'qagħdiet varji ta' telqa sal-aħħar tas-seklu 19 bit-taqliba tal-ħakma ta' Hanoi mill-<ref target="https://mt.wikipedia.org/wiki/Franza">Franċiżi</ref>. Sas-seklu 20 ħafna mill-istrutturi li kien għad fadal twaqqgħu jew iġġarrfu. Il-fdalijiet tal-pedamenti taċ-Ċittadella Imperjali ta' Thăng Long bdew jiġu skavati b'mod sistematiku fis-seklu 21 biss.</p>
<p>F'nofs l-1945, iċ-ċittadella ntużat mill-Armata <ref target="https://mt.wikipedia.org/wiki/Ġappun">Ġappuniża</ref> Imperjali biex 4,000 suldat kolonjali Franċiż li nqabdu matul il-kolp ta' stat Ġappuniż fl-Indoċina Franċiża f'Marzu 1945 jinżammu taħt priġunerija.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Is-settur ċentrali taċ-ċittadella imperjali tniżżlet bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fil-31 ta' Lulju 2010 fis-sessjoni li saret fil-<ref target="https://mt.wikipedia.org/wiki/Brażil">Brażil</ref> bit-titlu "Is-Settur Ċentrali taċ-Ċittadella Imperjali ta' Thăng Long – Hanoi".<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Fdalijiet
<figure><caption>Mappa ta' Hanoi bil-kontorn kwadrilaterali li jintgħaraf sew taċ-ċittadella imperjali</caption></figure>
<p>Il-biċċa l-kbira tal-palazzi u tal-binjiet irjali ġew meqruda fl-aħħar tas-seklu 19. Il-ftit strutturi li għad baqa' fi ħdan il-kompartiment irjali huma l-Bieb ta' Doan Mon, li jimmarka d-daħla tan-Nofsinhar tal-palazz irjali, it-Torri tal-Bandiera, it-taraġ tal-Palazz ta' Kinh Thiên u l-Palazz tal-Prinċipessa (bil-Vjetnamiż: Hậu Lâu).</p>
<p>Il-fdalijiet taċ-ċittadella imperjali ġew skopruti fis-sit preċedenti tas-Sala ta' Ba Đình meta l-istruttura twaqqgħet fl-2008 biex ikun jista' jinbena' l-bini l-ġdid tal-parlament. Instabu diversi fdalijiet arkeoloġiċi li issa qed jintwerew fil-<ref target="https://mt.wikipedia.org/wiki/Mużew">Mużew</ref> Nazzjonali. Sa issa ġie skavat porzjon żgħir biss taċ-Ċittadella Imperjali ta' Thăng Long.</p>
Torri tal-Bandiera ta' Hanoi
<p>Fost l-istrutturi marbuta maċ-Ċittadella Imperjali hemm it-Torri tal-Bandiera ta' Hanoi (bil-Vjetnamiż: <hi rend="italic">Cột cờ Hà Nội</hi>). B'għoli ta' 33.4 metru (41 metru bil-bandiera), sikwit jintuża bħala simbolu tal-belt. It-torri nbena fl-1812 matul id-dinastija Nguyễn, u għad-differenza ta' bosta strutturi oħra f'Hanoi, ħelisha ħafif matul il-ħakma kolonjali Franċiża (1885-1954) peress li ntuża bħala binja militari.</p>
Bieb tat-Tramuntana<p>
Hawn taħt wieħed jista' jqabbel id-differenzi bejn il-faċċati tal-Bieb tat-Tramuntana fl-1885 (xellug) u fl-2009 (lemin). Fl-1885 quddiem il-faċċata tal-bieb kien hemm ħandaq bl-ilma. Fir-ritratt tan-nofs wieħed jista' jara kif kien jidher il-Bieb tat-Tramuntana minn ġoċ-ċittadella imperjali fl-1885.</p>
D67: mina u dar
<p>Mill-1954 sal-1975, l-Armata tal-Poplu tal-Vjetnam kellha l-kwartieri ġenerali tagħha fi ħdan iċ-ċittadella, bil-kodiċi D67. Mina ta' kollegament kienet tagħmilha possibbli li f'każ ta' attakk tkun tista' ssir evakwazzjoni ta' emerġenza. Fit-Tramuntana tas-Sala ta' Kinh Thiên hemm id-dar li kienet tintuża bħala kwartieri ġenerali kif ukoll il-mina.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p><p>

Sabiex it-turisti jkunu jistgħu jżuru dan is-sit storiku, iridu jixtru biljett tad-dħul li jiswa VND 30,000. L-istudenti u l-anzjani jħallsu VND 15,000. Id-dar bil-kodiċi D67 inbniet fl-1967, bi stil arkitettoniku modern, ħajt oħxon 60 ċentimetru u sistema tajba ta' soundproofing. F'din id-dar jintwerew l-għodod li l-kumpanni fil-Politburo u fil-Kummissjoni Militari Ċentrali, fil-Ministeru għad-Difiża u l-Persunal Ġenerali użaw fil-gwerra tar-reżistenza kontra l-<ref target="https://mt.wikipedia.org/wiki/Stati_Uniti">Istati Uniti</ref>.</p><p>Mal-ġenb tat-taraġ li kien jagħti għall-Palazz ta' Kính Thiên qabel iġġarraf hemm draguni mnaqqxin tal-ġebel (xellug). Id-dar bil-kodiċi D67 kienet tintuża bħala l-kwartieri ġenerali militari tal-Ġeneral Giáp matul il-gwerra (lemin).</p>
Sit ta' Wirt Dinji
<p>Is-Settur Ċentrali taċ-Ċittadella Imperjali ta' Thăng Long – Hanoi ġie ddeżinjat bħala Sit ta' Wirt Dinji tal-UNESCO fl-2010.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: il-<hi rend="bold">kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; il-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet"; il-<hi rend="bold">kriterju (vi)</hi> "Assoċjazzjoni diretta jew tanġibbli ma' avvenimenti jew ma' tradizzjonijiet ħajjin, ma' ideat jew ma' twemmin, jew ma' xogħlijiet artistiċi jew letterarji ta' valur universali straordinarju".<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<figure><caption>Đoan Môn, il-bieb prinċipali tal-kumpless tal-palazz tal-imperaturi tad-dinastija Lê</caption></figure>
Mużew
<p>Mis-sena 2000, uħud mill-barrakki u mill-binjiet Franċiżi antiki twaqqgħu biex jagħmlu spazju għall-mużew il-ġdid fi ħdan iċ-ċittadella imperjali.</p>
</text></body></html>