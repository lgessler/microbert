<html><body><text id="wikipedia_mt_wikipedia_org__26781.html" ns="0" revid="268374" sourceurl="https://mt.wikipedia.org/wiki/Giovanni_Papini" title="Giovanni Papini" type="wikipedia">Giovanni Papini
<p><hi rend="bold">Giovanni Papini</hi> (twieled fid-9 ta’ Jannar 1881 – miet fit-8 ta’ Lulju 1956) kien ġurnalista, saġġista, rumanzier, <ref target="https://mt.wikipedia.org/wiki/Kittieb">kittieb</ref> tal-istejjer qosra, <ref target="https://mt.wikipedia.org/wiki/Poeta">poeta</ref>, kritiku letterarju u <ref target="https://mt.wikipedia.org/wiki/Filosofija">filosfu</ref> Taljan. Huwa kien figura letterarja kontroversjali tal-bidu u ta’ nofs is-seklu 20. Huwa kien l-ewwel rappreżentant u promotur tal-pragmatiżmu Taljan, u l-iktar wieħed entużjast.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Papini kien ammirat għall-istil tal-kitba tiegħu u huwa kemm-il darba daħal f’polemiki jaħarqu. Huwa kien involut fil-movimenti <hi rend="italic">avant-garde</hi> bħall-<ref target="https://mt.wikipedia.org/wiki/Futuriżmu">Futuriżmu</ref> u l-Post-Dekadentiżmu, kien jgħaddi minn pożizzjoni politika u filosofika għall-oħra, qatt ma kien sodisfatt u ma kellux kwiet f’ġismu: huwa kkonverta mill-antikleriżmu u l-ateiżmu għall-<ref target="https://mt.wikipedia.org/wiki/Knisja_Kattolika">Kattoliċiżmu</ref>, u għadda mill-intervenzjoniżmu konvint – qabel l-1915 – għall-avversjoni għall-gwerra. Fis-snin 30 tas-seklu 20, wara li għadda mill-individwaliżmu għall-konservattiviżmu, finalment sar <ref target="https://mt.wikipedia.org/wiki/Faxxiżmu">faxxista</ref>, filwaqt li baqa’ jħaddan avversjoni għan-Nażiżmu.</p>
<p>Bħala wieħed mill-fundaturi tal-ġurnali <hi rend="italic">Leonardo</hi> (1903) u <hi rend="italic">Lacerba</hi> (1913), huwa kien iqis il-<ref target="https://mt.wikipedia.org/wiki/Letteratura">letteratura</ref> bħala “azzjoni” u lill-kitbiet tiegħu tahom ton irriverenti u ta’ prietka. Għalkemm kien awtodidatta, huwa kien editur u kittieb ikonoklastiku influwenti, b’rwol minn ta’ quddiem fil-Futuriżmu Taljan u l-movimenti letterarji bikrin taż-żgħażagħ. Meta kien jaħdem f’<ref target="https://mt.wikipedia.org/wiki/Firenze">Firenze</ref>, huwa pparteċipa b’mod attiv fil-movimenti letterarja filosofiċi u politiċi barranin bħall-intuwitiżmu Franċiż ta’ <ref target="https://mt.wikipedia.org/wiki/Henri_Bergson">Bergson</ref> u l-pragmatiżmu Anglo-Amerikan ta’ <ref target="https://mt.wikipedia.org/wiki/Peirce">Peirce</ref> u <ref target="https://mt.wikipedia.org/wiki/William_James">James</ref>. Huwa ppromwova l-iżvilupp tal-<ref target="https://mt.wikipedia.org/wiki/Kultura">kultura</ref> u l-ħajja Taljana bi tnissil individwalistiku u oniriku tal-ħajja u ta<ref target="https://mt.wikipedia.org/wiki/L-Arti">l-arti</ref>. Barra minn hekk, kien jitkellem favur it-twemmin <ref target="https://mt.wikipedia.org/wiki/Reliġjon">reliġjuż</ref> tal-Kattoliċiżmu Ruman.</p>
<p>Is-suċċess letterarju ta’ Papini beda b’<hi rend="italic">Il Crepuscolo dei Filosofi</hi> (L-Għabex tal-Filosfi), ippubblikat fl-1906, u l-pubblikazzjoni tiegħu tal-1913 tar-rumanz awtobijografiku <hi rend="italic">Un Uomo Finito</hi> (Raġel Spiċċut).</p>
<p>Minħabba l-għażliet ideoloġiċi tiegħu, ix-xogħol ta’ Papini kważi ntesa wara mewtu<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, għalkemm iktar ’il quddiem ġie evalwat mill-ġdid u reġa’ ġie apprezzat: fl-1975, il-kittieb <ref target="https://mt.wikipedia.org/wiki/Arġentina">Arġentin</ref> <ref target="https://mt.wikipedia.org/wiki/Jorge_Luis_Borges">Jorge Luis Borges</ref> sostna li Papini kien awtur “li ma kienx jistħoqqlu jiġi minsi”.</p>
Ħajja bikrija
<figure><caption>Id-dar f’Firenze fejn kien joqgħod Papini</caption></figure>
<p>Papini twieled f’Firenze bħala iben bejjiegħ mudest tal-għamara (u eks membru tal-Qomos Ħomor ta’ <ref target="https://mt.wikipedia.org/wiki/Giuseppe_Garibaldi">Giuseppe Garibaldi</ref>) minn Borgo degli Albizi, Papini ġie mgħammed bil-moħbi minn ommu biex tevita l-antikleriżmu aggressiv ta’ missieru. Huwa kien awtodidatta kważi għalkollox, qatt ma ngħata lawrija universitarja uffiċjali, u l-ogħla livell ta’ edukazzjoni tiegħu kien ċertifikat tat-tagħlim.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Papini kellu tfulija rustika u ta’ solitudni. Huwa kellu avversjoni qawwija għal kull twemmin, għall-knejjes kollha, kif ukoll għal kwalunkwe forma ta’ servitù (li huwa kin iqis li kienet kollegata mar-reliġjon); huwa ssaħħar bl-idea li jikteb <ref target="https://mt.wikipedia.org/wiki/Enċiklopedija">enċiklopedija</ref> fejn il-kulturi kollha setgħu jinġabru flimkien fil-qosor.</p>
<p>Huwa tħarreġ fl-<hi rend="italic">Istituto di Studi Superiori</hi> (1900-1902), għallem għal sena fl-iskola Anglo-Taljana u mbagħad kien il-librar tal-<ref target="https://mt.wikipedia.org/wiki/Mużew">Mużew</ref> tal-<ref target="https://mt.wikipedia.org/wiki/Antropoloġija">Antropoloġija</ref> mill-1902 sal-1904.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-ħajja letterarja attirat lil Papini, li fl-1903 waqqaf ir-rivista <hi rend="italic">Il Leonardo</hi>, li għaliha kkontribwixxa b’artikli bil-psewdonimu ta’ "Gian Falco".<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Fost il-kollaboraturi tiegħu kien hemm <ref target="https://mt.wikipedia.org/wiki/Giuseppe_Prezzolini">Giuseppe Prezzolini</ref>, <ref target="https://mt.wikipedia.org/wiki/Borgese">Borgese</ref>, <ref target="https://mt.wikipedia.org/wiki/Vailati">Vailati</ref>, <ref target="https://mt.wikipedia.org/wiki/Costetti">Costetti</ref> u <ref target="https://mt.wikipedia.org/wiki/Calderoni">Calderoni</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Permezz ta’ din ir-rivista, Papini u l-kontributuri tiegħu introduċew fl-<ref target="https://mt.wikipedia.org/wiki/Italja">Italja</ref> ħassieba importanti bħal <ref target="https://mt.wikipedia.org/wiki/Kierkegaard">Kierkegaard</ref>, Peirce, <ref target="https://mt.wikipedia.org/wiki/Friedrich_Nietzsche">Nietzsche</ref>, <ref target="https://mt.wikipedia.org/wiki/Santayana">Santayana</ref> u <ref target="https://mt.wikipedia.org/wiki/Poincaré">Poincaré</ref>. Iktar ’il quddiem huwa ngħaqad mal-persunal ta’ <hi rend="italic">Il Regno</hi><ref target="https://mt.wikipedia.org/wiki/Il-Paġna_prinċipali#cite_note-7">[7]</ref>, pubblikazzjoni nazzjonalista mmexxija minn <ref target="https://mt.wikipedia.org/wiki/Enrico_Corradini">Enrico Corradini</ref>, li fforma l-<hi rend="italic">Associazione Nazionalistica Italiana</hi>, biex tappoġġa l-espansjoniżmu kolonjali tal-pajjiż.</p>
<p>Papini ltaqa’ ma’ William James u Henri Bergson, li influwenzaw ferm ix-xogħlijiet bikrin tiegħu.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Huwa beda jippubblika stejjer qosra u saġġi: fl-1906 "<hi rend="italic">Il Tragico Quotidiano</hi>" (Il-Ħajja Traġika ta’ Kuljum), fl-1907 "<hi rend="italic">Il Pilota Cieco</hi>" (Il-Bdot Għami) u "<hi rend="italic">Il Crepuscolo dei Filosofi</hi>" (L-Għabex tal-Filosfi). Dan tal-aħħar ħoloq polemika ma’ figuri intellettwali stabbiliti u diversi, fosthom <ref target="https://mt.wikipedia.org/wiki/Immanuel_Kant">Immanuel Kant</ref>, <ref target="https://mt.wikipedia.org/wiki/Georg_Wilhelm_Friedrich_Hegel">Georg Wilhelm Friedrich Hegel</ref>, <ref target="https://mt.wikipedia.org/wiki/Auguste_Comte">Auguste Comte</ref>, <ref target="https://mt.wikipedia.org/wiki/Herbert_Spencer">Herbert Spencer</ref>, <ref target="https://mt.wikipedia.org/wiki/Arthur_Schopenhauer">Arthur Schopenhauer</ref>, u Friedrich Nietzsche.</p>
<p>Papini pproklama l-<ref target="https://mt.wikipedia.org/wiki/Mewt">mewt</ref> tal-<ref target="https://mt.wikipedia.org/wiki/Filosofija">filosofija</ref> u tiġrif tal-ħsieb innifsu. Għal żmien qasir kien midħla tal-Futuriżmu<ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref> u forom vjolenti u liberatorji oħra tal-Moderniżmu.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>Fl-1907 Papini żżewweġ lil <ref target="https://mt.wikipedia.org/wiki/Giacinta_Giovagnoli">Giacinta Giovagnoli</ref> u l-koppja kellha żewġt ibniet, Viola u Gioconda.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
Qabel u matul l-Ewwel Gwerra Dinjija
<figure><caption>Tpinġija ta’ Papini magħmula minn <ref target="https://mt.wikipedia.org/wiki/Julius_Zirinsky">Julius Zirinsky</ref></caption></figure>
<p>Qabel ma ħalla r-rivista <hi rend="italic">Il Leonardo</hi> fl-1907, Giovanni Papini waqqaf diversi rivisti oħra. L-ewwel ippubblika <hi rend="italic">La Voce</hi> fl-1908, imbagħad <hi rend="italic">L'Anima</hi> flimkien ma’ <ref target="https://mt.wikipedia.org/wiki/Giovanni_Amendola">Giovanni Amendola</ref> u Prezzolini. Fl-1913 (eżatt qabel ma l-Italja daħlet f<ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref>) huwa beda <hi rend="italic">Lacerba</hi> (1913-1915). Għal tliet snin Papini kien korrispondent għall-<hi rend="italic">Mercure de France</hi> u iktar ’il quddiem kien kritiku letterarju għal <hi rend="italic">La Nazione</hi>.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Għall-ħabta tal-1918 huwa ħoloq rivista oħra, <hi rend="italic">La Vraie Italie</hi>, flimkien ma’ <ref target="https://mt.wikipedia.org/wiki/Ardengo_Soffici">Ardengo Soffici</ref>.</p>
<p>Huwa kiteb ukoll kotba oħra. Il-ktieb tiegħu <hi rend="italic">Parole e Sangue</hi> (Kliem u Demm) wera l-ateiżmu fundamentali tiegħu dak iż-żmien. Barra minn hekk, Papini prova joħloq skandlu billi jispekula li <ref target="https://mt.wikipedia.org/wiki/Ġesù">Ġesù</ref> u <ref target="https://mt.wikipedia.org/wiki/San_Ġwann_Appostlu_u_Evanġelista">Ġwanni l-Appostlu</ref> kellhom relazzjoni omosesswali.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Fl-1912 huwa ppubblika l-iktar xogħol magħruf tiegħu, l-awtobijografija <hi rend="italic">Un Uomo Finito</hi> (Raġel Spiċċut).</p><p>

Fil-ġabra ta’ proża poetika tiegħu tal-1915 <hi rend="italic">Cento Pagine di Poesia</hi> (segwita minn <hi rend="italic">Buffonate</hi>, <hi rend="italic">Maschilità</hi>, u <hi rend="italic">Stroncature</hi>), Papini qiegħed lilu nnifsu wiċċ imb wiċċ ma’ <ref target="https://mt.wikipedia.org/wiki/Giovanni_Boccaccio">Giovanni Boccaccio</ref>, <ref target="https://mt.wikipedia.org/wiki/William_Shakespeare">William Shakespeare</ref>, <ref target="https://mt.wikipedia.org/wiki/Johann_Wolfgang_von_Goethe">Johann Wolfgang von Goethe</ref>, iżda anke kontemporanji bħal <ref target="https://mt.wikipedia.org/wiki/Benedetto_Croce">Benedetto Croce</ref> u <ref target="https://mt.wikipedia.org/wiki/Giovanni_Gentile">Giovanni Gentile</ref>, u dixxipli inqas prominenti ta’ <ref target="https://mt.wikipedia.org/wiki/Gabriele_D'Annunzio">Gabriele D'Annunzio</ref>. Kritiku kiteb dwaru:</p><p>Giovanni Papini [...] huwa wieħed mill-ifjen imħuħ fl-Italja ta’ llum. Huwa rappreżentant eċċellenti tat-tfittxija bla rażan tal-modernità għall-verità, u x-xogħol tiegħu juri indipendenza friska msawra mhux daqstant fuq l-hekk imsejħa indipendenza, fuq l-injoranza tal-imgħoddi, iżda fuq l-istudju u l-fehim tagħha.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p><p>Huwa ppubblika l-versi fl-1917, raggruppati bit-titlu <hi rend="italic">Opera Prima</hi>. Fl-1921, Papini ħabbar li sar Kattoliku Ruman<ref target="https://mt.wikipedia.org/wiki/Il-Paġna_prinċipali#cite_note-16">[16]</ref><ref target="https://mt.wikipedia.org/wiki/Il-Paġna_prinċipali#cite_note-17">[17]</ref>, u ppubblika <hi rend="italic">Storia di Cristo</hi> (L-Istorja ta’ kristu), ktieb li ġie tradott bi tlieta u għoxrin lingwa u li kellu suċċess mad-dinja kollha.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<p>Wara xogħlijiet oħra bil-versi, huwa ppubblika s-satira <hi rend="italic">Gog</hi> (1931) u s-saġġ <hi rend="italic">Dante Vivo</hi> (Dante Ħaj; 1933).<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
It-Tieni Gwerra Dinjija u l-kollaborazzjonijiet mal-Faxxiżmu
<figure><caption>Karikatura ta’ Papini magħmula minn Carlo Carrà u Ardengo Soffici, 1922</caption></figure>
<p>Huwa sar għalliem fl-Università ta’ <ref target="https://mt.wikipedia.org/wiki/Bolonja">Bologna</ref> fl-1935, meta l-awtoritajiet Faxxisti kkonfermaw “ir-reputazzjoni impekkabbli” ta’ Papini permezz tal-ħatra tiegħu. Fl-1937, Papini ppubblika l-unika volum tal-i<hi rend="italic">Storia della Letteratura Italiana</hi> tiegħu, li ddedika lil <ref target="https://mt.wikipedia.org/wiki/Benito_Mussolini">Benito Mussolini</ref>: "<hi rend="italic">lid-Duce, ħabib tal-poeżija u tal-poeti</hi>"<ref target="https://mt.wikipedia.org/wiki/Il-Paġna_prinċipali#cite_note-20">[20]</ref>, wara li ngħata karigi għoljin fid-dinja akkademika, speċjalment fl-istudju tar-<ref target="https://mt.wikipedia.org/wiki/Rinaxximent">Rinaxximent</ref> Taljan. Fl-1940 l-i<hi rend="italic">Storia della Letteratura Italiana</hi> ġiet ippubblikat fil-<ref target="https://mt.wikipedia.org/wiki/Ġermanja">Ġermanja</ref> Nażista bit-titlu L-Italja Eterna: Il-Kobor fl-Imperu tal-Ittri (bil-Ġermaniż: <hi rend="italic">Ewiges Italien – Die Großen im Reich seiner Dichtung</hi>).</p>
<p>Papini kien il-Viċi President tal-<hi rend="italic">Europäische Schriftstellervereinigung</hi> (jiġifieri l-Lega tal-Kittieba Ewropej), li ġiet stabbilita minn <ref target="https://mt.wikipedia.org/wiki/Joseph_Goebbels">Joseph Goebbels</ref> fl-1941-1942.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> Meta r-reġim Faxxista sfaxxa fl-1943, Papini daħal f’kunvent Franġiskan f’La Verna, bl-isem ta’ "Fra' Bonaventura".<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
L-aħħar snin
<p>Huwa ġie skreditat kważi għalkollox fl-aħħar ta<ref target="https://mt.wikipedia.org/wiki/It-Tieni_Gwerra_Dinjija">t-Tieni Gwerra Dinjija</ref><ref target="https://mt.wikipedia.org/wiki/Il-Paġna_prinċipali#cite_note-23">[23]</ref>, Papini ġie difiż mid-dritt politiku Kattoliku. Ix-xogħol tiegħu kkonċentra fuq suġġetti differenti, inkluż bijografija ta’ <ref target="https://mt.wikipedia.org/wiki/Mikelanġlu">Mikelanġlu</ref>, filwaqt li kompla jippubblika saġġi traġiċi u kiebja. Huwa kkollabora mal-<hi rend="italic">Corriere della Sera</hi>, u kkontribwixxa b’artikli li ġew ippubblikati bħala volum wara mewtu.</p>
<figure><caption>Il-qabar ta’ Papini fiċ-Cimitero delle Porte Sante, Firenze</caption></figure>
<p>Papini kien ilu jbati minn paraliżi progressiva (minħabba l-marda fin-newroni taċ-ċaqliq, magħrufa iktar bħala l-paraliżi muskolari progressiva jew ALS<ref target="https://mt.wikipedia.org/wiki/Il-Paġna_prinċipali#cite_note-24">[24]</ref>) u għama matul l-aħħar snin ta’ ħajtu. Huwa miet meta kellu 75 sena.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref></p>
<p>Skont l-istoriku tal-arti <ref target="https://mt.wikipedia.org/wiki/Richard_Dorment">Richard Dorment</ref><ref target="https://mt.wikipedia.org/wiki/Il-Paġna_prinċipali#cite_note-26">[26]</ref><ref target="https://mt.wikipedia.org/wiki/Il-Paġna_prinċipali#cite_note-27">[27]</ref><ref target="https://mt.wikipedia.org/wiki/Il-Paġna_prinċipali#cite_note-28">[28]</ref>, ir-reġim ta’ <ref target="https://mt.wikipedia.org/wiki/Francisco_Franco">Francisco Franco</ref> u n-NATO użaw is-sensiela ta’ intervisti immaġinarji ta’ Papini (<hi rend="italic">Il Libro Nero</hi>, 1951) bħala propaganda kontra <ref target="https://mt.wikipedia.org/wiki/Pablo_Picasso">Pablo Picasso</ref><ref target="https://mt.wikipedia.org/wiki/Il-Paġna_prinċipali#cite_note-29">[29]</ref>, sabiex jimminaw b’mod drastiku l-immaġni pro-Komunista tiegħu. Fl-1962, l-artist staqsa lill-bijografu tiegħu <ref target="https://mt.wikipedia.org/wiki/Pierre_Daix">Pierre Daix</ref>, biex jesponi l-intervista taparsi, u hu għamel dan fil-<hi rend="italic">Les Lettres Françaises</hi>.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref></p>
<p>Papini kien ammirat minn <ref target="https://mt.wikipedia.org/wiki/Bruno_de_Finetti">Bruno de Finetti</ref>, il-fundatur ta’ teorija soġġettiva tal-probabbiltà, u minn Jorge Luis Borges, li sostna li Papini kien awtur “li ma kienx jistħoqqlu jiġi minsi” u inkluda wħud mill-istejjer tiegħu fil-Librerija ta’ Babel.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
Kultura popolari
<list type="unordered"><item>Papini jidher bħala karattur f’diversi poeżiji ta’ żmienu miktuba minn <ref target="https://mt.wikipedia.org/wiki/Mina_Loy">Mina Loy</ref>.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref></item>
<item><ref target="https://mt.wikipedia.org/wiki/Wallace_Stevens">Wallace Stevens</ref> kiteb il-<ref target="https://mt.wikipedia.org/wiki/Poeżija">poeżija</ref> "Reply to Papini" (Tweġiba lil Papini).</item>
<item>Papini jissemma diversi drabi fid-diskorsi tal-kittieb <ref target="https://mt.wikipedia.org/wiki/Kolombja">Kolombjan</ref> <ref target="https://mt.wikipedia.org/wiki/Gabriel_Garcia_Marquez">Gabriel García Marquez</ref>.</item></list>
Pubblikazzjonijiet
<list type="unordered"><item><hi rend="italic">La Teoria Psicologica della Previsione</hi> (1902).</item>
<item><hi rend="italic">Sentire Senza Agire e Agire Senza Sentire</hi> (1905).</item>
<item><hi rend="italic">Il Crepuscolo dei Filosofi</hi> (1906).</item>
<item><hi rend="italic">Il Tragico Quotidiano</hi> (1906).</item>
<item><hi rend="italic">La Coltura Italiana</hi> (ma’ Giuseppe Prezzolini, 1906).</item>
<item><hi rend="italic">Il Pilota Cieco</hi> (1907).</item>
<item><hi rend="italic">Le Memorie d'Iddio</hi> (1911).</item>
<item><hi rend="italic">L'Altra Metà</hi> (1911).</item>
<item><hi rend="italic">La Vita di Nessuno</hi> (1912).</item>
<item><hi rend="italic">Parole e Sangue</hi> (1912).</item>
<item><hi rend="italic">Un Uomo Finito</hi> (1913).</item>
<item><hi rend="italic">Ventiquattro Cervelli</hi> (1913).</item>
<item><hi rend="italic">Sul Pragmatismo: Saggi e Ricerche, 1903–1911</hi> (1913).</item>
<item><hi rend="italic">Almanacco Purgativo 1914</hi> (ma’ Ardengo Soffici <hi rend="italic">et al</hi>., 1913).</item>
<item><hi rend="italic">Buffonate</hi> (1914).</item>
<item><hi rend="italic">Vecchio e Nuovo Nazionalismo</hi> (ma’ Giuseppe Prezzolini, 1914).</item>
<item><hi rend="italic">Cento Pagine di Poesia</hi> (1915).</item>
<item><hi rend="italic">Maschilità</hi> (1915).</item>
<item><hi rend="italic">La Paga del Sabato</hi> (1915).</item>
<item><hi rend="italic">Stroncature</hi> (1916).</item>
<item><hi rend="italic">Opera Prima</hi> (1917).</item>
<item><hi rend="italic">Polemiche Religiose</hi> (1917).</item>
<item><hi rend="italic">Testimonianze</hi> (1918).</item>
<item><hi rend="italic">L'Uomo Carducci</hi> (1918).</item>
<item><hi rend="italic">L'Europa Occidentale Contro la Mittel-Europa</hi> (1918).</item>
<item><hi rend="italic">Chiudiamo le Scuole</hi> (1918).</item>
<item><hi rend="italic">Giorni di Festa</hi> (1918).</item>
<item><hi rend="italic">L'Esperienza Futurista</hi> (1919).</item>
<item><hi rend="italic">Poeti d'Oggi</hi> (ma’ <ref target="https://mt.wikipedia.org/wiki/Pietro_Pancrazi">Pietro Pancrazi</ref>, 1920).</item>
<item><hi rend="italic">Storia di Cristo</hi> (1921).</item>
<item><hi rend="italic">Antologia della Poesia Religiosa Italiana</hi> (1923).</item>
<item><hi rend="italic">Dizionario dell'Omo Salvatico</hi> (ma’ <ref target="https://mt.wikipedia.org/wiki/Domenico_Giuliotti">Domenico Giuliotti</ref>, 1923).</item>
<item><hi rend="italic">L'Anno Santo e le Quattro Paci</hi> (1925).</item>
<item><hi rend="italic">Pane e Vino</hi> (1926).</item>
<item><hi rend="italic">Gli Operai della Vigna</hi> (1929).</item>
<item><hi rend="italic">Sant'Agostino</hi> (1931).</item>
<item><hi rend="italic">Gog</hi> (1931).</item>
<item><hi rend="italic">La Scala di Giacobbe</hi> (1932).</item>
<item><hi rend="italic">Firenze</hi> (1932).</item>
<item><hi rend="italic">Il Sacco dell'Orco</hi> (1933).</item>
<item><hi rend="italic">Dante Vivo</hi> (1933).</item>
<item><hi rend="italic">Ardengo Soffici</hi> (1933).</item>
<item><hi rend="italic">La Pietra Infernale</hi> (1934).</item>
<item><hi rend="italic">Grandezze di Carducci</hi> (1935).</item>
<item><hi rend="italic">I Testimoni della Passione</hi> (1937).</item>
<item><hi rend="italic">Storia della Letteratura Italiana</hi> (1937).</item>
<item><hi rend="italic">Italia Mia</hi> (1939).</item>
<item><hi rend="italic">Figure Umane</hi> (1940).</item>
<item><hi rend="italic">Medardo Rosso</hi> (1940).</item>
<item><hi rend="italic">La Corona d'Argento</hi> (1941).</item>
<item><hi rend="italic">Mostra Personale</hi> (1941).</item>
<item><hi rend="italic">Prose di Cattolici Italiani d'Ogni Secolo</hi> (ma’ <ref target="https://mt.wikipedia.org/wiki/Giuseppe_De_Luca">Giuseppe De Luca</ref>, 1941).</item>
<item><hi rend="italic">L'Imitazione del Padre. Saggi sul Rinascimento</hi>(1942).</item>
<item><hi rend="italic">Racconti di Gioventù</hi> (1943).</item>
<item><hi rend="italic">Cielo e Terra</hi> (1943).</item>
<item><hi rend="italic">Foglie della Foresta</hi> (1946).</item>
<item><hi rend="italic">Lettere agli Uomini di Papa Celestino VI</hi> (1946).</item>
<item><hi rend="italic">Primo Conti</hi> (1947).</item>
<item><hi rend="italic">Santi e Poeti</hi> (1948).</item>
<item><hi rend="italic">Passato Remoto</hi> (1948).</item>
<item><hi rend="italic">Vita di Michelangiolo</hi> (1949).</item>
<item><hi rend="italic">Le Pazzie del Poeta</hi> (1950).</item>
<item><hi rend="italic">Firenze Fiore del Mondo</hi> (with Ardengo Soffici, Piero Bargellini and Spadolini, 1950).</item>
<item><hi rend="italic">Il Libro Nero</hi> (1951).</item>
<item><hi rend="italic">Il Diavolo</hi> (1953).</item>
<item><hi rend="italic">Il Bel Viaggio</hi> (with Enzo Palmeri, 1954).</item>
<item><hi rend="italic">Concerto Fantastico</hi> (1954).</item>
<item><hi rend="italic">Strane Storie</hi> (1954).</item>
<item><hi rend="italic">La Spia del Mondo</hi> (1955).</item>
<item><hi rend="italic">La Loggia dei Busti</hi> (1955).</item>
<item><hi rend="italic">Le Felicità dell'Infelice</hi> (1956).</item></list>
<p><hi rend="bold">Wara mewtu</hi></p>
<list type="unordered"><item><hi rend="italic">L'Aurora della Letteratura Italiana: Da Jacopone da Todi a Franco Sacchetti</hi> (1956).</item>
<item><hi rend="italic">Il Muro dei Gelsomini: Ricordi di Fanciullezza</hi> (1957).</item>
<item><hi rend="italic">Giudizio Universale</hi> (1957).</item>
<item><hi rend="italic">La Seconda Nascita</hi> (1958).</item>
<item><hi rend="italic">Dichiarazione al Tipografo</hi> (1958).</item>
<item><hi rend="italic">Città Felicità</hi> (1960).</item>
<item><hi rend="italic">Diario</hi> (1962).</item>
<item><hi rend="italic">Schegge</hi> (Articles published in <hi rend="italic">Corriere della Sera</hi>, 1971).</item>
<item><hi rend="italic">Rapporto sugli Uomini</hi> (1978).</item></list>
Xogħlijiet miġbura flimkien
<list type="unordered"><item><hi rend="italic">Tutte le Opere di Giovanni Papini</hi>, 11-il volum, <ref target="https://mt.wikipedia.org/wiki/Milan">Milan</ref>: Mondadori (1958–66)</item></list>
Xogħlijiet tradotti bl-<ref target="https://mt.wikipedia.org/wiki/Lingwa_Ingliża">Ingliż</ref>
<list type="unordered"><item><hi rend="italic">Four and Twenty Minds.</hi> <ref target="https://mt.wikipedia.org/wiki/New_York">New York</ref>: Thomas Y. Crowell Company, 1922.</item>
<item><hi rend="italic">The Story of Christ.</hi> London: Hodder and Stoughton, 1923 [Rapp. bħala <hi rend="italic">Life of Christ.</hi> New York: Harcourt, Brace and Co., 1923].</item>
<item><hi rend="italic">The Failure</hi>. New York: Harcourt, Brace and Company, 1924 [Rapp. bħala <hi rend="italic">A Man-Finished</hi>. <ref target="https://mt.wikipedia.org/wiki/Londra">Londra</ref>: Hodder &amp; Stoughton, 1924].</item>
<item><hi rend="italic">The Memoirs of God.</hi> <ref target="https://mt.wikipedia.org/wiki/Boston">Boston</ref>: The Ball Publishing Co., 1926.</item>
<item><hi rend="italic">A Hymn to Intelligence.</hi> <ref target="https://mt.wikipedia.org/wiki/Pittsburgh">Pittsburgh</ref>: The Laboratory Press, 1928.</item>
<item><hi rend="italic">A Prayer for Fools, Particularly Those we See in Art Galleries, Drawing-rooms and Theatres.</hi> Pittsburgh: The Laboratory Press, 1929.</item>
<item><hi rend="italic">Laborers in the Vineyard.</hi> Londra: Sheed &amp; Ward, 1930.</item>
<item><hi rend="italic">Life and Myself</hi>, tradott minn Dorothy Emmrich. New York: Brentano's, 1930.</item>
<item><hi rend="italic">Saint Augustine</hi>. New York: Harcourt, Brace and Co., 1930.</item>
<item><hi rend="italic">Gog,</hi> tradott minn Mary Prichard Agnetti. New York: Harcourt, Brace and Co., 1931.</item>
<item><hi rend="italic">Dante Vivo.</hi> New York: The Macmillan Company, 1935.</item>
<item><hi rend="italic">The Letters of Pope Celestine VI to All Mankind.</hi> New York: E.P. Dutton &amp; Co., Inc., 1948.</item>
<item><hi rend="italic">Florence: Flower of the World</hi>. Firenze: L'Arco, 1952 [ma’ Ardengo Soffici u Piero Bargellini].</item>
<item><hi rend="italic">Michelangelo, his Life and his Era</hi>. New York: E. P. Dutton, 1952.</item>
<item><hi rend="italic">The Devil; Notes for Future Diabology.</hi> New York: E.P. Dutton, 1954 [Londra: Eyre &amp; Spottiswoode, 1955].</item>
<item><hi rend="italic">Nietzsche: An Essay.</hi> Mount Pleasant, <ref target="https://mt.wikipedia.org/wiki/Michigan">Michigan</ref>: Enigma Press, 1966.</item>
<item>"The Circle is Closing." Lawrence Rainey (ed.), <hi rend="italic">Futurism: An Anthology,</hi> Yale University Press, 2009.</item></list>
Selezzjoni ta’ artikli
<list type="unordered"><item>"Philosophy in Italy," <hi rend="italic">The Monist</hi> <hi rend="bold">8</hi> (4), Lulju 1903, pp. 553–585.</item>
<item>"What Pragmatism is Like," <hi rend="italic">Popular Science Monthly,</hi> Vol. LXXI, Ottubru 1907, pp. 351–358.</item>
<item>"The Historical Play," <hi rend="italic">The Little Review</hi> <hi rend="bold">6</hi> (2), pp. 49–51.</item>
<item>"Ignoto," <hi rend="italic">The New Age</hi> <hi rend="bold">26</hi> (6), 1919, p. 95.</item>
<item>"Buddha," <hi rend="italic">The New Age</hi> <hi rend="bold">26</hi> (13), 1920, pp. 200–201.</item>
<item>"Rudolph Eucken" <hi rend="italic">The Open Court,</hi> <hi rend="bold">38</hi> (5), Mejju 1924, pp. 257–261.</item></list>
Stejjer qosra
<list type="unordered"><item>"The Debt of a Day," <hi rend="italic">The International</hi> <hi rend="bold">9</hi> (4), 1915, pp. 105–107.</item>
<item>"The Substitute Suicide," <hi rend="italic">The International</hi> <hi rend="bold">10</hi> (5), 1916, pp. 148–149.</item>
<item>"Four-Hundred and Fifty-Three Love Letters," <hi rend="italic">The Stratford Journal</hi> <hi rend="bold">3</hi> (1), 1918, pp. 9–12.</item>
<item>"The Beggar of Souls" <hi rend="italic">The Stratford Journal</hi> <hi rend="bold">4</hi>, 1919, p. 59–64.</item>
<item>"Life: The Vanishing Mirror," <hi rend="italic">Vanity Fair</hi> <hi rend="bold">13</hi> (6), 1920, p. 53.</item>
<item>"Don Juan's Lament," <hi rend="italic">Vanity Fair</hi> <hi rend="bold">13</hi> (10), 1920, p. 43.</item>
<item>"An Adventure in Introspection," <hi rend="italic">Vanity Fair</hi> <hi rend="bold">13</hi> (10), 1920, p. 65.</item>
<item>"Having to do with Love – and Memory," <hi rend="italic">Vanity Fair</hi> <hi rend="bold">14</hi> (2), 1920, p. 69.</item>
<item>"For no Reason," <hi rend="italic">Vanity Fair</hi> <hi rend="bold">14</hi> (3), 1920, pp. 71, 116.</item>
<item>"The Prophetic Portrait," <hi rend="italic">Vanity Fair</hi> <hi rend="bold">14</hi> (4), 1920, p. 73.</item>
<item>"The Man who Lost Himself," <hi rend="italic">Vanity Fair</hi> <hi rend="bold">14</hi> (5), 1920, p. 35.</item>
<item>"Hope," <hi rend="italic">Vanity Fair</hi> <hi rend="bold">14</hi> (6), 1920, p. 57.</item>
<item>"The Magnanimous Suicide," <hi rend="italic">Vanity Fair</hi> <hi rend="bold">15</hi> (1), 1920, p. 73.</item>
<item>"The Lost Day," <hi rend="italic">Vanity Fair</hi> <hi rend="bold">15</hi> (3), 1920, pp. 79, 106.</item>
<item>"Two Faces in the Well," <hi rend="italic">Vanity Fair</hi> <hi rend="bold">15</hi> (4), 1920, p. 41.</item>
<item>"Two Interviews with the Devil," <hi rend="italic">Vanity Fair</hi> <hi rend="bold">15</hi> (5), 1921, pp. 59, 94.</item>
<item>"The Bartered Souls," <hi rend="italic">Vanity Fair</hi> <hi rend="bold">15</hi> (6), 1921, p. 57.</item>
<item>"The Man Who Could Not be Emperor," <hi rend="italic">Vanity Fair</hi> <hi rend="bold">16</hi> (1), 1921, p. 41.</item>
<item>"A Man Among Men — No More," <hi rend="italic">Vanity Fair</hi> <hi rend="bold">16</hi> (2), 1921.</item>
<item>"His Own Jailer," <hi rend="italic">The Living Age,</hi> id-9 ta’ Diċembru 1922.</item>
<item>"Pallas and the Centaur," <hi rend="italic">Italian Literary Digest</hi> <hi rend="bold">1</hi> (1), April 1947.</item></list>
</text></body></html>