<html><body><text id="wikipedia_mt_wikipedia_org__13372.html" ns="0" revid="271377" sourceurl="https://mt.wikipedia.org/wiki/%C4%A0or%C4%A1_Pisani" title="Ġorġ Pisani" type="wikipedia">Ġorġ Pisani
<figure><caption>Ġorġ Pisani bil-korteżija tal-<ref target="http://www.stgeorge.org.mt">Bażilika ta' San Ġorġ, ir-Rabat, Għawdex</ref></caption></figure>
<p><hi rend="bold">Ġorġ Pisani</hi> (Ir-<ref target="https://mt.wikipedia.org/wiki/Rabat_(Għawdex)">Rabat</ref>, Għawdex, 6 ta' Mejju 1909 - 24 ta’ Frar 1999) kien kittieb Malti.</p>
<p>Ġorġ Pisani jibqa’ magħruf l-aktar għall-importanza li jagħti lil <ref target="https://mt.wikipedia.org/wiki/Għawdex">Għawdex</ref> bħala post sabiħ u mimli sliem. Waqt li jitkellem dwar bosta problemi soċjali u umani, l-aħjar xogħlijiet tiegħu huma mnebbħa mill-imqades u mill-imkejjen tal-qedem. Aktarx għalhekk li <ref target="https://mt.wikipedia.org/wiki/Ġużè_Chetcuti">Ġużè Chetcuti</ref> jsejjaħlu "l-poeta tal-istorja" għax għadd ġmielu ta’ poeżiji li kiteb għandhom tema preistorika bħal <ref target="https://mt.wikipedia.org/wiki/Ħaġar_Qim">Ħaġar Qim</ref>, Il-<ref target="https://mt.wikipedia.org/wiki/Ġgantija">Ġgantija</ref> t’Għawdex u <ref target="https://mt.wikipedia.org/wiki/Għar_Dalam">Għar Dalam</ref>. Imma kien magħruf ukoll bħala l-poeta taż-żgħożija, kif kiteb il-Prof. <ref target="https://mt.wikipedia.org/wiki/Ġużè_Aquilina">Ġużè Aquilina</ref> fl-1945 fil-prefazju tal-ktieb ta’ Pisani, <hi rend="italic">Il-Għid taż-Żgħożija</hi>:  "Tneħħi… l-waqtiet suwed ta’ qtigħ il-qalb jew disperazzjoni, l-akbar motiv tal-poeżija ta’ Pisani tibqa’ ż-żgħożija qalbiena li tħares ’il quddiem mimlija ħeġġa u mgħaġġla fit-tiġrija tal-ħajja." </p>
Bijografija
<p>Ġorġ Pisani twieled ir-Rabat, minn Pawlu, negozjant tal-inbid Ghawdxi, u Tereża mwielda Calleja, Maltija, li kienet tgħix Għawdex flimkien mal-familja tagħha. Għex it-tfulija tiegħu f’dar kbira fi Triq it-Tiġrija, illum magħrufa bħala Triq ir-Repubblika, li tista’ tgħid hi l-arterja prinċipali tal-gżira. <ref target="https://mt.wikipedia.org/wiki/Ċensu_Tabone">Ċensu Tabone</ref> li sar <ref target="https://mt.wikipedia.org/wiki/President_ta'_Malta">President tar-Repubblika ta' Malta</ref>, kien kuġinuh u kien joqgħod bieb ma bieb miegħu. Attenda l-iskola primarja tal-Gvern, imbagħad daħal il-Liċeo t’Għawdex. </p>
<p>Fl-adoloxxenza, Pisani ħass is-sejħa reliġjuża u beda n-novizzjat mal-Patrijiet Franġiskani Kapuċċini. Fl-Ordni Franġiskan, Pisani kellu l-isem ta' Fra Alipju. Hemmek huwa għamel studji avvanzati fil-letteratura klassika u t-teoloġija. Kien f'dan iż-żmien li beda jikteb poeżiji bil-Malti fir-rivista tal-Franġiskani Kapuċċini <hi rend="italic">L-Immakulata</hi>. Iżda dan ma' kienx l-ewwel attentat għall-kitba tal-poeżija ta' Pisani. Huwa stess jistqarr li l-ewwel attentat ta' poeżija tiegħu kienet “sunett” tal-festa fl-okkażjoni tal-festa tal-Assunta. Kien ghamillu inkoraġġiment sabiex jikteb, Monsinjur Luigi Vella, rumanzier, poeta, teologu u kittieb Għawdxi.</p>
<p>Wara li ħalla l-kunvent, Pisani beda l-karriera tiegħu ta' għalliem. F'dan iż-żmien ikkolabora ma' E.B. Vella fid-Dipartiment tal-Edukazzjoni biex jinġabar materjal didattiku ghall-kotba tat-tgħalim tal-Malti <hi rend="italic">Ġabra ta’ Ward</hi> li gew stampati fl-1930. Pisani nħatar l-ewwel surmast tal-Malti fil-Liċeo t'Għawdex fl-1935. Kien f’dan l-istess żmien li Ġorġ Pisani introduċa l-istudju tal-Malti fis-Seminarju t'Għawdex u fl-1936 introduċa t-tagħlim tal-Malti lill-għalliema Għawdxin tal-iskejjel primarji. Fl-1935 inħatar l-ewwel surmast tal-Malti fil-Liċeo. </p>
<p>Fl-1940 daħal jaħdem bħala traduttur u aktar tard bħala ko-editur tal-Information Service Bulletin bil-Malti fl-Uffiċċju tal-Informazzjoni, il-Belt <ref target="https://mt.wikipedia.org/wiki/Valletta">Valletta</ref>. Fl-istess żmien għallem it-Taljan u l-Malti fl-iskola sekondarja tal-Bniet, fil-Belt u lill-istudenti bniet tas-Sacred Heart f’<ref target="https://mt.wikipedia.org/wiki/San_Ġiljan_(lokalità)">San Ġiljan</ref>. Ġorġ Pisani sar Assistent Uffiċjal tal-Informazzjoni għal Għawdex fl-1942, u ħmistax-il sena wara laħaq Uffiċjal għar-Relazzjonijiet Pubbliċi. Fl-1957 sar l-ewwel Uffiċjal għall-Informazzjoni.</p>
<p>Fl-4 ta’ Novembru 1963 Pisani żżewweġ lil Mary Rose Formosa u kellhom tifel wieħed. Pisani baqa’ fis-servizz mal-gvern sa Ġunju 1972.</p>
<p>Ġorġ Pisani miet ta’ disgħin sena wara ħajja twila mimlija attività fil-ħajja kulturali Għawdxija.</p>
<p>Pisani miss bosta fergħat tal-letteratura: </p>
Ġabriet ta' poeżija
<list type="unordered"><item><hi rend="italic">L-Għid taż-Żgħożija</hi> (1945),</item>
<item><hi rend="italic">Il-Waltz tad-Dellijiet</hi> (1951),</item>
<item><hi rend="italic">Melodiji u Kuluri</hi> (1953),</item>
<item><hi rend="italic">It-Trijonf u Poeziji Ohra</hi> (1984).</item></list>
<p>Wara mewtu, fis-sena 2000, il-Professur <ref target="https://mt.wikipedia.org/wiki/Oliver_Friggieri">Oliver Friggieri</ref> ħareġ antoloġija mill-kotba kollha ta' Pisani bl-isem <hi rend="italic">Ġorġ Pisani - Poeżiji</hi>.</p>
Drammi
<list type="unordered"><item><hi rend="italic">Il-Ġabra tal-Qamħ</hi> (1945),</item>
<item><hi rend="italic">Is-Sengħa ta' l-Imħabba</hi> (1945),</item>
<item><hi rend="italic">L-Għanja tar-Rebbiegħa</hi> (1947),</item>
<item><hi rend="italic">Il-Kewkba</hi> (1949),</item>
<item><hi rend="italic">Apoteosi</hi> (1978),</item>
<item><hi rend="italic">Is-Sigriet ta' Suor Kristina</hi> (1978).</item></list>
Rumanzi
<list type="unordered"><item><hi rend="italic">Għoxrin Novella</hi> (1946),</item>
<item><hi rend="italic">Beraq u Qawsalli</hi> (1976),</item>
<item><hi rend="italic">Żerniq fuq l-Għoljiet</hi> (1982).</item></list>
Oħrajn
<list type="unordered"><item><hi rend="italic">Evviva l-Ħajja</hi> (saġġi),</item>
<item><hi rend="italic">Għawdex Joħlom fil-Leġġendi</hi> (studji folkloristiċi) (1980),</item>
<item><hi rend="italic">Mill-Gzira tal-Ħolm</hi> (studji folkloristiċi) (1995),</item>
<item><hi rend="italic">Id-Duwa tal-Maddalena</hi> (studji folkloristiċi) (2000) (wara mewtu).</item></list>
Unuri
<p>Pisani rebaħ għadd ta’ premjijiet letterarji, fosthom dawk imnedija mill-<ref target="https://mt.wikipedia.org/wiki/Għaqda_tal-Malti_(Università)">Għaqda tal-Malti</ref> għal-<hi rend="italic">Leħen il-Malti</hi> u l-<hi rend="italic">Pronostku Malti</hi> fl-ewwel snin tat-tletinijiet. Fl-1977 ħa l-ewwel post fil-<hi rend="italic">Malta Literary Award</hi> għar-rumanz <hi rend="italic">Beraq u Qawsalli</hi> u sitt snin wara t-tieni post bir-rumanz <hi rend="italic">Żerniq fuq l-Għoljiet</hi>. Ingħata l-premju <hi rend="italic">Città di Valletta</hi> fl-1983 u f’għeluq it-tmenin sena tiegħu l-Akkademja tal-Malti tatu ġieh f'lejla mużiko-letterarja.</p>
<p>Fl-2001, twaqqaf monument bl-istatwa ta' Ġorġ Pisani fi Triq Putirjal, ir-Rabat, Ghawdex. L-istatwa tal-bronż hija x-xogħol tal-iskultur <ref target="https://mt.wikipedia.org/wiki/Alfred_Camilleri_Cauchi">Alfred Camilleri Cauchi</ref>.</p>
Ħoloq esterni
<list type="unordered"><item><ref target="http://www.sanfrangisk.com/15Kultura%20u%20Art/kul24-Gorg%20Pisani.htm">Kultura Frangiskana - Letteratura</ref></item>
<item><ref target="https://akkademjatalmalti.org/bijografiji/gorg-pisani/">Akkademja tal-Malti, Bijografiji</ref></item></list>
</text></body></html>