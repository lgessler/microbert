<html><body><text id="wikipedia_mt_wikipedia_org__23841.html" ns="0" revid="268096" sourceurl="https://mt.wikipedia.org/wiki/Emmanuel_Barbara" title="Emmanuel Barbara" type="wikipedia">Emmanuel Barbara
<p>Mons. <hi rend="bold">Emmanuel Barbara</hi> (Gżira, <ref target="https://mt.wikipedia.org/wiki/Malta">Malta</ref>, 27 ta' Ottubru 1949 - Malindi, <ref target="https://mt.wikipedia.org/wiki/Kenja">Kenja</ref>, 5 ta' Jannar, 2018) kien Isqof Malti f’Malindi fil-Kenja għal sitt snin wara 20 sena missjunarju fl-Afrika.</p>
Patri Franġiskan Kapuċċin
<p>F'Settembru 1966, huwa professa Patri Franġiskan Kapuċċin.</p>
<p>Barbara studja l-<ref target="https://mt.wikipedia.org/wiki/Filosofija">Filosofija</ref> u t-Teoloġija u ġie ordnat qassis fl-1974.</p>
<p>Serva ta’ Viċi Kappillan fil-Parroċċa ta’ San Ġwann, kien jgħallem fis-Seminarju Maġġuri ta’ Għawdex u kien jifforma parti mill-Moviment ta’ Kana.</p>
<p>Għamel sentejn bħala l-Kappillan tal-Isptar San Luqa u anke Rettur tal-Istitut ta’ Ħajja Kkonsagrata.</p>
<p>Serva bħala Provinċjal tal-patrijiet Kappuċċini u President tal-Konferenza Ewropea tal-Kappuċċini.</p>
<p>Fl-1992, beda xogħol missjunarju fil-Kenja.</p>
Isqof
<p>Ġie ordnat Isqof ta' Malindi fil-Kenja mill-Isqof ta' Nairobi f'Ottubru 2011 u b'kollox ħadem għal 26 sena mal-foqra fl-Afrika. </p>
<p>Fl-2013 il-Papa Franġisku ħatar lill-Isqof Emanuel Barbara O.F.M. Cap. bħala Amministratur Appostoliku tad-Djoċesi ta’ Mombasa fejn dam sentejn f'din il-kariga.</p>
Mewt
<p>L-Isqof Barbara nstab mejjet kmieni filgħodu tal-5 ta' Jannar 2018, fis-sodda tar-residenza tiegħu f’Malindi. L-aħbar ħasdet lil ħafna, fosthom anke għaliex l-Isqof Barbara kien għadu attiv ferm u kien għadu jaħdem bla waqfien biex itejjeb il-ħajja tal-foqra waqt li joħlom b’diversi proġetti.</p>
<p>Hu kien l-aħħar intervistat f’Lulju 2017 meta kien f’Malta u fl-intervista li xxandret fuq Net Television tkellem dwar il-missjoni tiegħu.</p>
<p>Fl-istess ġimgħa wkoll miet Isqof Malti ieħor, il-Vigarju Apostoliku Emeritu tal-Kuwait, Monsinjur Francis <ref target="https://mt.wikipedia.org/wiki/Adeodato_Micallef">Adeodato Micallef</ref>.</p>
Funeral
<p>Il-funeral tal-Isqof Barbara sar fil-Kon-Katidral ta’ San Ġwann fis-27 ta’ Jannar. Preżenti għall-quddiesa kien hemm il-Kardinal John Njue, Arcisqof ta' Nairobi, u Mons. Martin Kivuva Musonde, Arcisqof ta’ Mombasa.</p>
<p>Fl-Omelija, l-Arċisqof Scicluna ddeskriva lil Barbara “bniedem li ħaddan il-faqar bħala reliġjuż kapuċċin u għexu sal-aħħar qatra bħala isqof missjunarju, tgħallem jitlob bħala kapuċċin u reliġjuż u tgħallem jittallab bħala isqof missjunarju, tgħallem jagħti ħajtu bħala kapuċċin u ta ħajtu sal-mewt bħala isqof missjunarju.”</p>
<p>Żied jgħid li Barbara ma kienx biss ambaxxatur ta’ Kristu, imma ambaxxatur ta’ dak kollu li hu glorjuż fil-familja Franġiskana. L-Arċisqof ikkwota mill-Iskrittura meta qal, “Kemm huma sbieħ fuq il-muntanji r-riġlejn ta’ min ixandar il-bxara t-tajba”, meta rrimarka wkoll kemm l-Isqof Barbara kien sar iħobb il-kontinent Afrikan fejn il-Mulej sejjaħlu.</p>
</text></body></html>