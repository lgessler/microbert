<html><body><text id="wikipedia_mt_wikipedia_org__22658.html" ns="0" revid="251648" sourceurl="https://mt.wikipedia.org/wiki/Kewkba_ta%27_Betlehem" title="Kewkba ta' Betlehem" type="wikipedia">Kewkba ta' Betlehem<figure><caption>Il-"kometa ta' Halley" f-'<hi rend="italic">L-Adorazzjoni tal-Maġi </hi> ta' <ref target="https://mt.wikipedia.org/wiki/Giotto">Giotto</ref> fil-<ref target="https://mt.wikipedia.org/wiki/Cappella_degli_Scrovegni">Cappella degli Scrovegni</ref></caption></figure>
<p>Il-<hi rend="bold">kewkba ta' Betlehem</hi> hu l-fenomenu <ref target="https://mt.wikipedia.org/wiki/Astronomija">astronomiku</ref> li, skont ir-rakkont tal-<hi rend="italic"><ref target="https://mt.wikipedia.org/wiki/Evanġelju_skont_Mattew">Evanġelju skont Mattew</ref></hi> (Mt:2:1-2.12 u 2:16), mexxa 'l-<ref target="https://mt.wikipedia.org/wiki/Slaten_Maġi">Maġi</ref> biex isibu l-<ref target="https://mt.wikipedia.org/wiki/Ġesù">Ġesù</ref> ftit wara li twieled.</p>
<p>L-istoriċità tar-rakkont hi s-suġġett ta' ħafna diskussjoni. L-istoriċi mhux Insara u xi biblisti Nsara jqisuh bħala detall ta' rakkont Midraxi<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> ta' karattru Haggadi<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref>. Xi biblisti Nsara jaċċettaw il-veraċità storika tagħha. Oħrajn jidentifikaw l-istilla mal-konġunzjoni astronomika tlitija ta' <ref target="https://mt.wikipedia.org/wiki/Ġove_(pjaneta)">Ġove</ref>, <ref target="https://mt.wikipedia.org/wiki/Saturnu_(pjaneta)">Saturnu</ref> u <ref target="https://mt.wikipedia.org/wiki/Marte_(pjaneta)">Marte</ref> li seħħet fil-kostellazzjoni tal-Ħut<ref target="https://mt.wikipedia.org/wiki/Il-Paġna_prinċipali#cite_note-p.115s-4">[4]</ref>.</p>
Id-dibattitu antik dwar in-natura tal-kewkba
<figure><caption>Stilla fl-<hi rend="italic">Adorazzjoni mill-Maġi</hi> fil-lunetta tal-bieb tal-Abbazia di San Mercuriale ta' Forlì (Seklu 13)</caption></figure>
<p>Fl-antikità diġà kien hemm nuqqas ta' qbil bejn l-Insara billi anki l-fehmiet tal-filosfi dwar in-natura tal-korpi tas-sema kienu konfużi. Skont il-filosfu Lhudi Filun ta' Lixandra u qablu <ref target="https://mt.wikipedia.org/wiki/Platun">Platun</ref> u l-Stojċi, il-kwiekeb "huma ħlejjaq ħajjin, imma ta' ġeneru għal kollox spiritwali"<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>. L-identifikazzjoni tal-kwiekeb mal-anġli tidher f'ħafna testi bibliċi jew tal-letteratura Lhudija. Għalhekk diversi Missirijiet tal-Knisja, fosthom <ref target="https://mt.wikipedia.org/wiki/Ġwanni_Kriżostmu">Ġwanni Kriżostmu</ref>, ma jaraw l-ebda kontradizzjoni fil-fatt li stilla, jiġifieri anġlu, niżlet fl-art biex tmexxi l-Maġi sal-istalla ta' Ġesù, skont ir-rakkont popolari u b'analoġija mat-tmexxija li kellu il-poplu ta' Iżrael matul l-Eżodu<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>.</p>
<p>F'<ref target="https://mt.wikipedia.org/wiki/Oriġene_ta'_Lixandra">Oriġene ta' Lixandra</ref> insibu linja ta' ħsieb kompletament differenti, li ssostni li għandna nittrattawha bħala ġrajja naturali u mhux mirakuluża. San Ġlormu kkumbatta l-idea li l-istilel jistgħu jkunu anġli u fl-aħħar fil-553 il-<ref target="https://mt.wikipedia.org/wiki/Kunċilju_ta'_Kostantinopli_II">Kunċilju ta' Kostantinopli II</ref> eskluda darba għal dejjem li l-pjaneti jew il-kwiekeb jista' jkollhom ruħ.</p>
<p>Il-parti l-kbira tal-eżetiċi l-antiki, mela, kienu jinterpretaw l-istilla bħala fenomenu ċelesti inanimat, naturali jew bħala sinjal, imma mingħajr ma identifikawh ma' pjaneta. Fl-ikonografija Nisranija antika, infatti, il-kewba qatt ma tiġi rappreżentata bid-denb. L-eżempju l-iżjed antik hu affresk fil-<ref target="https://mt.wikipedia.org/wiki/Katacombi_ta'_Prixxilla">Katacombi ta' Prixxilla</ref> (Seklu 3-4).</p>
<p>Ir-rappreżentazzjoni komuni f'għamla ta' "stilla kometa" ġejja mill-fatt li <ref target="https://mt.wikipedia.org/wiki/Giotto">Giotto</ref>, impressjonat mill-mogħdija tal-<ref target="https://mt.wikipedia.org/wiki/Kometa_ta'_Halley">Kometa ta' Halley</ref> fl-1301, pinġieha bħala <ref target="https://mt.wikipedia.org/wiki/Kometa">kometa</ref> b'denb twil fil-<hi rend="italic">Cappella degli Scrovegni</hi>, <ref target="https://mt.wikipedia.org/wiki/Padova">Padova</ref>. Mill-bidu tas-seklu 15 bdiet tiġi rappreżentata hekk fil-pitturi tat-twelid ta' Ġesù u fil-<ref target="https://mt.wikipedia.org/wiki/Presepju">presepju</ref>.</p>
<p>Id-denb jikkorrispondi wkoll max-xewqa li jiġi rappreżentat oġġett ċelesti li jindika direzzjoni, skont l-interpretazzjoni popolari tat-test evanġeliku.</p>
Test tal-Evanġelju
<figure><caption>Il-Maġi jilmħu l-istilla, dettall minn '<hi rend="italic">L-Adorazzjoni tal-Maġi</hi> ta' <ref target="https://mt.wikipedia.org/wiki/Gentile_da_Fabriano">Gentile da Fabriano</ref> (1423)</caption></figure>
<p>Dan it-test fl-evanġelju ta' Mattew<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>:</p>
<p>Kif nistgħu naraw, ir-rakkont bibliku ma jikkorrispondix eżattament mat-tradizzjoni popolari Nisranija, għalhekk ta' min jissottolinja xi dettalji:</p>
<list type="unordered"><item>It-test ma jispeċifikax kemm għadda mit-twelid ta' Ġesù sakemm il-Maġi waslu Betlehem u lanqas jekk Ġesù u ommu u missieru kinux għadhom joqgħodu fl-istalla fejn sar it-twelid. Mill-evanġelju skont Luqa nafu li Ġużeppi, Marija u Ġesù baqgħu Betlehem mill-inqas għal 40 jum, jiġifieri sal-Preżentazzjoni fit-Tempju. Iż-żjara tal-Maġi u l-ħarba mgħaġġla lejn l-Eġittu bilfors saru wara din il-ġrajja, kontra t-tradizzjoni liturġika li tħalli biss tnax-il ġurnata bejn il-<ref target="https://mt.wikipedia.org/wiki/Milied">Milied</ref> u l-<ref target="https://mt.wikipedia.org/wiki/Epifanija">Epifanija</ref>. Xi awturi jaqblu ma' dan u pproponew l-armonizzazzjoni tal-ġrajjiet fl-Evanġelji<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>;</item>
<item>It-test ma jgħidx li l-Maġi kienu rejiet, lanqas kemm kien hemm jew isimhom (ara l-artiklu <ref target="https://mt.wikipedia.org/wiki/Slaten_Maġi">Slaten Maġi</ref> għall-oriġni ta' dawn it-tradizzjonijiet);</item>
<item>It-terminu "Maġi" jindika li kienu jappartjenu għal xi kasta saċerdotali ta' atroloġi żoroastrijani, li ċ-ċentru l-iżjed importanti tagħhom kien il-Babilonja. Il-kelmiet <hi rend="italic">en têi anatolêi</hi> (= "fit-tlugħ tagħha") jistgħu jiġu tradotti bħala "fil-Lvant", li nistgħu niħduha li tfisser li l-Maġi ġew mill-Lvant (Fil-Lvant ta' Ġerusalemm kien hemm il-Babilonja u iżjed 'l hemm il-Persja);</item>
<item>Alternattivament it-traduzzjoni ta' <hi rend="italic">en têi anatolêi</hi> bħala "Fil-Lvant" setgħet tindika li l-istilla kienet tiddi fil-Lvant. Iżjed tard minn Ġerusalemm, l-istilla kienet tiddi min-nofsinhar;</item>
<item>Mattew, però, uża t-terminu "astér", li iżjed joqgħod għal stilla milli għal kometa;</item>
<item>It-test ma jgħidx li l-Maġi waslu Ġerusalemm isegwu l-kewkba, imma biss li d-dehra tagħha ħajrithom jistaqsu fil-qorti ta' Erodi dwar it-twelid tar-re tal-Lhud;</item>
<item>Erodi sar jaf fuq it-twelid ta' Ġesù mingħand il-Maġi. Dan jista' jindika li l-interpretazzjoni tal-ġrajiet astroloġiċi ma kinux ifissru xi ħaġa għall-<ref target="https://mt.wikipedia.org/wiki/Astroloġi">astroloġi</ref> Ellenisti, bħal ma kienu għall-<ref target="https://mt.wikipedia.org/wiki/Kaldej">Kaldej</ref>.</item>
<item>Il-Maġi "mtlew b'ferħ kbir tassew" għaliex il-qagħda tal-istilla kienet tikkorrispondi mad-direzzjoni ta' Betlehem, mhux għax reġgħet dehret wara li għebet temporanjament. It-test ma jaffermax, imma ma jeskludix, li l-kewkba baqgħet tidher matul il-vjaġġ kollu (kif kien ikun jekk kienet xi kometa jew nova);</item>
<item>L-istilla kienet tiddi fin-nofsinhar ta' Ġerusalemm (din, infatti, hi d-direzzjoni ta' Betlehem);</item>
<item>Lanqas jgħid li l-kewkba waqfet fuq il-grotta (bħal fil-presepji), imma jgħid biss li kienet fl-inħawi ta' Betlehem;</item>
<item>L-indikazzjoni li l-kewkba kienet fuq il-post fejn kien hemm Ġesù jista' jkollha ħafna sinjifikati. Fit-testi kontemporanji it-terminu <hi rend="italic">estáthe epáno</hi> jintuża għal kometi bid-denb 'il fuq<ref target="https://mt.wikipedia.org/wiki/Il-Paġna_prinċipali#cite_note-9">[9]</ref>. Fl-aħħar, skont Mario Codebò, it-test Grieg hu ambigwu u jista jiġi tradott b'mod kompletament differenti minn dak tas-soltu (mibdi mit-traduzzjoni Latina ta' San Ġlormu). Pereżempju l-evanġelju ta' Mattew jista' jgħid sempliċement li sebaħ meta l-Maġi waslu Betlehem (l-istilla, allura, ma waqfitx imma għebet minħabba d-dawl tax-xemx)<ref target="https://mt.wikipedia.org/wiki/Il-Paġna_prinċipali#cite_note-10">[10]</ref>;</item>
<item>Il-qtil tat-trabi kollha ta' taħt tliet snin juri l-l-ġrajja jew sensiela ta' ġrajjiet sinjifikattivi bdiet sentejn qabel.</item></list>
It-tifsira simbolika
<figure><caption>Kometa "turi" 'il Kristu f' <hi rend="italic">L-Adorazzjoni tal-Maġi</hi> ta' Perugino</caption></figure>
<p>Il-preżenza tal-istilla fit-twelid ta' Ġesù hu simbolu messijaniku. Dan hu riferiment Bibliku għall-profezija ta' Balgħam fuq kewkba, li "għad titla' kewkba minn Ġakobb"<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> . Minkejja li l-istilla kienet identifikata mar-<ref target="https://mt.wikipedia.org/wiki/David">Re David</ref>, qabel it-twelid ta' Kristu xi Lhud diġà kienu identifikawha mal-<ref target="https://mt.wikipedia.org/wiki/Messija">Messija</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref>. 
Fit-tieni seklu <ref target="https://mt.wikipedia.org/wiki/Oriġene_Ta'_Lixandra">Oriġene</ref> u <ref target="https://mt.wikipedia.org/wiki/Irenew_ta'_Lione">Irenew ta' Lione</ref> jirreferu għal din il- profezija eżattament f'relazzjoni mal-Kewkba ta' Betlehem<ref target="https://mt.wikipedia.org/wiki/Il-Paġna_prinċipali#cite_note-13">[13]</ref>. L-identifikazzjoni messijanika hi iżjed u iżjed ċara fil-verżjoni tas-<ref target="https://mt.wikipedia.org/wiki/Septwaġinta">Septwaġinta</ref> (li s-soltu jużaw l-evanġelisti), li fiha x-"xettru", li jqum minn Iżrael, hi tradotta għal-Grieg bħala "bniedem"<ref target="https://mt.wikipedia.org/wiki/Il-Paġna_prinċipali#cite_note-14">[14]</ref>.</p>
<p>Bi qbil mal-profezija ta' Balgħam, it-tema tad-"dawl" titfaċċa f'ħafna profeziji oħra tradizzjonalment applikati għall-Messija, fosthom Is:60:1-6.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
<p>Il-karattru "nazzjonalistiku" tal-profezija ta' Balgħam jista' jkun għaliex l-istilla ma tissemiex fl-evanġelju ta' Luqa, billi dan kienet dirett lejn il-"ġentili" u l-Lhud ellenizzati.</p>
Interpretazzjoni <hi rend="italic">midraxija</hi>
<p>Xi biblisti moderni għadhom isegwu s'issa l-ideat ta' <ref target="https://mt.wikipedia.org/wiki/Ġwanni_Kriżostmu">Ġwanni Kriżostmu</ref> spjegati hawn fuq, u jintegranwahom mal-metodu storiku-kritiku tal-qari tat-testi bibliċi: L-istilla ta' Betlehem, allura, tista' tkun invenzjoni narrativa li tappartjeni għall-ġeneru letterarju Lhudi tal-midrax<ref target="https://mt.wikipedia.org/wiki/Il-Paġna_prinċipali#cite_note-16">[16]</ref>. In-narratur sempliċement ried jafferma b'mod indirett li Ġesù kien il-<ref target="https://mt.wikipedia.org/wiki/Messija">Messija</ref> mħabbar fit-<ref target="https://mt.wikipedia.org/wiki/Testament_il-Qadim">Testament il-Qadim</ref> u uża għal dan l-għan l-istess elementi simboliċi użati mill-profeti, x'aktarx mingħajr ma induna jew kellu l-intenzjoni li jdaħħal elementi sopranaturali, li sekli wara (imma mhux fi żmienu, kif ġie diskuss hawn fuq) ħafna qarrejja sabuhom mhux plawżibbli.</p>
Tentattivi għall-identifikazzjoni astronomika
<figure><caption>Is-sema ta' Ġerusalemm fit-2 ta' Novembru 7 QK</caption></figure>
<p>L-indikazzjonijiet astronomiċi użati fl-ispjegazzjoni tan-narrazzjoni tal-Evanġelju ta' Mattew huma ta' żewġ tipi: ġrajjiet astronomiċi eċċezzjonali ta' effett viżibbli kbir bħala l-mogħdija ta' kometa jew il-formazzjoni ta' xi supernova inkella xi konġunzjonijiet planetarji ta' sinjifikat astroloġiku speċjali.</p>
<p>Dawn tal-aħħar jispjegaw aħjar kif il-Maġi setgħu jifhmu li kellhom imorru Ġerusalemm, billi l-orjentament ta' kull stilla jew ġrajja astronomika b'rispett il-punti kardinali tinbidel kontinwament minħabba t-tidwir tad-dinja; l-istilla  polari biss tibqa' fissa. Allura ġrajja astronomika naturali ma setgħetx tindika d-direzzjoni mill-Babilonja sa Ġerusalemm u infatti għad-distanza qasira ħafna bejn Ġerusalemm u Betlehem (8km) biss Mattew jgħid li l-istilla  "imxiet quddiem" il-Maġi, li juri li kienet fid-direzzjoni ta' nofsinhar bejn wieħed u ieħor matul l-aħħar parti tal-vjaġġ.</p>
<p>Iż-żewġ tipi ta' ġrajjiet jistgħu jiġu kkombinati flimkien, il-konġunzjoni planetarja tiġi assenjata ir-rwol "informattiv" u supernova jew kometa ir-rwol "direzzjonali". Din l-ipoteżi ġiet proposta għall-ewwel darba minn <ref target="https://mt.wikipedia.org/wiki/Kepler">Kepler</ref><ref target="https://mt.wikipedia.org/wiki/Il-Paġna_prinċipali#cite_note-disf.org-17">[17]</ref> u wara adottata minn diversi awturi, anki reċenti<ref target="https://mt.wikipedia.org/wiki/Il-Paġna_prinċipali#cite_note-18">[18]</ref>.</p>
<p>Billi l-mewt ta' Erodi ma kinetx iżjed tard minn 4 QK, il-parti l-kbira tal-istudjużi eżaminaw il-perjodu 8-4 QK; xi xogħlijiet, però, sabu ġrajjiet astronomiċi interessanti anki fil-perjodu ta' wara 3-1 QK, is-sentejn immedjatament qabel id-data tradizzjonali tat-twelid ta' Ġesù.</p>
Grajjiet astronomiċi spettakolari
<p>L-ipoteżi ta' ġrajja eċċezzjonali taqbel mad-deskrizzjoni li nsibu fil-<ref target="https://mt.wikipedia.org/wiki/Protoevanġelju_ta'_Ġakmu">Protoevanġelju ta' Ġakmu</ref>, kitba apokrifa tat-tieni seklu, li skontha "l-kewkba kienet tiddi tant bil-qawwa li l-istilel l-oħra ma baqgħux jidhru”. Dan is-sors, però, mhux ta' min joqgħod fuqu biżżejjed biex dan id-dettall inqisuh sod<ref target="https://mt.wikipedia.org/wiki/Il-Paġna_prinċipali#cite_note-disf.org-17">[17]</ref>. Barra minn hekk xi ġrajja eċċezzjonali kien jinduna biha kulħadd u Erodi ma kienx ikollu bżonn jitlob lill-Maġi id-data preċiża tal-bidu tal-ġrajja. Il-ġrajja eċċezzjonali, jekk veru ġrat, kienet preċeduta minn ġrajjiet astronomiċi oħra li t-tifsira tagħhom kienu jifhmuha l-astroloġi biss.</p>
Kometa
<p>L-ipoteżi li l-istilla ta' Betlehem kienet kometa, jew xi ħaġa simili, ġejja minn <ref target="https://mt.wikipedia.org/wiki/Oriġene_ta'_Lixandra">Oriġene ta' Lixandra</ref>, li ma bbażax ruħu fuq it-tradizzjonijiet preċedenti, imma propona li kien hemm "stilla" ġdida, jiġifieri ġrajja eċċezzjonali, x'aktar bl-iskop li ma jmurx kontra d-drawwa tal-Insara li ma jipprattikawx l-astroloġija<ref target="https://mt.wikipedia.org/wiki/Il-Paġna_prinċipali#cite_note-19">[19]</ref>. Oriġene ikkwota t-trattat mitluf "Dwar il-kometi", miktub mill-preċettur ta' Neruni, Kajremon, li skontu d-dehra tal-kometi jew kwiekeb ġodda kien sinjal li twieled bniedem importanti u allura kien plawżibbli li l-Maġi bdew il-vjaġġ tagħhom meta dehret xi kometa jew stilla ġdida.</p>
<p>Hemm min ippropona li l-istilla setgħet kienet il-<ref target="https://mt.wikipedia.org/wiki/Kometa_ta'_Halley">kometa ta' Halley</ref>, li dehret fit-12 QK<ref target="https://mt.wikipedia.org/wiki/Il-Paġna_prinċipali#cite_note-20">[20]</ref>, imma din ma taqbilx mal-opinjoni tal-parti l-kbira tal-istoriċi moderni li jaħsbu Ġesù twieled bejn is-7 Qk u l-4 QK. Ma nafux bil-mogħdija ta' kometi oħra fil-perjodu ta' interess, barra waħda fil-5 QK deskritta mill-astronomi Ċiniżi bħala kometa, imma llum spiss reinterpretata bħala supernova. L-identifikazzjoni tal-Kewkba bħala din il-kometa jaqbel magħha pereżempju Colin Humphreys<ref target="https://mt.wikipedia.org/wiki/Il-Paġna_prinċipali#cite_note-21">[21]</ref>, li jużaha biex jagħti madwar l-Għid tal-5 QK bħala d-data ta' meta twieled Kristu.</p>
<p>Kif għedna hawn fuq, l-identifikazzjoni tal-"Kewkba" bħala kometa saret opinjoni komuni fis-seklu 16, wara l-pittura ta' <ref target="https://mt.wikipedia.org/wiki/Giotto">Giotto</ref>.</p>
Nova
<p>Mill-banda l-oħra, xi studji sabu traċċi ta' splużjoni ta' <ref target="https://mt.wikipedia.org/wiki/Supernova">supernovi</ref>:</p>
<list type="unordered"><item>Fl-1977 grupp ta' riċerkaturi Ingliżi (Clark, Parkinson u Stephenson<ref target="https://mt.wikipedia.org/wiki/Il-Paġna_prinċipali#cite_note-22">[22]</ref>) sabu li xi annali astronomiċi <ref target="https://mt.wikipedia.org/wiki/Ċina">Ċiniżi</ref> f'Marzu tal-5 QK irreġistraw id-dehra ta' oġġett brillanti, x'aktarx <ref target="https://mt.wikipedia.org/wiki/Nova">nova</ref>, li baqa' jidher għal xi 70 jum bejn il-kostellazzjoni ta' <ref target="https://mt.wikipedia.org/wiki/Aquila_(kostellazzjoni)">Aquila</ref> u ta' <ref target="https://mt.wikipedia.org/wiki/Capricornus_(kostellazzjoni)">Capricornus</ref>. Dan l-oġġett kważi żgur sabuh ukoll l-astronomi Koreani, però ir-reġstrazzjonijiet tagħhom fihom xi impreċiżjonijet, dovuti x'aktard għal żbalji fit-traskrizzjoni<ref target="https://mt.wikipedia.org/wiki/Il-Paġna_prinċipali#cite_note-23">[23]</ref><ref target="https://mt.wikipedia.org/wiki/Il-Paġna_prinċipali#cite_note-MarkKidger-24">[24]</ref>. Jekk il-Maġi telqu mill-<ref target="https://mt.wikipedia.org/wiki/Mesopotamja">Mesopotamja</ref> meta dehret, setgħu jaslu fil-Ġudea f'April/Mejju: f'daq il-perjodu mas-sbiħ kienet tidher minn Ġerusalemm fid-direzzjoni ta' nofsinhar, jiġifieri lejn Betlehem, bi qbil perfett tar-rakkont tal-evanġelju.</item>
<item>Ipoteżi reċenti ssuġġerit li l-istilla ta' Betlehem kienet supernova jew <ref target="https://mt.wikipedia.org/wiki/Ipernova">ipernova</ref>, li t-traċċi tagħha instabu fil-qrib ta' tal-<ref target="https://mt.wikipedia.org/wiki/Galassija_ta'_Andromeda">Galassija ta' Andromeda</ref>. Id-datazzjoni ta' din il-ġrajja mhux possibbli bħalissa, imma tista' issir possibbli bil-progress fit-teknoloġija. <ref target="https://mt.wikipedia.org/wiki/Frank_Tipler">Frank Tipler</ref>, però, osserva li supernova f'Andromeda kieku tispjega b'mod letterali aspett misterjuż tal-evanġelju ta' Mattew: il-waqfa tal-kewkba eżatt fuq Betlehem<ref target="https://mt.wikipedia.org/wiki/Il-Paġna_prinċipali#cite_note-25">[25]</ref>. Il-"waqfa" tindika li l-istilla laħqet iż-żenit, mument li fih ma tibqax tagħti indikazzjoni direzzjonali.</item></list>
Konġunzjonijiet planetarji
<p>Xi studjużi issuġġerew li l-istilla ta' Betlehem ma kinitx stilla jew kometa, imma dija ġejja mill-pjaneta <ref target="https://mt.wikipedia.org/wiki/Ġove_(pjaneta)">Ġove</ref> f'konġunzjoni ma' pjaneti oħra li jiddu inqas. <ref target="https://mt.wikipedia.org/wiki/Johan_Kepler">Johan Kepler</ref> (<hi rend="italic">De anno natali Christi</hi>, 1614) kien l-ewwel li ġibed l-attenzjoni għall-fatt li fis-7 QK kien hemm konġunzjoni trippla ta' Ġove ma' Saturnu u Marte fil-Kostellazzjoni tal-Ħut<ref target="https://mt.wikipedia.org/wiki/Il-Paġna_prinċipali#cite_note-p.115s-4">[4]</ref>. Il-fenomenu ġibed ukoll l-attenzjoni tal-astronomi Kaldej, li kienu pprevedewh mis-sena ta' qabel<ref target="https://mt.wikipedia.org/wiki/Il-Paġna_prinċipali#cite_note-26">[26]</ref>. It-tavletta bit-tbassir tal-fenomenu, iddatata it-8 QK, instabu xi erba' kopji tagħha f'siti diversi (fatt rari ħafna); dan juri l-interess tal-astroloġi antiki fil-fenomenu.
Konġunzjoni Ġove-Saturnu fl-istess kostellazzjoni, jekk neskludu il-<ref target="https://mt.wikipedia.org/wiki/Preċessjoni_tal-ekwinozji">preċessjoni tal-ekwinozji</ref>, skont Kepler tiġri kull xi 800 mitt sena solari. 
Ġenerikament, il-pjaneti Ġove u Saturnu, li jiddu ħafna fis-sema, jallinjaw ruħhom max-<ref target="https://mt.wikipedia.org/wiki/Xemx">Xemx</ref> kull 19-il sena u 314 jum, u dawn il-konġunzjonijiet huma qsar ħafna u jidhru biss għal xi ftit sigħat mas-sebħ jew ma' nżul ix-xemx, jew anki ma jidhru xejn, meta, pereżempju il-<ref target="https://mt.wikipedia.org/wiki/Art">pjaneta tagħna</ref> tkun fin-naħa opposta. Però, billi l-perjodu tad-tidwir tad-dinja hu ħafna iqsar minn dak tal-pjaneti l-oħra, l-<ref target="https://mt.wikipedia.org/wiki/Art">Art</ref> jirnexxilha tallinja ruħha kwalitativament max-Xemx, Ġove u  Saturnu qabel ma jitbiegħdu sinjifikament minn xulxin. Għalhekk jiġri li l-allinjament ġeoċentriku taż-żewġ pjaneti għandu l-istess perjodu medju bħall-allinjament eljoċentriku tagħhom, imma b'mod iżjed irregolari (jiġifieri tantiċipa u tippostiċipa b'xi xhur) minħabba it-tidwir tad-dinja. Meta l-Art tkun eżattament allinjata maż-żewġ pjaneti meta jkunu allinjati max-Xemx, ngħidu li l-konġunzjoni saret b'allinjament tat-tip eljoċentriku; f'dan il-każ, ikun hemm żewġ konġunzjonijiet oħra, xi mitt jum qabel u wara dak il-jum u dawn huma kkawżati minn allinjament wieħed tat-tip ġeoċentriku (jiġifieri li jġri biss mal-pjaneta Art). Dan it-tip ta' konġunzjonijiet jissejħu <hi rend="bold">trippli</hi> jew <hi rend="bold">tlitija</hi>, għaliex jiġru tliet darbiet f'perjodu ristrett taż-żmien (6-7 xhur). Dawn huma effett dovut għall-fatt li l-veloċità angolari tal-Art hi akbar, u għalhekk Ġove u Saturnu, jidhru jimxu lura fil-perjodu bejn l-ewwel u t-tielet konġunzjoni. L-effett jidher l-iżjed għall-pjaneta li hi l-eqreb lejna jiġifieri Ġove; din tidher timxi lura b'iżjed għaġla u ma ddumx ma tiltaqa' it-trajettorja ta' Saturnu. Meta ma tibqax timxi lura il-veloċità apparenti taċċelera fid-direzzjoni normali u fl-aħħar isseħħ it-tielet konġunzjoni.</p>
<p>L-astronomi, matul is-sekli, ikkonfermaw l-eżistenza ta' waħda minn dawn il-konġunzjonijiet trippli proprju bejn is-6 u s-7 Qk, jew matul is-sena 7 QK biss. Pereżempju skont Kepler, din il-konġunzjoni trippla seħħet fid-dati tal-kalendarju Gregorjan tad-29 ta' Mejju, id-29 ta' Awwissu ul-5 ta' Diċembru tas-sena 7 QK, imma l-kalkoli ta' awturi oħra imexxuha bi ftit jiem, qabel jew wara<ref target="https://mt.wikipedia.org/wiki/Il-Paġna_prinċipali#cite_note-27">[27]</ref>. </p>
<p>Ġove u Saturnu daħlu fil-kostellazzjoni tal-Ħut mal-ekwinozju tar-rebbiegħa, u kienu jidhru fil-Lvant ftit wara s-sebħ, u baqgħu hemm għal xi sena u qorbu lejn xulxin tliet darbiet. Qabel ma ħarġu ingħaqdet magħhom Marte wkoll. Fi Frara tas-6 QK kienu hemm simultanjament il-konġunzjonijiet ta' Ġove mal-<ref target="https://mt.wikipedia.org/wiki/Qamar">Qamar</ref> u ta' Marte ma' Saturnu, it-tnejn fil-kostellazzjoni tal-Ħut. Ftit wara Ġove daħlet fil-kostellazzjoni tal-Muntun, fejn skont l-astronomu Michael Molnar kellha żewġ konġunzjonijiet mal-qamar, tant qrib li kien hemm okkultamnent, jiġifieri setgħet tinħeba (ġrajja li tista' tiġi kkalkulata fuq il-kompjuters ta' daż-żmien, imma mhux prevedibbli fil-qedem). Skont Molnar l-okkultament tas-17 ta' April u l-waqfien ta' Ġove fid-19 ta' Diċembru tas-6 QK kienu partikularment sinjifikattivi<ref target="https://mt.wikipedia.org/wiki/Il-Paġna_prinċipali#cite_note-Molnar-28">[28]</ref>.</p>
<p>Kien x'kien fis-snin 7-6 QK kien hemm sensiela ta' ġrajjiet astrali li damet madwar tmintax-il xhar li kellha interpretazzjonijiet varji mill-istudjużi bl-użu ta' testi Ebrajċi,  Ellenistiċi u Babiloniżi. Is-sensiela kellha bħala ċentru il-pjaneta Ġove, l-iżjed li tiddi wara <ref target="https://mt.wikipedia.org/wiki/Venere_(pjaneta)">Venere</ref> u li fil-mitologija antika kienet l-alla maskili li ħallaq il-bnedmin (<ref target="https://mt.wikipedia.org/wiki/Marduk">Marduk</ref> għall-Babiloniżi]], <ref target="https://mt.wikipedia.org/wiki/Żews">Żews</ref> għall-<ref target="https://mt.wikipedia.org/wiki/Griegi">Griegi</ref>).</p>
<p>Imma kif setgħu dawn il-konġunzjonijiet planetarji jħajru l-Maġi jmorru għand Erodi? Jidher li l-ġrajja kienet meqjusa eċċezzjonali u li kellha tifsira astroloġika sinjifikanti. Fis-seklu 8 WK, l-astrologu Persjan Maxagħalla ibn Atari, diġà kien isostni bl-użu ta' dati u teoriji astroloġiċi ta' nisel Iranjan u Babiloniż, li kull bidla reliġjuża jew politika bejn it-twelid ta' Kristu u ta' <ref target="https://mt.wikipedia.org/wiki/Muħammed">Muħammed</ref>, kienet marbuta mal-konġunzjoni bejn Ġove u Saturnu<ref target="https://mt.wikipedia.org/wiki/Il-Paġna_prinċipali#cite_note-29">[29]</ref>. F'Rosenberg<ref target="https://mt.wikipedia.org/wiki/Il-Paġna_prinċipali#cite_note-30">[30]</ref> insibu interpretazzjonu iżjed dettaljata, ibbażata fuq aħbarijiet forniti minn <ref target="https://mt.wikipedia.org/wiki/Iżakk_Abrabanel">Iżakk Abrabanel</ref>, kittieb medjevali Lhudi. Il-pjaneta Saturnu setgħet kienet il-Missier Etern, Ġove l-iben u l-kostellazzjoni tal-Ħut setgħet kellha rabta mal-poplu ta' Iżrael. Anki skont l-assirjologu <ref target="https://mt.wikipedia.org/wiki/Simo_Parpola">Simo Parpola</ref> il-ġrajja tas-7 QK kellha importanza kbira għall-astroloġi Kaldej u ħabbret "it-tmiem tal-ordni l-qadim tad-dinja u t-twelid ta' re ġdid mibgħut minn Alla"<ref target="https://mt.wikipedia.org/wiki/Il-Paġna_prinċipali#cite_note-31">[31]</ref>. Fl-aħħar Ettore Bianchi, Mario Codebò u Giuseppe Veneziano issottolinjaw li proprju f'din l-epoka tat-twelid ta' Kristu kien hemm il-mgħodija mill-<ref target="https://mt.wikipedia.org/wiki/Era_tal-Muntun">Era tal-Muntun</ref> għall-<ref target="https://mt.wikipedia.org/wiki/Era_tal-Ħut">Era tal-Ħut</ref>, li matul l-<ref target="https://mt.wikipedia.org/wiki/Ekwinozji">ekwinozji</ref> tagħha ix-Xemx daħlet fil-kostellazzjoni tal-Ħut u tal-Verġni u kienet ġejja lura l-<ref target="https://mt.wikipedia.org/wiki/Età_tad-Deheb">Età tad-Deheb</ref>. Kwalinkwe ġrajja astrali fil-kostellazzjoni tal-Ħut bilfors kellha riżonanza qawwija fost l-astroloġi ta' kull kultura tkun liema tkun, kif turi wkoll il-kitba fl-Eclogæ IV ta' <ref target="https://mt.wikipedia.org/wiki/Virġilju">Virġilju</ref>, dwar jil-ġrajja tas-<hi rend="italic">Saturnia Regna</hi><ref target="https://mt.wikipedia.org/wiki/Il-Paġna_prinċipali#cite_note-32">[32]</ref>. Skont l-astroloġija Iranjana u Indjana l-età tad-deheb tiġi kull tnax-il elf sena.</p>
Xi eżempji illustrattivi
<p>Id-dati astronomiċi msemmija hawn fuq huma numerużi u l-inċertezzi tad-datazzjoni tat-twelid ta' Ġesù hi tant wisgħa, li m'hemmx diffikultà li nsibu bosta posibilitajiet li jaqblu. Il-possibilitajiet jiżdiedu wkoll bl-għadd tal-ġrajjiet Bibliċi: L-ewwel sinjal astroloġiku seta' jikkorrispondi mhux mat-twelid imma mal-konċepiment ta' Ġesù jew jista' jkun ukoll mal-aħbar li ngħata Żakkarija, li tat bidu għas-sensiela ta' ġrajjiet. Għalhekk kemm hi sinjifikanti kull koinċidenza hu limitat.</p>
<p>Ejja nagħmlu riassunt ta' xi possibilitajiet:</p>
<list type="unordered"><item>David Hughes u iżjed reċentement Simo Parpola jipproponu żmien għall-ġrajjiet kollha tar-rebbiegħa tas-7 QK; it-twelid ta' Ġesù iqegħduh mal-konġunzjoni ekwinozjali (6 ta' Ottubru), waqt li l-wasla tal-Maġi iqegħduha fl-aħħar konġunzjoni fl-ewwel jiem ta' Diċembru. Is-sbuħija ta' din il-proposta hi li meta waslu Ġerusalemm setgħu jivverifikaw dak li raw f'pajjiżhom kif intqal f'Mt:2:10. Billi l-ewwel konġunzjoni seħħet sitt xhur biss qabel, ma nistgħux nispjegaw  għaliex Erodi ried joqtol it-trabi kollha ta' Betlehem ta' taħt sentejn</item>
<item>Michael Molnar jenfasizza biss il-ġrajjiet tas-6 QK u r-rwol ta' Ġove u jqiegħed iż-żjara tal-Maġi f'Diċembru ta' dik is-sena;</item>
<item>Għal diversi awturi, fosthom reċentement Colin Humphreys, il-ġrajjiet tas-7 u s-6 QK iservu biss bħala "allert astrologiku", waqt li t-twelid ta' Kristu seħħ meta dehret il-kometa/supernova ta' Marzu tal-5 Qk, jew ftit wara. Billi l-"kometa" kienet osservata mill-astronomi Ċiniżi għal 70 jum, il-Maġi kellhom żmien kemm riedu bix josservaw l-ewwel dehra u jiddeċiedu li jitilqu għal Ġerusalemm matul ix-xahrejn ta' wara. Din is-soluzzjoni tispjega l-imġiba ta' Erodi, bl-iżvantaġġ li ddaħħal żewġ ġrajjiet, waqt li l-evanġelju jsemmi wiaħda biss.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref>.</item></list>


Biblijografija
<list type="unordered"><item><ref target="https://mt.wikipedia.org/wiki/Giovanni_Keplero">Giovanni Keplero</ref>, <hi rend="italic">De vero anno, quo aeternus Dei filius humanum naturam in utero benedictae Virginis Mariae assumsit</hi>, Frankfurt 1614 (rist. in <hi rend="italic">Kepler. Gesammelte Werke</hi>, München 1953, vol. V, pp.5–125);</item>
<item>U. Holzmeister, <hi rend="italic">La stella dei Magi</hi>, “Civiltà Cattolica” XCIII (1942), pp.9–22;</item>
<item>R.W. Sinnott, <hi rend="italic">Thoughts on the Star of Bethlehem</hi>, "Sky &amp; Telescope" XXXVI (1968), pp.384–386;</item>
<item>R.A. Rosenberg, <hi rend="italic">The star of the Messiah reconsidered</hi>, "Biblica" LIII (1972), pp.105–109;</item>
<item>D. Hughes, <hi rend="italic">The Star of Bethlehem</hi>, “Nature” CCLXIV (1976), pp.513–517;</item>
<item>D. Clark, J. Parkinson, F. Stephenson, <hi rend="italic">An Astronomomical Re-appraisal of the Star of Bethlehem. A Nova in 5 B.C.</hi>, "Quarterly Journal of the Royal Astronomical Society" XVIII (1977), pp.443–449;</item>
<item>K. Ferrari d'Occhieppo, <hi rend="italic">The Star of Bethlehem</hi>, "Quarterly Journal of the Royal Astronomical Society" XIX (1978), pp.517–520;</item>
<item>C. Cullen, <hi rend="italic">Can we Find the Star of Bethlehem in Far Eastern records?</hi>, "Quarterly Journal of the Royal Astronomical Society" XX (1979), pp.153–159;</item>
<item>D. Hughes, <hi rend="italic">The Star of Bethlehem. An Astronomer's Confirmation</hi>, New York 1979;</item>
<item>J. Mosley, <hi rend="italic">Common errors in “Star of Bethlehem” planetarium shows</hi>, "The Planetarian" X (1981), n. 3;</item>
<item>E. Martin, <hi rend="italic">The Star that Astonished the World</hi>, Portland 1982;</item>
<item>M. Crudele, <hi rend="italic">Betlemme, Stella di</hi>, "Dizionario Interdisciplinare di Scienza e Fede", a cura di Giuseppe Tanzella-Nitti e Alberto Strumia, Città Nuova e Urbaniana University Press, 2002</item>
<item>A. Reznikov, <hi rend="italic">La comète de Halley: une démystification de la légende de Noël?</hi>, "Recherches d'astronomie historique", XVIII (1986), pp.65–80;</item>
<item>C. Lamberti, <hi rend="italic">La stella dei Magi: realtà o fantasia?</hi>, "L’Astronomia", LXXXIII (dicembre 1988);</item>
<item>L. Zusi, <hi rend="italic">La stella dei Magi: fede e astrologia</hi>, "L’Astronomia", LXXXIII (dicembre 1988);</item>
<item>Jerry Vardaman, <hi rend="italic">Jesus’ Life: A New Chronology</hi>, in <hi rend="italic">Chronos, Kairos, Christos: Nativity and Chronological Studies Presented to Jack Finegan</hi> eds J. Vardaman and E.M. Yamauchi, Winona Lake 1989, pp.55–82;</item>
<item>Nikos Kokkinos, <hi rend="italic">Crucifixion in A.D. 36: The Keystone for Dating the Birth of Jesus</hi>, in <hi rend="italic">Chronos, Kairos, Christos: Nativity and Chronological Studies Presented to Jack Finegan</hi> eds J. Vardaman and E.M. Yamauchi, Winona Lake 1989, pp.133–163;</item>
<item>Colin J. Humphreys, <hi rend="italic">The Star of Bethlehem: A Comet in 5 BC and the Date of the Birth of Christ</hi>, "Quarterly Journal of the Royal Astronomical Society", XXXII (1991), pp.389–407;</item>
<item>Dale C. Allison jr., <hi rend="italic">What Was the Star that Guided the Magi?</hi>, "Bible Review", December 1993 (= cap. III di <hi rend="italic">The First Christmas. The Story of Jesus' Birth in History and Tradition</hi> <ref target="http://www.bib-arch.org/">Bringing the Ancient World to Life  -   Biblical Archaeology Society</ref>;</item>
<item>Colin J. Humphreys, <hi rend="italic">The Star of Bethlehem</hi>, "Science and Christian Belief" V (October 1995), pp.83–101 <ref target="http://www.asa3.org/ASA/topics/Astronomy-Cosmology/S&amp;CB%2010-93Humphreys.html">'The Star of Bethlehem'</ref>;</item>
<item>F. Quéré, <hi rend="italic">I magi alla luce della stella</hi>, “Il mondo della Bibbia” VII (1996), n. 35, pp.12–15;</item>
<item>P. Léna, <hi rend="italic">Un fenomeno celeste?</hi>, “Il mondo della Bibbia” VII (1996), n. 35,, pp.16–17;</item>
<item>M. Centini, <hi rend="italic">La vera storia dei Re Magi</hi>, Piemme, Casale Monferrato (1997);</item>
<item>Michael Kidger, <hi rend="italic">The Star of Bethlehem</hi>, Princeton 1999;</item>
<item>Michael R. Molnar, <hi rend="italic">The Star of Bethlehem: The Legacy of the Magi</hi>, London 1999. <ref target="https://mt.wikipedia.org/wiki/Special:BookSources/0813527015">ISBN 0-8135-2701-5</ref> <ref target="http://www.eclipse.net/~molnar/index.html"><hi rend="italic">The Star of Bethlehem: The Legacy of the Magi</hi></ref> (ed. it. <hi rend="italic">La stella di Betlemme</hi>, Armenia, Milano 2000);</item>
<item>G. Teres, <hi rend="italic">The Bible and Astronomy. The Magi and the Star in the Gospel</hi>, Budapest 2000;</item>
<item>Robert C. Newman, <ref target="http://ibri.org/DVD-1/Papers/StarofBethlehem/75starbethlehem.htm">"The Star of Bethlehem: A Natural-Supernatural Hybrid?"</ref>, Interdisciplinary Biblical Research Institute, 2001. A visual presentation is given <ref target="http://askelm.com/video/real/xmas_star.swf">here</ref>.</item>
<item>G. De Cesaris, <hi rend="italic">Congiunzioni Giove-Saturno e Storia Giudaico-Cristiana</hi>, Keybooks, Guidonia Montecelio 2001;</item>
<item>Simo Parpola, <hi rend="italic">The Magi and the Star. Babylonian Astronomy Dates Jesus' Birth</hi>, <hi rend="italic">Bible Review</hi>, December 2001, pp.16–23 e pp.52–54 (= cap. II di <hi rend="italic">The First Christmas. The Story of Jesus' Birth in History and Tradition</hi> <ref target="http://www.bib-arch.org/">Bringing the Ancient World to Life  -   Biblical Archaeology Society</ref>;</item>
<item>Ettore Bianchi - Mario Codebò - Giuseppe Veneziano, <hi rend="italic">Ipotesi astronomica sulla stella di Betlemme e sulle aspettative escatologiche coeve nel mondo mediterraneo</hi>, in Atti del V Convegno Nazionale S.I.A. di Archeoastronomia, Astronomia antica e culturale e Astronomia storica, Milano 23-24/09/2005;</item>
<item>Ettore Bianchi - Mario Codebò, <hi rend="italic">Considerazioni astronomiche sulle aspettative messianiche giudaico-cristiane</hi>, in Atti dell’VIII Seminario A.L.S.S.A. di Archeoastronomia, Genova 2005;</item>
<item>Frank J. Tipler, <hi rend="italic">The Star of Bethlehem: A Type-Ia/Ic Supernova in the Andromeda Galaxy</hi>, "The Observatory", CXXV (2005), pp.168–174 ;</item>
<item>M.T. Bregant - R. Lena, <hi rend="italic">La stella che guidò i Magi</hi>, "L’Astronomia" 269, dicembre (2005);</item>
<item>Ettore Bianchi - Mario Codebò - Giuseppe Veneziano, <hi rend="italic">Dalla stella di Betlemme alla creazione del mondo</hi>, in Atti del IX Seminario A.L.S.S.A, Genova 2007 <ref target="http://www.archaeoastronomy.it/Betlemme_creazione_mondo.pdf"><hi rend="italic">Dalla “Stella di Betlemme” alla creazione del mondo</hi></ref>.</item></list>
Artikli li għandhom x'jaqsmu
<list type="unordered"><item><ref target="https://mt.wikipedia.org/wiki/Milied">Milied</ref></item>
<item><ref target="https://mt.wikipedia.org/wiki/Slaten_Maġi">Slaten Maġi</ref></item></list>
Ħoloq esterni

<list type="unordered"><item><ref target="http://www.disf.org/Voci/35.asp">La Stella di Betlemme, Dizionario Interdisciplinare di Scienza e Fede</ref></item>
<item><ref target="http://www.astrofilitrentini.it/attiv/lavori/natale.html">La stella di Natale</ref></item>
<item><ref target="http://www.archaeoastronomy.it/Betlemme_creazione_mondo.pdf">Ettore Bianchi,Mario Codebò, Giuseppe Veneziano, <hi rend="italic">Dalla “Stella di Betlemme” alla creazione del mondo</hi></ref></item>
<item><ref target="http://www.asa3.org/ASA/topics/Astronomy-Cosmology/S&amp;CB%2010-93Humphreys.html">Colin Humphreys, <hi rend="italic">The Star of Bethlehem</hi></ref></item></list>
</text></body></html>