<html><body><text id="wikipedia_mt_wikipedia_org__20934.html" ns="0" revid="265408" sourceurl="https://mt.wikipedia.org/wiki/G%C5%BCejjer_ta%27_San_Pawl" title="Gżejjer ta' San Pawl" type="wikipedia">Gżejjer ta' San Pawl
<figure><caption>Il-gżira/gżejjer ta' Selmunett</caption></figure>
<p>Il-<hi rend="bold">Gżejjer ta' San Pawl</hi>, magħrufa wkoll bħala Selmunett hija gżira mdaqqsa li tinsab viċin il-gżira ta' Selmun, lejn il-grigal tal-gżira amministrattiva ta' Malta. Kultant, il-gżira ta' San Pawl hija diviża f'żewġ  gżejjer meta l-baħar ikun qawwi. Il-gżira ilha diżabitata minn mindu l-uniku bidwi abbanduna l-abitazzjoni u l-għelieqi tiegħu snin ilu, u għalhekk wieħed jasal għall-konklużjoni li din kienet u għadha l-ikbar gżira fit-territorju Malti li għadha diżabitata.</p>
<figure><caption>Il-Gżejjer ta' San Pawl</caption></figure>
In-Nawfraġju ta' San Pawl
<p>Fis-sena <ref target="https://mt.wikipedia.org/wiki/60">60</ref> WK, il-gvernatur <ref target="https://mt.wikipedia.org/wiki/Ruma">Ruman</ref> tal-<ref target="https://mt.wikipedia.org/wiki/Palestina">Palestina</ref> Porcius Festus ħalla lil San Pawl (<ref target="https://mt.wikipedia.org/wiki/Pawlu_minn_Tarsu">Pawlu minn Tarsu</ref>) imur minn <ref target="https://mt.wikipedia.org/wiki/Ċesarea_Marittima">Ċesarea Marittima</ref> sa <ref target="https://mt.wikipedia.org/wiki/Ruma">Ruma</ref> biex jidher quddiem l-Imperatur <ref target="https://mt.wikipedia.org/wiki/Neruni">Neruni</ref> akkużat b'ereżija. Għalhekk ittieħed fuq xini, flimkien ma' nies oħrajn, li kienu jinkludu lil ħbiebu <ref target="https://mt.wikipedia.org/wiki/San_Luqa">San Luqa</ref> u Aristarku. Kif telgħu fuq ix-xini, it-temp kien diġà qaleb għall-ħazin u kulħadd beda jibża', però San Pawl serraħ moħħ kulħadd billi qalilhom, "Issa ġa ilkom erbatax-il ġurnata tistennew sajmin u ma dduqu xejn. Għalhekk għamlu l-qalb u trejqu b'xi ħaġa tal-ikel, u jwetikom f'saħħithom, għax ħadd minnkom mhu se jitlef xagħra waħda minn rasu". Hu beda jiekol biex ikun eżempju għall-oħrajn.</p>
<p>U hekk ġara - meta ġew qrib ħafna lejn l-art, xi wħud qabżu ġol-ilma, u oħrajn żammew ma' biċċiet ta' injam mix-xini u għamu sal-art, "Meta ħlisna mill-għarqa," jgħidu l-<ref target="https://mt.wikipedia.org/wiki/Atti_tal-Appostli">Atti tal-Appostli</ref> "sirna nafu li l-gżira kien jisimha Malta. In-nies tagħha ġiebu ruħhom magħna bil-ħlewwa liema bħalha." Ħadd ma kien miet u l-276 passiġġier kollha salvaw.</p>
<p>Il-Gżejjer ta' San Pawl huma l-post fejn probabbilment seħħ in-nawfraġju tax-xini imma xi nies ma jaqblux ma' dan. Din il-ġrajja titfakkar fl-10 ta' Frar, li hija festa pubblika fil-Gżejjer Maltin, fil-parroċċa ta' San Pawl Nawfragu, il-Belt Valletta. </p>
Ħoloq esterni
<list type="unordered"><item><ref target="http://www.maltavista.net/en/list/topic/142.html">Ritratti tal-Gżejjer ta' San Pawl</ref></item></list>
</text></body></html>