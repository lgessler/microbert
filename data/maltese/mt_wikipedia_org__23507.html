<html><body><text id="wikipedia_mt_wikipedia_org__23507.html" ns="0" revid="273042" sourceurl="https://mt.wikipedia.org/wiki/Lino_Bugeja" title="Lino Bugeja" type="wikipedia">Lino Bugeja<p><hi rend="bold">Lino Bugeja</hi> (Il-<ref target="https://mt.wikipedia.org/wiki/Birgu">Birgu</ref>, 1930 - 10 ta' Jannar 2017) kien sportiv, <ref target="https://mt.wikipedia.org/wiki/Ġurnalist">ġurnalist</ref>, edukatur, u ambjentalista.</p>
Studji
<p>Studja l-Liċeo u fil-Kulleġġ tal-<ref target="https://mt.wikipedia.org/wiki/Edukazzjoni">Edukazzjoni</ref> ta’ Malta, minn fejn ikkwalifika bħala għalliem fl-1949. </p>
<p>Hu kompla l-istudji tiegħu fil-Kulleġġ ta’ Edinburgh, fl-Iskozja (1960-61) u fl-Università ta’ Londra (1965-66). </p>
<p>Hu kiseb Associateship fl-Istitut tal-Edukazzjoni tal-Università ta’ Londra. </p>
Edukazzjoni u Sport
<p>Hu ħadem fid-Dipartiment tal-Edukazzjoni f’diversi karigi. Hu kien ukoll lettur fil-Fakultà tal-Edukazzjoni tal-Università ta’ Malta.</p>
<p>Hu kien atleta tajjeb u rebbieħ nazzjonali f’distanzi medji. Fl-1951, huwa rrapreżenta lil Malta fil-Logħob tal-Mediterran f’Lixandra, l-Egittu, fejn kiser ir-rekord nazzjonali fl-400 metru f’ħin ta’ 52.8 sekondi.</p>
<p>Fl-1972, Lino Bugeja għen lil <ref target="https://mt.wikipedia.org/wiki/Fr_Hilary_Tagliaferro">Fr Hilary Tagliaferro</ref> fit-twaqqif taċ-Ċentru Sportiv Edukattiv. </p>
<p>Bejn l-1972 u l-1980, hu kien Segretarju Ġenerali tal-Kumitat Olimpiku ta’ Malta. </p>
<p>Fl-1985, inħatar l-ewwel direttur tal-Akkademja Olimpika ta’ Malta. </p>
<p>Bejn l-1988 u l-1993, hu kien magħżul mill-Kumitat Olimpiku Internazzjonali bħala espert sabiex jagħti lezzjonijiet dwar l-Istorja tal-Isport.</p>
<p>Fl-2005, hu waqqaf ir-Ramblers Association of Malta.</p>
<p>Hu ppubblika għadd ta’ kotba u artikli f’ġurnali akkademiċi. Sa ftit qabel miet, baqa' jikteb artikli f’gazzetti lokali dwar il-wirt artistiku u storiku ta’ Malta.</p>
Unuri
<p>Fl-2003, hu ngħata l-unur Croce dell’Ordine al Merito Melitense mill-Ordni Sovran Militari ta’
Malta. </p>
<p>Fl-2004, hu rebaħ l-2003 Journalism Award for Sports Journalism. </p>
<p>Fl-2008, Lino Bugeja rċieva l-unur li jiddaħħal fil-Malta Olympic Committee’s Hall of Fame.</p>
<p>Fl-2013, Lino Bugeja ngħata Ġieħ ir-Repubblika b’għarfien tas-servizz distint lill-ġid tal-poplu Malti, partikularment fl-oqsma tal-edukazzjoni, kultura, sports u l-protezzjoni tal-ambjent.</p>
</text></body></html>