<html><body><text id="wikipedia_mt_wikipedia_org__22756.html" ns="0" revid="257561" sourceurl="https://mt.wikipedia.org/wiki/Teorija_ta%27_kollox" title="Teorija ta' kollox" type="wikipedia">Teorija ta' kollox<p>It-<hi rend="bold">Teorija ta' kollox</hi> (jew <hi rend="bold">ToE</hi> għall-akronimu bl-Ingliż, <hi rend="italic">Theory of everything</hi>) hija teorija ipotetika tal-fiżika teoretika li tispjega u tgħaqqad il-fenomeni fiżiċi magħrufa kollha. Fil-bidu, it-terminu intuża b'konnotazzjoni ironika u kien jirreferi għal diversi teoriji ġeneralizzati ż-żejjed. Imbagħad it-terminu sar popolari fil-<ref target="https://mt.wikipedia.org/wiki/Mekkanika_kwantistika">fiżika kwantistika</ref> biex jiddeskrivi teorija li tista' tunifika jew tispjega permezz ta' mudell sempliċi l-interazzjonijiet fundamentali kollha tan-natura. Hemm termini oħra, mhux sinonimi għal kollox, li jintużaw biex jirreferu għall-istess kunċett: it-<hi rend="bold">Teorija Unifikata</hi>, it-<hi rend="bold">Teorija unifikata l-Kbira</hi>, it-<hi rend="bold">Teorija tal-Kampi Unifikata</hi> u t-<hi rend="bold">Teorija tal-Kamp Unifikat</hi>.</p>
<p>Il-matematiku, fiżiku u astronomu Franċiż <ref target="https://mt.wikipedia.org/wiki/Pierre-Simon_Laplace">Pierre-Simon Laplace</ref> fl-1814 kiteb hekk:</p>
<p>Din l-intelliġenza sikwit jirreferu għaliha bħala "id-dimonju ta' Laplace", imma Laplace stess qatt ma uża l-kelma "dimonju", li kienet tiżjina li ġiet iżjed tard. Il-kunċett ta' "teorija ta' kollox" huwa msejjes fuq il-prinċipju ta' kawżalità u l-iskoperta tagħha kieku tkun mezz kif naraw kollox minn għajnejn id-dimonju ta' Laplace. Għalkemm din il-possibbiltà tista' tiġi kkonsidrata bħala deterministika, xorta tista' teżisti "formola sempliċi" jekk il-fiżika tkun fundamentalment probabbilistika, kif inhu l-każ fil-formolazzjoni kurrenti tal-<ref target="https://mt.wikipedia.org/wiki/Mekkanika_kwantistika">mekkanika kwantistika</ref>. Dan hu hekk billi anke jekk il-mekkaniżmi li jmexxu l-imġiba tal-partiċelli huma intrinsikament każwali, jekk inkunu nafu r-regoli li jiggvernaw din il-każwalità, nistgħu nikkalkolaw l-probabbiltajiet ta' okkorrenza għal kull grajja possibbli. Madankollu, xi interpretazzjonijiet oħra tal-<ref target="https://mt.wikipedia.org/wiki/Ekwazzjoni_ta'_Schrödinger">Ekwazzjoni ta' Schrödinger</ref> jagħtu ftit importanza lill-każwalitá, din importanti biss ġewwa l-atomu u tintilef fid-dinja makroskopika; oħrajn però jiċħduha kompletament u jikkunsidrawha interpretazzjoni żbaljata tal-liġijiet kwantistiċi. Għalhekk, l-akbar diffikultà li niltaqgħu magħha fis-sejba ta' teorija unifikata hi li narmonizzaw il-liġijiet li jirregolaw qasam żgħir tan-natura biss u nibdluhom f'teorija unika li tispjega kollox b'mod konsistenti, kemm fid-dinja mikroskopika u kemm makroskopika u tispjega l-eżistenza tal-interazzjonijiet fundamentali kollha:il-forza gravitazzjonali, elottromanjetika, nukleari qawwija u nukleari dgħajfa.</p>
<p>Fl-aħħar seklu kien hemm bosta teoriji ta' kollox proposti mill-fiżiċi teoretiċi, iżda s'issa l-ebda waħda ma kienet kapaċi tgħaddi minn prova sperimentali. L-ewwel problema li tipproduċi teorija ta' kollox hi li t-teoriji aċċettati, bħall-mekkanika kwantistika u r-relattività ġenerali, huma deskrizzjonijiet radikalment differenti tal-univers. Il-modi faċli li jgħaqqduhom iwasslu malajr għar-"rinormalizzazzjoni" tal-problema, fejn it-teorija ma tagħtiniex riżultati finiti għal data kwantitattiva sperimentali.</p>
Sfond storiku
<p>Il-filosofi ilhom minn żmien il-Griegi tal-qedem jispekulaw li taħt id-diversità apparenti ta' dak kollu li jidher hemm unità, u għalhekk il-lista tal-forzi tista' titqassar u forsi tispiċċa b'entrata waħda. Pereżempju, il-filosofija mekkanika tas-seklu 17 issuġġerit li l-forzi finalment jistgħu kollha jiġu ridotti f'forza ta' kuntatt bejn partiċelli solidi żgħar. <ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Din il-proposta ġiet abbandunata meta ġiet aċċettata forza tal-gravità li taġixxi fuq distanza twila proposta minn <ref target="https://mt.wikipedia.org/wiki/Isaac_Newton">Isaac Newton</ref> fix-xogħol tiegħu <hi rend="italic">Philosophiae Naturalis Principia Mathematica</hi>; li pprovdiet l-ewwel xhieda empirika drammatika tal-unifikazzjoni tal-forzi li dak iż-żmien kienu jidhru differenti: ix-xogħol ta' <ref target="https://mt.wikipedia.org/wiki/Galileo_Galilei">Galileo</ref> fuq il-gravità terrestri, il-liġijiet ta' <ref target="https://mt.wikipedia.org/wiki/Kepler">Kepler</ref> tal-moviment planetarju u l-fenomeni tal-mili u l-frugħ tal-baħar li setgħu kollha jiġu spjegati kwantitattivament permezz ta' liġi sempliċi, imsejħa l-<ref target="https://mt.wikipedia.org/wiki/Liġi_tal-gravità_universali">gravità universali</ref>.</p>
<p>Fl-1820, <ref target="https://mt.wikipedia.org/wiki/Hans_Christian_Oersted">Hans Christian Oersted</ref> skopra konnessjoni bejn l-elettriku u l-manjetiżmu u ħafna snin  ta' xogħol wasslu għat-teorija tal-<ref target="https://mt.wikipedia.org/wiki/Elettromanjetiżmu">elettromanjetiżmu</ref> ta' <ref target="https://mt.wikipedia.org/wiki/Clerk_Maxwell_James">Clerk Maxwell James</ref>.  Matul is-sekli 19 u 20, bilmod bdew jidru ħafna eżempji ta' forzi ta' kuntatt, l-elastiċità, il-viskożità, il-frizzjoni, - riżultati ta' interazzjonijiet elettriċi bejn partiċelli żgħar tal-materja. Fl-aħħar tal-1920, il-<ref target="https://mt.wikipedia.org/wiki/Mekkanika_kwantistika">mekkanika kwantistika</ref> l-ġdida wriet li r-rabtiet kimiċi fl-<ref target="https://mt.wikipedia.org/wiki/Atomu">atomi</ref> kienu eżempji tal-forzi elettriċi (kwantistiċi). Għalhekk il-fiżiku Ingliż Dirac seta' jiftaħar li "l-liġijiet fiżiċi sejjiesa meħtieġa għat-teorija matematika għal parti l-kbira tal-fiżika u l-kimika kollha huma kompletament magħrufa".<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Kien, hemm bżonn għalhekk, li dawn il-forzi fundamentali jiġu magħqudin f'mudell wieħed li jispjega b'mod effettiv l-interazzjonijiet kumplessi ta' forzi li huma apparentement differenti u mhux korrelati. </p>
<p>It-tentattivi biex jiġu unifikati l-gravità u manjetiżmu jmorru lura għall-esperimenti ta' <ref target="https://mt.wikipedia.org/wiki/Michael_Faraday">Michael Faraday</ref> fl-1849-1850<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>. Wara t-teorija gravitazzjonali tar-<ref target="https://mt.wikipedia.org/wiki/Relattività_Ġenerali">Relattività Ġenerali</ref> ta' <ref target="https://mt.wikipedia.org/wiki/Albert_Einstein">Einstein</ref> ippubblikata fl-1915, it-tfittxija għal teorija tal-kamp unifikata li tgħaqqad il-gravità mal-elettromanjetiżmu saret aktar serja. Fl-istess ħin, ma kinitx ħaġa barra minn lokha li wieħed jissuspetta li jeżistu forzi fundamentali oħra. Kien hemm kontribuzzjonijiet prominenti minn <ref target="https://mt.wikipedia.org/wiki/Gunnar_Nordström">Gunnar Nordström</ref>, <ref target="https://mt.wikipedia.org/wiki/Hermann_Weyl">Hermann Weyl</ref>, <ref target="https://mt.wikipedia.org/wiki/Arthur_Eddington">Arthur Eddington</ref>, <ref target="https://mt.wikipedia.org/wiki/Theodor_Kaluza">Theodor Kaluza</ref>, <ref target="https://mt.wikipedia.org/wiki/Oskar_Klein">Oskar Klein</ref>, u l-aktar notevoli minn Einstein u l-kollaboraturi tiegħu. L-ebda waħda minn dawn il-proposti ma rnexxiet. <ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>It-tfittxija ġiet interrotta mill-iskoperta tal-forza nukleari dgħajfa u l-forza nukleari qawwija, li ma setgħux jiġu aggregati fil-gravità jew l-elettromanjetiżmu. Ostaklu ieħor kien l-aċċettazzjoni li l-mekkanika kwantistika kienet trid tiġi inkorporata mill-bidu u ma tirriżultax minn teorija unifikata deterministika, kif ittama Einstein. Il-gravità u l-elettromanjetiżmu setgħu dejjem jikkoeżistu b'mod konsistenti bħala tipi ta' forzi ta' Newton, iżda għal ħafna snin kien diġà ġie osservat li l-gravità ma tistax tiġi inkorporata fil-panorama kwantistika, u allura ma tistax tiġi unifikata ma' forzi fundamentali oħra. Għalhekk dan ix-xogħol ta' unifikazzjoni fis-seklu għoxrin iffoka fuq l-għarfien tat-tliet forzi "kwantistiċi": l-elettromanjetiżmu u l-forzi nukleari dgħajfa u qawwija. L-ewwel tnejn ġew unifikati fl-1967-8 minn <ref target="https://mt.wikipedia.org/wiki/Sheldon_Glashow">Sheldon Glashow</ref>, <ref target="https://mt.wikipedia.org/wiki/Steven_Weinberg">Steven Weinberg</ref> u <ref target="https://mt.wikipedia.org/wiki/Abdus_Salam">Abdus Salam</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Il-forzi qawwija u elettrodgħajfa jikkoeżistu fil-<ref target="https://mt.wikipedia.org/wiki/Mudell_Standard">Mudell Standard</ref> tal-partiċelli, iżda jibqgħu distinti. Ħafna teoriji unifikati (jew GUTs<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> bl-akronimu Ingliż) ġew proposti biex junifikawhom. Minkejja li l-esperjenza ta' qabel ġiegħlet is-sempliċità tal-GUTS titwarrab, l-idea ġenerali, speċjalment bir-rabta mas-<ref target="https://mt.wikipedia.org/wiki/Supersimmetrija">Supersimetrija</ref>, għadha deċiżament favorita fil-komunità tal-fiżika teorika.</p>
It-teorija ta' kollox fil-fiżika moderna
<p>Fil-kurrent prinċipali tal-fiżika kontemporanja, it-teorija ta' kollox tkun tista' tgħaqqad l-interazzjonijiet fundamentali kollha tan-natura, li huma meqjusa bħala erbgħa: il-gravità, il-forza nukleari qawwi, il-forza nukleari dgħajfa u l-elettromanjetiżmu. Billi l-forza qawwija tista' tittrasforma partiċelli elementari minn klassi għal oħra, bit-teorija ta' kollox inkunu nistgħu nifhmu iżjed fil-fond id-diversi tipi differenti ta' partiċelli, kif ukoll tal-forzi differenti. Jistennew li l-mudell ta' teoriji se jkun xi ħaġa hekk:</p>
<p>

Barra l-forzi llistjati hawn, il-<ref target="https://mt.wikipedia.org/wiki/Kożmoloġija">kożmoloġija</ref> moderna teħtieġ forza inflazzjonarja, <ref target="https://mt.wikipedia.org/wiki/Enerġija_skura">enerġija skura</ref> u <ref target="https://mt.wikipedia.org/wiki/Materja_skura">materja skura</ref> komposta minn partiċelli fundamentali barra s-sistema tal-<ref target="https://mt.wikipedia.org/wiki/Mudell_standard">Mudell standard</ref>.</p>
<p>L-unifikazzjoni elettrodgħajfa hi simetrija miksura: l-elettromanjetiżmu u l-forza dgħajfa nistgħu niddistingwuhom fil-każ ta' enerġiji baxxi billi l-partiċelli li jittrażmettu l-forzi dgħajfa, il-bożoni W u Z għandhom massa ta' madwar 100 GeV/c2, filwaqt li l-foton, li jittrażmetti l-forza elettromanjetika, m'għandux massa. Fil-każ ta' enerġiji għolja il-bożoni W u Z jistgħu faċilment joħolqu l-massa u mbagħad tidher in-natura unifikata tal-forzi. It-Teorija tal-Unifikazzjoni l-Kbira mistennija li topera bl-istess mod, iżda l-enerġiji fil-medda ta' 1016 jew ferm ogħla ma jistgħu jintlaħqu bl-ebda aċċelleratur tal-partiċelli fid-dinja. B'analoġija, l-unifikazzjoni tal-forzi tal-GUT mal-gravità mistennija li sseħħ meta l-enerġija tilħaq l-Enerġija ta' Planck, madwar 1019 GeV.</p>
<p>Forsi għadu kmieni wisq biex infittxu teorija ta' kollox meta għad m'hemmx xhieda diretta għal enerġija elettronukleari u hekk jew hekk hemm ħafna proposti differenti għal GUTs. Madankollu, ħafna fiżiċi jemmnu li l-unifikazzjoni hi possibbli, in parti, minħabba l-istorja ta' konverġenza lejn teorija waħda. Is-Supersimetrija hi plawżibbli mhux biss minħabba s-"sbuħija" teoretika tagħha, iżda minħabba kif tipproduċi b'mod natrurali ammonti kbar ta' materja skura, u l-forza inflazzjonarja tista' tkun relatata ma' GUT fiżika (għalkemm ma' tidhirx li tifforma parti inevitabbli tat-teorija). U l-GUTs mhumiex is-soluzzjoni finali. Kemm il-mudell standard attwali kif ukol il-GUT proposta, huma teoriji kwantistiċi tal-kampi li għandhom il-problema teknika tar-rinormalizzazzjoni f'oqsma sensittivi. Barra minn hekk, l-inkonsistenza bejn il-mekkanika kwantistika u relattività ġenerali timplika li waħda minnhom trid tiġi sostitwita minn teorija li tinkorpora fiha l-gravità kwantistika.</p>
<p>L-unika teorija kandidata serja għat-teorija ta' kollox hi t-teorija tas-<hi rend="italic">superstrings</hi>. Ir-riċerka għaddejja bħal issa fuq il-gravità kwantistika tal-<hi rend="italic">loops</hi> tista' 'l quddiem ikollha rwol fundamentali fit-teorija ta' kollox, iżda dan mhuwiex l-għan ewlieni tagħha. It-teorija tas-<hi rend="italic">superstrings</hi> u s-supergravità (hemm min jaħseb li t-tnejn huma każijiet speċjali ta' teorija M mhux definita) jassumu li l-univers fil-fatt għandu aktar dimensjonijiet milli nistgħu naraw b'għajnejna: tlieta spazjali u waħda temporali. Dan l-approċċ beda bit-teorija ta' Kaluza-Klein fejn kien innutat li bl-applikazzjoni tar-relattività ġenerali f'univers ta' 5 dimensjonijiet tinżamm l-ekwivalenza tar-relattività ġenerali, f'4 dimensjonijiet, mal-ekwazzjonijiet ta' Maxwell tal-elettromanjetiżmu (ukoll f'4 dimensjonijiet). Dan wassal għal sforzi għal ħidma fuq teoriji ta' ħafna dimensjonijiet li fihom hemm tama li jistgħu joħorġu ekwazzjonijiet li huma simili għal dawk magħrufa fil-fiżika. Il-kunċett ta' dimensjonijiet miżjuda tgħin ukoll biex insolvu l-problema tal-ġerarkija, il-kwistjoni ta' għala l-gravità hija iktar dgħajfa minn kwalunkwe forza oħra. Ir-risposta komuni tgħid li l-gravità għandha tkun dimensjoni miżjuda mal-forzi l-oħra.</p>
<p>Lejn l-aħħar tal-<ref target="https://mt.wikipedia.org/wiki/1990">1990</ref> ġie nnutat li waħda mill-problemi li għandhom ħafna kandidati kollha għat-teorija ta' kollox (iżda b'mod partikolari it-teorija tal-i<hi rend="italic">strings</hi>) kienet li ma fihomx karatteristiċi li jipprevedu l-univers. Per eżempju, ħafna teoriji ta' gravità kwantistika jistgħu joħolqu universi b'numru arbitrarju ta' dimensjonijiet jew b'kostanti kożmoloġiċi arbitrarji. Anke t-teorija tal-i<hi rend="italic">strings</hi> standard b'10 dimensjonijiet tippermetti d-dimensjonijiet "spirali" li jkunu kumpatti f'ħafna modi differenti (stima waħda hija 10500 fejn kull waħda tikkorrispondi ma' ġabriet differenti ta' partiċelli fundamentali u forzi ta' enerġija baxxa).</p>
<p>Hemm soluzzjoni spekulattiva fejn ħafna minn dawn il-possibbiltajiet huma realizzabbli f'wieħed jew ieħor mill-universi possibbli, iżda numru żgħir minnhom biss huma abitabbli, u għalhekk il-kostanti universali fundamentali huma finalment ir-riżultat ta' prinċipju antropiku bħala konsegwenza ta' teorija ta' kollox. Il-kritika ta' dan l-approċċ antropiku hu, li billi t-teorija hija flessibbli biżżejjed biex tkopri kważi kull osservazzjoni, ma nistgħu nagħmlu l-ebda tbassir utli (oriġinali, falz jew verifikabbli). Minn dan il-lat, it-teorija tal-i<hi rend="italic">strings</hi> tista' tiġi meqjusa bħala psewdoxjenza, fejn teorija infalsifikabbli tiġi kontinwament adattata għar-riżultati sperimentali biex jaqblu magħha.</p>
Predizzjonijiet mistennija tat-teorija ta' kollox
<p>Hemm diversi fenomeni li teorija ta' kollox għandha jkollha l-ħila li tiċċara:</p>
<list type="unordered"><item><hi rend="bold">Parametri konċepibbli</hi> Għalkemm it-teoriji kwantistiċi tal-interazzjonijiet elettrodgħajfa u qawwija, jagħtu deskrizzjonijiet fenomenoloġikament korretti u predizzjonijiet validi. hemm fihom għadd ta' parametri numeriċi li għall-valur tagħhom it-teorija nfisha ma tagħti l-ebda spjegazzjoni u dawn iridu jiġu ddeterminati permezz tal-esperimenti (għalkemm infatti teorija usa' tista' turi li l-valur tagħhom mhuwiex arbitrarju). Jaħsbu li teorija ta' kollox tkun tista' tispjega dawn il-parametri u tbassar il-valur tagħhom minn parametri jew relazzjonijiet aktar fundamentali.</item>
<item><hi rend="bold">Id-difetti tar-relattività ġenerali</hi> Teorija ta' kollox għandha tispjega fenomeni bħall-<ref target="https://mt.wikipedia.org/wiki/Big_Bang">Big Bang</ref> jew in-natura tas-singularitajiet spazjutemporali li t-teoriji tar-relattività ġenerali u l-<ref target="https://mt.wikipedia.org/wiki/Mekkanika_kwantistika">mekkanika kwantistika</ref> ma jispjegawx.</item>
<item><hi rend="bold">Soddisfazzjon filosofiku</hi> Il-motivazzjoni teoretika u filosofika biex insibu teorija ta' kollox jinkludu t-twemmin <ref target="https://mt.wikipedia.org/wiki/Platun">Platoniku</ref> li n-natura finali tal-univers hi sempliċi u li l-mudelli attwali tal-univers bħall-<ref target="https://mt.wikipedia.org/wiki/Mudell_Standard">Mudell Standard</ref> ma jistax ikun li huma kompluti billi huma kumplessi wisq.</item></list>
Abbozzi ta' teoriji ta' kollox
<p>Dan l-aħħar deheru żewġ teoriji li jistgħu xi darba jevolvu fit-teorija unifikata li semmejna. Waħda hi t-<ref target="https://mt.wikipedia.org/wiki/Teorija_M">Teorija M</ref>, varjanti tat-teorija tal-i<hi rend="italic">strings</hi> ibbażata fuq l-ispazju ta' 11-il dimensjoni. It-tieni hi dik  msejjħa it-teorija kwantistika tal-<hi rend="italic">loops</hi>, li tippostula li l-ipazju-ħin stess hu kwantizzat dimensjonalment, xi ħaġa li s'issa għadha ma ġietx murija.</p>
It-teorija ta' kollox fil-filosofija
Relazzjoni mat-teorema ta' inkompletezza ta' Gödel
<p>Numru żgħir ta' xjenzati jwissu li t-teorema ta' inkompletezza ta' Gödel timplika li kwalunkwe tentattiv biex tinbena teorija ta' kollox hu ddestinat li jfalli. It-teorema ta' Gödel tgħid li kull teorija matematika li hi kompluta biżżejjed hi jew inkonsistenti jew mhux veru kompluta. <ref target="https://mt.wikipedia.org/wiki/Stanley_Jaki">Stanley Jaki</ref> innota fil-ktieb tiegħu tal-1966, "Ir-Rilevanza tal-Fiżika", li teorija ta' kollox trid tkun teorija matematika konstantement mhux trivjali, u għalhekk bilfors se tkun kompluta. Jaki għalhekk jidhirlu li din allura tirvina teorija deterministika ġenwina ta' kollox <ref target="https://mt.wikipedia.org/wiki/Il-Paġna_prinċipali#cite_note-8">[8]</ref>. <ref target="https://mt.wikipedia.org/wiki/Freeman_Dyson">Freeman Dyson</ref> sadanittant iddikjara li</p>
<p>Ħafna interpretaw dan il-kwotazzjoni bħala appoġġ għall-pożizzjoni ta' Jaki.</p>
<p><ref target="https://mt.wikipedia.org/wiki/Stephen_Hawking">Stephen Hawking</ref> oriġinarjament kien jemmen fit-teotija ta' kollox, imma wara li qies it-teorema ta' Gödel, ikkonkluda li ma setgħetx tinkiseb. </p>
<p>Din l-opinjoni tiegħu fl-argument kontra <ref target="https://mt.wikipedia.org/wiki/Solomon_Feferman">Solomon Feferman</ref> <ref target="https://mt.wikipedia.org/wiki/Il-Paġna_prinċipali#cite_note-9">[9]</ref> u oħrajn.</p>
<p>Ħafna xjenzjati u matematiċi jemmnu li t-teorema ta' Gödel hi kompletament irrilevanti fid-diskussjoni dwar it-teorija ta' kollox. It-teorema ta' Gödel hija dikjarazzjoni dwar dawk it-teoremi li "fl-aħħar" isiru sistemi matematiċi fejn "fl-aħħar" tfisser wara żmien arbitrarju. It-teorema ta' Gödel ma żżommx lil xi matematiku milli jikkalkula x'jiġri wara xi tul ta' żmien, jew ma żżommx lil xi ħadd li jaf ir-regoli milli jagħmel il-kalkoli. Kulma tgħid it-teorema ta' Gödel hu li, anke jekk inkunu nafu r-regoli kollha, ikun impossibbli li nbassru liema mudelli ġodda fl-aħħar se jipproduċi r-regoli.</p>
<p>Biex nispjegaw aħjar x'qed ngħidu, ħa nieħdu l-ktieb "Il-Logħba tal-Ħajja" ta' Conway. Dan l-awtoma ċellulari hu komplut, ifisser li varjanti tal-argument ta' Gödel turi li l-imġiba tal-awtoma fit-tul ma tistax titbassar minn konfigurazzjoni inizjali arbitrarja. U għalhekk, kreatura ipotetika li tkun tgħix fil-logħba tal-ħajja tkun tista' tkun taf ir-regoli kollha. Ir-regoli tal-awtoma huma t-teorija ta' kollox, u jafuhom ukoll il-kreaturi ġewwa l-awtomaton.</p>
Il-perspettivi kurrenti tat-teorija ta' kollox
<p>L-ebda teorija fiżika ma tkun meqjusa eżatta għall-kollox f'ċertu mument. Minflok, il-fiżika tipproċedi permezz ta' serje ta' "approssimazzjonijiet suċċessivi" li jippermettu predizzjonijiet dejjem aktar preċiżi fuq firxa wiesgħa ta' fenomeni. Ħafna fiżiċi jemmnu li hemm ħafna żbalji fil-mudelli teoretiċi konfużi tan-natura vera tar-realtà u jaċċettaw li s-serje ta' approssimazzjonijiet qatt ma tintemm fil-"verità." 
Einstein esprima ruħhu bosta drabi dwar dan is-suġġett. <ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Skontu, nistgħu b'mod raġonevoli nittamaw li tinsab teorija ta' kollox konsistenti - fiha nfisha - li tinkorpora il-forzi kollha magħrufa f'dak il-mument, iżda m'għandniex nittamaw li jkollna s-soluzzjoni finali. Minflok, kien tal-idea li minkejja l-kumplessità matematika li tidher f'kull teorija, assoċjata f'sens profond mas-<ref target="https://mt.wikipedia.org/wiki/Simetrija_tal-gauge">simetrija tal-gauge</ref> sottostanti fihom u man-numru ta' <ref target="https://mt.wikipedia.org/wiki/Kostanti_universali_fiżiċi">kostanti universali fiżiċi</ref>, it-teoriji jissimplifikaw ruħhom. Imma anke jekk dan iseħħ, il-proċess ta' simplifikazzjoni ma jistax jibqa' sejjer għal dejjem.</p>
<p>Hemm dibattitu filosofiku fil-komunità tal-fiżika dwar jekk jew le teorija ta' kollox tistax teżisti jew le, u jekk għandhiex tissejjaħ "il-" liġi fundamentali tal-univers. <ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Wieħed jista' jieħu l-pożizzjoni reduzzjonista li skontha t-teorija ta' kollox hi l-liġi fundamentali u li kwalinkwe teorija oħra li tapplika fl-univers hi konsegwenza tal-liġi ta' kollox. Hemm punto di vista ieħor li jgħid li l-liġijiet emerġenti li jirregolaw l-imġiba ta' sistemi kumplessi għandhom ikunu ugwalment fundamentali. Pereżempju hemm it-tieni liġi ta-termodinamika u t-teorija tas-<ref target="https://mt.wikipedia.org/wiki/Selezzjoni_naturali">selezzjoni naturali</ref>. Dawk li jappoġġaw dan il-punto di vista jirraġunaw li l-liġijiet emerġenti, speċjalment dawk li jiddeskrivu sistemi komplessi jew sistemi ħajjin ma jiddipendux mill-liġijiet mikrospiċi ta' livell baxx u l-liġijiet emerġenti hu fundamentali daqs teorija ta' kollox. Id-dibattitu li kien hemm bejn Steven Weinberg u <ref target="https://mt.wikipedia.org/wiki/Philip_Warren_Anderson">Philip Anderson</ref> dwar dan il-punt sar magħruf ħafna . </p>
<p>Id-dibattitu ma' jiċċarax il-punt diskuss. Jista' jkun li dak li hu importanti hawn hu biss jekk it-terminu prestiġjuż "fundamentali" jistax jiġi applikat għad-diversi oqsam ta' riċerka. </p>
<p>Għalkemm l-isem "teorija ta' kollox" jissuġġerixxi d-determiniżmu msemmi minn Laplace, din jagħti impressjoni qarrieqa. Id-determiniżmu hu mrażżan min-natura probabbilistika tal-predizzjonijiet tal-mekkanika kwantistika, mis-sensittività estrema għall-kundizzjonijiet inizjali li jwasslu għall-<ref target="https://mt.wikipedia.org/wiki/Teory_tal-Kaos">kaos matematiku</ref> u mid-diffikultà matematika estrema fl-applikazzjoni tat-teorija. Għalhekk, għalkemm il-mudell standard kurrenti tal-fiżika tal-partiċelli "fil-prinċipju" jista' jipprevedi l-fenomeni mhux gravitazzjonali magħrufa kollha, fil-prattika ftit riżultati biss ġew derivati ​​mit-teorija sħiħa (pereżempju, il-mases ta' xi wħud mill-ħadroni l-aktar sempliċi) u dawn ir-riżultati (speċjalment il-massa tal-partiċelli li huma l-aktar rilevanti għall-fiżika tal-enerġija baxxa) huma inqas preċiżi mill-kejl esperimentali kurrenti. Teorija vera ta' kollox kważi żgur ħa tkun iżjed diffiċli biex napplikawha biex inbassru riżultati esperimentali, u allura ma tantx ħa tkun utli. </p>
<p>Il-motivazzjoni għat-tfittxija għal teorija ta' kollox ġejja, barra purament mis-sodisfazzjon intellettwali tal-kompletar ta' investigazzjoni li ilha sejra għal sekli sħaħ, mill-fatt li l-eżempji ta' unifikazzjoni li saru qabel ipprevedew fenomeni ġodda, li xi wħud minnhom kellhom importanza prattika kbira. U bħal f'dawn l-eżempji ta' qabel ta' unifikazzjoni, it-teorija ta' kollox x'aktarx tippermettilna li niddefinixxu b'ċertezza l-iskop tal-validità u d-diverġenza reżidwali tal-approssimazzjonijiet b'enerġija baxxa għat-teorija.</p>


Biblijografija
<list type="unordered"><item>John D. Barrow, <hi rend="italic">Theories of Everything: The Quest for Ultimate Explanation</hi> (OUP, Oxford, 1990) <ref target="https://mt.wikipedia.org/wiki/Speċjali:SorsiKotba/0-09-998380-X">ISBN0-09-998380-X</ref></item>
<item>Stephen Hawking, <hi rend="italic">The Theory of Everything: The Origin and Fate of the Universe</hi> is an unauthorized 2002 book taken from recorded lectures (<ref target="https://mt.wikipedia.org/wiki/Speċjali:SorsiKotba/1-893224-79-1">ISBN1-893224-79-1</ref>)</item>
<item>Stanley Jaki, OSB, 2005. <hi rend="italic">The Drama of Quantities</hi>. Real View Books (<ref target="https://mt.wikipedia.org/wiki/Speċjali:SorsiKotba/1-892548-47-X">ISBN1-892548-47-X</ref>)</item>
<item>Abraham Pais, <hi rend="italic">Subtle is the Lord...: The Science and the Life of Albert Einstein</hi> (OUP, Oxford, 1982). <ref target="https://mt.wikipedia.org/wiki/Speċjali:SorsiKotba/0-19-853907-X">ISBN0-19-853907-X</ref></item>
<item>Steven Weinberg, <hi rend="italic">Dreams of a Final Theory: The Search for the Fundamental Laws of Nature</hi> (Hutchinson Radius, London, 1993) <ref target="https://mt.wikipedia.org/wiki/Speċjali:SorsiKotba/0-09-177395-4">ISBN0-09-177395-4</ref></item>
<item>Iker Nieto, <hi rend="italic">Vivencias entre la energía y la materia </hi> (Pamplona , España , 2012 )</item>
<item><ref target="http://web.archive.org/web/http://www.smphillips.8m.com/html/articles.html">Theory of Everything based on Music</ref></item></list>
Ara wkoll
<p><ref target="https://mt.wikipedia.org/wiki/Mudell_Standard">Il-Mudell Standard</ref></p>
</text></body></html>