<html><body><text id="wikipedia_mt_wikipedia_org__996.html" ns="0" revid="238459" sourceurl="https://mt.wikipedia.org/wiki/Bloggosfera" title="Bloggosfera" type="wikipedia">Bloggosfera<p>Il-kelma <hi rend="bold">bloggosfera</hi> tirreferi għall-kommunita' ta' <ref target="https://mt.wikipedia.org/wiki/Blogg">bloggs</ref>.</p>
<p>Minħabba n-natura tal-bloggs, hemm diversi mezzi ta' kif l-awturi jistgħu jikkomunikaw ma' xulxin, u din toħloq sens ta' kommunita'. </p>
Komunikazzjoni fil-Bloggosfera
<p>Is-sezzjoni tal-kummenti taħt kull <hi rend="italic">post</hi> teżisti biex il-qarrejja jkunu jistgħu joffru l-kummenti tagħhom dwar dak il-<hi rend="italic">post</hi> minflok jiktbu ittra elettronika lill-awtur. Kemm l-awtur u kemm il-qarrejja l-oħrajn jistgħu mbagħad jikkummentaw fuq il-kummenti diġa' miktubin, u b'hekk ġieli jsiru kemm diskussjonijiet u kemm argumenti fis-sezzjoni tal-kummenti.</p>
<p>Dawn iservu mhux biss biex il-qarrejja jew bloggaturi jikkommunikaw ma' xulxin, imma wkoll ġieli jsiru jafu b'xi bloggatur ġdid għax ikun ħalla kumment x'imkien.</p>
<p>Isir ukoll l-abbuż tal-kummenti f'diversi modi - pereżempju meta xi ħadd jikteb xi ħaġa kontroversjali u ma jiktibx ismu, jew jikteb biss biex jagħmel xi forma ta' riklam (<ref target="https://mt.wikipedia.org/wiki/Spam">spam</ref>), jew biss joqgħod jgħajjar.</p>
<p>Wieħed jista’ ukoll jikkummenta fuq blogg ieħor billi jikteb fil-blogg tiegħu stess. Dan ukoll iservi bħala riklam għall-blogg l-ieħor u jgħin ikabbar in-nisġa tal-bloggosfera. </p>
<p>Ħafna drabi, jekk bloggatur jieħu pjaċir jaqra blogg ieħor, hu jpoġġi ħolqa permanenti fuq il-blogg tiegħu (fis-sezzjonali msejħa <hi rend="italic">blogroll</hi>) ħalli min jaqra tiegħu jsir jaf bl-ieħor. Hemm l-użanza ta' ħolqa reċiproka meta wieħed isir jaf li hemm xi ħadd jagħmel ħolqa għal miegħu.</p>
Il-Bloggosfera Maltija
<p>Fil-bloggosfera Maltija nsibu diversi tipi ta' nies li jkollhom xi konnessjoni ma' Malta.</p>
<p>Jeżistu ċerti distinzzjonijiet: jekk huma Maltin jew le, jekk jgħixu Malta jew le, u jekk jiktbu bil-Malti jew le. Tista' ukoll tħares lejn jekk jiktbu dwar Malta u l-politika, jew b'mod iktar personali. Bħalissa fil-bloggosfera Maltija, minbarra Maltin jgħixu Malta, insibu diversi Maltin li bħalissa joqogħdu pajjiżi oħrajn fl-Ewropa, xi barranin li huma studenti jistudjaw l-Universita', u dan l-aħħar ukoll barranin li ma joqogħdux Malta iżda għandhom konnessjonijiet magħha u għalhekk jiktbu dwarha.</p>
<p>Il-kitba bil-Malti fil-bloggs għandha tiffaċċja xi problemi; l-ikbar tnejn huma l-użu ta' ittri Maltin (Ċ,ċ,Ġ,ġ,Ħ,ħ,Ż,ż) u l-użu ta' kliem tekniċi li għandhom x'jaqsmu mat-teknoloġija tal-bloggs. </p>
<p>Is-soltu meta wieħed jikteb bil-Malti fuq kompjuter, juża <hi rend="italic">Word processor</hi> b'karattri Maltin, imma l-kitba ta' bloggs is-soltu jsir direttament ġo navigatur tal-internet, fejn m'hemmx għażla ta' karattri. Barra minn hekk, jekk blogger juża l-karattri Maltin fuq il-blogg tiegħu, dan ser jidher sew biss fuq kompjuters li ukoll għandhom il-karattri Maltin. </p>
<p>Hemm min jevita din problema billi juża ittri Ingliżi biss (C,c,G,g,H,h,Z,z). Permezz tat-tastiera Maltija (<ref target="http://www.kunsilltalmalti.gov.mt/filebank/documents/kompjuter.pdf">tgħallem kif tinstallaha</ref>), wieħed jista' jikteb b'karattri Maltin b'mod faċli, u l-karattri li jiġu użati huma tal-Unicode li għalhekk ser jidhru kif suppost fuq kwalunkwe kompjuter. Din is-soluzzjoni taħdem biss fuq <hi rend="italic">Windows</hi> biss, u bloggers li jużaw sistemi operattivi differenti jkollom jsibu metodi oħrajn biex idaħħlu l-karattri Maltin. Jistgħu jdaħħluhom wieħed wieħed billi jikkupjawhom mill-<hi rend="italic">character map</hi>, jew jistgħu jużaw <hi rend="italic">scripts</hi> bħal dan li hemm fis-sit <ref target="http://linux.org.mt/lingwa/spellcheck.html?locale=mt">linux.org.mt</ref>. </p>
<p>Għat-tieni problema, tal-użu ta' kliem tekniku, il-blogger jista' juża kliem Ingliż bħal <hi rend="italic">website</hi>, <hi rend="italic">blog</hi>, <hi rend="italic">Internet</hi>, u forsi jagħmilhom kursivi peress li mhumiex bil-Malti. Inkella jkollu jista' juża l-ekwivalenti bil-Malti ("website" tiġi "sit tal-web", "blog" tiġi "blogg", "Net" tiġi "Xibka"). Jekk bloggers oħrajn jaqblu ma’ xi ħaġa li jivvinta wieħed, jaddottawha huma wkoll (per eżempju Mark Vella  beda juża l-kelma "blogg", li issa saret aċċettata u użata fil-bloggosfera Maltija).</p>
L-effetti soċjali ta' bloggs Maltin
<p>Il-bloggosfera Maltija qiegħda tipprovdi diversi benefiċċji lil min isegwiha, per eżempju ġieli tagħti u tifrex aħbarijiet qabel il-gazzetti, tipprovdi post għall-kittieba sabiex juru u jaqsmu x-xogħol tagħhom, tlaqqa' nies minn oqsma differenti tal-ħajja li s-soltu ma kienx hemm ċans isiru jafu 'l xulxin, u ġieli tiffunzjona bħala forum għal diskussjonijiet dwar il-qagħda ta' Malta.</p>
Ħoloq esterni

<list type="unordered"><item><ref target="http://www.clickz.com/stats/sectors/traffic_patterns/article.php/3438891">Artiklu fuq il-kobor tal-Bloggosfera</ref></item></list>
</text></body></html>