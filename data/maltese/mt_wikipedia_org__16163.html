<html><body><text id="wikipedia_mt_wikipedia_org__16163.html" ns="0" revid="228006" sourceurl="https://mt.wikipedia.org/wiki/Ottorino_Respighi" title="Ottorino Respighi" type="wikipedia">Ottorino Respighi<figure><caption>Ottorino Respighi</caption></figure>
<p><hi rend="bold">Ottorino Respighi</hi> (<ref target="https://mt.wikipedia.org/wiki/Bolonja">Bolonja</ref>, <ref target="https://mt.wikipedia.org/wiki/9_ta'_Lulju">9 ta' Lulju</ref> <ref target="https://mt.wikipedia.org/wiki/1879">1879</ref> – <ref target="https://mt.wikipedia.org/wiki/Ruma">Ruma</ref>, <ref target="https://mt.wikipedia.org/wiki/18_ta'_April">18 ta' April</ref> <ref target="https://mt.wikipedia.org/wiki/1936">1936</ref>) kien <ref target="https://mt.wikipedia.org/wiki/Kompożitur">kompożitur</ref>, <ref target="https://mt.wikipedia.org/wiki/Mużikologu">mużikologu</ref> u <ref target="https://mt.wikipedia.org/wiki/Direttur_mużikali">direttur mużikali</ref> <ref target="https://mt.wikipedia.org/wiki/Italja">Taljan</ref>. Hu  l-iktar magħruf għat-<hi rend="italic">Triloġija Orkestrali Rumana</hi> tiegħu: <hi rend="italic"><ref target="https://mt.wikipedia.org/wiki/Fontane_di_Roma">Fontane di Roma</ref></hi>, <hi rend="italic"><ref target="https://mt.wikipedia.org/wiki/Pini_di_Roma">Pini di Roma</ref></hi> u <hi rend="italic"><ref target="https://mt.wikipedia.org/wiki/Feste_Romane">Feste Romane</ref></hi>. L-interess qawwi li kellu fil-mużika tas-sekli 16, 17 u 18 wassluh sabiex jikkomponi bċejjeċ mużikali bbażati fuq dawn il-perjodi.</p>
<p>Studja l-kompożizzjoni ma' <ref target="https://mt.wikipedia.org/wiki/Giuseppe_Martucci">Giuseppe Martucci</ref> u <ref target="https://mt.wikipedia.org/wiki/Nikolai_Rimsky-Korsakov">Nikolai Rimsky-Korsakov</ref>. Diversi sorsi jindikaw li għal perjodu qasir studja wkoll ma' <ref target="https://mt.wikipedia.org/wiki/Max_Bruch">Max Bruch</ref>, però fil-bijografija tal-kompożitur, mart Respighi tgħid li dan mhuwiex minnu. Waqt li sal-1908 kien primarjament vjolinista, wara sar primarjament kompożitur.</p>
Bijografija
<p>Ottorino Respighi twieled <ref target="https://mt.wikipedia.org/wiki/Bolonja">Bolonja</ref>, l-<ref target="https://mt.wikipedia.org/wiki/Italja">Italja</ref>. Missieru, li kien l-għalliem lokali tal-pjanu, għallmu l-pjanu u l-vjolin. Hu kompla jistudja l-vjolin u l-vjola ma' Federico Sarti fil-Liceo Musicale ta' Bolonja, il-kompożizzjoni ma' <ref target="https://mt.wikipedia.org/wiki/Giuseppe_Martucci">Giuseppe Martucci</ref> u studji storiċi ma' <ref target="https://mt.wikipedia.org/wiki/Luigi_Torchi">Luigi Torchi</ref>, studjuż ta' mużika antika. Sena wara li ġab diploma fil-vjolin fl-1899, Respighi mar ir-<ref target="https://mt.wikipedia.org/wiki/Russja">Russja</ref> biex idoqq bħala l-vjolinista prinċipali mal-orkestra tat-<ref target="https://mt.wikipedia.org/wiki/Teatru_Mariinskij">Teatru Imperjali Russu</ref> f'<ref target="https://mt.wikipedia.org/wiki/San_Pietruburgu">San Pietruburgu</ref> matul l-istaġun tagħha tal-opra Taljana. Waqt li kien hemm studja għal ħames xhur ma' <ref target="https://mt.wikipedia.org/wiki/Rimsky-Korsakov">Rimsky-Korsakov</ref>. Wara dan, Respighi reġa' lura lejn Bolonja fejn ġab it-tieni diploma tiegħu fil-kompożizzjoni. Sal-1908, l-attività prinċipali tiegħu kienet bħala l-prim vjolinista tal-Kwintett Mugellini. Bejn l-1908 u l-1909 qatta' xi żmien idoqq il-<ref target="https://mt.wikipedia.org/wiki/Ġermanja">Ġermanja</ref> qabel irritorna lejn l-Italja u beda jikkonċentra b'mod esklussiv fuq il-kompożizzjoni.</p>
<p>Meta laħaq professur tal-kompożizzjoni fil-<ref target="https://mt.wikipedia.org/wiki/Accademia_Nazionale_di_Santa_Cecilia">Conservatorio di Santa Cecilia</ref> fl-1913, Respighi mar joqgħod <ref target="https://mt.wikipedia.org/wiki/Ruma">Ruma</ref> u għex hemm għal bqija ta' ħajtu. Fl-1917, il-fama tiegħu bdiet tinfirex minħabba diversi eżekuzzjonijiet internazzjonali tal-ewwel fost il-poeżiji toniċi Rumani tiegħu, <hi rend="italic"><ref target="https://mt.wikipedia.org/wiki/Le_fontane_di_Roma">Le fontane di Roma</ref></hi>. Fl-1919, hu żżewweġ studenta tal-passat tiegħu, il-kantanta <ref target="https://mt.wikipedia.org/wiki/Elsa_Respighi">Elsa Olivieri-Sangiacomo</ref>. Bejn is-snin 1923 u 1926 kien id-direttur tal-Conservatorio. Fl-1925, ikkollabora ma' Sebastiano Arturo Luciani fuq ktieb elementari bl-isem ta' Orpheus. Kien elett għall-Akkademja Rjali tal-Italja fl-1932.</p>
<p>Il-mawra sal-Brażil irriżultat fil-kompożizzjoni <hi rend="italic">Impressione Brasiliane</hi>. L-intenzjoni primarja tiegħu kienet li din tkun sensiela ta' ħames bċejjeċ, però sal-1928 tlieta biss minnhom kienu għadhom tlestew, u għalhekk iddeċieda li jippreżentahom kif kienu. L-ewwel eżekuzzjoni kienet fl-1928 f'Rio de Janeiro. L-ewwel biċċa hija notturn <hi rend="italic">Notte Tropicale</hi>, bi frammenti ta' ritmi ta' żfin, issuġġeriti minn tat-timbri senswali. It-tieni biċċa hija rappreżentazzjoni sinistra ta' institut tar-riċerka fuq is-sriep, <ref target="https://mt.wikipedia.org/wiki/Instituto_Butantan">Instituto Butantan</ref>, li Respighi kien żar f'<ref target="https://mt.wikipedia.org/wiki/São_Paulo">São Paulo</ref>, bi ħjiel ta' kant tal-għasafar (bħal f'Pini di Roma). L-aħħar moviment huwa żifna Brażiljana ħajja u kulurita.</p>
<p>Fuq il-vapur lura minn <ref target="https://mt.wikipedia.org/wiki/Rio_de_Janeiro">Rio de Janeiro</ref>, Respighi ltaqa' b'kumbinazzjoni mal-fiżiku Taljan <ref target="https://mt.wikipedia.org/wiki/Enrico_Fermi">Enrico Fermi</ref>. Waqt id-diskursata twila tagħhom, Fermi pprova jieħu spjegazzjoni tal-mużika permezz tal-fiżika, però Respighi ma kienx kapaċi jagħmel dan. Minkejja dan, huma baqgħu ħbieb kbar sal-mewt ta' Respighi fl-1936.</p>
<p>Respighi ma baqgħax jappoġġa b'mod sħiħ ’il-Partit Nazzjonali Faxxist ta' <ref target="https://mt.wikipedia.org/wiki/Benito_Mussolini">Benito Mussolini</ref>. Beda jaqbeż għal nies li kkritikaw lir-reġim, bħal <ref target="https://mt.wikipedia.org/wiki/Arturo_Toscanini">Arturo Toscanini</ref>, li bis-saħħa ta' Respighi żamm xogħlu fi ħdan ir-reġim. It-Tielet parti tat-triloġija Rumana, <hi rend="italic"><ref target="https://mt.wikipedia.org/wiki/Feste_Romane">Feste Romane</ref></hi>, indaqqet min-<ref target="https://mt.wikipedia.org/wiki/New_York_Philharmonic_Orchestra">New York Philharmonic Orchestra</ref> immexxija minn Toscanini fl-1929. Barra minn hekk, Toscanini irrekordja din il-mużika darbtejn għal <ref target="https://mt.wikipedia.org/wiki/RCA_Victor">RCA Victor</ref>, l-ewwel darba fl-1942 mal- <ref target="https://mt.wikipedia.org/wiki/Philadelphia_Orchestra">Philadelphia Orchestra</ref>, u t-tieni darba fl-1949 mal-<ref target="https://mt.wikipedia.org/wiki/NBC_Symphony_Orchestra">NBC Symphony Orchestra</ref>. Il-mużika ta' Respighi kellha suċċessi kbar fl-Istati Uniti: it-<hi rend="italic">Toccata għal pjanu u orkestra</hi> indaqqet għall-ewwel darba f'Novembru tal-1928 fil-Carnegie Hall min-New York Philharmonic immexxija minn <ref target="https://mt.wikipedia.org/wiki/Willem_Mengelberg">Willem Mengelberg</ref>, b'Respighi nnifsu bħala solista fuq il-pjanu. Ix-xogħol kbir maħdum fuq tema u varjazzjonijiet bl-isem ta' <hi rend="italic">Metamorphoseon</hi> kien ikkummisjonat għal ħamsin anniversarju tal-<ref target="https://mt.wikipedia.org/wiki/Boston_Symphony_Orchestra">Boston Symphony Orchestra</ref>.</p>
<p>Respighi kien studjuż ukoll tal-mużika Taljana tas-sekli sittax, sbatax u tmintax. Ippublika xi edizzjonijiet tal-mużika ta' <ref target="https://mt.wikipedia.org/wiki/Claudio_Monteverdi">Claudio Monteverdi</ref> u <ref target="https://mt.wikipedia.org/wiki/Antonio_Vivaldi">Antonio Vivaldi</ref>, kif ukoll edizzjoni ta' <hi rend="italic">Didone</hi> ta' <ref target="https://mt.wikipedia.org/wiki/Benedetto_Marcello">Benedetto Marcello</ref>. B'mod ġenerali, Respighi evita milli juża l-idjoma tal-<ref target="https://mt.wikipedia.org/wiki/Perjodu_Klassiku">Perjodu Klassiku</ref>. Minflok, ipprefera jgħaqqad stili melodiċi u forom mużikali (bħal żfin) ta' qabel il-Perjodu Klassiku mal-armonija  u tessatura romantika ta' tmiem is-seklu dsatax. </p>
<p>Respighi baqa jikkomponi u jagħti kunċerti madwar id-dinja sa Jannar tal-1936, sakemm beda jħossu dgħajjef u marid. Miet fit-18 ta' April tal-istess sena wara attakk tal-qalb ikkawżat minn infezzjoni f'qalbu, fl-età ta' 56 sena. Sena wara mewtu, il-fdalijiet tiegħu ġew trasferiti lejn Bologna, raħal twelidu, u reġa ndifen hemmhekk bl-ispejjeż imħallsin mill-istess belt. </p>
Xogħlijiet
Opra
<list type="unordered"><item><hi rend="italic">Re Enzo</hi> (1905)</item>
<item><hi rend="italic">Semirâma</hi> (1909)</item>
<item><hi rend="italic">Marie Victoire</hi> (li tlestiet fl-1913, iżda ma nħadmitx qabel l-2004)</item>
<item><hi rend="italic">La bella dormente nel bosco</hi> (1922)</item>
<item><hi rend="italic">Belfagor</hi> (1923)</item>
<item><hi rend="italic">La campana sommersa</hi> (1927)</item>
<item><hi rend="italic">Maria Egiziaca</hi> (1932)</item>
<item><hi rend="italic">La fiamma</hi> (1934)</item>
<item><hi rend="italic">Lucrezia</hi> (1937) (li tlestiet wara mewtu minn martu, Elsa, u mill-istudent tiegħu <ref target="https://mt.wikipedia.org/wiki/Ennio_Porrino">Ennio Porrino</ref>)</item></list>
Ballett
<list type="unordered"><item><hi rend="italic">La Boutique fantasque</hi> (1918), li tuża temi u melodiji mill-kompożitur <ref target="https://mt.wikipedia.org/wiki/Gioachino_Rossini">Rossini</ref>. Indaqqet għall-ewwel darba Londra fil-5 ta' Ġunju 1919.</item>
<item><hi rend="italic">Sèvres de la vieille France</hi> (1920)</item>
<item><hi rend="italic">La Pentola magica</hi> (1920)</item>
<item><hi rend="italic">Le astuzie de Columbina</hi> (1920)</item>
<item><hi rend="italic">Belkis, Regina di Saba</hi> (1930), l-aħħar xogħol għal ballett</item></list>
Orkestrali
<list type="unordered"><item><hi rend="italic">Varjazzjonijiet Simfoniċi</hi> (1900)</item>
<item><hi rend="italic">Preludju, koral u fuga</hi> (1901)</item>
<item><hi rend="italic">Aria għal korda</hi> (1901)</item>
<item><hi rend="italic">Suite għal korda</hi> (1902)</item>
<item>Suite fil-Mi maġġuri (<hi rend="italic">Sinfonia</hi>) (1901 rev. 1903)</item>
<item><hi rend="italic">Burlesca</hi> (1906)</item>
<item><hi rend="italic">Overtura: carnevalesca</hi> (1913)</item>
<item><hi rend="italic">Sinfonia Drammatica</hi> (1913–14)</item>
<item>It-<hi rend="italic">Triloġija Rumana</hi> (tlett poemi simfoniċi li jevokaw postijiet Ruman u avvenimenti)
<list type="unordered"><item><hi rend="italic"><ref target="https://mt.wikipedia.org/wiki/Le_fontane_di_Roma">Le fontane di Roma</ref></hi> (<hi rend="italic">Il-funtani ta' Ruma</hi>) (1915–1916)</item>
<item><hi rend="italic"><ref target="https://mt.wikipedia.org/wiki/I_pini_di_Roma">I pini di Roma</ref></hi> (<hi rend="italic">Il-Pini ta' Ruma</hi>) (1923–1924)</item>
<item><hi rend="italic"><ref target="https://mt.wikipedia.org/wiki/Feste_Romane">Feste Romane</ref></hi> (<hi rend="italic">Festi Rumani</hi>) (1928)</item></list></item>
<item><hi rend="italic"><ref target="https://mt.wikipedia.org/wiki/Antiche_arie_e_danze_per_liuto">Antiche arie e danze per liuto</ref></hi>
<list type="unordered"><item>Suite No. 1 (1917) għall-orkestra,</item>
<item>Suite No. 2 (1923) għall-orkestra,</item>
<item>Suite No. 3 (1932) għall-orkestra tal-korda,</item></list></item>
<item><hi rend="italic">Ballata delle Gnomidi (Żifna tal-Injomi)</hi> (1920), ibbażata fuq poeżija ta' <ref target="https://mt.wikipedia.org/wiki/Claudio_Clausetti">Claudio Clausetti</ref></item>
<item><hi rend="italic"><ref target="https://mt.wikipedia.org/wiki/Rossiniana">Rossiniana</ref></hi> (1925) - traskrizzjonijiet ta' <hi rend="italic">Quelques riens</hi> (minn <hi rend="italic"><ref target="https://mt.wikipedia.org/wiki/Péchés_de_vieillesse">Péchés de vieillesse</ref></hi>) ta<ref target="https://mt.wikipedia.org/wiki/Gioachino_Rossini">Rossini</ref></item>
<item><hi rend="italic">Vetrate di chiesa</hi> (<hi rend="italic">Twieqi ta' Knisja</hi>) (1925), erba' movimenti, li tlieta minnhom huma bbażati fuq <hi rend="italic">Tre Preludi sopra melodie gregoriane</hi> għal pjanu (1919)</item>
<item><hi rend="italic"><ref target="https://mt.wikipedia.org/wiki/Gli_Uccelli">Gli Uccelli</ref></hi> (<hi rend="italic">L-għasafar</hi>) (1927), bbażata fuq kompożżizzjoni barokki li jimitaw il-ħsejjes tal-għasafar. Dawn huma: <hi rend="italic">Introduzione</hi> (Bernardo Pasquini), <hi rend="italic">La Colomba</hi> (Jacques de Callot), <hi rend="italic">La Gallina</hi> (Rameau), <hi rend="italic">L'Usignolo</hi> (kompożitur anonimu Ingliż tas-seklu sbatax) u <hi rend="italic">Il Cucu</hi> (Pasquini)</item>
<item><hi rend="italic">Trittico Botticelliano</hi> (1927)</item>
<item><hi rend="italic"><ref target="https://mt.wikipedia.org/wiki/Impressioni_brasiliane">Impressioni brasiliane</ref></hi> (<hi rend="italic">Impressjonijiet Brażiljani</hi>) (1928)</item>
<item><hi rend="italic">Metamorphoseon Modi XII: Tema e Variazioni</hi> (1930)</item></list>
Kunċerti
<p><hi rend="bold">Piano</hi></p>
<list type="unordered"><item>Kunċert għal pjanu in La minore (1902)</item>
<item><hi rend="italic">Fantasia Slava</hi> (1903)</item>
<item><hi rend="italic">Concerto in modo misolidio</hi> (Kunċert mibni fuq il-<ref target="https://mt.wikipedia.org/wiki/Mod_Misolidju">Mod Misolidju</ref>) (1925)</item>
<item><hi rend="italic">Toccata</hi> għal Pjanu u Orkestra (1928)</item></list>
<p>
<hi rend="bold">Vjolin</hi></p>
<list type="unordered"><item><hi rend="italic">Leggenda</hi> għal Vjolin u Orkestra (1902)</item>
<item><hi rend="italic">Humoreske</hi> għal Vjolin u Orkestra (1903)</item>
<item><hi rend="italic"><ref target="https://mt.wikipedia.org/wiki/Concerto_in_la_maggiore">Concerto in la maggiore</ref></hi> għal Vjolin u Orkestra  (1903), li tlesta minn <ref target="https://mt.wikipedia.org/wiki/Salvatore_Di_Vittorio">Salvatore Di Vittorio</ref> (2009)</item>
<item><hi rend="italic">Concerto all'antica</hi> għal Vjolin u Orkestra (1908)</item>
<item><hi rend="italic">Poema autunnale</hi> (<hi rend="italic">Poema tal-Ħarifa</hi>) għal Vjolin u Orkestra (1920-5)</item>
<item><hi rend="italic">Concerto gregoriano</hi> għal Vjolin u Orkestra (1921)</item></list>
<p>
<hi rend="bold">Oħrajn</hi></p>
<list type="unordered"><item><hi rend="italic">Suite in Sol Maġġore</hi> għal Orgni u Korda (1905)</item>
<item><hi rend="italic">Adagio con variazioni</hi> (1920), għal Vjolonċell u Orkestra</item>
<item><hi rend="italic">Concerto a cinque</hi> (<hi rend="italic">Kunċert għal Ħamsa</hi>) (1933), għal Obwe, Kurunetta, Pjanu, <ref target="https://mt.wikipedia.org/wiki/Viola_d'amore">Viola d'amore</ref>, Kuntrabaxx u Korda</item></list>
Vokali/Korali
<list type="unordered"><item><hi rend="italic">Christus</hi> (kliem ta' Respighi) (1898–99), kantata Biblika għal solisti, kor u orkestra</item>
<item><hi rend="italic">Nebbie</hi> (1906), vuċi u pjanu</item>
<item><hi rend="italic">Stornellatrice</hi> (1906?), vuċi u pjanu</item>
<item><hi rend="italic">Cinque canti all'antica</hi> (1906), vuċi u pjanu</item>
<item><hi rend="italic">Aretusa</hi> (kliem ta' <ref target="https://mt.wikipedia.org/wiki/Percy_Bysshe_Shelley">Shelley</ref>) (1910–11), kantata għal mezzo-sopran u orkestra</item>
<item><hi rend="italic">La Sensitiva</hi> (<hi rend="italic">Il-Pjanta Sensittiva</hi>, kliem ta' <ref target="https://mt.wikipedia.org/wiki/Percy_Bysshe_Shelley">Shelley</ref>) (1914), għal mezzo-sopran u orkestra</item>
<item><hi rend="italic">Il Tramonto</hi> (<hi rend="italic">L-Għabex</hi>, kliem by <ref target="https://mt.wikipedia.org/wiki/Percy_Bysshe_Shelley">Shelley</ref>) (1914), għal mezzo-sopran u kwartett tal-korda (jew orkestra tal-Korda)</item>
<item><hi rend="italic">Deità silvane</hi> (<hi rend="italic">Allat tal-Foresti</hi>, kliem ta' <ref target="https://mt.wikipedia.org/wiki/Antonio_Rubino">Antonio Rubino</ref>) (1917), ċiklu ta' kanzunetti għal sopran u orkestra żgħira</item>
<item><hi rend="italic">Cinque liriche</hi> (1917), vuċi u pjanu</item>
<item><hi rend="italic">Quattro liriche</hi> (<ref target="https://mt.wikipedia.org/wiki/Gabriele_d'Annunzio">Gabriele d'Annunzio</ref>) (1920), vuċi u pjanu</item>
<item><hi rend="italic">La Primavera</hi> (<hi rend="italic">Ir-Rebbiegħa</hi>, kliem ta' <ref target="https://mt.wikipedia.org/wiki/Constant_Zarian">Constant Zarian</ref>) (1922) poema lirika għal solisti, kor u orkestra</item>
<item><hi rend="italic">Lauda per la Natività del Signore</hi> (<hi rend="italic">Tifħira għat-Twelid tal-Mulej</hi>, kliem attribwit lil <ref target="https://mt.wikipedia.org/wiki/Jacopone_da_Todi">Jacopone da Todi</ref>) (1930), kantata għal 3 solisti (<ref target="https://mt.wikipedia.org/wiki/Sopran">sopran</ref>, <ref target="https://mt.wikipedia.org/wiki/Mezzo-sopran">mezzo-sopran</ref> u <ref target="https://mt.wikipedia.org/wiki/Tenur">tenur</ref>), kor (b'ħafna sezzjonijiet għal kor bi 8 vuċijiet u kor maskili TTBB), u ensemble da camera (lenji u pjanu quattro mani)</item></list>
Mużika da Kamera/Strumentali
<list type="unordered"><item>Kwartett tal-Korda fir-Re maġġuri f'moviment wieħed (bla data)</item>
<item>Kwartett tal-Korda No. 1 fir-Re maġġuri (1892–98)</item>
<item>Kwartett tal-Korda No. 2 fis-Si bimoll maġġuri  (1898)</item>
<item>Kwartett tal-Korda fir-Re maġġuri  (1907)</item>
<item>Kwartett tal-Korda fir-Re minuri (1909) sottotitulat mill-kompożitur "Ernst is das Leben, heiter ist die Kunst"</item>
<item><hi rend="italic">Quartetto Dorico</hi> jew Kwartett tal-Korda doriku (1924)</item>
<item><hi rend="italic">Tre Preludi sopra melodie gregoriane</hi>, għal pjanu (1921)</item>
<item>Sonata għal Vjolin fis-Si minuri</item>
<item>Sonata għal Pjanu fis-Fa minuri</item>
<item><hi rend="italic">Variazioni</hi>, għal kitarra</item>
<item>Kwartett Doppju fir-Re minuri (1901)</item>
<item>Kwintett tal-Pjanu fil-Fa minuri (1902)</item>
<item>Sitt Biċċiet għal Vjolin u Pjanu (1901–06)</item>
<item>Kwarteet in Re maġġiore għal 4 Violi da gamba (1906)</item>
<item>Huntingtower: Ballata għal banda (1932)</item>
<item>Kwintett tal-Korda għal 2 Vjolini, Vjola u 2 Vjolinċelli fis-Sol minuri (1901, mhux komplut)</item></list>
<p>Nota: Ħafna minn dawn ix-xogħolijiet da kamera mhumiex ppublikati u jinsabu miktuba fuq manuskritti fil-konservatorji ta' Bologna u ta' Ruma. Tlett Kwartetti tal-Korda (1907, 1909 u 1924), il-Ballata <hi rend="italic">Huntingtower</hi>, u l-Kwintett tal-Pjanu huma ppublikati.</p>
</text></body></html>