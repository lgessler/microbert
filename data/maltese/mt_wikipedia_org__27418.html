<html><body><text id="wikipedia_mt_wikipedia_org__27418.html" ns="0" revid="272070" sourceurl="https://mt.wikipedia.org/wiki/Reichenau" title="Reichenau" type="wikipedia">Reichenau<figure><caption>L-Abbazija ta' <ref target="https://mt.wikipedia.org/wiki/Santa_Marija">Santa Marija</ref> u San Mark f'Reichenau</caption></figure>
<p><hi rend="bold">Reichenau</hi> (pronunzja bil-Ġermaniż: [ˈʁaɪçənaʊ]) hija gżira fil-Lag ta' Kostanza fin-Nofsinhar tal-<ref target="https://mt.wikipedia.org/wiki/Ġermanja">Ġermanja</ref>. Tinsab bejn wieħed u ieħor fil-Punent tal-belt ta' Konstanz, bejn il-Gnadensee u l-Untersee, żewġ partijiet tal-Lag ta' Kostanza. B'erja totali ta' 4.3 km2 u ċirkonferenza ta' 11-il kilometru, il-gżira hija twila 4.5 km u wiesgħa 1.5 km fl-usa' punt tagħha. L-ogħla punt tal-gżira, il-Hochwart, jinsab xi 43 metru 'l fuq mill-wiċċ tal-lag u 438.7 metru 'l fuq mil-livell medju tal-baħar.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Il-gżira ta' Reichenau hija kkollegata mal-art kontinentali permezz ta' pont li tlesta fl-1838, bejn il-fdalijiet tal-Kastell ta' Schopflen u n-naħa tal-Lvant tal-gżira ta' Reichenau tul mogħdija tal-ilma wiesgħa għaxar metri u twila 95 metru, il-Bruckgraben. Pont baxx jippermetti l-passaġġ ta' dgħajjes ordinarji iżda mhux ta' dgħajjes bil-qlugħ.</p>
<figure><caption>L-Abbazija ta' Reichenau fl-1707</caption></figure>
<p>Il-Gżira Monastika ta' Reichenau tniżżlet bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fis-sena 2000.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> L-Abbazija ta' Reichenau hija ddedikata lil Santa Marija u San Mark. Żewġ knejjes oħra nbnew fuq il-gżira u ġew ikkonsagrati u ddedikati lil San Ġorġ u lil San Pietru u <ref target="https://mt.wikipedia.org/wiki/Pawlu_l-Appostlu">San Pawl</ref> rispettivament. L-opri tal-arti famużi ta' Reichenau jinkludu (fil-Knisja ta' St George) il-ħitan impittra Ottonjani tal-mirakli ta' <ref target="https://mt.wikipedia.org/wiki/Ġesù">Kristu</ref>, <ref target="https://mt.wikipedia.org/wiki/Pittura">pitturi</ref> uniċi mis-seklu 10. Is-Superjur tal-abbazija kien joqgħod f'binja ta' żewġ sulari, u fis-seklu 14 żdiedu żewġ sulari oħra b'qafas tal-<ref target="https://mt.wikipedia.org/wiki/Injam">injam</ref>. Din il-binja hija waħda mill-eqdem binjiet b'qafas tal-injam fin-Nofsinhar tal-Ġermanja.</p>
<p>Fost l-artijiet 'il bogħod bis-sjieda tal-abbazija kien hemm villaġġ fuq in-naħa ta' fuq tar-<ref target="https://mt.wikipedia.org/wiki/Renu">Renu</ref> fil-muniċipalità ta' <ref target="https://mt.wikipedia.org/wiki/Tamins">Tamins</ref> fil-kanton ta' <ref target="https://mt.wikipedia.org/wiki/Graubünden">Graubünden</ref>, l-<ref target="https://mt.wikipedia.org/wiki/Żvizzera">Iżvizzera</ref>, li ngħata l-isem tal-Abbazija ta' Reichenau.</p>
<p>Illum il-ġurnata l-gżira hija famuża wkoll għat-tkabbir tal-ħxejjex. Il-Wollmatinger Ried maġenb il-gżira ta' Reichenau hija riżerva naturali kbira magħmula minn żona ta' art mistagħdra bil-qasab. Din iż-żona tintuża minn ħafna <ref target="https://mt.wikipedia.org/wiki/Għasfur">għasafar</ref> li jieqfu jistrieħu fiha matul il-passa annwali tagħhom.</p>
Abbazija ta' Reichenau
<figure><caption>L-Abbazija ta' Reichenau</caption></figure>
<p>L-Abbazija ta' Reichenau kienet monasteru Benedittin fil-gżira ta' Reichenau (magħrufa bil-<ref target="https://mt.wikipedia.org/wiki/Lingwa_Latina">Latin</ref> bħala <hi rend="italic">Augia Dives</hi>). Ġiet stabbilita fis-724 minn <ref target="https://mt.wikipedia.org/wiki/San_Pirmin">San Pirmin</ref>, li jingħad li ħarab minn <ref target="https://mt.wikipedia.org/wiki/Spanja">Spanja</ref> minħabba l-invażuri Għarab, bil-patroċinju li kien jinkludi lil <ref target="https://mt.wikipedia.org/wiki/Charles_Martel">Charles Martel</ref>, u, iktar lokalment, il-Konti <ref target="https://mt.wikipedia.org/wiki/Berthold_tal-Ahalolfinger">Berthold tal-Ahalolfinger</ref> u d-Duka <ref target="https://mt.wikipedia.org/wiki/Santfrid_I">Santfrid I</ref> (Nebi).<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Il-kunflitt ta' San Pirmin ma' Santfrid wassal biex huwa jitlaq minn Reichenau fis-727.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Taħt is-suċċessur tiegħu Haito, il-monasteru beda jiffjorixxi. Kiseb ċertu influwenza fid-dinastija Karolinġja, taħt is-Superjur tal-Abbazija <ref target="https://mt.wikipedia.org/wiki/Waldo_ta'_Reichenau">Waldo ta' Reichenau</ref> (740-814), billi l-iskrivana impjegati fil-livell Imperjali u Dukali ġew edukati u mħarrġa. Is-Superjur tal-Abbazija <ref target="https://mt.wikipedia.org/wiki/Reginbert_ta'_Reichenau">Reginbert ta' Reichenau</ref> (?-846) saħħaħ il-kollezzjoni ta' kotba importanti.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Is-Superjur tal-Abbazija <ref target="https://mt.wikipedia.org/wiki/Walahfrid_Strabo">Walahfrid Strabo</ref> (842-849), li ġie edukat f'Reichenau, kien rinomat bħala poeta u studjuż tal-Latin.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>L-Abbazija kienet pożizzjonata f'post strateġiku tat-trasport bejn il-Ġermanja u l-<ref target="https://mt.wikipedia.org/wiki/Italja">Italja</ref>, fejn il-passaġġ fuq il-lag kien jaqta' biċċa mir-rotta iebsa li kien hemm biex wieħed jasal minn post għall-ieħor. L-Abbazija ta' Reichenau ospitat skola, u <hi rend="italic">scriptorium</hi> kif ukoll studjo tal-artisti, li jingħad li kien l-ikbar ċentru, u l-iktar wieħed influwenti artistikament, għall-produzzjoni ta' manuskritti mill-isbaħ fl-<ref target="https://mt.wikipedia.org/wiki/Ewropa">Ewropa</ref> matul is-sekli 10 u 11, spiss imsejjaħ l-Iskola ta' Reichenau. Eżempju tal-produzzjoni tal-i<hi rend="italic">scriptorium</hi> huma l-Periskopji ta' <ref target="https://mt.wikipedia.org/wiki/Enriku_II">Enriku II</ref>, li saru għall-Imperatur, u li issa jinsabu fi <ref target="https://mt.wikipedia.org/wiki/Munich">Munich</ref>. Reichenau ppreservat ir-relikwi prezzjużi, fosthom il-buqar mit-Tieġ ta' Kana.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<figure><caption>Il-Knisja ta' San Ġorġ f'Reichenau</caption></figure>
<figure><caption>Il-faċċata tal-Knisja ta' Niederzell iddedikata lil San Pietru u San Pawl</caption></figure>
<p>L-Abbazija laħqet il-quċċata tagħha taħt is-Superjur tal-Abbazija <ref target="https://mt.wikipedia.org/wiki/Berno_ta'_Reichenau">Berno ta' Reichenau</ref> (1008-1048). Matul żmienu, studjużi importanti, bħal <ref target="https://mt.wikipedia.org/wiki/Hermannus_Contractus">Hermannus Contractus</ref>, għexu u ħadmu f'Reichenau. Fit-tieni nofs tas-seklu 11, l-importanza kulturali tal-Abbazija bdiet tbatti minħabba r-riformi restrittivi tal-<ref target="https://mt.wikipedia.org/wiki/Papa_Gregorju_VII">Papa Gregorju VII</ref>, kif ukoll minħabba r-rivalità mal-<ref target="https://mt.wikipedia.org/wiki/Abbazija_ta'_Sankt_Gallen">Abbazija ta' Sankt Gallen</ref> fl-Iżvizzera. Fl-1540, l-Isqof ta' Konstanz, rivali antik tas-Superjuri tal-Abbazija ta' Reichenau, sar Lord ta' Reichenau, u, taħt il-kontroll ta' diversi isqfijiet suċċessivi, l-importanza tal-Abbazija majnat.</p>
<p>Meta l-artijiet tal-Abbazija ġew sekolarizzati (inizjalment fl-1757 u b'mod permanenti fl-1803) u l-ordnijiet tal-patrijiet sfaxxaw taħt <ref target="https://mt.wikipedia.org/wiki/Napuljun_I_ta'_Franza">Napuljun</ref>, parti mil-librerija famuża ta' Reichenau ġiet ippreservata fil-Librerija Statali (bil-Ġermaniż: <hi rend="italic">Landesbibliothek</hi>) ta' <ref target="https://mt.wikipedia.org/wiki/Karlsruhe">Karlsruhe</ref>. Il-<hi rend="italic">Geographus Bavarus</hi> u diversi dokumenti importanti oħra jistgħu jinstabu fil-Librerija Statali <ref target="https://mt.wikipedia.org/wiki/Bavarja">Bavarjana</ref> fi Munich. Mill-2001, komunità żgħira ta' Benedittin ġiet stabbilita mill-ġdid fil-Knisja ta' Niederzell iddedikata lil San Pietru u San Pawl.</p>
<figure><caption>Veduta ta' Reichenau mill-ajru</caption></figure>
Nies notevoli midfuna f'Reichenau
<list type="unordered"><item><ref target="https://mt.wikipedia.org/wiki/Gerold_ta'_Vinzgau">Gerold ta' Vinzgau</ref></item>
<item><ref target="https://mt.wikipedia.org/wiki/Karlu_l-Oħxon">Karlu l-Oħxon</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref></item>
<item><ref target="https://mt.wikipedia.org/wiki/Burchard_III">Burchard III</ref>, id-Duka ta' <ref target="https://mt.wikipedia.org/wiki/Swabja">Swabja</ref></item>
<item><ref target="https://mt.wikipedia.org/wiki/Herman_I">Herman I</ref>, id-Duka ta' Swabja</item></list>
Sit ta' Wirt Dinji
<p>Il-Gżira Monastika ta' Reichenau ġiet iddeżinjata bħala Sit ta' Wirt Dinji tal-UNESCO fis-sena 2000.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: il-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet"; il-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem"; u l-<hi rend="bold">kriterju (vi)</hi> "Assoċjazzjoni diretta jew tanġibbli ma' avvenimenti jew ma' tradizzjonijiet ħajjin, ma' ideat jew ma' twemmin, jew ma' xogħlijiet artistiċi jew letterarji ta' valur universali straordinarju".<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
</text></body></html>