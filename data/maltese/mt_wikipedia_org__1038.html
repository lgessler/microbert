<html><body><text id="wikipedia_mt_wikipedia_org__1038.html" ns="0" revid="268650" sourceurl="https://mt.wikipedia.org/wiki/L-Isla" title="L-Isla" type="wikipedia">L-Isla

<p><hi rend="bold">L-Isla</hi> hi waħda mit-Tlett Ibliet li jinsabu madwar <ref target="https://mt.wikipedia.org/wiki/Il-Port_il-Kbir">il-Port il-Kbir</ref> u li jinsabu fuq in-naħa ta' ġewwa tas-swar tal-Kottonera. L-Isla tinsab fuq ilsien art li jinsab spalla ma' spalla mal-<ref target="https://mt.wikipedia.org/wiki/Birgu">Birgu</ref>, u jħares lejn il-<ref target="https://mt.wikipedia.org/wiki/Belt_Valletta">Belt Valletta</ref>. Din il-belt hi wkoll magħrufa bħala Senglea. Fl-antik dan l-ilsien art kien magħruf bħala l-Għolja ta' <ref target="https://mt.wikipedia.org/wiki/Ġiljan_l-Ospitalier">San Ġiljan</ref> minħabba l-<ref target="https://mt.wikipedia.org/wiki/Kappella">kappella</ref> żgħira li kien hemm iddedikata lil dan il-qaddis. </p>
<p>L-Isla għandha t-titlu ta' <hi rend="italic">Città Invicta</hi>, minħabba l-episodju fl-<ref target="https://mt.wikipedia.org/wiki/Assedju_l-Kbir">Assedju l-Kbir</ref> tal-1565, meta id-difensuri ta' din il-<ref target="https://mt.wikipedia.org/wiki/Peniżola">peniżola</ref> rnexxielhom jirreżistu u jirribattu l-attakki tat-<ref target="https://mt.wikipedia.org/wiki/Imperu_Ottoman">Torok</ref> minn fuq is-swar tagħha. L-isem ta' din il-belt hu x'aktarx ġej mit-Taljan, <hi rend="italic">penisola</hi>, li fuq il-mapep antiki seta' tqassar għal 'isola' u wara sar Isla. Intant jista' jkun ukoll li l-isem ġej mix-xebħ tal-art ma' 'lsien' ħiereġ 'il barra. </p>
<p>Fi żmien meta l-<ref target="https://mt.wikipedia.org/wiki/Ordni_Militari_Sovran_ta'_Malta">Ordni ta' San Ġwann</ref> kien il-Birgu, din l-art kienet tintuża għall-kaċċa. Fl-1555 il-<ref target="https://mt.wikipedia.org/wiki/Gran_Mastru">Gran Mastru</ref> <ref target="https://mt.wikipedia.org/wiki/De_La_Sengle">Claude De La Sengle</ref> ta l-bidu tal-urbanizzazzjoni fuq din l-art u tħejja anki pjan forma ta' skakkiera, l-istess bħal ma wara sar biex inbniet il-Belt Valletta. Hu għalhekk li l-Isla bdiet tissejjaħ Senglea.   </p>
<p>Matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>, l-Isla sofriet bumbardamenti kbar li qerdu ħafna mill-belt u qatlu ħafna abitanti. Fis-16 ta' Jannar 1941, blitz mil-Luftwaffe fuq l-HMS Illustrious, li kien irmiġġat ma' Parlatorio Wharf, taħt Kordin, ikkawża distruzzjoni kbira ta' din il-belt. Il-knisja parrokkjali ntlaqtet ukoll. Ir-Re <ref target="https://mt.wikipedia.org/wiki/Ġorġ_VI">Ġorġ VI</ref> żar l-Isla meta kien <ref target="https://mt.wikipedia.org/wiki/Malta">Malta</ref>, fl-20 ta' Ġunju 1943.    </p>
<p>Fl-24 ta' Awwissu 1957, ġiet ikkonsagrata l-Bażilika l-ġdida li nbniet flok dik li waqgħet fil-gwerra.    </p>
Postijiet ta' interess
<list type="unordered"><item>Il-Bażilika u knisja parrokkjali ddedikata lit-Twelid tal-<ref target="https://mt.wikipedia.org/wiki/Santa_Marija">Madonna</ref>.</item>
<item>Ix-xatt tal-Isla.</item>
<item>Il-Ġnien tal-Gardjola bil-veduta tal-Port il-Kbir.</item>
<item>Il-knisja tal-Portosalvu (San Filippu Neri).</item>
<item>L-akkwati tal-Maċina li jagħtu għall-Baċir Nru 1 f'<ref target="https://mt.wikipedia.org/wiki/Bormla">Bormla</ref> (illum ambjent ta' rilassament).</item></list>
Nies magħrufa li twieldu jew għexu fl-Isla
<list type="unordered"><item><ref target="https://mt.wikipedia.org/wiki/Juan_Bautista_Azopardo">Juan Bautista Azopardo</ref> (20 ta' Frar 1772 – 23 ta' Ottubru 1847), fundatur tal-Flotta Navali <ref target="https://mt.wikipedia.org/wiki/Arġentina">Arġentina</ref> (1810).</item></list>
<list type="unordered"><item><ref target="https://mt.wikipedia.org/wiki/Francesco_Zahra">Francesco Zahra</ref> (1710–1773), pittur.</item>
<item><ref target="https://mt.wikipedia.org/wiki/Fortunato_Panzavecchia">Fortunato Panzavecchia</ref> (1779–1850), qassis, storiku, edukatur u lingwista.</item>
<item><ref target="https://mt.wikipedia.org/wiki/Giorgio_Mitrovich">Giorgio Mitrovich</ref> (1795–1885), <ref target="https://mt.wikipedia.org/wiki/Politiku">politiku</ref>.</item>
<item><ref target="https://mt.wikipedia.org/wiki/Louis_Shickluna">Louis Shickluna</ref> (1808–1880), <ref target="https://mt.wikipedia.org/wiki/Bennej">bennej</ref> tal-bastimenti fil-<ref target="https://mt.wikipedia.org/wiki/Kanada">Kanada</ref>.</item>
<item><ref target="https://mt.wikipedia.org/wiki/Andrea_De_Bono">Andrea De Bono</ref> (1821–1871), esploratur tax-xmara <ref target="https://mt.wikipedia.org/wiki/Nil">Nil</ref> u x-xmara <ref target="https://mt.wikipedia.org/wiki/Sobat">Sobat</ref> fl-<ref target="https://mt.wikipedia.org/wiki/Afrika">Afrika</ref>.</item>
<item><ref target="https://mt.wikipedia.org/wiki/Ignazio_Panzavecchia">Ignazio Panzavecchia</ref> (1855–1925), qassis u politiku.</item>
<item><ref target="https://mt.wikipedia.org/wiki/Mauro_Inguanez">Mauro Inguanez</ref> (1887–1955), qassis u <ref target="https://mt.wikipedia.org/wiki/Librar">librar</ref>.</item>
<item><ref target="https://mt.wikipedia.org/wiki/John_F._Marks">John F. Marks</ref> (1894–1954), bniedem intellettwali u attivist fil-<ref target="https://mt.wikipedia.org/wiki/Partit_Laburista_(Malta)">Partit Laburista</ref>.</item>
<item><ref target="https://mt.wikipedia.org/wiki/Erin_Serracino_Inglott">Erin Serracino Inglott</ref> (1904–1983), lessikografu, lingwista, traduttur, awtur.</item>
<item><ref target="https://mt.wikipedia.org/wiki/Gigi_Gauci">Gigi Gauci</ref> (1911–2003), politiku u wieħed mill-fundaturi tal-Partit Laburista.</item>
<item><ref target="https://mt.wikipedia.org/wiki/Charles_Clews">Charles Clews</ref> (27 ta' Settembru 1919 – 29 ta' Jannar 2009), attur komiku, <ref target="https://mt.wikipedia.org/wiki/Kittieb">kittieb</ref> u editur, imwieled l-Isla.</item>
<item><ref target="https://mt.wikipedia.org/wiki/Vitorin_Galea">Vitorin Galea</ref> (31 ta' Diċembru 1926 – 17 ta' Marzu 1996), attriċi.</item>
<item><ref target="https://mt.wikipedia.org/wiki/Anthony_Perici">Anthony Perici</ref> (1920–2010), politiku u sindku ta' Twinsburg, Ohio.</item>
<item><ref target="https://mt.wikipedia.org/wiki/Charles_Thake">Charles Thake</ref> (21 ta' Diċembru 1927 – 12 ta' Mejju 2018), attur komiku.</item></list>
<list type="unordered"><item><ref target="https://mt.wikipedia.org/wiki/Michelangelo_Vella">Michelangelo Vella</ref> (7 ta’ Novembru 1710 – 25 ta’ Diċembru 1792), <ref target="https://mt.wikipedia.org/wiki/Kompożitur">kompożitur</ref>, organista u pedagogu.</item></list>
<list type="unordered"><item><ref target="https://mt.wikipedia.org/wiki/Maurits_Cornelis_Escher">Maurits Cornelis Escher</ref> (17 ta' Ġunju 1898 – 27 ta' Marzu 1972), <ref target="https://mt.wikipedia.org/wiki/Inċiżur">inċiżur</ref> u litografu.</item></list>
</text></body></html>