<html><body><text id="wikipedia_mt_wikipedia_org__21551.html" ns="0" revid="271083" sourceurl="https://mt.wikipedia.org/wiki/Forti_Sant%E2%80%99An%C4%A1lu" title="Forti Sant’Anġlu" type="wikipedia">Forti Sant’Anġlu<figure><caption>Forti Sant’Anġlu</caption></figure>
<p>Il-<hi rend="bold">Forti Sant’Anġlu</hi> hija <ref target="https://mt.wikipedia.org/wiki/Fortifikazzjonijiet_ta'_Żmien_il-Kavallieri_f'Malta">fortifikazzjoni</ref> li tinsab fil-ponta tal-Birgu u sseparata minn din il-Belt b'foss li hu mimli bl-ilma baħar. Il-fortizza hi dedikata lil <ref target="https://mt.wikipedia.org/wiki/Sant’Anġlu_ta’_Sqallija">Sant’Anġlu ta’ Sqallija</ref> fil-<ref target="https://mt.wikipedia.org/wiki/Birgu">Birgu.</ref></p>
Storja
Żmien Medjevali
<p>Il-forti nbniet fl-istat  li tidher illum biż-żmien, iżda mhux magħrufa d-data meta kien l-oriġini ta' din il-fortizza. Fi żmien li Malta kienet maħkuma minn Ruma hawn kien hawn tempju x'aktarx ddedikat lil Juno. Jista' jkun li l-fortizza bdiet tinbena fi żmien Biżantin jew dak Għarbi. Fi żmien il-Medjuevu Tardiv, hawn kien hawn diversi ġwarniġġoni mmexxija mill-Kastellan. Wara li Malta saret parti mir-<ref target="https://mt.wikipedia.org/wiki/Renju_ta'_Sqallija">Renju ta' Sqallija</ref>, fis-seklu XII beda jinbena torri, u llum għad fadal xi fdalijiet tiegħu ġewwa l-fortizza. Fis-seklu tlettax, waqt il-ħakma tal-Anġevini, hemm dokumenti li jsemmu <hi rend="italic">Castrum Maris</hi> (Kastell qrib il-Baħar) fil-ponta tal-Birgu li kellu 150 suldat u ftit armi. Fl-1283 wara xi żmien li saret battalja fil-Port il-Kbir bejn l-Anġevini u l-Aragoniżi, dawn tal-aħħar ħadu il-kastell u t-tmeixxja ta' Malta f'idejhom. </p>
Żmien l-Ordni
<p>Meta <ref target="https://mt.wikipedia.org/wiki/Ordni_Militari_Sovran_ta'_Malta">l-Kavallieri ta' San Ġwann</ref> waslu Malta fl-1530,  għażlu li jistabbilixxu ruħhom fil-<ref target="https://mt.wikipedia.org/wiki/Birgu">Birgu</ref> u mhux fl-<ref target="https://mt.wikipedia.org/wiki/Imdina">Imdina</ref>, u l-fortizza ta' Sant Anġlu saret is-sede amministrattiv tal-Gran Mastri sakemm dawn marru l-Belt Valletta. Sal-1536 il-Kavallieri saħħew il-<hi rend="italic">Castrum Maris</hi> billi bnew foss u aktar swar madwar il-forti. Meta <ref target="https://mt.wikipedia.org/wiki/Invażjoni_ta'_Għawdex">t-Torok attakkaw fl-1551</ref>, raw li l-Forti Sant’Anġlu kien b'saħħtu wisq u ddeċidew li ma jattakkawhx. Waqt l-<ref target="https://mt.wikipedia.org/wiki/Assedju_l-Kbir">Assedju l-Kbir</ref>, il-fortizza rreżistiet it-Torok għal darb'oħra. Wara l-Assedju, il-Kavallieri bnew il-Belt <ref target="https://mt.wikipedia.org/wiki/Valletta">Valletta</ref>. Fit-22 ta' Mejju l-Ordni telqgħet il-Forti Sant'Anġlu u mar jgħammar fil-belt il-ġdida. It-tqassim tal-fortizza kif inhi llum hu attribwit lil Carlos de Grunenburgh, li ddisinja diversi partijiet mill-fortizza meta din kienet qed tiġi rrestawrata lejn it-tmiem tas-seklu sbatax. Wara dan ir-restawr il-fortifikazzjoni kellha xi 80 kanun, li 48 minnhom kienu jħarsu lejn il-bokka tal-port.</p>
<p>Mal-wasla tal-Franċiżi fl-1798 il-forti serviet bħala wieħed mill-kwartieri tal-Armata Franċiża.</p>
Żmien l-Ingliżi
<p>Mal-wasla tal-Ingliżi fl-1800, Forti Sant’Anġlu saret il-bażi ta' żewġ battaljuni mit-<hi rend="italic">35th Regiment</hi>. Fl-1912, il-forti ttieħed mir-<hi rend="italic">Royal Navy</hi> u ġiet imniżżla bħala HMS <hi rend="italic">Egremont</hi>, u saret il-bażi għall-flotta Ingliża fil-Mediterran. Fl-1933 il-fortizza inbidlila isimha għal HMS <hi rend="italic">Saint Angelo</hi>. L-Ingliżi bnew batterija taħt is-swar, b'kanuni kbar iħarsu lejn il-bokka tal-Port, u fuq in-naħa tal-Kalkara. Matul it-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref>, il-forti intlaqtet kemm-il darba mill-balal mitfugħa mill-għadu  -  69 balla diretta bejn l-1940 u l-1943. Meta l-forzi Ingliżi telqu minn Malta fl-1979 il-forti ngħatat lill-gvern Malti. </p>
Il-forti llum
<p>Fl-1998 il-forti ngħatat lura lill-<ref target="https://mt.wikipedia.org/wiki/Ordni_Militari_Sovran_ta'_Malta">Ordni Militari Sovran ta' Malta</ref> b'ċens ta' 99 sena. Fil-5 ta' Marzu 2012, ġie kkonfermat li l-Fond Ewropew għall-Iżvilupp Reġjonali allokat €13.4 miljun għar-restawr u konservazzjoni tas-sit. llum il-forti għandha parti minnha - dik tan-nofs, f'idejn Heritage Malta, u wieħed jista' jżura. Il-parti ta' fuq hi f'idejn l-Ordni ta' San Ġwann. Hemm jgħix Kavallier wieħed waħdu. </p>
Gallerija
<list type="unordered">
<item>Il-forti kif tidher mill-Belt <ref target="https://mt.wikipedia.org/wiki/Valletta">Valletta</ref></item>
<item> Il-forti kif tidher minn Dockyard Creek</item>
<item> Il-bieb ewlieni</item>
<item> Il-forti kif tidher mill-baħar</item>
<item> Plakka fuq il-bieb ewlieni</item>
<item> Il-kappella</item>
</list>
<p>Koordinati: <ref target="https://tools.wmflabs.org/geohack/geohack.php?pagename=Il-Pa%C4%A1na_prin%C4%8Bipali&amp;params=35_53_31_N_14_31_6_E_type:landmark">35°53′31″N 14°31′6″E﻿ / ﻿35.89194°N 14.51833°E﻿ / 35.89194; 14.51833</ref></p>
</text></body></html>