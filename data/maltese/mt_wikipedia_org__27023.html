<html><body><text id="wikipedia_mt_wikipedia_org__27023.html" ns="0" revid="269142" sourceurl="https://mt.wikipedia.org/wiki/Wied_ta%27_Kathmandu" title="Wied ta' Kathmandu" type="wikipedia">Wied ta' Kathmandu<figure><caption>L-Istupa ta' Boudnath</caption></figure>
<p>Il-<hi rend="bold">Wied ta' Kathmandu</hi> (bin-Nepaliż: काठमाडौं उपत्यका, bin-Nepaliż Bhasa: स्वनिगः, नेपाः गाः), magħruf storikament bħala l-<hi rend="bold">Wied tan-Nepal</hi> jew il-<hi rend="bold">Wied tan-Nepa</hi>, jinsab fis-salib it-toroq ta' ċivilizzazzjonijiet tal-qedem tas-subkontinent <ref target="https://mt.wikipedia.org/wiki/Indja">Indjan</ref> u l-kontinent <ref target="https://mt.wikipedia.org/wiki/Asja">Asjatiku</ref> usa', u fih mill-inqas 130 <ref target="https://mt.wikipedia.org/wiki/Monument">monument</ref> importanti, inkluż diversi siti tal-pellegrinaġġi għall-<ref target="https://mt.wikipedia.org/wiki/Ħinduiżmu">Induisti</ref> u għall-<ref target="https://mt.wikipedia.org/wiki/Buddiżmu">Buddisti</ref>. Hemm seba' komponenti fil-wied li flimkien ġew rikonoxxuti bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1979.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Storikament, il-wied u ż-żoni tal-madwar kienu jiffurmaw konfederazzjoni magħrufa bħala Mandala tan-Nepal. Sas-seklu 15, <ref target="https://mt.wikipedia.org/wiki/Bhaktapur">Bhaktapur</ref> kienet il-<ref target="https://mt.wikipedia.org/wiki/Belt_kapitali">belt kapitali</ref> tagħha, u mbagħad ġew stabbiliti żewġ bliet kapitali oħra, <ref target="https://mt.wikipedia.org/wiki/Kathmandu">Kathmandu</ref> u <ref target="https://mt.wikipedia.org/wiki/Lalitpur">Lalitpur</ref> (<ref target="https://mt.wikipedia.org/wiki/Patan">Patan</ref>).<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Il-Wied ta' Kathmandu huwa l-iktar post żviluppat u popolat fin-Nepal. Il-maġġoranza tal-uffiċċji u tal-kwartieri ġenerali jinsabu fil-wied, u b'hekk hija ċ-ċentru ekonomiku tan-Nepal. Il-wied huwa popolari mat-turisti għall-arkitettura unika tiegħu u għall-<ref target="https://mt.wikipedia.org/wiki/Kultura">kultura</ref> rikka tiegħu li tinkludi l-ogħla għadd ta' <hi rend="italic">jatra</hi> (festivals fit-toroq) fin-Nepal. L-istoriċi <ref target="https://mt.wikipedia.org/wiki/Renju_Unit">Brittaniċi</ref> kienu jirreferu għall-wied stess bħala n-"Nepal Proprja".</p>
<p>Fl-2015, il-Wied ta' Kathmandu ġie mheżżeż mit-<ref target="https://mt.wikipedia.org/wiki/Terremot">terremot</ref> tan-Nepal ta' April 2015.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> It-terremot ikkawża eluf ta' mwiet u l-qerda ta' ħafna infrastrutturi fil-Wied ta' Kathmandu, li jinkludi l-irħula ta' Lalitpur, <ref target="https://mt.wikipedia.org/wiki/Kirtipur">Kirtipur</ref>, <ref target="https://mt.wikipedia.org/wiki/Madhyapur">Madhyapur</ref> <ref target="https://mt.wikipedia.org/wiki/Thimi">Thimi</ref>, Bhaktapur u l-muniċipalitajiet fil-Wied ta' Kathmandu, b'popolazzjoni totali ta' madwar 1.5 miljun ruħ. Kathmandu hija wkoll l-ikbar belt fir-reġjun tal-għoljiet taż-żona muntanjuża tal-<ref target="https://mt.wikipedia.org/wiki/Himalayas">Himalayas</ref>.</p>
Etimoloġija
<figure><caption>Dese Maru Jhya, tieqa unika tal-Wied ta' Kathmandu fin-Nepal</caption></figure>
<p><hi rend="italic">Kathmandu</hi> mhuwiex l-isem nattiv li kien jintuża mill-poplu Nepa indiġenu tal-wied. Il-poplu Nepa indiġenu kien juża t-terminu <hi rend="italic">"Swa Nhi Gha" (स्व नि ग:)</hi> biex jirreferi għaż-żona kollha tal-Wied ta' Kathmandu u <hi rend="italic">"Ye"(ये )</hi> biex jirreferu għall-belt ta' Kathmandu biss. B'mod simili, it-terminu Newari għal Patan huwa <hi rend="italic">"Yela"(यल )</hi> filwaqt li għal Bhaktapur huwa <hi rend="italic">"Khwopa" (ख्वप )</hi>. It-terminu "Nepa-al" ifisser "art tal-poplu Nepa" u kien jintuża tradizzjonalment biex jirreferu għal dan il-wied.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>L-isem Pahari ta' <hi rend="italic">Kathmandu</hi> oriġina minn struttura fil-<ref target="https://mt.wikipedia.org/wiki/Pjazza">Pjazza</ref> ta' Durbar imsejħa b'isem <ref target="https://mt.wikipedia.org/wiki/Sanskritu">Sanskritu</ref>, <hi rend="italic">Kāsṣtha mandapa</hi>, jiġifieri "Xelter tal-<ref target="https://mt.wikipedia.org/wiki/Injam">injam</ref>". Dan it-tempju uniku, magħruf ukoll bħala l-<hi rend="italic">Maru Sattal</hi>, inbena fl-1596 mir-Re <ref target="https://mt.wikipedia.org/wiki/Lakshmi_Narasimha_Malla">Lakshmi Narasimha Malla</ref>. L-istruttura kollha ma kien fiha l-ebda musmar jew riffieda tal-<ref target="https://mt.wikipedia.org/wiki/Ħadid">ħadid</ref> u kienet magħmula mill-injam kollha kemm hi. Skont leġġenda jingħad li l-injam li ntuża għal din il-pagoda ta' żewġ sulari kien inkiseb minn siġra waħda.</p>
Storja
<figure><caption>It-Tempju ta' Changu Narayan</caption></figure>
<p>Il-Wied ta' Kathmandu jaf ilu abitat minn saħansitra t-300 Q.K., peress li l-iktar oġġetti antiki li nstabu fil-wied imorru lura għal dak iż-żmien. L-iktar iskrizzjoni bikrija magħrufa tmur lura għall-185 W.K. L-eqdem binja datata b'mod ċert fil-wied għandha iktar minn 2,000 sena. Erba' stupi madwar il-belt ta' Patan x'aktarx li nbnew minn Charumati, li jingħad li kienet bint <ref target="https://mt.wikipedia.org/wiki/Ashoka">Ashoka</ref>, l-imperatur tal-<ref target="https://mt.wikipedia.org/wiki/Imperu_Maurya">Imperu Maurya</ref> fis-seklu 3 Q.K. Fir-rigward tal-ġrajjiet dwar iż-żjara tal-<ref target="https://mt.wikipedia.org/wiki/Gautama_Buddha">Buddha</ref>, ma hemmx l-ebda evidenza dwar dan. Il-<ref target="https://mt.wikipedia.org/wiki/Liċċavi">Liċċavi</ref>, li l-iskrizzjonijiet l-iktar bikrin tagħhom imorru lura għall-464, kienu l-mexxejja ta' wara fil-wied u kellhom rabtiet mill-qrib mal-<ref target="https://mt.wikipedia.org/wiki/Imperu_Gupta">Imperu Gupta</ref> tal-<ref target="https://mt.wikipedia.org/wiki/Indja">Indja</ref>. Il-<ref target="https://mt.wikipedia.org/wiki/Malla">Malla</ref> mexxew il-Wied ta' Kathmandu u ż-żona tal-madwar mis-seklu 12 sas-seklu 18, meta d-dinastija Shah tar-Renju Gorkha taħt <ref target="https://mt.wikipedia.org/wiki/Prithvi_Narayan_Shah">Prithvi Narayan Shah</ref> ħakmet il-wied u ħolqot in-Nepal kif nafuh illum. Din ir-rebħa fil-Battalja ta' Kirtipur kienet il-bidu tal-ħakma tal-wied kollu.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Newar
<figure><caption>L-arkitettura Newar fil-Pjazza ta' Durbar f'Lalitpur (Patan)</caption></figure>
<p>In-<ref target="https://mt.wikipedia.org/wiki/Newar">Newar</ref> huma l-abitanti indiġeni u l-ħallieqa taċ-ċivilizzazzjoni storika tal-wied. Il-lingwa tagħhom illum hija magħrufa bħala n-Nepaliż Bhasa.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> X'aktarx li kienu d-dixxendenti tad-diversi gruppi etniċi u razzjali li għexu u mexxew f'dan il-wied tul storja ta' żewġ millenji. Xi studjużi ddeskrivew ukoll in-Newar bħala nazzjon.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Huma żviluppaw diviżjoni tax-xogħol u ċivilizzazzjoni urbana sofistikata li ma feġġet imkien ieħor fl-għoljiet ta' taħt iż-żona muntanjuża tal-Himalayas. Dawn baqgħu magħrufa għall-kontributi tagħhom fl-<ref target="https://mt.wikipedia.org/wiki/Arti">arti</ref>, fl-<ref target="https://mt.wikipedia.org/wiki/Skultura">iskultura</ref>, fl-arkitettura, fil-<ref target="https://mt.wikipedia.org/wiki/Kultura">kultura</ref>, fil-letteratura, fil-<ref target="https://mt.wikipedia.org/wiki/Mużika">mużika</ref>, fl-industrija, fil-kummerċ, fl-agrikoltura u fil-gastronomija, u ħallew l-impatt tagħhom fuq l-arti tal-<ref target="https://mt.wikipedia.org/wiki/Asja">Asja</ref> Ċentrali.</p>
<figure><caption>Il-Pjazza ta' Durbar f'Kathmandu</caption></figure>
<p>L-arkitettura Newari tikkonsisti minn pagodi, stupi, <hi rend="italic">shikharas</hi>, <hi rend="italic">chaityas</hi> u stili oħra. L-arkitettura ikonika li tispikka fil-wied hija dik tal-pagodi b'saffi differenti ta' soqfa li setgħu oriġinaw f'din iż-żona u nfirxu fl-Indja, fiċ-<ref target="https://mt.wikipedia.org/wiki/Ċina">Ċina</ref>, fl-<ref target="https://mt.wikipedia.org/wiki/Indoċina">Indoċina</ref>, u fil-<ref target="https://mt.wikipedia.org/wiki/Ġappun">Ġappun</ref>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> L-iktar <ref target="https://mt.wikipedia.org/wiki/Artiġjan">artiġjan</ref> famuż li influwenza l-iżviluppi stilistiċi fiċ-Ċina u fit-<ref target="https://mt.wikipedia.org/wiki/Tibet">Tibet</ref> kien <ref target="https://mt.wikipedia.org/wiki/Araniko">Araniko</ref>, raġel Newar li vvjaġġa lejn il-qorti ta' <ref target="https://mt.wikipedia.org/wiki/Kublai_Khan">Kublai Khan</ref> fis-seklu 13 W.K. Huwa baqa' magħruf talli bena l-istupa bajda tat-Tempju ta' Miaoying f'<ref target="https://mt.wikipedia.org/wiki/Beijing">Beijing</ref>. Attwalment, in-nies minn inħawi oħra tan-Nepal għandhom it-tendenza li jemigraw internament lejn il-wied għal ħajja aħjar minħabba l-livell għoli ta' żviluppp kulturali u ekonomiku fil-wied. Minkejja l-urbanizzazzjoni li seħħet, in-Newar żammew il-kultura tagħhom fil-Wied ta' Kathmandu.</p>
Mitoloġija
<p>Skont l-iskrittura Buddista tas-<ref target="https://mt.wikipedia.org/wiki/Swayambhu_Purana">Swayambhu Purana</ref>, il-Wied ta' Kathmandu xi darba kien lag, li x-xjenzati jsostnu li kien il-Lag Paleolitiku ta' Kathmandu. L-għolja fejn hemm l-Istupa ta' Swayambu kellha pjanti tal-lotus li kienu jarmu l-fjuri b'mod kostanti. Ġrajja partikolari ssostni li l-alla Manjusri qata' ħandaq f'wied jismu Kashapaal (li iktar 'il quddiem sar magħruf bħala Chobhar) b'xabla jisimha Chandrahrasha u wassal għad-drenaġġ tal-ilmijiet sabiex tiġi stabbilita art abitabbli.</p>
<p>Skont <ref target="https://mt.wikipedia.org/wiki/Gopal_Banshawali">Gopal Banshawali</ref>, <ref target="https://mt.wikipedia.org/wiki/Krishna">Krishna</ref> qata' ħandaq biċ-Chakra ta' Sudarshana tiegħu biex jiżvojta l-ilma. Imbagħad wettaq id-drenaġġ tal-wied u tah lill-poplu ta' Gopal Vansi, li kienu nomadi li kienu jieħdu ħsieb merħliet tal-<ref target="https://mt.wikipedia.org/wiki/Baqra">baqar</ref>.</p>
Ġeografija
<figure><caption>Veduta tal-Himalayas mill-Ajruport ta' Kathmandu</caption></figure>
<p>Il-Wied ta' Kathmandu għandu għamla ta' skutella. Il-parti ċentrali iktar baxxa qiegħda xi 1,425 metru 'l fuq mil-livell tal-baħar. Il-Wied ta' Kathmandu huwa mdawwar b'erba' żoni muntanjużi: l-għoljiet ta' Shivapuri (b'elevazzjoni ta' 2,732 metru), ta' Phulchowki (2,695 metru), ta' Nagarjun (2,095 metru) u ta' Chandragiri (2,551 metru). L-ikbar xmara li tgħaddi mill-Wied ta' Kathmandu hija l-<ref target="https://mt.wikipedia.org/wiki/Bagmati">Bagmati</ref>.</p>
<p>Il-wied huwa magħmul mid-Distrett ta' Kathmandu, mid-Distrett ta' Lalitpur u mid-Distrett ta' Bhaktapur, li jkopru erja ta' 570 km2. Il-wied jikkonsisti miż-żoni muniċipali ta' Kathmandu, ta' Patan, ta' Bhaktapur, ta' Kirtipur u ta' Madhyapur Thimi; il-bqija tal-erja hija okkupata minn għadd ta' muniċipalitajiet u muniċipalitajiet rurali (fid-Distrett ta' Lalitpur). Il-wied huwa ċentru kulturali u <ref target="https://mt.wikipedia.org/wiki/Politika">politiku</ref> tan-Nepal.</p>
Attrazzjonijiet
<figure><caption>Tliet Saddhu fil-Pjazza ta' Durbar, f'Kathmandu</caption></figure>
<p>Din hija lista mhux kompluta ta' tempji u ta' monumenti notevoli fil-Wied ta' Kathmandu. Seba' minnhom f'daqqa jiffurmaw Sit wieħed ta' Wirt Dinji tal-UNESCO.</p>
<list type="unordered"><item>Id-Distrett ta' Bhaktapur:
<list type="unordered"><item>il-Pjazza ta' Durbar f'Bhaktapur (komponent tas-Sit ta' Wirt Dinji tal-UNESCO)</item>
<item>it-Tempju ta' Changu Narayan (komponent tas-Sit ta' Wirt Dinji tal-UNESCO)</item>
<item>it-Tempju ta' Doleshwor Mahadeva</item>
<item>l-<ref target="https://mt.wikipedia.org/wiki/Statwa">Istatwa</ref> ta' Kailashnath Mahadev</item>
<item>it-Tempju ta' Suryavinayak</item></list></item>
<item>Id-Distrett ta' Kathmandu:
<list type="unordered"><item>it-Tempju ta' Pashupatinath (komponent tas-Sit ta' Wirt Dinji tal-UNESCO)</item>
<item>it-Tempju ta' Aditnath</item>
<item>l-Istupa ta' Boudhanath (komponent tas-Sit ta' Wirt Dinji tal-UNESCO)</item>
<item>it-Tempju ta' Bagh Bhairab</item>
<item>it-Tempju ta' Dakshinkali</item>
<item>it-Tempju ta' Guhyeshwari</item>
<item>il-Pjazza ta' Durbar f'Kathmandu (komponent tas-Sit ta' Wirt Dinji tal-UNESCO)</item>
<item>il-Palazz ta' Narayanhiti</item>
<item>Ranipokhari</item>
<item>l-Istupa ta' Swayambhunath (komponent tas-Sit ta' Wirt Dinji tal-UNESCO)</item>
<item>it-Tempju ta' Uma Maheshwar</item>
<item>it-Tempju ta' Ajima</item>
<item>it-Tempju ta' Jal Binayak</item>
<item>it-Tempju ta' Chandra Binayak</item>
<item>it-Tempju ta' Budhanilkantha</item>
<item>it-Tempju ta' Bajrayogini</item></list></item>
<item>Id-Distrett ta' Lalitpur:
<list type="unordered"><item>il-Pjazza ta' Durbar f'Lalitpur (komponent tas-Sit ta' Wirt Dinji tal-UNESCO)</item>
<item>it-Tempju ta' Rato Macchindranath, Bungmati</item></list></item></list>
Sit ta' Wirt Dinji
<figure><caption>L-Istupa ta' Swayambhu</caption></figure>
<p>Fl-1979 il-Wied ta' Kathmandu ġie ddeżinjat bħala Sit ta' Wirt Dinji tal-UNESCO b'seba' komponenti ppreservati ewlenin: iċ-ċentri tat-tliet bliet primarji, il-Pjazza ta' Durbar ta' Kathmandu, ta' Lalitpur u ta' Bhaktapur, l-iżjed żewġ stupi Buddisti importanti, Swayambhunath u Boudhanath u żewġ santwarji Induisti famużi, it-tempju ta' Pashupatinath u t-tempju ta' Changu Narayan. Fl-2003, l-UNESCO elenkat is-siti fil-lista ta' Siti ta' Wirt Dinji "fil-Periklu" minħabba tħassib ta' telf kontinwu ta' awtentiċità u tal-valur universali straordinarju tas-sit kulturali. L-istatus "fil-periklu" tneħħa fl-2007.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Fl-2006 saret ukoll modifika minuri fil-konfini tas-sit.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Fl-imgħoddi, l-Imgħallmin Buddisti Tibetani Marpa, Milarepa, Rwa Lotsava, Ras Chungpa, Dharma Swami, it-XIII-il Karmapa, is-XVI-il Karmapa u diversi oħra żaru l-Wied ta' Kathmandu u vvjaġġaw fih. Madankollu, l-ikbar grupp ta' Tibetani wasal fis-snin 60 tas-seklu 20. Ħafna bdew jgħixu madwar jew qrib l-Istupi ta' Swayambhunath u ta' Boudhanath. Ħafna Lamas famużi oħra magħrufin mad-dinja kollha għandhom il-monasteri u ċ-ċentri Buddisti tagħhom fil-Wied ta' Kathmandu.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p>L-istorja ta' 1,500 sena ta' arkitettura funebri fil-wied tipprovdi fost l-aqwa eżempji ta' arkitettura bil-ġebel eżistenti fis-subkontinent. Xi <hi rend="italic">Chaitya</hi> tinsab f'kull pjazza ewlenija fi bliet bħal Lalitpur. Barra minn hekk, l-iskrizzjonijiet fil-ġebel tal-Wied ta' Kathmandu huma sorsi importanti għall-istorja tan-Nepal.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: <hi rend="bold">il-kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet"; <hi rend="bold">il-kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem"; u <hi rend="bold">l-kriterju (vi)</hi> "Assoċjazzjoni diretta jew tanġibbli ma' avvenimenti jew ma' tradizzjonijiet ħajjin, ma' ideat jew ma' twemmin, jew ma' xogħlijiet artistiċi jew letterarji ta' valur universali straordinarju".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<figure><caption>Veduta panoramika ta' Patan wara nżul ix-xemx</caption></figure>
Demografija
<p>Il-Wied ta' Kathmandu għandu popolazzjoni totali ta' 2,517,023 ruħ skont iċ-ċensiment tal-2011.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
Kathmandu (Żona Kapitali Nazzjonali)
<p>Il-Gvern tan-Nepal saritlu proposta biex jiżviluppa l-Wied ta' Kathmandu bħala żona jkapitali nazzjonali separata u mhux bħala parti minn Bagmati Pradesh.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref><ref target="https://mt.wikipedia.org/wiki/Il-Paġna_prinċipali#cite_note-15">[15]</ref><ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
<p>Il-Wied ta' Kathmandu fih tliet distretti ta' Bagmati Pradesh b'popolazzjoni totali ta' 2,472,071 ruħ u erja totali ta' 933.73 kilometru kwadru.</p>
<figure><caption>L-arkitettura b'diversi saffi ta' soqfa f'Kathmandu</caption></figure>
Korpi fil-livell lokali
<list type="unordered"><item>Budanilkantha</item>
<item>Chandragiri</item>
<item>Dakshinkali</item>
<item>Gokarneshwar</item>
<item>Kageshwari Manohara</item>
<item>Kathmandu</item>
<item>Kirtipur</item>
<item>Nagarjun</item>
<item>Shankharapur</item>
<item>Tarakeshwar</item>
<item>Tokha</item>
<item>Bhaktapur</item>
<item>Changunarayan</item>
<item>Madhyapur Thimi</item>
<item>Suryabinayak</item>
<item>Lalitpur</item>
<item>Muniċipalità ta' Mahalaxmi</item>
<item>Muniċipalità ta' Godawari</item>
<item>Muniċipalità Rurali ta' Konjyoson</item>
<item>Muniċipalità Rurali ta' Bagmati</item>
<item>Muniċipalità Rurali ta' Mahankal</item></list>
</text></body></html>