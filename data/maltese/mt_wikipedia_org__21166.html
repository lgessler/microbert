<html><body><text id="wikipedia_mt_wikipedia_org__21166.html" ns="0" revid="271006" sourceurl="https://mt.wikipedia.org/wiki/Heurelho_Gomes" title="Heurelho Gomes" type="wikipedia">Heurelho Gomes
<p><hi rend="bold">Heurelho da Silva Gomes</hi> (<ref target="https://mt.wikipedia.org/wiki/João_Pinheiro_(Minas_Gerais)">João Pinheiro</ref>, <ref target="https://mt.wikipedia.org/wiki/15_ta'_Frar">15 ta' Frar</ref> <ref target="https://mt.wikipedia.org/wiki/1981">1981</ref>), komunement magħruf bħala <hi rend="bold">Heurelho Gomes</hi> jew sempliċiment <hi rend="bold">Gomes</hi>, huwa <ref target="https://mt.wikipedia.org/wiki/Gowlkiper">gowlkiper</ref> <ref target="https://mt.wikipedia.org/wiki/Brażil">Brażiljan</ref>, li bħalissa jilgħab għal Democrata SL. Preċedentement, huwa għamel isem għalih innifsu fil-klabb Olandiż <ref target="https://mt.wikipedia.org/wiki/PSV_Eindhoven">PSV</ref>.</p>
Karriera
Cruzeiro
<p>Gomes beda l-karriera tiegħu f'pajjiżu mal-klabb nattiv <ref target="https://mt.wikipedia.org/wiki/Cruzeiro_Esporte_Clube">Cruzeiro</ref>, hemmhekk hu lagħab 59 logħba bejn l-2001 u l-2004. Hawnhekk, kien immexxi mill-kowċ <ref target="https://mt.wikipedia.org/wiki/Piet_de_Visser_(kowċ)">Piet de Visser</ref> u f'Lulju 2004, kien mibjugħ lil <ref target="https://mt.wikipedia.org/wiki/PSV_Eindhoven">PSV</ref>.</p>
PSV Eindhoven
<p>Huwa għamel id-debutt tiegħu għal <ref target="https://mt.wikipedia.org/wiki/Eindhoven">Eindhoven</ref> kontra l-klabb <ref target="https://mt.wikipedia.org/wiki/Serbja">Serbjan</ref> <ref target="https://mt.wikipedia.org/wiki/Red_Star_Belgrade">Crvena Zvezda</ref> fil-11 ta' Awwissu 2004.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Għall-ewwel, kien hemm kritiċi, li l-Brażiljani qalu 'għandu jkun fuq il-qasam, mhux fil-lasta'. Fi kliem ieħor, kien hemm dubji jekk Gomes kien affidabbli biżżejjed. Dawn id-dubji kienu malajr mħassra. Anki jekk hu għamel żewġ gowls fid-debutt tiegħu kontra <ref target="https://mt.wikipedia.org/wiki/RBC_Roosendaal">RBC</ref>, fejn PSV rebħu 5–2, hu wera lilu nnifsu li kien gowlkiper affidabbli. Hu lagħab parti ewlenija fl-aħħar erba' titli konsekuttivi ta' PSV fl-Eredivisie u fil-kisbiet kbar Ewropej. Fl-ewwel staġun tiegħu, PSV immedjatament laħqu s-semi-finali tal-<ref target="https://mt.wikipedia.org/wiki/UEFA_Champions_League_2004–05">UEFA Champions League</ref>, fejn f'14-il tentattiv qabel, PSV ma kienux kapaċi jilħqu t-tieni rawnd. Fl-istaġuni ta' wara, PSV għaddew mill-fażi tal-gruppi kemm il-darba.</p>
<p>Fl-<ref target="https://mt.wikipedia.org/wiki/Eredivisie">Eredivisie</ref>, Gomes kien magħruf għar-riflessi eċċellenti tiegħu, fejn salva ħafna punti għal PSV aktar minn darba. Kien ukoll magħruf għall-abbiltà li jwassal il-ballun. Gomes huwa kapaċi li jwassal il-ballun għall-aktar minn nofs il-ground b'idejh. Ukoll qabel il-bidu tal-logħba u t-tieni taqsima, hu kien iħobb jgħolli l-moral tal-partitarji billi jgħolli idejh u jċapċap.</p>
<p>Qabel it-trasferiment tiegħu lejn Tottenham, Gomes kien il-favorit tal-folla ta' PSV. Huwa setgħa jitkellem bil-<ref target="https://mt.wikipedia.org/wiki/Lingwa_Portugiża">Portugiż</ref> u l-i<ref target="https://mt.wikipedia.org/wiki/Lingwa_Spanjola">Spanjol</ref> u filwaqt li kien l-Olanda, hu qabad ammont ġust ta' kliem <ref target="https://mt.wikipedia.org/wiki/Lingwa_Olandiża">Olandiż</ref>, għalkemm għandu jingħad li ma kienx fluwenti fil-lingwa.</p>
<figure><caption>Gomes jiċċelebra r-rebħa tal-kampjonat Olandiż fl-istaġun 2007–08.</caption></figure>
<p>Anki jekk ir-rivalità bejn PSV, <ref target="https://mt.wikipedia.org/wiki/Feyenoord">Feyenoord</ref> u <ref target="https://mt.wikipedia.org/wiki/AFC_Ajax">Ajax</ref> hija intensa, sapporters minn klabb rivali urew is-simpatija għall-Brażiljan.</p>
<p>Huwa kellu inċident notevoli f'<ref target="https://mt.wikipedia.org/wiki/Rotterdam">Rotterdam</ref> fil-logħba kontra <ref target="https://mt.wikipedia.org/wiki/Feyenoord">Feyenoord</ref>, hu weġgħa lilu nnifsu waqt li beda jiċċelebra gowl, skurjat minn sieħbu tat-tim <ref target="https://mt.wikipedia.org/wiki/Phillip_Cocu">Phillip Cocu</ref>. Madankollu, huwa rnexxielu jkompli u saħansitra irnexxielhu wkoll isalva xi xuttijiet, huwa bagħqa jilgħab sal-aħħar tal-logħba fejn spiċċat fid-dro.</p>
Tottenham Hotspur
<figure><caption>Gomes qabel il-logħba kontra Chelsea.</caption></figure>
<p>Wara l-ħatra tal-kowċ <ref target="https://mt.wikipedia.org/wiki/Juande_Ramos">Juande Ramos</ref>, Gomes iffirma ma' <ref target="https://mt.wikipedia.org/wiki/Tottenham_Hotspur_FC">Tottenham Hotspur</ref> fis-27 ta' Ġunju 2008<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> għal ħlas ta' madwar £7.8miljun.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Gomes lagħab l-ewwel logħba tiegħu bil-kuluri ta' Tottenham Hotspur f'logħba ta' ħbiberija fid-19 ta' Lulju 2008 kontra tim tas-<ref target="https://mt.wikipedia.org/wiki/Segunda_División_B">Segunda División B</ref> <ref target="https://mt.wikipedia.org/wiki/CD_Dénia">Dénia</ref>, fejn Tottenham rebħu 4–2.</p>
<p>Eventwalment, Gomes kiseb permess ta' xogħol biex jilagħab fir-Renju Unit, minkejja li lagħab inqas minn 75% ammont meħtieġ ta' logħbiet għall-Brażil fl-aħħar sentejn.</p>
<p>Gomes għamel id-debutt tiegħu ġewwa White Hart Lane fl-10 ta' Awwissu 2008, f'rebħa ta' 5–0 kontra <ref target="https://mt.wikipedia.org/wiki/AS_Roma">Roma</ref> fl-aħħar logħba ta' ħbiberija tal-pre-staġun ta' Tottenham, qabel il-kampanja tal-Premier League Ingliż 2008–09.</p>
<p>Tottenham tilfu l-ewwel żewġ logħbiet tal-ftuħ tagħhom 2–1 kontra <ref target="https://mt.wikipedia.org/wiki/Middlesbrough_FC">Middlesbrough</ref> u <ref target="https://mt.wikipedia.org/wiki/Sunderland_FC">Sunderland</ref> rispettivament, iżda l-preżenza tiegħu fil-lasta għenet lil Tottenham biex jiksbu l-ewwel punt tal-istaġun tagħhom bi dro kontra <ref target="https://mt.wikipedia.org/wiki/Chelsea_FC">Chelsea</ref> ġewwa <ref target="https://mt.wikipedia.org/wiki/Stamford_Bridge">Stamford Bridge</ref>. Madankollu, ir-reputazzjoni tiegħu ħadet daqqa ġimgħa wara meta hu qala' gowl minn xutt dgħajjef ta' <ref target="https://mt.wikipedia.org/wiki/Ashley_Young">Ashley Young</ref><ref target="https://mt.wikipedia.org/wiki/Il-Paġna_prinċipali#cite_note-5">[5]</ref> fejn Tottenham tilfu 2–1 ġewwa darhom kontra <ref target="https://mt.wikipedia.org/wiki/Aston_Villa_FC">Aston Villa</ref>. Din id-daqqa kompliet hekk kif hu qala' l-istess gowl kontra <ref target="https://mt.wikipedia.org/wiki/Fulham_FC">Fulham</ref> fil-15 ta' Novembru 2008, fejn żam il-klabb tiegħu fil-fond taż-żona tar-relegazzjoni u kkawżat ukoll il-kowċ tal-gowlers ta' Tottenham <ref target="https://mt.wikipedia.org/wiki/Hans_Leitert">Hans Leitert</ref> li ġie mkeċċi fid-19 ta' Novembru 2008, bil-ħatra tal-eks gowlkiper ta' Tottenham Tony Parks li ħa l-kariga ftit wara.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Huwa kompla biex ipoġġi prestazzjoni b'saħħitha kontra <ref target="https://mt.wikipedia.org/wiki/West_Ham_United_FC">West Ham United</ref>, hu salva żewġ xuttijiet baxxi f'logħba li Tottenham rebħu 2–0, qabel ma salva żewġ xuttijiet importanti ta' <ref target="https://mt.wikipedia.org/wiki/Park_Ji-Sung">Park Ji-Sung</ref> u <ref target="https://mt.wikipedia.org/wiki/Ryan_Giggs">Ryan Giggs</ref> fi dro ta' 0–0 kontra <ref target="https://mt.wikipedia.org/wiki/Manchester_United_FC">Manchester United</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Gomes kien imweġġa fir-rebħa drammatika ta' 5–1 kontra AFC fit-tieni logħba tal-istaġun <ref target="https://mt.wikipedia.org/wiki/Premier_League_2009-10">2009-10</ref> u kellhu jiġi mibdul mit-tieni gowlkiper <ref target="https://mt.wikipedia.org/wiki/Carlo_Cudicini">Carlo Cudicini</ref>.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Wara l-iskannjar tal-<ref target="https://mt.wikipedia.org/wiki/Immaġini_b'riżonanza_manjetika">MRI</ref>, ġie żvelat li Gomes kellhu ħsara fil-grojn tiegħu li żammu xahar barra.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref>
Fit-23 ta' Settembru 2009, Gomes għamel ir-ritorn tiegħu lejn l-ewwel tim fir-rebħa ta' 5–1 kontra Preston fil-League Cup,<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> u ftit wara hu għamel ir-ritorn tiegħu fil-Premier League f'rebħa ta' 2–1 kontra Portsmouth fis-17 ta' Ottubru. Matul din il-logħba, il-Brażiljan salva għadd żgħir ta' xuttijiet b'mod brillanti, wieħed minnhom kien imqabbel mill-eks gowlkiper ta' Tottenham <ref target="https://mt.wikipedia.org/wiki/Pat_Jennings">Pat Jennings</ref> għall-intervent famuż li għamel <ref target="https://mt.wikipedia.org/wiki/Gordon_Banks">Gordon Banks</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref> fit-<ref target="https://mt.wikipedia.org/wiki/Tazza_tad-Dinja_tal-Futbol_1970">Tazza tad-Dinja 1970</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Nhar it-3 ta' April 2010, hu salva żewġ penalties minn tlieta f'telfa ta' 3–1 barra minn darhom kontra Sunderland. Fl-14 April 2010, il-forma tajba ta' Gomes għenet lil Tottenham jiġbru l-ewwel rebħa tal-kampjonat kontra Arsenal f'21 laqgħat. Huwa salva il-<hi rend="italic">free kick</hi> ta' <ref target="https://mt.wikipedia.org/wiki/Robin_Van_Persie">Robin Van Persie</ref> u diversi tentattivi oħra fil-lasta wara xulxin. Fil-ġimgħa ta' wara, fis-17 ta' April 2010, Gomes reġgħa salva diversi xuttijiet kruċjali fejn Tottenham għelbu lil Chelsea 2–1 u b'hekk it-tim qabeż lil Manchester City biex telgħa r-raba post fil-klassifika. Huwa għamel <hi rend="italic">clean sheet</hi> f'rebħa ta' 1–0 kontra Bolton u mbagħad huwa lagħab rwol vitali f'rebħa oħra ta' 1–0 kontra Manchester City fejn salva żewġ xuttijiet u wassal lil Tottenham fil-<ref target="https://mt.wikipedia.org/wiki/UEFA_Champions_League">UEFA Champions League</ref> għall-ewwel darba.</p>
<p>Fl-20 ta' Ottubru 2010, f'logħba taċ-Champions League, Gomes irċieva karta ħamra fl-ewwel għaxar minuti tal-ewwel taqsima kontra ċ-Ċampjins Ewropej <ref target="https://mt.wikipedia.org/wiki/Inter_Milan">Inter Milan</ref> f'<ref target="https://mt.wikipedia.org/wiki/San_Siro">San Siro</ref>. Tottenham Hotspur tilfu l-logħba 4–3, wara li kienu qedgħin 4–0 minn taħt mal-ewwel 35 minuta, iżda ftit wara kien <ref target="https://mt.wikipedia.org/wiki/Gareth_Bale">Gareth Bale</ref> li skorja tripletta fit-tieni taqsima.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>L-abilità ta' Gomes ġiet f'dubju fit-13 ta' April 2011 fit-tieni leg kontra Real Madrid wara sparatura mill-bogħod ta' <ref target="https://mt.wikipedia.org/wiki/Cristiano_Ronaldo">Cristiano Ronaldo</ref> li żelqet minn idejn Gomes fejn Real Madrid kienu 5–0 minn fuq bl-aggregat.</p>
<p>Gomes ħa ħtija għal gowl kontroversjali kontra Chelsea fit-30 ta' April wara xutt ta' <ref target="https://mt.wikipedia.org/wiki/Frank_Lampard">Frank Lampard</ref> li niżel minn bejn saqajh u għalkemm Gomes mar lura u żam il-ballun eżatt mal-linja, il-gowl ingħata xorta waħda.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Spurs tilfu l-logħba bl-iskor ta' 2–1.</p>
<p>Wara diversi żbalji ta' profil għoli minn Gomes, Tottenham iffirmaw gowlkiper ta' 40-sena <ref target="https://mt.wikipedia.org/wiki/Brad_Friedel">Brad Friedel</ref> fuq <ref target="https://mt.wikipedia.org/wiki/Trasferiment_b'xejn_(futbol)">trasferiment b'xejn</ref> minn għand <ref target="https://mt.wikipedia.org/wiki/Aston_Villa">Aston Villa</ref> biex jipprovdu kompetizzjoni fl-ewwel tim. Friedel kien mal-ewwel għażla fil-bidu tal-istaġun iżda Gomes tħalla fuq il-bank u aktar tard tħalla barra mill-iskwadra kompletament, li wassal għal spekulazzjoni immedjat fil-futur tiegħu mal-klabb.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Gomes lagħab l-ewwel logħba tiegħu fl-istaġun 2011–12 fil-<ref target="https://mt.wikipedia.org/wiki/Football_League_Cup_2011–12">League Cup</ref> f'telfa ta' 6–7 bil-penalties kontra <ref target="https://mt.wikipedia.org/wiki/Stoke_City_FC">Stoke City</ref> wara li <ref target="https://mt.wikipedia.org/wiki/Massimo_Luongo">Massimo Luongo</ref> falla l-penalty. Sussegwentement, Gomes lagħab fl-<ref target="https://mt.wikipedia.org/wiki/2011–12_Europa_League">Europa League</ref>, u żam <hi rend="italic">clean sheet</hi> f'rebħa ta' 1–0 kontra <ref target="https://mt.wikipedia.org/wiki/FC_Rubin_Kazan">Rubin Kazan</ref>. Wara li <ref target="https://mt.wikipedia.org/wiki/Hugo_Lloris">Hugo Lloris</ref> tfaċċa ġewwa White Hart Lane, Gomes sar ir-raba' gowlkiper ta' Spurs, iżda wara l-bejgħ ta' Cudicini ma' <ref target="https://mt.wikipedia.org/wiki/Los_Angeles_Galaxy">Los Angeles Galaxy</ref>, hu sar it-tielet għażla wara Lloris u Friedel.</p>
Self ma' 1899 Hoffenheim
<p>Fl-aħħar jum tat-tieqa ta' trasferiment ta' Jannar 2013, Gomes qabel li jissieħeb mat-tim Ġermaniż 1899 Hoffenheim b'self sal-aħħar tal-istaġun.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Fit-2 ta' Frar, Gomes għamel id-debutt tiegħu ma' Hoffenheim f'rebħa ta' 2–1 kontra <ref target="https://mt.wikipedia.org/wiki/SC_Freiburg">Freiburg</ref>. Wara l-logħba, il-kowċ <ref target="https://mt.wikipedia.org/wiki/Marco_Kurz">Marco Kurz</ref> faħħar lil Gomes, <hi rend="italic">"Gomes wera prestazzjoni soda ħafna. Għalkemm huwa tħarreġ darba biss magħna, l-awra tiegħu kienet qawwija."</hi>, matul il-logħba, Gomes salva erba' xuttijiet kruċjali u kien assigurat li jaħtaf sitt krosis.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Fit-tielet logħba tiegħu ma' Hoffenheim, hu kien diġà l-kaptan tat-tim, iżda l-istaġun tiegħu spiċċa qabel iż-żmien. Fis-6 ta' April 2013, hu kiser il-<ref target="https://mt.wikipedia.org/wiki/Metakarpu">metakarpu</ref> matul rebħa mportanti ta' 3–0 kontra <ref target="https://mt.wikipedia.org/wiki/Fortuna_Düsseldorf">Fortuna Düsseldorf</ref>. Huwa kellhu jgħaddi minn kirurġija f'idejh.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
Ritorn ma' Tottenham wara perjodu ta' self
<p>Wara li rkupra, Gomes irritorna ma' Tottenham u beda l-istaġun 2013-2014 magħhom. Madankollu, l-irwol ta' Gomes ma' Tottenham huwa t-tielet gowlkiper, wara l-amerikan ta' 41-sena <ref target="https://mt.wikipedia.org/wiki/Brad_Friedel">Brad Friedel</ref> u l-ewwel gowlkiper tal-klabb <ref target="https://mt.wikipedia.org/wiki/Hugo_Lloris">Hugo Lloris</ref>.</p>
Internazzjonali
<p>Gomes għamel id-debutt tiegħu għall-Brażil fil-<ref target="https://mt.wikipedia.org/wiki/CONCACAF_Gold_Cup_2003">CONCACAF Gold Cup 2003</ref>. Għalkemm il-kompetizzjoni hija għal timijiet nazzjonali tal-kbar, Brazil għażlu li jibgħatu l-iskwadra ta' taħt it-23 sena fil-kompetizzjoni. Gomes għamel 5 apparenzi fejn il-Brazil marru fil-finali u spiċċaw it-tieni wara li ġew megħluba mill-<ref target="https://mt.wikipedia.org/wiki/Tim_nazzjonali_tal-futbol_tal-Messiku">Messiku</ref> 1–0.</p>
<p>Minkejja li kien parti mill-iskwadra Brażiljana li rebħet it-<ref target="https://mt.wikipedia.org/wiki/Tazza_tal-Konfederazzjonijiet_2005">Tazza tal-Konfederazzjonijiet 2005</ref> bħala t-tielet gowlkiper wara  <ref target="https://mt.wikipedia.org/wiki/Nélson_de_Jesus_Silva">Dida</ref> u <ref target="https://mt.wikipedia.org/wiki/Marcos_Roberto_Silveira_Reis">Marcos</ref>, Gomes ma rċieva l-ebda ħin ta' logħob. Hu kien ukoll eskluż mill-iskwadra tal-kowċ <ref target="https://mt.wikipedia.org/wiki/Carlos_Alberto_Parreira">Carlos Alberto Parreira</ref> għat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref> fil-Ġermanja.</p>
<p>Taħt il-kowċ ġdid tal-Brażil <ref target="https://mt.wikipedia.org/wiki/Dunga">Dunga</ref>, Gomes kiseb ħin konsistenti fil-lasta. Fl-14 ta' Awwissu 2006, kien imsejjaħ għal logħba ta' ħbiberija kontra n-<ref target="https://mt.wikipedia.org/wiki/Tim_nazzjonali_tal-futbol_tan-Norveġja">Norveġja</ref>, fejn spiċċat fid-dro ta' 1–1. Fit-3 ta' Settembru 2006, hu kien parti tar-rebħa ta' 3–0 kontra r-rivali <ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref> fl-<ref target="https://mt.wikipedia.org/wiki/Stadju_Emirates">Istadju Emirates</ref> fl-Ingilterra. Jumejn wara, Gomes żam it-tieni <hi rend="italic">clean sheet</hi> konsekuttiva f'rebħa ta' 2–0 kontra <ref target="https://mt.wikipedia.org/wiki/Tim_nazzjonali_tal-futbol_ta'_Wales">Wales</ref> ġewwa <ref target="https://mt.wikipedia.org/wiki/White_Hart_Lane">White Hart Lane</ref>. L-aħħar dehra tiegħu bejn il-lasta kienet matul rebħa ta' 2–1 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ekwador">Ekwador</ref> fl-10 ta' Ottubru 2006. Fil-11 ta' Mejju 2010, kien tħabbar li Gomes se jkun parti mill-iskwadra Brażiljana biex tikkompeti fit-Tazza tad-Dinja fl-Afrika t'Isfel.</p>
Unuri
<p><hi rend="bold"> Cruzeiro</hi></p>
<list type="unordered"><item><ref target="https://mt.wikipedia.org/wiki/Campeonato_Brasileiro_Série_A">Campeonato Brasileiro Série A</ref>: <ref target="https://mt.wikipedia.org/wiki/Campeonato_Brasileiro_Série_A_2003">2003</ref></item>
<item><ref target="https://mt.wikipedia.org/wiki/Copa_do_Brasil">Copa do Brasil</ref>: 2003</item>
<item><ref target="https://mt.wikipedia.org/wiki/Campeonato_Mineiro">Campeonato Mineiro</ref>: 2002, 2003</item></list>
<p><hi rend="bold"> PSV</hi></p>
<list type="unordered"><item><ref target="https://mt.wikipedia.org/wiki/Eredivisie">Eredivisie</ref>: <ref target="https://mt.wikipedia.org/wiki/Eredivisie_2004–05">2004–05</ref>, <ref target="https://mt.wikipedia.org/wiki/Eredivisie_2005–06">2005–06</ref>, <ref target="https://mt.wikipedia.org/wiki/Eredivisie_2006–07">2006–07</ref>, <ref target="https://mt.wikipedia.org/wiki/Eredivisie_2007–08">2007–08</ref></item>
<item><ref target="https://mt.wikipedia.org/wiki/Tazza_KNVB">Tazza KNVB</ref>: 2004–05</item></list>
<p><hi rend="bold"> Internazzjonali</hi></p>
<list type="unordered"><item><ref target="https://mt.wikipedia.org/wiki/Tazza_tal-Konfederazzjonijiet">Tazza tal-Konfederazzjonijiet</ref>: <ref target="https://mt.wikipedia.org/wiki/Tazza_tal-Konfederazzjonijiet_2005">2005</ref>, <ref target="https://mt.wikipedia.org/wiki/Tazza_tal-Konfederazzjonijiet_2009">2009</ref></item>
<item><ref target="https://mt.wikipedia.org/wiki/CONCACAF_Gold_Cup">CONCACAF Gold Cup</ref>: Fidda <ref target="https://mt.wikipedia.org/wiki/CONCACAF_Gold_Cup_2003">2003</ref></item>
<item><ref target="https://mt.wikipedia.org/wiki/Tazza_Lunar_New_Year">Tazza Lunar New Year</ref>: 2005</item></list>


Ħoloq esterni

<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item>
<item><ref target="http://soccernet.espn.go.com/player/_/id/65540/gomes?cc=5739">Profil fuq ESPN</ref></item></list>
</text></body></html>