<html><body><text id="wikipedia_mt_wikipedia_org__8815.html" ns="0" revid="215792" sourceurl="https://mt.wikipedia.org/wiki/Massimo_Busacca" title="Massimo Busacca" type="wikipedia">Massimo Busacca<figure><caption>Massimo Busacca (2009)</caption></figure>
<p><hi rend="bold">Massimo Busacca</hi> (<ref target="https://mt.wikipedia.org/wiki/Bellinzona">Bellinzona</ref>, <ref target="https://mt.wikipedia.org/wiki/6_ta'_Frar">6 ta' Frar</ref> <ref target="https://mt.wikipedia.org/wiki/1969">1969</ref>) hu <ref target="https://mt.wikipedia.org/wiki/Referi_tal-futbol">referi</ref> tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Żvizzera">Żvizzeru</ref>. Hu jgħix f'<ref target="https://mt.wikipedia.org/wiki/Monte_Carasso">Monte Carasso</ref> qrib Bellinzona. Hu ilu referi fil-<ref target="https://mt.wikipedia.org/wiki/Kampjonat_tal-futbol_Żvizzeru">kampjonat tal-futbol Żvizzeru</ref> mill-<ref target="https://mt.wikipedia.org/wiki/1996">1996</ref>. Hu ilu referi tal-<ref target="https://mt.wikipedia.org/wiki/FIFA">FIFA</ref> mill-<ref target="https://mt.wikipedia.org/wiki/1999">1999</ref>. Hu kien magħżul biex ikun referì waqt it-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja tal-Futbol 2006</ref> fil-<ref target="https://mt.wikipedia.org/wiki/Ġermanja">Ġermanja</ref>.</p>
Karriera
Tazza tad-Dinja tal-FIFA 2006
<p>Waqt li kien qed jirrefja l-partita tat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref> bejn l-<ref target="https://mt.wikipedia.org/wiki/Tim_nazzjonali_tal-futbol_ta'_l-Ukrajna">Ukrajna</ref> u <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref>, Busacca għamel deċiżjoni kontra <ref target="https://mt.wikipedia.org/wiki/Vladislav_Vaschuk">Vladislav Vaschuk</ref> fejn lill-plejer tah karta ħamra u ordna <ref target="https://mt.wikipedia.org/wiki/Penalty">penalty</ref> kontra l-Ukrajna fis-47 minuta tal-logħba. Diversi angoli ta' l-azzjoni wrew li ma kien hemm l-ebda kuntatt fiżiku fil-kaxxa l-kbira bejn <ref target="https://mt.wikipedia.org/wiki/Fernando_Torres">Fernando Torres</ref> u Vladislav Vaschuk. <ref target="https://mt.wikipedia.org/wiki/David_Villa">David Villa</ref> ta' Spanja skorja minn dan il-penalty kontra l-gowler Ukren <ref target="https://mt.wikipedia.org/wiki/Oleksandr_Shovkovsky">Oleksandr Shovkovsky</ref>. Din id-deċiżjoni kienet kritikata minn diversi benjamini. Sitwazzjoni simili involviet lill-Ukren <ref target="https://mt.wikipedia.org/wiki/Andry_Voronin">Andry Voronin</ref> u d-difiża Spanjola, fejn din id-darba l-ebda penalty ma ngħata.</p>
<p>F'partita oħra tat-Tazza tad-Dinja 2006, hu kien ikkritikat minħabba li weriex il-karta l-ħamra lid-difensur Arġentin <ref target="https://mt.wikipedia.org/wiki/Gabriel_Heinze">Gabriel Heinze</ref> wara li l-gowler Arġentin <ref target="https://mt.wikipedia.org/wiki/Roberto_Abbondanzieri">Roberto Abbondanzieri</ref> tefa' ballun ħażin u dan irriżulta bl-attakkant Messikan <ref target="https://mt.wikipedia.org/wiki/Francisco_Fonesca">Francisco Fonesca</ref> jagħmel ġirja waħdu quddiem il-gowler ta' l-Arġentina. Minkejja li Gabriel Heinze wettaq daħla ħażina fuq Fonseca hu kien muri biss il-karta safra.</p>
<p>Busacca kien wieħed mit-tnax-il referì li baqgħu fil-fażi eliminatorji mill-kwarti tal-finali 'l quddiem.</p>
Partiti oħra
<p>Fl-<ref target="https://mt.wikipedia.org/wiki/24_ta'_Marzu">24 ta' Marzu</ref> <ref target="https://mt.wikipedia.org/wiki/2007">2007</ref>, Massimo Busacca kien ingħata l-inkarigu biex jirrefja ma' <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref>. F'partita ta' kwalifikazzjoni għall-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej tal-Futbol 2008</ref> kontra d-<ref target="https://mt.wikipedia.org/wiki/Tim_nazzjonali_tal-futbol_tad-Danimarka">Danimarka</ref> f'<ref target="https://mt.wikipedia.org/wiki/Santiago_Bernabéu">Santiago Bernabéu</ref> f'<ref target="https://mt.wikipedia.org/wiki/Madrid">Madrid</ref>, hu keċċa lid-difensur Daniż <ref target="https://mt.wikipedia.org/wiki/Niclas_Jensen">Niclas Jensen</ref> wara biss 20 minuta ta' l-ewwel taqsima. Sa dak il-punt, il-logħba kienet dominata mid-Daniżi. Il-karta l-ħamra bidlet il-kors tal-partita u l-Ispanjoli ħarġu rebbieħa 2-0. Anki l-kowċ tat-tim viżitatur <ref target="https://mt.wikipedia.org/wiki/Morten_Olsen">Morten Olsen</ref> kien imkeċċi mill-partita.</p>
<p>Busacca ħa ħsieb tal-finali tat-<ref target="https://mt.wikipedia.org/wiki/Tazza_UEFA_2006-07">Tazza UEFA 2006-07</ref> f'<ref target="https://mt.wikipedia.org/wiki/Hampden_Park">Hampden Park</ref> fis-<ref target="https://mt.wikipedia.org/wiki/16_ta'_Mejju">16 ta' Mejju</ref>, fejn matul din il-partita hu keċċa lill-midfilder <ref target="https://mt.wikipedia.org/wiki/Moisés_Hurtado">Moisés Hurtado</ref> ta' <ref target="https://mt.wikipedia.org/wiki/RCD_Espanyol">RCD Espanyol</ref> wara t-tieni karta safra.</p>
<p>Busacca baqa' b'reputazzjoni ħażina minħabba fl-aħħar partita ta' l-<ref target="https://mt.wikipedia.org/wiki/AXPO_Super_League">AXPO Super League</ref> ta' l-istaġun 2005-06 bejn <ref target="https://mt.wikipedia.org/wiki/FC_Basel">FC Basel</ref> u <ref target="https://mt.wikipedia.org/wiki/FC_Zürich">FC Zürich</ref> f'<ref target="https://mt.wikipedia.org/wiki/St._Jakob-Park">St. Jakob-Park</ref> f'<ref target="https://mt.wikipedia.org/wiki/Bażel">Bażel</ref>. FC Basel, li matul l-istaġun kienu għadhom ma tilfux, riedu biss pari biex jassiguraw r-raba' titlu nazzjonali f'ħames snin. Il-partita baqgħet pari sad-90 minuta, imma fl-aħħar minuta tal-ħin miżjud, id-difensur ta' Zürich, <ref target="https://mt.wikipedia.org/wiki/Iulian_Filipescu">Iulian Filipescu</ref>, skorja l-gowl tar-rebħa u din kienet segwita bit-tisfira finali ta' Busacca. F'dak il-punt, diversi partitarji, fosthom benjamini ta' Basel, daħlu fil-grawnd. Il-partitarji ta' Basel attakkaw lill-plejers ta' Zürich u ġġieldu ma' xulxin. Problemi oħra qamu barra l-istadju matul il-lejl.</p>
Ħoloq esterni
<list type="unordered"><item>(DE)  <ref target="http://www.weltfussball.de/schiedsrichter_profil.php?id=17028">Profil fuq Weltfussball</ref></item></list>
</text></body></html>