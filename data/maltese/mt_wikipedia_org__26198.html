<html><body><text id="wikipedia_mt_wikipedia_org__26198.html" ns="0" revid="271860" sourceurl="https://mt.wikipedia.org/wiki/Mary_Moser" title="Mary Moser" type="wikipedia">Mary Moser
<p><hi rend="bold">Mary Moser</hi> (twieldet fis-27 ta' Ottubru 1744 – mietet fit-2 ta' Mejju 1819) kienet pittriċi Ingliża u waħda mill-iktar artisti nisa rinomati tar-<ref target="https://mt.wikipedia.org/wiki/Renju_Unit">Renju Unit</ref> fis-seklu 18. Mary Moser kienet waħda minn żewġ membri nisa li kienu l-fundaturi tal-Akkademja Rjali (bl-<ref target="https://mt.wikipedia.org/wiki/Lingwa_Ingliża">Ingliż</ref>: <hi rend="italic">Royal Academy</hi>) fl-1768 (flimkien ma' <ref target="https://mt.wikipedia.org/wiki/Angelica_Kauffman">Angelica Kauffman</ref>). Hija pittret diversi ritratti iżda baqgħat magħrufa b'mod partikolari għall-<ref target="https://mt.wikipedia.org/wiki/Pittura">pitturi</ref> tagħha ta' fjuri differenti.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Ħajja u karriera
<p>Mary Moser twieldet <ref target="https://mt.wikipedia.org/wiki/Londra">Londra</ref> u ġiet imħarrġa minn missierha <ref target="https://mt.wikipedia.org/wiki/George_Michael_Moser">George Michael Moser</ref> (1706-1783) li kien twieled l-<ref target="https://mt.wikipedia.org/wiki/Żvizzera">Iżvizzera</ref> u kien artist inġenerali u bl-enemel. It-talenti tagħha kienu evidenti minn età bikrija: rebħet l-ewwel medalja tagħha mill-Għaqda tal-Arti (bl-Ingliż: <hi rend="italic">Society of Arts</hi>) meta kellha 14-il sena<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref>, u regolarment kienet teżibixxi pitturi ta' fjuri, u okkażjonalment pitturi storiċi, fis-<hi rend="italic">Society of Arts</hi> tal-Gran Brittanja. Madankollu, għaxar snin wara, il-kilba tagħha għar-rikonoxximent professjonali wassalha biex tissieħeb ma' 35 artist (inkluż missierha) sabiex flimkien isawru l-Akkademja Rjali, u ma' Angelica Kauffman, kellha rwol attiv fil-proċedimenti.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>F'ritratt fi grupp ta' <ref target="https://mt.wikipedia.org/wiki/Johan_Zoffany">Johan Zoffany</ref>, <hi rend="italic">The Academicians of the Royal Academy</hi> (L-Akkademiċi tal-Akkademja Rjali; 1771-1772; il-Kollezzjoni Rjali, Londra), il-membri jidhru miġbura madwar mudell maskili għerwien fi żmien meta n-nisa kienu esklużi minn tali taħriġ sabiex jipproteġu l-modestà tagħhom. Sabiex Moser u Kauffman setgħu jiġu inklużi, Zoffany żiedhom bħala ritratti mdendlin mal-ħajt.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>Pittura ta' Mary Moser fil-Mużew ta' Brooklyn, l-<ref target="https://mt.wikipedia.org/wiki/Stati_Uniti">Istati Uniti</ref></caption></figure>
<p><ref target="https://mt.wikipedia.org/wiki/George_Romney">George Romney</ref> (għall-ħabta tal-1770) pitter ritratt ta' Mary Moser waqt li kienet qed tpitter pittura tan-natura mejta li ġie akkwistat min-<hi rend="italic">National Portrait Gallery</hi> (Londra) fl-2003.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Fis-snin 90 tas-seklu 18, Mary Moser irċeviet kummissjoni prestiġjuża, li għaliha tħallset iktar minn £900, mir-<ref target="https://mt.wikipedia.org/wiki/Reġina_Charlotte">Reġina Charlotte</ref> biex twettaq skema dekorattiva bil-fjuri għal kamra f'<hi rend="italic">Frogmore House</hi> f'<ref target="https://mt.wikipedia.org/wiki/Windsor">Windsor</ref>, <ref target="https://mt.wikipedia.org/wiki/Berkshire">Berkshire</ref>.<ref target="https://mt.wikipedia.org/wiki/Il-Paġna_prinċipali#cite_note-:2-5">[5]</ref> Din il-kummissjoni kienet waħda mill-aħħar xogħlijiet professjonali tagħha; wara li żżewġet mal-Kaptan <ref target="https://mt.wikipedia.org/wiki/Hugh_Lloyd">Hugh Lloyd</ref> fit-23 ta' Ottubru 1793, hija rtirat u bdiet teżibixxi x-xogħol tagħha bħala dilettanta b'kunjom żewġha.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Mary Moser kompliet teżibixxi xi xogħlijiet fl-Akkademja Rjali sal-1802.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>F'dak il-perjodu, Mary Moser kellha relazzjoni ekstrakonjugali mhux mistura ma' <ref target="https://mt.wikipedia.org/wiki/Richard_Cosway">Richard Cosway</ref>, li dak iż-żmien kien isseparat minn martu Maria. Hija vvjaġġat miegħu għal sitt xhur fi vjaġġ tal-iskeċċjar/tat-tpinġijiet fl-1793. Fid-dokumenti tiegħu fejn kien jikteb xi noti, huwa kiteb “dikjarazzjonijiet mimlija żina” u “tqabbil invidjuż bejnha u bejn is-Sinjura Cosway”, fejn kien jimplika li Mary Moser kienet iktar sesswalment risponsiva minn martu.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Moser mietet f'<hi rend="italic">Upper Thornhaugh Street</hi>, Londra, fit-2 ta' Mejju 1819, u ġiet midfuna maġenb ir-raġel tagħha fiċ-Ċimiterju ta' <ref target="https://mt.wikipedia.org/wiki/Kensington">Kensington</ref>.<ref target="https://mt.wikipedia.org/wiki/Il-Paġna_prinċipali#cite_note-:2-5">[5]</ref></p>
Legat
<p>Wara li Moser mietet fl-1819, l-ebda mara oħra ma ġiet eletta bħala membru sħiħ tal-Akkademja sad-Dama <ref target="https://mt.wikipedia.org/wiki/Laura_Knight">Laura Knight</ref> fl-1936.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Iktar Qari
<list type="unordered"><item>de Bray, Lys (2001). <hi rend="italic">The Art of Botanical Illustration: A history of classic illustrators and their achievements</hi>, p. 72. Quantum Publishing Ltd., Londra. ISBN 1-86160-425-4.</item>
<item>Paris Spies-Gans, “Mary Moser: Portraitist,” <hi rend="italic">Journal 18</hi> Issue 8 <hi rend="italic">Self/Portrait</hi> (Fall 2019).<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></item></list>
</text></body></html>