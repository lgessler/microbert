<html><body><text id="wikipedia_mt_wikipedia_org__26818.html" ns="0" revid="267519" sourceurl="https://mt.wikipedia.org/wiki/%C4%A0urnalist" title="Ġurnalist" type="wikipedia">Ġurnalist<figure><caption>Ġurnalista tirrapporta aħbar mill-post, quddiem persunal bil-kamera</caption></figure>
<p><hi rend="bold">Ġurnalist</hi> jew <hi rend="bold">ġurnalista</hi> huwa individwu li jkun imħarreġ biex jiġbor l-informazzjoni permezz ta’ test, awdjo jew ritratti, jipproċessaha f’format ta’ aħbar u jxerridha lill-pubbliku. L-att jew il-proċess li prinċipalment isir mill-ġurnalist jissejjaħ ġurnaliżmu.</p>
Rwoli
<p>Il-ġurnaliżmu jista’ jsir permezz ta’ persunal tax-xandir, tal-istampar, tar-reklamar u tar-relazzjonijiet pubbliċi, u, skont it-tip ta’ ġurnaliżmu, it-terminu “ġurnalist(a)” jista’ jinkludi diversi kategoriji ta’ individwi skont ir-rwoli tagħhom fil-proċess. Fosthom hemm korrispondenti, edituri, editorjalisti, reporters, kontributuri tal-gazzetti, ġurnalisti viżivi bħal fotoġurnalisti (ġurnalisti li jiddokumentaw l-informazzjoni permezz tal-fotografija).</p>
<p><hi rend="bold">Reporter</hi> huwa tip ta’ ġurnalist li jwettaq ir-riċerka, jikteb u jirrapporta dwar l-informazzjoni sabiex jippreżentaha billi juża s-sorsi. Dan jista’ jinvolvi t-twettiq ta’ intervisti, il-ġbir tal-informazzjoni u/jew il-kitba ta’ artikli. Ir-reporters jistgħu jaqsmu l-ħin tagħhom bejn il-ħidma f’kamra tal-aħbarijiet, jew mid-dar, u l-ħidma fuq barra biex jixhdu l-avvenimenti li jseħħu jew biex jintervistaw lin-nies. Ir-reporters jistgħu jiġu assenjati settur jew qasam partikolari xi jkopru.</p>
<p><ref target="https://mt.wikipedia.org/wiki/Matthew_C._Nisbet">Matthew C. Nisbet</ref>, li kiteb dwar il-komunikazzjoni fix-<ref target="https://mt.wikipedia.org/wiki/Xjenza">xjenza</ref><ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, iddefinixxa “ġurnalist tal-għarfien” bħala intellettwali pubbliku li, bħal <ref target="https://mt.wikipedia.org/wiki/Walter_Lippmann">Walter Lippmann</ref>, <ref target="https://mt.wikipedia.org/wiki/David_Brooks">David Brooks</ref>, <ref target="https://mt.wikipedia.org/wiki/Fareed_Zakaria">Fareed Zakaria</ref>, <ref target="https://mt.wikipedia.org/wiki/Naomi_Klein">Naomi Klein</ref>, <ref target="https://mt.wikipedia.org/wiki/Michael_Pollan">Michael Pollan</ref>, <ref target="https://mt.wikipedia.org/wiki/Thomas_Friedman">Thomas Friedman</ref>, u <ref target="https://mt.wikipedia.org/wiki/Andrew_Revkin">Andrew Revkin</ref>, jara r-rwol tagħhom bħala riċerkaturi ta’ kwistjonijiet ikkumplikati li jkunu fatti jew xjenza li l-biċċa l-kbira tan-nies ma jkollhomx il-ħin jirriċerkaw jew l-aċċess għall-informazzjoni biex jirriċerkaw huma stess, u li mbagħad jikkomunikaw verżjoni akkurata u li tinftiehem lill-pubbliku bħala <ref target="https://mt.wikipedia.org/wiki/Għalliem">għalliem</ref> u konsulent tal-politiki.</p><p>Fl-iktar kotba magħrufa tiegħu, <hi rend="italic">Public Opinion</hi> (Opinjoni Pubblika, 1922) u <hi rend="italic">The Phantom Public</hi> (Il-Pubbliku Fatat, 1925), Lippmann argumenta li l-biċċa l-kbira tal-individwi ma kellhomx il-kapaċità, il-ħin, u l-motivazzjoni biex isegwu u janalizzaw l-aħbarijiet tal-ħafna kwistjonijiet tal-politiki kumplessi li jħassbu lis-soċjetà. U spiss lanqas jesperjenzaw direttament il-biċċa l-kbira tal-problemi soċjali jew ikollhom aċċess dirett għall-puntidivista tal-esperti. Dawn il-limitazzjonijiet komplew imorru għall-agħar minħabba li x-xandir kemm-il darba jkollu t-tendenza li jissimplifika wisq ċertu kwistjonijiet u jsaħħaħ l-isterjotipi, il-puntidivista partiġjani, u l-preġudizzji. B’konsegwenza ta’ dan, Lippmann kien jemmen li l-pubbliku kellu bżonn lill-ġurnalisti bħalu li setgħu jagħmluha ta’ analisti esperti, u jiggwidaw “liċ-ċittadini għal fehim iktar profond ta’ dak li huwa tassew importanti”.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p><p>Fl-2018, il-Manwal tal-Prospettiva Okkupazzjonali tad-Dipartiment tax-Xogħol tal-<ref target="https://mt.wikipedia.org/wiki/Stati_Uniti">Istati Uniti</ref> rrapporta li l-impjiegi għar-“reporters, korrispondenti u analisti tal-aħbarijiet fuq ix-xandir” tal-kategorija kienu se jonqsu b’9% bejn l-2016 u l-2026.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Ġurnalisti llum
<p>Kampjun dinji ta’ 27,500 ġurnalist f’67 pajjiż fl-2012-2016 ipproduċa l-profil li ġej:<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
57 fil-mija rġiel;
età medja ta’ 38 sena
snin medji ta’ esperjenza: 13-il sena
lawrija sal-livell ta’ kulleġġ: 56 fil-mija; lawrija universitarja: 29 fil-mija
61 fil-mija speċjalizzati fil-ġurnaliżmu/komunikazzjoni
62 fil-mija identifikati bħala ġeneralisti u 23 fil-mija bħala ġurnalisti ta’ aħbarijiet esklużivi
47 fil-mija kienu membri ta’ assoċjazzjoni professjonali
80 fil-mija kienu jaħdmu full-time
50 fil-mija kienu jaħdmu fil-ġurnaliżmu stampat, 23 fil-mija fit-televiżjoni, 17 fil-mija fir-radju, u 16 fil-mija online.
Libertà ġurnalistika
<p>Il-ġurnalisti xi kultanti jesponu lilhom infushom għall-periklu, b’mod partikolari meta jwettqu rappurtaġġi f’żoni ta’ kunflitti armati jew fi stati li ma jirrispettawx il-libertà tal-istampa. Organizzazzjonijiet bħall-Kumitat għall-Protezzjoni tal-Ġurnalisti u Reporters Without Borders jippubblikaw rapporti dwar il-libertà tal-istampa u jixhdu favur il-libertà ġurnalistika. Minn Novembru 2011, il-Kumitat għall-Protezzjoni tal-Ġurnalisti rrapporta li 887 ġurnalist inqatlu madwar id-dinja mill-1992 b’assassinju (71%), b’xi tir jew ġlied (17%), jew b’assenjazzjoni perikoluża (11%). Mill-1992, l-“għaxar pajjiżi l-iktar fatali” għall-ġurnalisti kienu l-<ref target="https://mt.wikipedia.org/wiki/Iraq">Iraq</ref> (230 mewta), il-<ref target="https://mt.wikipedia.org/wiki/Filippini">Filippini</ref> (109), ir-<ref target="https://mt.wikipedia.org/wiki/Russja">Russja</ref> (77), il-<ref target="https://mt.wikipedia.org/wiki/Kolombja">Kolombja</ref> (76), il-<ref target="https://mt.wikipedia.org/wiki/Messiku">Messiku</ref> (69), l-<ref target="https://mt.wikipedia.org/wiki/Alġerija">Alġerija</ref> (61), il-<ref target="https://mt.wikipedia.org/wiki/Pakistan">Pakistan</ref> (59), l-<ref target="https://mt.wikipedia.org/wiki/Indja">Indja</ref> (49), is-<ref target="https://mt.wikipedia.org/wiki/Somalja">Somalja</ref> (45), il-<ref target="https://mt.wikipedia.org/wiki/Brażil">Brażil</ref> (31) u s-<ref target="https://mt.wikipedia.org/wiki/Sri_Lanka">Sri Lanka</ref> (30).<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Il-Kumitat għall-Protezzjoni tal-Ġurnalisti jirrapporta wkoll li mill-1 ta’ Diċembru 2010, 145 ġurnalist madwar id-dinja ntefgħu l-ħabs minħabba attivitajiet ġurnalistiċi. In-numri attwali huma ferm ogħla. L-għaxar pajjiżi bl-ikbar għadd ta’ ġurnalisti attwalment il-ħbas huma t-<ref target="https://mt.wikipedia.org/wiki/Turkija">Turkija</ref> (95)<ref target="https://mt.wikipedia.org/wiki/Il-Paġna_prinċipali#cite_note-6">[6]</ref>, iċ-<ref target="https://mt.wikipedia.org/wiki/Ċina">Ċina</ref> (34), l-<ref target="https://mt.wikipedia.org/wiki/Iran">Iran</ref> (34), l-<ref target="https://mt.wikipedia.org/wiki/Eritrea">Eritrea</ref> (17), il-<ref target="https://mt.wikipedia.org/wiki/Burma">Burma</ref> (13), l-<ref target="https://mt.wikipedia.org/wiki/Użbekistan">Użbekistan</ref> (6), il-<ref target="https://mt.wikipedia.org/wiki/Vjetnam">Vjetnam</ref> (5), il-<ref target="https://mt.wikipedia.org/wiki/Kuba">Kuba</ref> (4), l-<ref target="https://mt.wikipedia.org/wiki/Etjopja">Etjopja</ref> (4), u s-<ref target="https://mt.wikipedia.org/wiki/Sudan">Sudan</ref> (3).<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Apparti l-ħsara fiżika, il-ġurnalisti jiġu affettwati psikoloġikament. Dan japplika speċjalment għar-reporters tal-gwerra, iżda l-uffiċji editorjali fil-pajjiż tal-oriġini spiss ma jkunux jafu kif għandhom jindirizzaw patt b’mod xieraq mar-reporters li jesponu għall-periklu. B’hekk, huwa meħtieġ ferm mod sistematiku u sostenibbli li jiġi pprovdut appoġġ psikoloġiku għall-ġurnalisti trawmatizzati. Madankollu, jeżistu ftit programmi żgħar u frammentati ta’ appoġġ sa issa.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Relazzjoni bejn il-ġurnalist u s-sors
<p>Ir-relazzjoni bejn ġurnalist professjonist u sors tista’ tkun pjuttost kumplessa, u sors xi kultant jista’ jkollu effett fuq artiklu miktub minn ġurnalist. L-artiklu “A Compromised Fourth Estate” juża l-metafora ta’ <ref target="https://mt.wikipedia.org/wiki/Herbert_Gans">Herbert Gans</ref> biex jispjega r-relazzjoni tagħhom. Huwa juża metafora taż-<ref target="https://mt.wikipedia.org/wiki/Żfin">żfin</ref>, “it-<ref target="https://mt.wikipedia.org/wiki/Tango">tango</ref>”, biex juri n-natura ta’ kooperazzjoni tal-interazzjonijiet ta’ bejniethom peress li “hemm bżonn żewġ żeffiena għal żifna tango”. Herbert Gans jissuġġerixxi li s-sors spiss jiddetta l-andament, iżda l-ġurnalisti komunement huma kontra din in-nozzjoni għal żewġ raġunijiet:</p>
<list type="ordered"><item>Tissinjala s-supremazija tas-sors fl-aħbarijiet.</item>
<item>Toffendi l-kultura professjonali tal-ġurnalisti, li tenfasizza l-indipendenza u l-awtonomija editorjali.</item></list><p>

Il-metafora taż-żfin tkompli u ssostni li:</p><p>Relazzjoni mas-sorsi li tkun wisq “komda” potenzjalment tikkomprometti l-integrità tal-ġurnalisti u tissogra li twassal għall-kollużjoni. Il-ġurnalisti tipikament kienu favur mudell ta’ kunflitt iktar sod ibbażat fuq suppożizzjoni kruċjali li jekk il-mezzi tax-xandir kellhom jiffunzjonaw bħala għassiesa tal-interessi ekonomiċi u politiċi qawwijin, il-ġurnalisti kellhom jistabbilixxu l-indipendenza mis-sorsi tagħhom jew inkella jissograw imorru kontra r-rwol tagħhom fir-relazzjonijiet pubbliċi.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
L-agħar sena rreġistrata għall-ġurnalisti
<figure><caption>Ir-ritratt ta’ Daphne Caruana Galizia flimkien ma’ fjuri u xemgħat li tpoġġew faċċata tal-Qorti ta’ Malta</caption></figure>
<p>Skont ir-rapport annwali ta’ Reporters Without Borders, l-2018 kienet l-agħar sena rreġistrata għall-vjolenza qattiela u l-abbuż kontra l-ġurnalisti; kien hemm żieda ta’ 15 fil-mija ta’ qtil ta’ ġurnalisti meta mqabbel mal-2017 (għalkemm fl-2017 il-qtil tal-ġurnalista u l-blogger <ref target="https://mt.wikipedia.org/wiki/Maltin">Maltija</ref> <ref target="https://mt.wikipedia.org/wiki/Daphne_Caruana_Galizia">Daphne Caruana Galizia</ref> b’karozza bomba spiċċa fuq l-aħbarijiet ewlenin lokali u tad-<ref target="https://mt.wikipedia.org/wiki/Id-Dinja">dinja</ref> kollha<ref target="https://mt.wikipedia.org/wiki/Il-Paġna_prinċipali#cite_note-10">[10]</ref>), bi 80 ġurnalist maqtula, 348 mitfugħa l-ħabs u 60 miżmuma bħala ostaġġi.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<p><ref target="https://mt.wikipedia.org/wiki/Yaser_Murtaja">Yaser Murtaja</ref> nqatel minn sniper tal-armata ta’ <ref target="https://mt.wikipedia.org/wiki/Iżrael">Iżrael</ref>. <ref target="https://mt.wikipedia.org/wiki/Rubén_Pat">Rubén Pat</ref> inqatel b’tir barra bar mal-bajja fil-Messiku. Reporters Without Borders iddeskriviet lill-Messiku bħala “wieħed mill-iktar pajjiżi fid-dinja li fihom jinqatlu l-ħaddiema tal-mezzi tax-xandir”; 90% tal-attakki fuq il-ġurnalisti fil-pajjiż jingħad li jibqgħu qatt ma jiġu solvuti.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Il-ġurnalista <ref target="https://mt.wikipedia.org/wiki/Bulgarija">Bulgara</ref> <ref target="https://mt.wikipedia.org/wiki/Viktoria_Marinova">Viktoria Marinova</ref> ġiet imsawta, stuprata u mgħallqa. Id-dissident tal-<ref target="https://mt.wikipedia.org/wiki/Arabja_Sawdija">Arabja Sawdija</ref> <ref target="https://mt.wikipedia.org/wiki/Jamal_Khashoggi">Jamal Khashoggi</ref> nqatel fil-konsolat tal-Arabja Sawdija f’<ref target="https://mt.wikipedia.org/wiki/Istanbul">Istanbul</ref>, it-Turkija.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
</text></body></html>