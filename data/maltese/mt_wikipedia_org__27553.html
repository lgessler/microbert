<html><body><text id="wikipedia_mt_wikipedia_org__27553.html" ns="0" revid="273039" sourceurl="https://mt.wikipedia.org/wiki/Alberobello" title="Alberobello" type="wikipedia">Alberobello<figure><caption>Ringiela ta' trulli f'Alberobello</caption></figure>
<p><hi rend="bold">Alberobello</hi> ([ˌalberoˈbɛllo]; litteralment "siġra sabiħa"; bid-djalett ta' <ref target="https://mt.wikipedia.org/wiki/Bari">Bari</ref>: <hi rend="italic">Ajarubbédde</hi>) huwa raħal żgħir u komun tal-Belt Metropolitana ta' Bari, fir-reġjun ta' <ref target="https://mt.wikipedia.org/wiki/Puglia">Puglia</ref>, fin-Nofsinhar tal-<ref target="https://mt.wikipedia.org/wiki/Italja">Italja</ref>. Għandu 10,735 abitant<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> u huwa magħruf għall-binjiet uniċi tiegħu msejħa <hi rend="italic">trulli</hi>. It-Trulli ta' Alberobello tniżżlu fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> fl-1996.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Storja
<p>L-ewwel okkupazzjoni taż-żona bdiet fil-bidu tas-seklu 16 biss abbażi ta' impuls mill-Konti ta' Conversano <ref target="https://mt.wikipedia.org/wiki/Andrea_Matteo_III_Acquaviva_d'Aragona">Andrea Matteo III Acquaviva ta' Aragona</ref>. Huwa ta l-permess lil erbgħin familja ta' raħħala minn <ref target="https://mt.wikipedia.org/wiki/Noci">Noci</ref> biex jinsedjaw l-art u jaħdmu r-raba', bl-obbligu li jagħtuh għaxra fil-mija tal-għelejjel.</p>
<figure><caption>It-Trullo Siamiż</caption></figure>
<p>Fl-1635, is-suċċessur tiegħu l-Konti <ref target="https://mt.wikipedia.org/wiki/Giangirolamo_II">Giangirolamo II</ref> (1600-1665) bena berġa b'taverna u oratorju u beda l-urbanizzazzjoni tal-foresta bil-kostruzzjoni ta' ftit djar żgħar. L-espansjoni taż-żona urbana ngħatat palata bl-abbundanza ta' <ref target="https://mt.wikipedia.org/wiki/Ġebla_tal-ġir">ġebla tal-ġir</ref>, karstika u sedimentarja kalkarja, u bil-permess tal-konti setgħu jinbnew it-<hi rend="italic">trulli</hi>, jiġifieri djar b'ħitan qishom tas-sejjieħ mingħajr tkaħħil b'għamla partikolari. Dan l-obbligu li d-djar jinbnew mingħajr tkaħħil kien mezz li bih il-konti kien jevita li jħallas taxxi lill-viċirè Spanjol tar-Renju ta' <ref target="https://mt.wikipedia.org/wiki/Napli">Napli</ref>. Iċ-ċentru ta' Alberobello nbena fuq it-toroq tax-xmara antika Cana, li issa huwa magħruf bħala Largo Giuseppe Martelotta.</p>
<p>Alberobello baqa' raħal fewdali tal-familja Acquaviva ta' Aragona sas-27 ta' Mejju 1797, meta r-Re Ferdinandu IV ta' Bourbon eleva r-raħal żgħir għal belt irjali, u ħelsu mill-obbligi fewdali fil-konfront tal-Kontijiet. Fit-22 ta' Ġunju 1797, ġie elett l-ewwel sindku <ref target="https://mt.wikipedia.org/wiki/Francesco_Giuseppe_Lippolis">Francesco Giuseppe Lippolis</ref>.</p>
<p>Alberobello huwa l-uniku ċentru abitat b'distrett sħiħ kollu trulli. Għaldaqstant jitqies bħala l-kapitali <ref target="https://mt.wikipedia.org/wiki/Kultura">kulturali</ref> tat-trulli tal-Wied ta' Itria.</p>
Monumenti u attrazzjonijiet
Arkitettura reliġjuża
Bażilika - Santwarju - Parroċċa tal-Qaddisin Martri u <ref target="https://mt.wikipedia.org/wiki/Tabib">Tobba</ref> Cosma u Damiano
<figure><caption>Il-Knisja ta' Sant'Antnin ta' Padova, Alberobello</caption></figure>
<p>Il-Knisja Ewlenija ta' Alberobello hija kkonsagrata lill-Immakulata Kunċizzjoni u lill-Qaddisin Cosma u Damiano, il-patruni tal-komun, b'digriet Papali tat-Tnejn, it-22 ta' Mejju 1854.</p>
<p>Il-qima tagħhom ġiet introdotta fl-1636 mill-Konti Giangirolamo II, li kien devot tagħhom peress li martu <ref target="https://mt.wikipedia.org/wiki/Isabella_da_Rocca_Padula">Isabella da Rocca Padula</ref> kienet irċeviet grazzja matul it-tqala tal-ewwel wild tagħhom, <ref target="https://mt.wikipedia.org/wiki/Cosimo_Duca_di_Noci">Cosimo Duca di Noci</ref>; fil-fatt kien l-unika wieħed fil-familja d'Acquaviva li ngħata dak l-isem. Qabel ma ġiet stabbilita l-parroċċa, il-<ref target="https://mt.wikipedia.org/wiki/Kappella">kappella</ref>, li tmur lura għall-1609 kienet tiddependi fuq il-parroċċa ta' Noci sas-16 ta' Marzu 1814. L-isqof ta' Conversano, il-Monsinjur <ref target="https://mt.wikipedia.org/wiki/Gregorio_Falconieri">Gregorio Falconieri</ref> rrikonoxxiha bħala santwarju fit-12 ta' Settembru 1938, u fit-18 ta' Frar 2000 il-<ref target="https://mt.wikipedia.org/wiki/Papa_Ġwanni_Pawlu_II">Papa Ġwanni Pawlu II</ref> elevaha għal bażilika minuri.</p>
<p>Il-binja attwali għandha stil Neoklassiku bi pjanta f'għamla ta' salib Latin, u tmur lura għal tmiem is-seklu 19. Tissostitwixxi kappella żgħira tal-1609 u hija kkonsagrata lill-<ref target="https://mt.wikipedia.org/wiki/Santa_Marija">Madonna</ref> tal-Grazzji b'osswarju taħtha. IOd-daqs tagħha ġie rduppjat fl-1725, u fl-1784 żdiedet is-sagristija. Fl-1852 ġie ffurmati ż-żewġ transetti u fl-1875 twettaq il-kampnar antik. Il-proġett ta' kostruzzjoni, bl-appoġġ tal-amministrazzjoni komunali taħt <ref target="https://mt.wikipedia.org/wiki/Nicola_Agrusti">Nicola Agrusti</ref>, ġie ddisinjat mill-<ref target="https://mt.wikipedia.org/wiki/Arkitett">arkitett</ref> ta' Alberobello <ref target="https://mt.wikipedia.org/wiki/Antonio_Curri">Antonio Curri</ref>, bil-barka tal-kappillan <ref target="https://mt.wikipedia.org/wiki/Domenico_Morea">Domenico Morea</ref>. Il-kapparra kienet ta' 16.000 lira Taljana, u t-twettiq tal-proġett sewa 32.700 lira Taljana. It-tqegħid tal-ewwel ġebla seħħ il-Ħadd 12 ta' Novembru 1882 u x-xogħlijiet damu kważi tliet snin. Il-knisja l-ġdida nfetħet għall-quddies fl-20 ta' Settembru 1885 fl-okkażjoni tal-festa tal-Addolarata.</p>
<p>Il-knisja fiha r-relikwi tal-Qaddisin Titolari, u l-festa tagħhom tiġi ċċelebrata fis-27 u t-28 ta' Settembru.</p>
Parroċċa ta' <ref target="https://mt.wikipedia.org/wiki/Sant'Antnin_ta'_Padova">Sant'Antnin ta' Padova</ref>
<figure><caption>Is-soqfa tat-trulli u l-pinnakli tradizzjonali tagħhom</caption></figure>
<p>Il-knisja nbniet bejn l-1926 u l-10 ta' Mejju 1927 fuq biċċa art fil-quċċata tal-kwartier Monti, u fil-5 ta' Jannar 1945 saret it-tieni parroċċa ta' Alberobello.</p>
<p>Il-binja, li għandha pjanta b'għamla ta' salib Grieg, għandha l-karatteristiċi tat-trulli ta' Alberobello. Il-koppla hija għolja 21 metru filwaqt li t-torri tal-kampnar huwa għoli 18,3-il metru u fih sitt qniepen. Fuq ġewwa l-knisja hija mżejna b'opri ta' <ref target="https://mt.wikipedia.org/wiki/Adolfo_Rollo">Adolfo Rollo</ref>.</p>
Trulli
<p>L-istorja tat-<hi rend="italic">trulli</hi> hija marbuta mal-<hi rend="italic">Prammatica De Baronibus</hi>, editt tas-seklu 15 tar-Renju ta' Napli li kien jissoġġetta lil kull insedjament ġdid għal tribut. Fl-1481, il-Kontijiet ta' Conversano D'Acquaviva ta' Aragona, is-sidien tat-territorju ta' Alberobello, imponew lir-residenti l-bini ta' djar mingħajr tkaħħil, biex b'hekk jitqiesu bħala binjiet prekarji u jkunu jistgħu jitwaqqgħu faċilment.</p>
<p>Peress li setgħu jużaw ġebel biss għall-kostruzzjoni, ir-raħħala kkunsidraw li l-eħfef konfigurazzjoni sempliċi kienet dik ta' għamla tonda b'saqaf koniku li jirfed lilu nnifsu. Is-soqfa ġew imżejna b'pinnakli dekorattivi li jirrappreżentaw il-firma tal-arkitett tat-trulli (bit-<ref target="https://mt.wikipedia.org/wiki/Lingwa_Taljana">Taljan</ref>: <hi rend="italic">trullaro</hi>)<hi rend="italic">.</hi></p>
Sit ta' Wirt Dinji
<figure><caption>Veduta panoramika ta' Alberobello</caption></figure>
<p>It-Trulli ta' Alberobello ġew iddeżinjati bħala Sit ta' Wirt Dinji tal-UNESCO fl-1996.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: il-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet"; il-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem"; u l-<hi rend="bold">kriterju (v)</hi> "Eżempju straordinarju ta' insedjament uman tradizzjonali, ta' użu tal-art jew ta' użu tal-baħar, li jirrappreżenta kultura (jew kulturi), jew interazzjoni umana mal-ambjent, speċjalment meta jkun sar vulnerabbli minħabba l-impatt ta' bidla irreversibbli".<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Relazzjonijiet internazzjonali
<p>Alberobello huwa ġemellat ma':</p>
<list type="unordered"><item><ref target="https://mt.wikipedia.org/wiki/Shirakawa-go">Shirakawa-go</ref>, il-<ref target="https://mt.wikipedia.org/wiki/Ġappun">Ġappun</ref></item>
<item><ref target="https://mt.wikipedia.org/wiki/Gokayama">Gokayama</ref>, il-Ġappun</item>
<item><ref target="https://mt.wikipedia.org/wiki/Monte_Sant'Angelo">Monte Sant'Angelo</ref>, l-Italja, mill-2013</item>
<item><ref target="https://mt.wikipedia.org/wiki/Andria">Andria</ref>, l-Italja</item>
<item><ref target="https://mt.wikipedia.org/wiki/Harran">Harran</ref>, it-<ref target="https://mt.wikipedia.org/wiki/Turkija">Turkija</ref>, mill-2013</item></list>
</text></body></html>