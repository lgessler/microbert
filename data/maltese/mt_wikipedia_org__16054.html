<html><body><text id="wikipedia_mt_wikipedia_org__16054.html" ns="0" revid="269858" sourceurl="https://mt.wikipedia.org/wiki/Kleopatra_VII" title="Kleopatra VII" type="wikipedia">Kleopatra VII
<p><hi rend="bold">Kleopatra VII Thea Filopator</hi> (Κλεοπάτρα Θεά Φιλοπάτωρ; <ref target="https://mt.wikipedia.org/wiki/Lixandra">Lixandra</ref>, 69 Q.K. – Lixandra, 12 ta' Awwisu 30 Q.K.)<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> kienet reġina <ref target="https://mt.wikipedia.org/wiki/Eġittu">Eġizzjana</ref> tal-<ref target="https://mt.wikipedia.org/wiki/Perjodu_Tolemajk">perjodu Tolemajk</ref>.</p>
<p>Din kienet l-aħħar reġina tal-Eġittu l-Antik u l-aħħar membru tad-<ref target="https://mt.wikipedia.org/wiki/Dinastija_Tolemajka">Dinastija Tolemajka</ref>. L-isem "Kleopatra" bil-<ref target="https://mt.wikipedia.org/wiki/Lingwa_Griega">Grieg</ref> ifisser "glorja tal-missier". </p>
<p>Illum hi x'aktarx l-aktar famuża fost il-mexxejja kollha tal-Eġittu l-Antik u hi magħrufa bl-isem ta' Kleopatra, għalkemm kienet is-seba' u l-aħħar reġina li kellha dan l-isem. Madankollu, Kleopatra, qatt ma rrenjat waħidha fuq l-Eġittu għax kienet issaltan flimkien ma' missierha, ħuha, ħuha-żewġha u binha.</p>
Bijografija
<figure><caption><hi rend="italic">Cleopatra on the Terraces of Philae</hi> (1896) ta' <ref target="https://mt.wikipedia.org/wiki/Frederick_Arthur_Bridgman">Frederick Arthur Bridgman</ref></caption></figure>
<p><hi rend="bold">Kleopatra VII</hi> twieldet <ref target="https://mt.wikipedia.org/wiki/Lixandra">Lixandra</ref> u missierha kien il-<ref target="https://mt.wikipedia.org/wiki/Fargħun">Fargħun</ref> <ref target="https://mt.wikipedia.org/wiki/Tolomew_XII">Tolomew XII Awlete</ref>. Ma nafux min kienet omm Kleopatra, imma ħafna jaħsbu li kienet <ref target="https://mt.wikipedia.org/wiki/Kleopatra_V">Kleopatra V Trifena</ref>, oħt jew kuġina u mara ta' Tolomew XII, jew forsi mara oħra mill-familja Tolemajka li kienet bint <ref target="https://mt.wikipedia.org/wiki/Tolomew_X">Tolomew X</ref> u Kleopatra Bereniċe III Filopator jekk Kleopatra V ma kinitx bint Tolomew X u Bereniċe III.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Bejn it-68 <ref target="https://mt.wikipedia.org/wiki/Ante_Christum_natum">Q.K</ref>. u d-59 Q.K. twieldu oħtha min-naħa ta' missierha <ref target="https://mt.wikipedia.org/wiki/Arsinoe_IV">Arsinoe IV</ref> u ħutha <ref target="https://mt.wikipedia.org/wiki/Tolomew_XIII">Tolomew XIII</ref> u <ref target="https://mt.wikipedia.org/wiki/Tolomew_XIV">Tolomew XIV</ref>. Skont is-sistema dinastika, in-nisa wkoll setgħu jilħqu fuq it-tron, bħala miżżewġin ta' ħuthom subien. Din l-interpretazzjoni tat-testi antiki dwar l-aħwa "miżżewġin" ġiet ikkontestata ħafna drabi. Hu ħafna iktar probabbli li l-aħwa subien u bniet kienu jsaltnu flimkien u jaqsmu t-tron iżda mhux bħala miżżewġin. Fil-fatt, kull wieħed minnhom kien imbagħad ikun miżżewweġ lil nisa tagħhom li ma kellhomx dritt għat-tron. Missierha ħatarha koreġġenti ftit qabel miet, minħabba li ħutha l-bniet ikbar minnha, Kleopatra VI u Bereniċe IV, kien mietu, l-ewwel maqtula b'ordni ta' missierha (għax kienet ippruvat twaqqgħu mill-poter) u t-tieni avvelenata. Kleopatra VII ssuċċedietu meta kellha 18-il sena fir-rebbiegħa tal-51 Q.K. flimkien ma' ħuha Tolomew XIII ta' għaxar snin, miżżewġin skont il-liġijiet Eġizzjani. </p>
<figure><caption>Statwa tal-bażalt ta' Kleopatra VII fl-<ref target="https://mt.wikipedia.org/wiki/Ermitage">Ermitage</ref>, San Pietruburgu</caption></figure><p>.</p>
<p>Fir-rebbiegħa tal-48 Q.K. Tolomew, flimkien mal-kunsillier u ħabib tiegħu tal-qalb (hemm min anki jitkellem dwar storja ta' mħabba bejniethom) Potinu, li kien inħatar reġġent tal-fargħun żagħżugħ, ipprova jiddeponi lil Kleopatra u jġegħelha titlaq minn Lixandra. Ir-reġina ġabret armata u bdiet gwerra ċivili. Is-sitwazzjoni saret iżjed imħabbla meta oħthom l-oħra, Arsinoe IV, bdiet tippretendi d-dritt għat-tron.</p>
<p>F'dan il-punt il-megħlub ġeneral Ruman <ref target="https://mt.wikipedia.org/wiki/Pompew">Pompew</ref> wasal l-Eġittu biex jistkenn mir-rivali tiegħu <ref target="https://mt.wikipedia.org/wiki/Ġulju_Ċesri">Ġulju Ċesri</ref>. Fil-bidu, Tolomew u Potinu taparsi aċċettaw it-talba tiegħu, iżda fid-29 ta' Settembru 48 Potinu ordna l-<ref target="https://mt.wikipedia.org/wiki/Mewt">mewt</ref> ta' Pompew, bit-tama li jitħabbeb ma' Ċesri. Meta wasal dan, Tolomew offrielu r-ras tar-rivali tiegħu imma r-reazzjoni ta' Ċesri kienet ta' rabja u ġiegħel li Potinu jiġi maqtul. Minkejja li kien l-għadu ta' Ċesri, Pompew kien <ref target="https://mt.wikipedia.org/wiki/Konslu_Ruman">konslu Ruman</ref> u l-armel tal-unika tifla legittima ta' Ċesri, Ġulja. Ċesri ħa l-<ref target="https://mt.wikipedia.org/wiki/Belt_kapitali">belt kapitali</ref> tal-Eġittu f'idejh u għamel ruħu l-arbitru bejn Tolomew u Kleopatra. </p><p>

Ċesri sejjaħ lil Tolomew u lil Kleopatra fil-palazz irjali. Kleopatra beżgħet li jekk tmur lura fil-palazz tinqabad f'nassa ta' ħuha u għalhekk irrikorriet għal strataġemma.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Ġegħlet lil ħabib fidil tagħha, Apollodorus l-iSqalli, jirrumblaha f'tapit kbir marbut b'ċinga. Apollodorus imbagħad mar il-Palazz bir-romblu kbir fuq spallejh u qal li kellu jagħti rigal lil Ċesri u tħalla jidħol fl-appartamenti tal-konslu. Fil-preżenza tal-konslu ħall it-tapit u Ċesri sab quddiemu lil Kleopatra. Ir-reġina libset il-ħwejjeġ l-aktar rikki u mqaċċtin u l-ġojjelli l-aktar prezzjużi. Kellmitu bil-Latin u talbitu l-protezzjoni minn ħuha. Is-sorsi jirrakkontaw li l-impressjoni kienet irreżistibbli u t-tnejn saru maħbubin dak il-lejl stess.</p><figure><caption>Ir-reġina Kleopatra, bust tal-irħam tal- <ref target="https://mt.wikipedia.org/wiki/Arti_Ellenistika">iskola ta' Lixandra</ref>, 40/30 Q.K. fl-<ref target="https://mt.wikipedia.org/wiki/Altes_Museum">Altes Museum</ref>, <ref target="https://mt.wikipedia.org/wiki/Berlin">Berlin</ref></caption></figure><p>Ċesri organizza r-ritorn uffiċjali tar-reġina u ġegħelha tiżżewweġ lil ħuha. Imma Tolomew, baqa' jwebbes rashu li jneħħi lil Kleopatra, u għamel alleanza ma' oħtu Arsinoe, u flimkien organizzaw armata, li f'Diċembru tat-48 fil-belt ta' Lixandra ltaqgħet f'battalja ma' dik ta Ċesri u Kleopatra. Il-battalja għamlet ħafna ħsara lill-bini tal-belt, fosthom il-<ref target="https://mt.wikipedia.org/wiki/Bibljoteka_ta'_Lixandra">Bibljoteka ta' Lixandra</ref>, li ġarbet ħsara kbira bin-nar u ntilfu fil-fjammi ħafna manuskritti ta' valur bla qies. Il-leġjuni Rumani sofrew telfa iebsa u Ċesri stess biex isalva ruħu mill-mewt kellu jaqbeż il-baħar u jaħrab. </p>
<p>Bis-saħħa tar-rinforzi minn <ref target="https://mt.wikipedia.org/wiki/Pergamu">Pergamu</ref> li waslu fi Frar tas-47 rebħu Ċesri u Kleopatra. Arsinoe u Tolomew inġegħlu jħallu l-belt. Fis-27 ta' Marzu tal-istess sena fuq ix-xmara <ref target="https://mt.wikipedia.org/wiki/Nil">Nil</ref> saret l-aħħar ġlieda bejn it-truppi ta' Tolomew u dawk ta' Ċesri. Il-battalja spiċċat f'massakru tal-armata Lixandrija: 25,500 mejta u 12,000 meħudin priġunieri. Tolomew innifsu tilef ħajtu. Kleopatra, li sfat l-unika l-ħakkiema tal-Eġittu, ħatret bħala koreġġent lil ħuha ż-żgħir <ref target="https://mt.wikipedia.org/wiki/Tolomew_XIV">Tolomew XIV</ref>. L-Eġittu baqa' formalment indipendenti, għalkemm tliet leġjuni Rumani baqgħu stazzjonati hemm bil-ħsieb li jżommu l-ordni pubbliku. Ir-relazzjoni bejn Ċesri u Kleopatra, li minnha twieled tifel, <ref target="https://mt.wikipedia.org/wiki/Tolomew_XV">Tolomew Ċesri</ref> msejjaħ Ċesarjun, kellha żewġ skopijiet politiċi: id-<ref target="https://mt.wikipedia.org/wiki/Dittatur_Ruman">dittatur Ruman</ref> ried jiżgura l-kontroll tal-Eġittu, importanti għar-riżorsi finanzjarji tiegħu, filwaqt li Kleopatra ttamat li biha tikseb għall-pajjiż pożizzjoni privileġġata ġewwa l-<ref target="https://mt.wikipedia.org/wiki/Imperu_Ruman">Imperu</ref>.</p>
<figure><caption>Kleopatra u Ċesarjun fit-tempju ta' Dendera, l-Eġittu</caption></figure>
<p>Fis-46 Q.K. Kleopatra marret <ref target="https://mt.wikipedia.org/wiki/Ruma">Ruma</ref> ma' binha li kien għadu kif twieled u baqgħet hemm sal-mewt ta' Ċesri, fl-44 Q.K. Fis-sajf tal-istess sena Tolomew XIV miet, forsi vvalenat minn Kleopatra nnifisha, li ftit wara ħatret lil Ċesarjun bħala l-koreġġent tagħha, u dan ħa l-isem ta' <hi rend="italic">Tolomew XV Ċesri</hi>. </p>
<p>Fit-42 Q.K. <ref target="https://mt.wikipedia.org/wiki/Marku_Antonju">Marku Antonju</ref>, wieħed mit-<ref target="https://mt.wikipedia.org/wiki/Trijumvirat">trijumvirat</ref> li kien jiggverna Ruma wara l-vojt fil-poter li ħalliet il-mewt ta' Ċesri, talab lil Kleopatra biex tiltaqa' miegħu f'<ref target="https://mt.wikipedia.org/wiki/Tarsu_fiċ-Ċiliċja">Tarsu</ref> biex jivverifika l-lealtà tagħha. Antonio mbagħad mar warajha Lixandra, fejn baqa' għas-sena ta' wara kollha. Mill-unjoni tagħhom twieldu tewmin <ref target="https://mt.wikipedia.org/wiki/Kleopatra_VIII">Kleopatra Selene</ref> u <ref target="https://mt.wikipedia.org/wiki/Alessandru_Helios">Alessandru Helios</ref>. </p>
<p>Erba' snin wara, fl-37 Q.K., waqt li kien qiegħed jivvjaġġa għall-gwerra kontra l-<ref target="https://mt.wikipedia.org/wiki/Parti">Parti</ref>, Antonju ltaqa' ma' Kleopatra f'<ref target="https://mt.wikipedia.org/wiki/Antjokja">Antjokja</ref>, fejn iżżewwġu, minkejja li Antonju kellu rabta ma' <ref target="https://mt.wikipedia.org/wiki/Ottavja">Ottavja</ref>, oħt <ref target="https://mt.wikipedia.org/wiki/Ottavjanu">Ottavjanu</ref>. Ftit wara twieled iben ieħor, <ref target="https://mt.wikipedia.org/wiki/Tolomew_Filadelfu_(bin_Marku_Antonju)">Tolomew Filadelfu</ref>. Ottavja ntbagħtet lura lejn Ruma. Wara l-konkwista tal-<ref target="https://mt.wikipedia.org/wiki/Armenja">Armenja</ref> fl-34 Q.K., immexxija minn Antonju bl-għajnuna finanzjarja tal-Eġittu, it-tnejn flimkien iċċelebraw it-trijonf f'Lixandra. </p>
<p>It-tradizzjonaliżmu tal-opinjoni pubblika Rumana kienet profondament ixxukkjata bil-proċedura trijonfali mhux tas-soltu u bid-deċiżjonijiet meħuda fl-okkażjoni tad-Donazzjoni ta' Lixandra: Kleopatra ħadet it-titlu ta' "reġina tar-rejiet", ġiet fil-kult assoċjata mal-alla <ref target="https://mt.wikipedia.org/wiki/Isidi">Isidi</ref> u nħatret reġġenti tal-Eġittu u <ref target="https://mt.wikipedia.org/wiki/Ċipru">Ċipru</ref> ma' Ċesarjun; Alessandru Helios ġie inkurunat re tal-Armenja, il-<ref target="https://mt.wikipedia.org/wiki/Medja">Medja</ref> u l-<ref target="https://mt.wikipedia.org/wiki/Partja">Partja</ref>, Kleopatra Selene nħatret reġina taċ-<ref target="https://mt.wikipedia.org/wiki/Ċirenajka">Ċirenajka</ref> u l-<ref target="https://mt.wikipedia.org/wiki/Libja">Libja</ref>, u Tolomew Filadelfu ġie inkurunat re tal-<ref target="https://mt.wikipedia.org/wiki/Feniċja">Feniċja</ref>, is-<ref target="https://mt.wikipedia.org/wiki/Sirja">Sirja</ref> u l-<ref target="https://mt.wikipedia.org/wiki/Ċiliċja">Ċiliċja</ref>.</p>
Waqgħa u suwiċidju
<figure><caption>Is-suwiċidju ta Kleopatra, bust tal-irħam ta' <ref target="https://mt.wikipedia.org/wiki/Claude_Bertin">Claude Bertin</ref>, madwar 1690, <ref target="https://mt.wikipedia.org/wiki/Louvre">Louvre</ref>, <ref target="https://mt.wikipedia.org/wiki/Pariġi">Pariġi</ref></caption></figure>
<p>Il-politika ta' Kleopatra u Antonju bit-tendenza li tiddomina l-<ref target="https://mt.wikipedia.org/wiki/Lvant">Lvant</ref> kollu, iffavoriet lil Ottavjanu, li akkuża lir-reġina li qiegħda timmina minn taħt is-supremazija ta' Ruma u kkonvinċa lir-Rumani jiddikjaraw gwerra fuq l-Eġittu. Fil-31 Q.K., il-forzi navali Rumani ltaqgħu ma' dawk ta' Antonju u Kleopatra fil-<ref target="https://mt.wikipedia.org/wiki/Battalja_ta'_Azju">Battalja ta' Azju</ref>. Meta rat li l-battalja kienet intilfet ir-reġina marret tistkenn Lixandra ma' parti mill-flotta, segwita minn Antonju.</p>
<p>Wara r-rebħa, Ottavjanu invada l-Eġittu u, wara reżistenza qasira, daħal Lixandra. Fit-30 Q.K., wara s-<ref target="https://mt.wikipedia.org/wiki/Suwiċidju">suwiċidju</ref> ta' Antonju (li qatel ruħu b'idejh meta sema bl-aħbar falza tal-mewt tar-reġina), Kleopatra qatlet ruħha b'idejha b'gidma ta' serp velenuż, forsi <ref target="https://mt.wikipedia.org/wiki/Naja_haje">kobra Eġizzjana</ref>. Però, minn studji li saru riċentament, xi arkeoloġi famużi bdew jiddubitaw jekk ir-reġina setgħitx toqtol ruħha b'idejha b'gidma ta' serp velenuż. Forsi din kienet biss gidba li vvintat hi stess biex tagħmel mewtha denja tar-reġina kbira li kienet u tagħmel ruħha iktar tixbaħ ir-reinkarnazzjoni ta' <ref target="https://mt.wikipedia.org/wiki/Isidi">Isidi</ref> f'għajnejn il-poplu tagħha. Jaħsbu li setgħet ħejjiet il-velenu, li kienet esperta ħafna fih, u ordnat il-qaddejja tagħha biex jgħidu li mietet bil-gidma tas-serp velenuż. Kleopatra kienet, fil-fatt, anki jekk mhux partikolarment sabiħa, intelliġenti ħafna u kieku kienet ingidmet apposta mis-serp, mewtha kienet tkun b'ħafna uġigħ u l-agunija qabel ma mietet setgħet iddum għal aktar minn tletin minuta.</p>
<p><ref target="https://mt.wikipedia.org/wiki/Plutarku">Plutarku</ref> fil-<hi rend="italic">Ħajja ta' Antonju</hi> tiegħu, irrakkonta kif iddeċidiet li tuża dan l-annimal: </p>
<p>Ċesarjun kien ikkundannat għall-mewt minn Ottavjanu, waqt li t-tlett itfal li kellha ma' Antonju ttieħdu Ruma. L-Eġittu sar <ref target="https://mt.wikipedia.org/wiki/Provinċja">provinċja</ref> Rumana mmexxija mill-prefett tal-Eġittu, uffiċjal ta' rank ekwestri. Ottavjanu li mar lura lejn Ruma biex jiċċelebra t-trijonf tal-ispedizzjoni Eġizzjana, kellu fuq karru xbiha tar-reġina Kleopatra li dawwar f'trijonf mat-toroq tal-belt.</p>
Fis-sorsi
<figure><caption><hi rend="bold">Antonju u Kleopatra: Denarju 32 Q.K.</hi> CLEOPATRAE REGINAE ANTONI ARMENIA DEVICTA REGVM FILIORVM REGVM</caption></figure>
<p>Is-sorsi tal-<ref target="https://mt.wikipedia.org/wiki/Letteratura_Latina">letteratura Latina</ref> u <ref target="https://mt.wikipedia.org/wiki/Letteratura_Griega">Griega</ref>, li taw dettalji fuq il-ħajja u l-figura ta' Kleopatra huma numerużi, fosthom: </p>
<list type="unordered"><item><ref target="https://mt.wikipedia.org/wiki/Publiju_Virġilju_Marun">Virġilju</ref>,<hi rend="italic"> <ref target="https://mt.wikipedia.org/wiki/Enejide">Enejide</ref></hi> VIII, 688 ff.</item>
<item><ref target="https://mt.wikipedia.org/wiki/Kwintu_Orazzju_Flakku">Orazju</ref>, <hi rend="italic">Odi</hi> I, 37; <hi rend="italic">Epodi</hi> 9</item>
<item><ref target="https://mt.wikipedia.org/wiki/Marku_Annew_Lukanu">Lukanu</ref>, <hi rend="italic">Pharsalia</hi> X</item>
<item><ref target="https://mt.wikipedia.org/wiki/Plutarku">Plutarku</ref>, <hi rend="italic">Il-Ħajja ta' Marku Antonju</hi></item>
<item><ref target="https://mt.wikipedia.org/wiki/Gajju_Svetonju_Trankwillu">Svetonju</ref>, <hi rend="italic">Ħajjiet taċ-Ċesri</hi> I-II</item>
<item><ref target="https://mt.wikipedia.org/wiki/Velleju_Paterkolu">Velleju Paterkolu</ref>, <hi rend="italic">Storja Rumana</hi> II</item>
<item><ref target="https://mt.wikipedia.org/wiki/Josephus">Josephus</ref>, <hi rend="italic">Antikitajiet Ġudajċi</hi> XIV-XV</item></list>
<p>Kleopatra ma kinitx seduttriċi kbira biss. Kienet taf ħafna lingwi, <ref target="https://mt.wikipedia.org/wiki/Plutarku">Plutarku</ref> kiteb: "L-ilsien, bħal strument <ref target="https://mt.wikipedia.org/wiki/Mużika">mużikali</ref> b'ħafna kordi, kienet taqilbu faċilment għal-lingwa li riedet titkellem, tkun liema tkun, tant li kienu rari ħafna l-każijiet li fihom kellha tittratta mal-Barbari permezz ta' interpretu, kienu x'kienu, <ref target="https://mt.wikipedia.org/wiki/Etjopja">Etjopjani</ref>, <ref target="https://mt.wikipedia.org/wiki/Trogloditi">Trogloditi</ref>, <ref target="https://mt.wikipedia.org/wiki/Ġudaiżmu">Lhud</ref>, <ref target="https://mt.wikipedia.org/wiki/Għarbi">Għarab</ref>, Sirjani, <ref target="https://mt.wikipedia.org/wiki/Medi">Medi</ref> jew Parti". Kienet taf il-Grieg u kienet wkoll fluwenti fil-<ref target="https://mt.wikipedia.org/wiki/Lingwa_Latina">Latin</ref>. Minbarra l-versatilità fil-lingwi, kienet tinteressa ruħha wkoll f<ref target="https://mt.wikipedia.org/wiki/L-Arti">l-arti</ref> u x-<ref target="https://mt.wikipedia.org/wiki/Xjenza">xjenzi</ref>: ikkonvinċiet lil Antonju, meta sar mexxej assolut tal-Lvant, jagħti lil Lixandra l-Bibljoteka famuża ta' Pergamu. Kienet ħabiba ma' ħafna studjużi fil-<ref target="https://mt.wikipedia.org/wiki/Mużew">Mużew</ref> ta' Lixandra, fosthom il-famuż astronomu <ref target="https://mt.wikipedia.org/wiki/Sożiġeni">Sożiġeni</ref>, li lilu nafu r-riforma tal-kalendarju Ruman: kienet kważi żgur Kleopatra li ppreżentatu lil Ċesri.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Antenati
<p>Meta wieħed iqis il-familja immedjata ta' Kleopatra jidher ċar li kemm kien hemm tgħammir bejn il-membri tal-istess familja Tolomea. Il-ġenituri tagħha x'aktarx kienu aħwa u għalhekk kellha par wieħed biss ta' nanniet. Dawk in-nanniet kienu ziju u neputija, għal darb'oħra jillimitaw in-numru ta' antenati.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> L-għadd relattivament żgħir ta' antenati nistgħu narawh mid-dixxendenza ta' Kleopatra VII kif setgħet kienet, murija hawn taħt.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<figure></figure>
Kleopatra fl-arti, fiċ-ċinema u fil-letteratura
<p>L-istorja ta Kleopatra matul is-sekli affaxxinat eluf ta' <ref target="https://mt.wikipedia.org/wiki/Kittieb">kittieba</ref> u artisti li għenu biex joħolqu l-leġġenda ta' seduttriċi mill-iżjed sabiħa li rnexxielha ssaħħar tnejn mill-irġiel l-aktar qawwijin ta' żmienha. </p>
<p>Fost l-akbar xogħlijiet fuq Kleopatra hemm:</p>
<list type="unordered"><item><hi rend="italic">Incipit Legenda Cleopatrie Martiris, Egipti Regine</hi>, ta' <ref target="https://mt.wikipedia.org/wiki/Geoffrey_Chaucer">Geoffrey Chaucer</ref></item>
<item><hi rend="italic">Cléopâtre captive</hi>, ta' <ref target="https://mt.wikipedia.org/wiki/Étienne_Jodelle">Étienne Jodelle</ref></item>
<item><hi rend="italic">Antony and Cleopatra</hi>, ta' <ref target="https://mt.wikipedia.org/wiki/William_Shakespeare">William Shakespeare</ref></item>
<item><hi rend="italic">All for Love</hi>, ta' <ref target="https://mt.wikipedia.org/wiki/John_Dryden">John Dryden</ref></item>
<item><hi rend="italic">Cleopatra</hi>, ta' <ref target="https://mt.wikipedia.org/wiki/Vittorio_Alfieri">Vittorio Alfieri</ref></item>
<item><hi rend="italic">Cléopâtre</hi>, opra ta' <ref target="https://mt.wikipedia.org/wiki/Jules-Émile-Frédéric_Massenet">Jules-Émile-Frédéric Massenet</ref></item>
<item><hi rend="italic">Cléopatre</hi>, ta' <ref target="https://mt.wikipedia.org/wiki/Victorien_Sardou">Victorien Sardou</ref></item>
<item><hi rend="italic">Cesare and Cleopatra</hi>, ta' <ref target="https://mt.wikipedia.org/wiki/George_Bernard_Shaw">George Bernard Shaw</ref></item>
<item><hi rend="italic">Cleopatra il musical</hi>, ta' <ref target="https://mt.wikipedia.org/wiki/Lamberto_Stefanelli">Lamberto Stefanelli</ref></item>
<item><hi rend="italic">Cleopatra</hi>, <ref target="https://mt.wikipedia.org/wiki/Skultura">skultura</ref> ta' <ref target="https://mt.wikipedia.org/wiki/Alfonso_Balzico">Alfonso Balzico</ref></item></list>
Films dwar Cleopatra
<figure><caption>Sarah Bernhardt fil-parti ta' Kleopatra</caption></figure>
<figure><caption>Elizabeth Taylor fil-film <hi rend="italic">Cleopatra</hi> (1963)</caption></figure>
<list type="unordered"><item>(<ref target="https://mt.wikipedia.org/wiki/1908">1908</ref>): <hi rend="italic"><ref target="https://mt.wikipedia.org/wiki/Antony_and_Cleopatra_(film_1908)">Antony and Cleopatra</ref></hi>, taħdem <ref target="https://mt.wikipedia.org/wiki/Florence_Lawrence">Florence Lawrence</ref> fil-parti ta' Kleopatra.</item>
<item>(<ref target="https://mt.wikipedia.org/wiki/1912">1912</ref>): <hi rend="italic"><ref target="https://mt.wikipedia.org/wiki/Cleopatra,_Queen_of_Egypt">Cleopatra, Queen of Egypt</ref></hi>, taħdem <ref target="https://mt.wikipedia.org/wiki/Helen_Gardner">Helen Gardner</ref>.</item>
<item>(<ref target="https://mt.wikipedia.org/wiki/1913">1913</ref>): <hi rend="italic"><ref target="https://mt.wikipedia.org/wiki/Marcantonio_e_Cleopatra_(film_1913)">Marcantonio e Cleopatra</ref></hi>, taħdem <ref target="https://mt.wikipedia.org/wiki/Gianna_Terribili_Gonzalez">Gianna Terribili Gonzalez</ref>. Reġija ta' <ref target="https://mt.wikipedia.org/wiki/Enrico_Guazzoni">Enrico Guazzoni</ref>. Minn William Shakespeare, Plutarku u <ref target="https://mt.wikipedia.org/wiki/Pietro_Cossa">Pietro Cossa</ref>.</item>
<item>(<ref target="https://mt.wikipedia.org/wiki/1917">1917</ref>): <hi rend="italic"><ref target="https://mt.wikipedia.org/wiki/Cleopatra_(film_1917)">Cleopatra</ref></hi>: <ref target="https://mt.wikipedia.org/wiki/Theda_Bara">Theda Bara</ref> (Kleopatra), <ref target="https://mt.wikipedia.org/wiki/Fritz_Leiber">Fritz Leiber</ref> (Ċesri), <ref target="https://mt.wikipedia.org/wiki/Thurston_Hall">Thurston Hall</ref> (Antonju). Dirett minn <ref target="https://mt.wikipedia.org/wiki/J._Gordon_Edwards">J. Gordon Edwards</ref>. Ibbażat fuq ix-xogħlijiet <hi rend="italic"><ref target="https://mt.wikipedia.org/wiki/Cléopatre">Cléopatre</ref></hi> ta' <ref target="https://mt.wikipedia.org/wiki/Émile_Moreau">Émile Moreau</ref>, <hi rend="italic"><ref target="https://mt.wikipedia.org/wiki/Cléopatre">Cléopatre</ref></hi> ta' Sardou u <hi rend="italic"><ref target="https://mt.wikipedia.org/wiki/Antony_and_Cleopatra">Antony and Cleopatra</ref></hi> ta' William Shakespeare.</item>
<item>(<ref target="https://mt.wikipedia.org/wiki/1934">1934</ref>): <hi rend="italic"><ref target="https://mt.wikipedia.org/wiki/Cleopatra_(film_1934)">Cleopatra</ref></hi>: <ref target="https://mt.wikipedia.org/wiki/Claudette_Colbert">Claudette Colbert</ref> (Kleopatra), <ref target="https://mt.wikipedia.org/wiki/Warren_William">Warren William</ref> (Ċesri), <ref target="https://mt.wikipedia.org/wiki/Henry_Wilcoxon">Henry Wilcoxon</ref> (Antonju). Dirett minn <ref target="https://mt.wikipedia.org/wiki/Cecil_B._De_Mille">Cecil B. De Mille</ref>.</item>
<item>(<ref target="https://mt.wikipedia.org/wiki/1946">1946</ref>): <hi rend="italic"><ref target="https://mt.wikipedia.org/wiki/Cesare_e_Cleopatra_(film_1946)">Cesare e Cleopatra</ref></hi> (<hi rend="italic">Caesar and Cleopatra</hi>): <ref target="https://mt.wikipedia.org/wiki/Vivien_Leigh">Vivien Leigh</ref> (Kleopatra), <ref target="https://mt.wikipedia.org/wiki/Claude_Rains">Claude Rains</ref> (Ċesri), <ref target="https://mt.wikipedia.org/wiki/Stewart_Granger">Stewart Granger</ref>, <ref target="https://mt.wikipedia.org/wiki/Flora_Robson">Flora Robson</ref> eċċ.</item>
<item>(<ref target="https://mt.wikipedia.org/wiki/1953">1953</ref>): <hi rend="italic"><ref target="https://mt.wikipedia.org/wiki/Serpent_of_the_Nile">Serpent of the Nile</ref></hi>: <ref target="https://mt.wikipedia.org/wiki/Rhonda_Fleming">Rhonda Fleming</ref> (Kleopatra), <ref target="https://mt.wikipedia.org/wiki/Raymond_Burr">Raymond Burr</ref> (Marku Antonju), <ref target="https://mt.wikipedia.org/wiki/Michael_Fox">Michael Fox</ref> (Ottavju).</item>
<item>(<ref target="https://mt.wikipedia.org/wiki/1963">1963</ref>): <hi rend="italic"><ref target="https://mt.wikipedia.org/wiki/Cleopatra_(film_1963)">Cleopatra</ref></hi>: <ref target="https://mt.wikipedia.org/wiki/Elizabeth_Taylor">Elizabeth Taylor</ref> (Kleopatra), <ref target="https://mt.wikipedia.org/wiki/Rex_Harrison">Rex Harrison</ref> (Ċesri), <ref target="https://mt.wikipedia.org/wiki/Richard_Burton">Richard Burton</ref> (Antonju). Dirett minn <ref target="https://mt.wikipedia.org/wiki/Joseph_L._Mankiewicz">Joseph L. Mankiewicz</ref>. Rebbieħ tal-<ref target="https://mt.wikipedia.org/wiki/Premju_Oscar">Premju Oscar</ref>.</item>
<item>(<ref target="https://mt.wikipedia.org/wiki/1974">1974</ref>): <hi rend="italic"><ref target="https://mt.wikipedia.org/wiki/Antony_&amp;_Cleopatra">Antony &amp; Cleopatra</ref></hi>: imtella' mil-<ref target="https://mt.wikipedia.org/wiki/London's_Royal_Shakespeare_Company">London's Royal Shakespeare Company</ref>. Interpretat minn <ref target="https://mt.wikipedia.org/wiki/Janet_Suzman">Janet Suzman</ref> (Kleopatra) u <ref target="https://mt.wikipedia.org/wiki/Richard_Johnson">Richard Johnson</ref> (Antonju).</item>
<item>(<ref target="https://mt.wikipedia.org/wiki/1999">1999</ref>): <hi rend="italic"><ref target="https://mt.wikipedia.org/wiki/Cleopatra_(film_1999)">Cleopatra</ref></hi>: <ref target="https://mt.wikipedia.org/wiki/Leonor_Varela">Leonor Varela</ref> (Kleopatra), <ref target="https://mt.wikipedia.org/wiki/Timothy_Dalton">Timothy Dalton</ref> (Ċesri), <ref target="https://mt.wikipedia.org/wiki/Billy_Zane">Billy Zane</ref> (Antonju). Ibbażat fuq il-ktieb <hi rend="italic"><ref target="https://mt.wikipedia.org/wiki/Memoirs_of_Cleopatra">Memoirs of Cleopatra</ref></hi> ta' <ref target="https://mt.wikipedia.org/wiki/Margaret_George">Margaret George</ref>.</item>
<item>(<ref target="https://mt.wikipedia.org/wiki/2002">2002</ref>): <hi rend="italic"><ref target="https://mt.wikipedia.org/wiki/Asterix_e_Obelix:_Missione_Cleopatra">Asterix e Obelix: Missione Cleopatra</ref></hi>: <ref target="https://mt.wikipedia.org/wiki/Monica_Bellucci">Monica Bellucci</ref> (Kleopatra), <ref target="https://mt.wikipedia.org/wiki/Christian_Clavier">Christian Clavier</ref> (Asterix), <ref target="https://mt.wikipedia.org/wiki/Gérard_Depardieu">Gérard Depardieu</ref> (Obelix).</item>
<item>(<ref target="https://mt.wikipedia.org/wiki/2007">2007</ref>): <hi rend="italic"><ref target="https://mt.wikipedia.org/wiki/Cleòpatra_(film_2007)">Cleòpatra</ref></hi>, dirett minn <ref target="https://mt.wikipedia.org/wiki/Julio_Bressane">Julio Bressane</ref>.</item></list>
Kleopatra fil-pittura
<p>Kleopatra u mewtha ispiraw mijiet ta' pitturi mir-<ref target="https://mt.wikipedia.org/wiki/Rinaxximent">Rinaxximent</ref> sa llum. Hawnhekk hawn lista ta' xi wħud mill-aktar famużi: </p>
<list type="unordered"><item><hi rend="italic">Is-suwiċidju ta' Kleopatra</hi> (1621). Żejt fuq it-tila. 116.8 x 93.3 ċm. Impittra minn Giovanni Francesco Barbieri, magħruf bħala <ref target="https://mt.wikipedia.org/wiki/Guercino">Guercino</ref>. Simon Norton Museum f'<ref target="https://mt.wikipedia.org/wiki/Pasadena">Pasadena</ref>, California, l-<ref target="https://mt.wikipedia.org/wiki/Stati_Uniti">Istati Uniti</ref>.</item></list>
<list type="unordered"><item><hi rend="italic">Kleopatra</hi> (1635 - 1640). Żejt fuq it-tila. Impittra minn <ref target="https://mt.wikipedia.org/wiki/Guido_Reni">Guido Reni</ref>. <ref target="https://mt.wikipedia.org/wiki/Palazzo_Pitti">Palazzo Pitti</ref>, <ref target="https://mt.wikipedia.org/wiki/Firenze">Firenze</ref>.</item></list>
<list type="unordered"><item><hi rend="italic">Il-pranzu ta' Kleopatra</hi> (1743 - 1745). Żejt fuq it-tila. 248.2 x 357.8 ċm. Impittra minn <ref target="https://mt.wikipedia.org/wiki/Giambattista_Tiepolo">Giambattista Tiepolo</ref>. National Gallery of Victoria, l-<ref target="https://mt.wikipedia.org/wiki/Awstralja">Awstralja</ref>.</item></list>
<list type="unordered"><item><hi rend="italic">Kleopatra </hi>(madwar l-1620). Żejt fuq it-tila. 97 x 71.5 ċm. Impittra minn <ref target="https://mt.wikipedia.org/wiki/Artemisia_Gentileschi">Artemisia Gentileschi</ref>. Kollezzjoni tal-Fondazione Cavallini-Sgarbi, <ref target="https://mt.wikipedia.org/wiki/Ferrara">Ferrara</ref>.</item></list>
<list type="unordered"><item><hi rend="italic">Cleopatra u r-raħħal</hi> (1838). Żejt fuq tila. Impittra minn <ref target="https://mt.wikipedia.org/wiki/Eugène_Delacroix">Eugène Delacroix</ref>. Ackland Art Museum, Università ta' North Carolina, USA.</item></list>
<list type="unordered">
<item> <ref target="https://mt.wikipedia.org/wiki/Giampietrino">Giampietrino</ref>, 1525 </item>
<item> <ref target="https://mt.wikipedia.org/wiki/Guido_Reni">Guido Reni</ref>, 1630 </item>
<item><ref target="https://mt.wikipedia.org/wiki/Claude_Vignon">Claude Vignon</ref>, 1640 </item>
<item><ref target="https://mt.wikipedia.org/wiki/Guido_Cagnacci">Guido Cagnacci</ref>, 1659 </item>
<item><ref target="https://mt.wikipedia.org/wiki/Guido_Cagnacci">Guido Cagnacci</ref>, 1660</item>
<item><ref target="https://mt.wikipedia.org/wiki/Giovanni_Battista_Tiepolo">Giovanni Battista Tiepolo</ref>, 1744</item>
<item><ref target="https://mt.wikipedia.org/wiki/Jean-Baptiste_Regnault">Jean-Baptiste Regnault</ref>, 1799</item>
<item><ref target="https://mt.wikipedia.org/wiki/Jean-Léon_Gérôme">Jean-Léon Gérôme</ref></item>
<item><ref target="https://mt.wikipedia.org/wiki/Jean-André_Rixens">Jean-André Rixens</ref>, 1874</item>
<item>Hans Makart, 1875</item>
<item><ref target="https://mt.wikipedia.org/wiki/Reginald_Arthur">Reginald Arthur</ref>, 1892</item>
</list>
Aktar
<list type="unordered"><item>Il-<ref target="https://mt.wikipedia.org/wiki/Kleopatra_(Kratere)">Kratere Kleopatra</ref>, li jinsab fuq il-quċċata tal-Muntanji Maxwell, il-formazzjoni ta' muntanji l-aktar prominenti tal-<ref target="https://mt.wikipedia.org/wiki/Pjaneta">pjaneta</ref> <ref target="https://mt.wikipedia.org/wiki/Venere_(pjaneta)">Venere</ref>, hu msemmi f'ġieħ Kleopatra VII.</item></list>


Ħoloq esterni<list type="unordered"><item><ref target="http://penelope.uchicago.edu/Thayer/E/Gazetteer/Places/Africa/Egypt/_Texts/BEVHOP/13*.html">Cleopatra VII(VI)</ref> KapitluXIII fil-ktieb <hi rend="italic">House of Ptolemy</hi>, ta' E.R. Bevan,  1927</item>
<item><ref target="http://penelope.uchicago.edu/~grout/encyclopaedia_romana/miscellanea/cleopatra/cleopatra.html">James Grout: <hi rend="italic">Cleopatra</hi></ref> parti mill-Encyclopædia Romana</item>
<item><ref target="http://www.bbc.co.uk/history/historic_figures/cleopatra_vii.shtml">Cleopatra VII</ref> fuq <ref target="http://www.bbc.co.uk/history/">BBC History</ref></item>
<item> Cleopatra</item>
<item> Cleopatra VII</item>
<item> Kleopatra VII</item>
<item> Ġenealoġija ta'  Kleopatra VII</item></list></text></body></html>