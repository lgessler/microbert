<html><body><text id="wikipedia_mt_wikipedia_org__1029.html" ns="0" revid="267274" sourceurl="https://mt.wikipedia.org/wiki/Giuseppe_Cal%C3%AC" title="Giuseppe Calì" type="wikipedia">Giuseppe Calì
<figure><caption>Ritratt ta' Giuseppe Calì impinġi mill-istudent tiegħu Edward Caruana Dingli</caption></figure>
<p><hi rend="bold">Giuseppe Calì</hi> (<ref target="https://mt.wikipedia.org/wiki/Valletta">Valletta</ref>, <ref target="https://mt.wikipedia.org/wiki/14_ta'_Awwissu">14 ta' Awwissu</ref> <ref target="https://mt.wikipedia.org/wiki/1846">1846</ref> - <ref target="https://mt.wikipedia.org/wiki/Valletta">Valletta</ref>, <ref target="https://mt.wikipedia.org/wiki/1_ta'_Marzu">1 ta' Marzu</ref> <ref target="https://mt.wikipedia.org/wiki/1930">1930</ref>) kien <ref target="https://mt.wikipedia.org/wiki/Pittur">pittur</ref> <ref target="https://mt.wikipedia.org/wiki/Malta">Malti</ref> ta' nisel <ref target="https://mt.wikipedia.org/wiki/Napli">Naplitan</ref> ta' bejn is-sekli 19  u 20, li pinġa ħafna pitturi reliġjużi fil-knejjes ta' Malta u Għawdex. </p>
Bijografija
<p>Giuseppe kien iben Raffaele, xenografu fit-Teatru Rjali u Giovanna Padiglione li kienet mezzo-sopran. Il-ġenituri tiegħu kienu t-tnejn Naplitani. Ġie mgħammed fil-Knisja ta' Portu Salvu l-<ref target="https://mt.wikipedia.org/wiki/Valletta">Belt Valletta</ref>. Fost familtu kien hemm ukoll żewġ artisti li setgħu wasslu sabiex Calì irawwem fih imħabba lejn l-arti. Fl-1871, iżżewweġ lil Perennia Pace, mill-<ref target="https://mt.wikipedia.org/wiki/Isla">Isla</ref>, u kellu għaxart itfal, fosthom, Ramiro Calì, li kien ukoll pittur.</p>
<p>Sa minn età żgħira, Calì kien wera potenzjal u talent kbir. Ta' sbatax-il sena mar jistudja l-arti taħt in-<ref target="https://mt.wikipedia.org/wiki/Neoklassiċiżmu">Neoklassiku</ref> <ref target="https://mt.wikipedia.org/wiki/Giuseppe_Mancinelli">Giuseppe Mancinelli</ref> fl-<hi rend="italic">Accademia delle Belle Arti</hi> f'Napli.</p>
<p>L-akbar xogħlijiet tiegħu li għadhom meqjusa bħala fost l-aqwa kapulavuri tiegħu huma, <hi rend="italic">Il-Mewt ta' Dragut</hi> (1867) fil-Mużew tal-Arti, il-Belt Valletta, u dik ta' <hi rend="italic">San Ġlormu</hi> (1881) li tinstab fil-knisja tas-Sacro Cuor f'Tas-Sliema.</p>
<p>Calì kien għamel impatt immedjat fuq is-soċjetà Maltija ta' dak iż-żmien u ismu kien sar magħruf sew. Kien magħruf għall-pittura b'mod partikulari tal-wiċċ. Beda jaħdem fuq ħafna xogħol kummissjonat għal dekorazzjoni ta' djar privati, veduti, kif ukoll ritratti ta' suġġetti Maltin. L-ewwel xogħol b'tema reliġjuża ta' Calì kien il-kwadru intitolat <hi rend="italic">Il-Verġni tar-Rużarju</hi> li kien maħdum għall-knisja parrokjali tal-<ref target="https://mt.wikipedia.org/wiki/Mosta">Mosta</ref>. Numru kbir ta' knejjes f'Malta jagħtu xhieda tas-sengħa u l-versatilità ta' dan il-pittur prolifiku. Kien ukoll il-fundatur tal-iskola moderna tal-arti Maltija.</p>
<p>Il-kapaċità u l-virtwożitá ta' Calì jidhru sew fil-kwadru titulari ta' <hi rend="italic">San Duminku</hi> għall-knisja parrokjali tal-Belt Valletta ddedikata lill-Madonna ta' Porto Salvo, <hi rend="italic">Il-Profeti</hi>; fil-knisja tal-Mosta, ir-ritratti tan-negozjant Agostino Cassar Torregini u l-maġistrat Carbone; It-<hi rend="italic">Tre Rome u Natività'</hi> fil-parroċċa ta' <ref target="https://mt.wikipedia.org/wiki/Ħal_Luqa">Ħal Luqa</ref>. <hi rend="italic">L-Apoteosi ta' San Franġisk</hi> fil-knisja ta' San Franġisk fil-Belt Valletta hija ukoll xhieda tal-virtwożità kbira ta' dan il-pittur. Hemm għajdut li kien magħruf bħala "ix-xitan tal-pinzell", għall-ħeffa u l-kilba li kellu għax-xogħol. Barra li kien pittur, kien ukoll skultur, minjaturista u kif ukoll ritrattista.</p>
<p>Giuseppe Calì miet il-Belt Valletta fl-1 ta' Marzu 1930, fl-eta ta' 84 sena. Huwa ġie kommemorat mir-Repubblika ta' Malta b'sett ta' erba' bolol fl-1996, u b'munita fl-2004.</p>
Uħud mix-xogħlijiet ta' Calì fil-knejjes Maltin
<figure><caption><hi rend="italic">Il-Mewt ta' <ref target="https://mt.wikipedia.org/wiki/Dragut">Dragut</ref></hi></caption></figure>
<p>L-isem ta' Giuseppe Calì hu isem marbut mal-knejjes Maltin. Uħud mix-xogħlijiet tiegħu jinkludu:</p>
Il-Belt Valletta
<list type="unordered"><item><hi rend="italic">Il-Mewt ta' Dragut</hi>, ikkunsidrata bħala l-aqwa xogħol tiegħu, fil-Mużew tal-Arti, <ref target="https://mt.wikipedia.org/wiki/Valletta">Valletta</ref>, 1867</item>
<item><hi rend="italic">Kwadru titulari ta' San Duminku</hi>, Knisja Parrokkjali ta' Porto Salvo, Valletta</item>
<item>Koppla tal-Knisja Parrokkjali ta' Porto Salvo, Valletta</item>
<item><hi rend="italic">Apoteosi ta' San Franġisk</hi>, Knisja Parrokkjali ta' San Franġisk, Valletta</item>
<item><hi rend="italic">San Lawrenz u San Stiefnu</hi>, Knisja Parrokkjali ta' San Pawl, Valletta</item></list>
Birkirkara
<list type="unordered"><item>Pitturi fl-abside ewlieni, fl-abside tal-kappella minuri u l-Kappella ta' San Ġużepp, Bażilika Sant'Elena.</item></list>
Bormla
<list type="unordered"><item><hi rend="italic">David, Eżekjel, Mosè u Isaija</hi>, Koppla tal-Knisja Parrokkjali ta' Bormla.</item>
<item><hi rend="italic">Kristu s-Samaritan</hi>, Knisja Parrokkjali ta' Bormla.</item></list>
Il-Furjana
<list type="unordered"><item>Is-Saqaf tal-Knisja Parrokkjali tal-Furjana.</item>
<item><hi rend="italic">Ritratt</hi> tal-Kardinal Logue, Knisja Parrokkjali tal-Furjana.</item></list>
Ħal-Balzan
<list type="unordered"><item><hi rend="italic">Id-Doni tal-Ispitu s-Santu</hi>, Koppla u Kwadru tal-Madonna tar-Ruzarju, Knisja Parrokjali Marija Annunzjata Ħal Balzan</item></list>
Ħal-Lija
<list type="unordered"><item><hi rend="italic">In-Nativita</hi>, Koppla Knisja Parrokkjali ta' Ħal Lija</item>
<item><hi rend="italic">Kristu mdawwar bit-tfal</hi>, Knisja Parrokkjali ta' Ħal Lija</item>
<item><hi rend="italic">Is-Salib Imqaddes</hi>, Knisja Parrokkjali ta' Ħal Lija</item></list>
Ħal-Luqa
<list type="unordered"><item><hi rend="italic">Tre Rome u Natività</hi>, Knisja Parrokkjali ta' <ref target="https://mt.wikipedia.org/wiki/Ħal_Luqa">Ħal Luqa</ref></item>
<item><hi rend="italic">Il-Madonna tar-Rużarju</hi>, Knisja Parrokkjali ta' <ref target="https://mt.wikipedia.org/wiki/Ħal_Luqa">Ħal Luqa</ref></item>
<item><hi rend="italic">Santa Katerina</hi>, Knisja Parrokkjali ta' <ref target="https://mt.wikipedia.org/wiki/Ħal_Luqa">Ħal Luqa</ref></item></list>
Ħal-Qormi
<list type="unordered"><item><hi rend="italic">San Ġorġ fil-Glorja</hi>, Knisja Parrokkjali ta' San Ġorġ, <ref target="https://mt.wikipedia.org/wiki/Ħal_Qormi">Ħal Qormi</ref></item></list>
Ħal-Tarxien
<list type="unordered"><item><hi rend="italic">L-Adorazzjoni tal-Maġi</hi>, Knisja Parrokkjali ta' Ħal-Tarxien</item>
<item><hi rend="italic">San Franġisk ta' Paola</hi>, Knisja Parrokkjali ta' Ħal-Tarxien</item>
<item>Id-Duluri, Knisja Parrokkjali ta' Ħal-Tarxien</item>
<item>Il-Ħarba lejn l-Egittu, Knisja Parrokkjali ta' Ħal-Tarxien</item>
<item>San Vinċenz Ferreri, Knisja Parrokkjali ta' Ħal-Tarxien</item></list>
Il-Ħamrun
<list type="unordered"><item><hi rend="italic">San Ġużepp u l-Bambin</hi>, Knisja Parrokkjali tal-Ħamrun</item>
<item><hi rend="italic">Il-Madonna tal-Karmnu</hi>, Knisja Parrokkjali tal-Ħamrun</item>
<item><hi rend="italic">Il-Madonna tad-Duttrina</hi>, Knisja Parrokkjali tal-Ħamrun</item></list>
L-Isla
<list type="unordered"><item><hi rend="italic">Il-Martirju ta' San Dimitri</hi>, Bażilika tal-Isla</item></list>
Il-Kalkara
<list type="unordered"><item><hi rend="italic">It-Ragħaj it-tajjeb</hi>, Kappella Anglikana, Bighi.</item>
<item><hi rend="italic">San Ġużepp Patrun tal-Knisja Universali</hi>, Knisja Parrokkjali</item></list>
Marsaxlokk
<list type="unordered"><item><hi rend="italic">San Ġużepp</hi>, Knisja Parrokkjali ta' <ref target="https://mt.wikipedia.org/wiki/Marsaxlokk">Marsaxlokk</ref></item>
<item><hi rend="italic">San Vinċenz Ferreri</hi>, Knisja Parrokkjali ta' <ref target="https://mt.wikipedia.org/wiki/Marsaxlokk">Marsaxlokk</ref></item></list>
Il-Mellieħa
<list type="unordered"><item><hi rend="italic">Il-Madonna tal-Vitorja</hi>, Kwadru Titulari tal-Knisja tal-<ref target="https://mt.wikipedia.org/wiki/Mellieħa">Mellieħa</ref></item></list>
Il-Mosta
<list type="unordered"><item><hi rend="italic">Il-Madonna tar-Rużarju</hi>, Bażilika tal-Mosta</item>
<item><hi rend="italic">Il-Mewt ta' Santu Wistin</hi>, Bażilika tal-Mosta</item></list>
L-Imqabba
<list type="unordered"><item><hi rend="italic">Il-Madonna tar-Ruzarju</hi>, Knisja Parrokjali tal-<ref target="https://mt.wikipedia.org/wiki/Mqabba">Imqabba</ref></item></list>
Il-Qrendi
<list type="unordered"><item><hi rend="italic">Santa Marija</hi>, Knisja Arċipretali tal-<ref target="https://mt.wikipedia.org/wiki/Qrendi">Qrendi</ref></item></list>
Tas-Sliema
<list type="unordered"><item><hi rend="italic">Kwadri titulari ta' San Ġlormu u San Lawrenz</hi>, Knisja Parrokkjali tas-Sacro Cuor, Tas- Sliema, 1881</item></list>
Iż-Żurrieq
<list type="unordered"><item><hi rend="italic">Il-Madonna tad-Duttrina</hi>, Oratorju tal-Knisja Parrokkjali taż-Żurrieq</item></list>
Għawdex
<list type="unordered"><item><hi rend="italic">Il-Qalb Imqaddsa ta' Ġesù</hi>, Knisja tal-Fontana</item>
<item><hi rend="italic">Sant'Andrija</hi>, Knisja l-Qadima ta' Għajnsielem</item>
<item><hi rend="italic">Il-Familja Mqaddsa</hi>, Bażilika ta' San Ġorġ, ir-Rabat</item>
<item><hi rend="italic">Il-Glorja ta' San Lawrenz</hi>, Knisja Parrokjali ta' San Lawrenz, <ref target="https://mt.wikipedia.org/wiki/San_Lawrenz_(Għawdex)">San Lawrenz (Għawdex)</ref></item></list>
Uħud mix-xogħlijiet ta' Calì f'kollezzjonijiet privati u postijiet oħra
<list type="unordered"><item><ref target="https://mt.wikipedia.org/wiki/1906">1906</ref>, <hi rend="italic">Il-Pjagi ta' San Franġisk</hi>, għand id-dixxindenti ta' <ref target="https://mt.wikipedia.org/wiki/Ġużeppi_Cauchi">Ġużeppi Cauchi</ref>.</item>
<item><ref target="https://mt.wikipedia.org/wiki/1912">1912c</ref>., <hi rend="italic">Ciclo</hi>, affreski, fil-<ref target="https://mt.wikipedia.org/wiki/Palazz_Verdala">Palazz Verdala</ref> <ref target="https://mt.wikipedia.org/wiki/Siġġiewi">Siġġiewi</ref>.</item>
<item><hi rend="italic">L-Erba' Staġuni</hi>, fid-daħla tal-Alhambra, f'Rudolph Street <ref target="https://mt.wikipedia.org/wiki/Tas-Sliema">Tas-Sliema</ref>.</item>
<item><hi rend="italic">Ritratt</hi> tal-merkant Agostino Cassar Torregiani.</item>
<item><hi rend="italic">Ritratt</hi> tal-Maġistrat Carbone.</item>
<item><hi rend="italic">Ritratt</hi> tal-Prim Imħallef Sir Adriano Dingli.</item>
<item><hi rend="italic">Ritratt</hi> tar-Rettur tal-Università Napuljun Tagliaferro.</item>
<item><hi rend="italic">Ritratt</hi> tal-Papa Piju IX.</item>
<item><hi rend="italic">Ritratt</hi> tal-Maġistrat Paolo Debono.</item>
<item><hi rend="italic">Ritratt</hi> tal-Konti u l-Kontessa Messina .</item>
<item><hi rend="italic">Ritratt</hi> ta' Lord u Lady Strickland.</item>
<item><hi rend="italic">Ritratt</hi> tal-Kardinal Lavigerie</item>
<item><hi rend="italic">Ritratt</hi> tal-Gvernatur Richard More O'Ferrall, Kamra tal-Kummerċ, Valletta.</item>
<item><hi rend="italic">Ritratt</hi> tal-Markiż Emanuel Scicluna, Kamra tal-Kummerċ, Valletta.</item>
<item><hi rend="italic">Ritratt</hi> ta' Giovanni Battista Schembri, Kamra tal-Kummerċ, Valletta.</item>
<item><hi rend="italic">Ritratt</hi> ta' Achille Camilleri, Kamra tal-Kummerċ, Valletta.</item>
<item><hi rend="italic">Ritratt</hi> tal-Edward V. Ferro, Kamra tal-Kummerċ, Valletta.</item>
<item><hi rend="italic">Ritratt</hi> ta' Sir Victor Houlton, Segretarju Ewlieni tal-Gvern, Palazz Sant'Anton, Ħ'Attard.</item></list>
Biblijografija
<list type="unordered"><item>Fiorentino, Emmanuel; Grasso, Louis A. (1991). <hi rend="italic">Giuseppe Calì: 1846-1930</hi> (bl-Ingliż). Said International. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-1871684858">978-1871684858</ref>.</item></list>


Ħoloq esterni

<list type="unordered"><item><ref target="http://web.archive.org/web/20060921023718/http://www.emmsaid.com/images/stamps/fdc/1996_Giuseppe_cali.jpg">Bolol kommemorattivi li ġew maħruġa fl-1996</ref></item></list>
</text></body></html>