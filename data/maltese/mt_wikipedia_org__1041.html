<html><body><text id="wikipedia_mt_wikipedia_org__1041.html" ns="0" revid="267279" sourceurl="https://mt.wikipedia.org/wiki/President_ta%27_Malta" title="President ta' Malta" type="wikipedia">President ta' Malta<p>Il-<hi rend="bold">President ta' Malta</hi> huwa l-<ref target="https://mt.wikipedia.org/wiki/Kap_tal-istat">kap tal-istat</ref> kostituzzjonali tar-<ref target="https://mt.wikipedia.org/wiki/Malta">Repubblika ta' Malta</ref>, bil-poter jibqa' f'idejn il-<ref target="https://mt.wikipedia.org/wiki/Prim_Ministru_ta'_Malta">Prim Ministru</ref>. Il-President jiġi elett mir-Riżoluzzjoni tal-<ref target="https://mt.wikipedia.org/wiki/Kamra_tad-Deputati_ta'_Malta">Kamra tad-Deputati</ref> għal mandat ta' ħames snin. Il-President ta' Malta huwa l-gwardjan tal-<ref target="https://mt.wikipedia.org/wiki/Kostituzzjoni_ta'_Malta">Kostituzzjoni ta' Malta</ref> fejn hu biss li jieħu dan il-ġurament quddiem il-Kamra. Jekk il-President jiddubita fuq kemm il-kostituzzjonalità ta' liġi anke jekk l-avviż tal-Avukat Ġenerali jgħid li timxi skont il-kostituzzjoni, dan jista' jistaqsi għal aktar kjarifika. Il-President jifforma parti, kemm b'mod dirett u dak indirett, tat-tliet fergħat tal-istat. Jifforma parti tal-Parlament (Kapitolu VI, sezzjoni 51), jaħtar il-ġudikatura (Kapitolu VIII, sezzjoni 96) u l-awtorità eżekuttiva hi eżerċitata mill-President (Kapitolu VII, sezzjoni 78).</p>
<p>Din il-kariga inħalqet l-ewwel darba fit-13 ta' Diċembru, 1974, meta Malta saret repubblika fost il-<ref target="https://mt.wikipedia.org/wiki/Commonwealth_tan-Nazzjonijiet">Commonwealth</ref>. L-aħħar <ref target="https://mt.wikipedia.org/wiki/Gvernatur_Ġenerali">Gvernatur Ġenerali</ref>, is-Sur <ref target="https://mt.wikipedia.org/wiki/Anthony_Mamo">Anthony Mamo</ref>, sar l-ewwel President tar-Repubblika biex ħa post ir-<ref target="https://mt.wikipedia.org/wiki/Reġina_Eliżabetta_II">Reġina Eliżabetta II</ref> bħala l-kap tal-istat. Mamo serva bħala President sal-1976. L-ewwel mara li laħqet din il-kariga għolja kienet is-Sinjorina <ref target="https://mt.wikipedia.org/wiki/Agatha_Barbara">Agatha Barbara</ref>, li kienet ministru fi żmien il-gvern preċedenti Laburista.</p>
<p>Mill-1989, il-mandat tal-President beda u spiċċa fl-4 ta' April. Attwalment, il-President ta' Malta huwa t-Tabib George Vella.</p>
Bandiera uffiċjali
<figure><caption>Il-Bandiera tal-President ta' Malta</caption></figure>
<p>Sal-1988, ma kienet teżisti l-ebda bandiera għall-President ta' Malta, u għalhekk kienet tintuża l-bandiera nazzjonali. Iżda f'dik is-sena, eżattament fit-12 ta' Diċembru 1988, ġiet introdotta bandiera ġdida. Din tikkonsisti mill-arma fuq sfond blu, u s-simbolu tas-<ref target="https://mt.wikipedia.org/wiki/Salib_ta'_Malta">Salib ta' Malta</ref> b'kulur id-deheb f'kull rokna. Din il-bandiera tperper fuq ir-residenzi u l-uffiċini uffiċjali tal-President, fuq il-vettura tiegħu, u f'kull okkażjoni fejn hu preżenti.</p>


Residenzi uffiċjali
<p>L-uffiċċju uffiċjali tal-President huwa l-<ref target="https://mt.wikipedia.org/wiki/Palazz_tal-Gran_Mastru">Palazz tal-Gran Mastru</ref> fil-<ref target="https://mt.wikipedia.org/wiki/Belt_Valletta">Belt Valletta</ref>. Residenzi presidenzjali oħra jinkludu:</p>
<list type="unordered"><item>Il-<ref target="https://mt.wikipedia.org/wiki/Palazz_ta'_Sant'Anton">Palazz ta' Sant'Anton</ref> f'<ref target="https://mt.wikipedia.org/wiki/Ħ'Attard">Ħ'Attard</ref> (residenza uffiċjali)</item>
<item>Il-<ref target="https://mt.wikipedia.org/wiki/Palazz_Verdala">Palazz Verdala</ref> fil-<ref target="https://mt.wikipedia.org/wiki/Buskett">Buskett</ref> (residenza tas-Sajf)</item></list>
Ħoloq esterni
<list type="unordered"><item><ref target="https://president.gov.mt/mt/">Sit uffiċjali tal-President ta' Malta</ref></item></list>
</text></body></html>