<html><body><text id="wikipedia_mt_wikipedia_org__23280.html" ns="0" revid="268295" sourceurl="https://mt.wikipedia.org/wiki/Forti_Rika%C5%BCli" title="Forti Rikażli" type="wikipedia">Forti Rikażli<figure><caption>Il-Forti Rikażli kif jidher mill-Belt Valletta</caption></figure>
<figure><caption>Mappa tal-Forti Rikażli</caption></figure>
<p>Il-<hi rend="bold">Forti Rikażli</hi> (jew <hi rend="bold">Ricasoli</hi>) hija <ref target="https://mt.wikipedia.org/wiki/Fortizza">fortizza</ref> fil-<ref target="https://mt.wikipedia.org/wiki/Kalkara">Kalkara</ref>, <ref target="https://mt.wikipedia.org/wiki/Malta">Malta</ref>, li nbniet mill-<ref target="https://mt.wikipedia.org/wiki/Ordni_Militari_Sovran_ta'_Malta">Ordni ta' San Ġwann</ref> bejn l-1670 u l-1698. Il-forti tinsab fid-daħla tal-<ref target="https://mt.wikipedia.org/wiki/Port_il-Kbir">Port il-Kbir</ref>, u tipprotegi l-entratura tal-port flimkien mal-<ref target="https://mt.wikipedia.org/wiki/Forti_Sant'Iermu">Forti Sant'Iermu</ref>. Rikażli hija l-ikbar fortizza f'Malta, u qiegħda fuq il-lista tentattiva ta' Patrimonju tal-umanità tal-UNESCO, bħala parti mill-<hi rend="italic">Fortifikazzjonijiet tal-Kavallieri madwar il-Portijiet ta' Malta</hi>.</p>
<p>Fort Rikażli rat użu matul l-invażjoni Franċiża fl-1798, u l-insurrezzjoni Maltija li spiċċat fl-1800, meta Malta spiċċat taħt l-idejn tal-Ingliżi. Fl-1807, Rikażli kienet is-sit t'ammutinament mir-Reġiment Froberg, u matul is-seklu dsatax intużat ukoll bħala sptar militari. Fit-Tieni Gwerra Dinjija, il-forti kienet parti mid-difiża ta' Malta, u partijiet minnha inqerdu minn bumbardament mill-ajru. Il-fortizza ingħatat lill-Gvern Malti fl-1964, u wara intużat għal skopijiet industrijali. Illum, il-fortizza għada teżisti, iżda tinsab fi stat dilapidat, u hija użata bħala post fejn jinġibdu l-films, kif ukoll bħala faċilità għat-tindif tat-tankijiet.</p>
Żmien il-Kavallieri
<p>Il-Forti Rikażli tinsab fuq l-ewwel peniżola fuq in-naħa tal-lvant tal-Port il-Kbir. Il-promontorju oriġinarjament kien magħruf bħala l-Ponta ta' Rinella jew <hi rend="italic">Punta Sottile</hi>. Fl-1531, żewġ skjavi li kienu pruvaw jieħdu l-<ref target="https://mt.wikipedia.org/wiki/Forti_Sant’Anġlu">Forti Sant’Anġlu</ref> inqatlu fuq din il-ponta, li saret magħrufa bħala l-Ponta tal-Forka. Fl-<ref target="https://mt.wikipedia.org/wiki/Assedju_ta'_Malta_(1565)">Assedju l-Kbir</ref> tal-1565, it-Torok bnew batteriji fuq din il-ponta sabiex jibbumbardjaw il-<ref target="https://mt.wikipedia.org/wiki/Forti_Sant'Iermu">Forti Sant'Iermu</ref>.<ref target="https://mt.wikipedia.org/wiki/Il-Paġna_prinċipali#cite_note-heritage-1">[1]</ref></p>
<p>Fit-18 ta' Jannar 1629, il-kavallier Taljan Alessandro Orsi iffinanzja l-kostruzzjoni ta' torri fuq din il-biċċa art. Dan it-torri kien imsejjaħ uffiċjalment bħala <hi rend="italic">Torre San Petronio</hi>, imma kien komunament magħruf bħala t-Torri Orsi jew it-Torri Teftef mill-Maltin.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> It-torri kien tond, u kien mibni biex ma jħallix l-iskjavi milli jaħarbu minn Malta. Aktar tard, ġiet mibnija batterija semi-ċirkulari madwar it-torri, u din kienet magħrufa bħala l-Batterija Orsi jew il-Batterija San Petronio. It-torri u l-batterija kienu mdawra b'foss mimli bl-ilma baħar.<ref target="https://mt.wikipedia.org/wiki/Il-Paġna_prinċipali#cite_note-arx-3">[3]</ref> It-torri u l-batterija inqerdu f'maltempata fit-8 ta' Frar 1821,<ref target="https://mt.wikipedia.org/wiki/Il-Paġna_prinċipali#cite_note-heritage-1">[1]</ref> u llum l-unika parti minnhom li għadha teżisti hu l-foss tal-batterija mħaffer fil-ġebel.<ref target="https://mt.wikipedia.org/wiki/Il-Paġna_prinċipali#cite_note-orsi-4">[4]</ref></p>
<p>Fl-1644, Giovanni de’ Medici ppropona li l-Forti Sant'Anġlu fil-Birgu jiġi abbandunat, u tinbena fortizza ġdida fuq il-Ponta Orsi. Din il-fortizza ġdida kellha tkun imsemmija <hi rend="italic">Forti Sant'Anġlu</hi> wkoll, u kellha tkun imħaddma mill-ekwipaġġ tal-gwarniġġjon tal-forti tal-Birgu. Għalkemm Medici fassal pjanijiet għall-forti l-ġdida, dawn qatt ma ġew implimentati.<ref target="https://mt.wikipedia.org/wiki/Il-Paġna_prinċipali#cite_note-heritage-1">[1]</ref></p>
<figure><caption>Pittura tal-Port il-Kbir f'madwar 1750, bil-Forti Rikażli fuq ix-xellug u l-Forti Sant'Iermu fuq il-lemin</caption></figure>
<p>Fl-1669, wara li l-<ref target="https://mt.wikipedia.org/wiki/Imperu_Ottoman">Imperu Ottoman</ref> ħa <ref target="https://mt.wikipedia.org/wiki/Heraklion">Kandja</ref> fi <ref target="https://mt.wikipedia.org/wiki/Kreta">Kreta</ref> mir-<ref target="https://mt.wikipedia.org/wiki/Repubblika_ta'_Venezja">Repubblika ta' Venezja</ref>, żdiedu l-biżgħat ta' attakk Tork fuq il-gżejjer Maltin. Minħabba dan, fl-1670 il Gran Mastru <ref target="https://mt.wikipedia.org/wiki/Nicolas_Cotoner">Nicolas Cotoner</ref> stieden lill-inġinier militari <ref target="https://mt.wikipedia.org/wiki/Antonio_Maurizio_Valperga">Antonio Maurizio Valperga</ref> biex itejjeb il-fortifikazzjonijiet ta' Malta. Valperga fassal pjanijiet ta' fortizza ġdida biex tinbena fuq il-Ponta Orsi, u għalkemm kien hemm xi kritika minn xi membri tal-Ordni, il-pjanijiet ġew approvati. Il-kavallier Fjorentin <ref target="https://mt.wikipedia.org/wiki/Giovanni_Francesco_Ricasoli">Giovanni Francesco Ricasoli</ref> ħallas 20,000 skud biex tinbena l-forti, u minħabba dan il-fortizza ssemmiet <hi rend="italic">Forte Ricasoli</hi> fl-unur tiegħu.<ref target="https://mt.wikipedia.org/wiki/Il-Paġna_prinċipali#cite_note-arx-3">[3]</ref></p>
<p>L-ewwel ġebla tal-fortizza tqiegħdet fil-15 ta' Ġunju 1670, u l-ewwel stadji tal-kostruzzjoni ġew ssorveljati mill Valperga innifsu. Il-forti rċeviet l-ewwel gwarniġġjon f'Ġunju tal-1674, għalkemm ma kinitx għadha kompluta. Fl-1681, l-inġinier Fjamming <ref target="https://mt.wikipedia.org/wiki/Carlos_de_Grunenbergh">Carlos de Grunenbergh</ref> għamel xi tibdiliet fid-disinn tal-fortizza. Il-kwartieri tas-suldati, il-kappella u l-bini ieħor fil-fortizza nbnew wara l-1685, u Rikażli kienet uffiċjalment iddikjarata kompluta u armati f'Mejju tal-1698.<ref target="https://mt.wikipedia.org/wiki/Il-Paġna_prinċipali#cite_note-arx-3">[3]</ref></p>
<p>Fl-1714, l-inġiniera Franċiżi <ref target="https://mt.wikipedia.org/wiki/René_Jacob_de_Tigné">René Jacob de Tigné</ref>, <ref target="https://mt.wikipedia.org/wiki/Charles_François_de_Mondion">Charles François de Mondion</ref> u <ref target="https://mt.wikipedia.org/wiki/Philippe_de_Vendôme">Philippe de Vendôme</ref> ikkritikaw id-disinn tal-fortizza, u fl-1722 ġew implimentati xi emendi proposti minn de Tigné. F'nofs is-seklu XVIII, il-fortizza kienet fi stat ħażin, u xi xogħol ta' manutenzjoni sar fl-1761.<ref target="https://mt.wikipedia.org/wiki/Il-Paġna_prinċipali#cite_note-arx-3">[3]</ref></p>
<p>Il-Forti Rikażli kien jintuża wkoll bħala ħabs qabel ma nbniet il-<ref target="https://mt.wikipedia.org/wiki/Faċilità_Korrettiva_ta'_Kordin">Faċilità Korrettiva ta' Kordin</ref>.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Okkupazzjoni Franċiża
<p>L-ewwel darba li l-Fort Rikażli rat użu militari kien waqt l-<ref target="https://mt.wikipedia.org/wiki/Invażjoni_Franċiża_ta'_Malta">invażjoni Franċiża ta' Malta</ref> f'Ġunju 1798, matul il-<ref target="https://mt.wikipedia.org/wiki/Gwerer_rivoluzzjonarji_Franċiżi">Gwerer rivoluzzjonarji Franċiżi</ref>. Dak iż-żmien, il-fortizza kienet kmandata mill-Bali de Tillet, u l-gwarniġġjon tagħha kien jikkonsisti mill-<hi rend="italic">Cacciatori</hi>, li kien reġiment voluntier tal-infanterija.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Il-fortizza rnexxielha tirripella tliet attakki Franċiżi, u ċediet wara li l-Gran Mastru <ref target="https://mt.wikipedia.org/wiki/Ferdinand_von_Hompesch">Ferdinand von Hompesch</ref> uffiċjalment ċeda Malta 'l <ref target="https://mt.wikipedia.org/wiki/Napuljun_I_ta'_Franza">Napuljun</ref>.<ref target="https://mt.wikipedia.org/wiki/Il-Paġna_prinċipali#cite_note-arx-3">[3]</ref></p>
<p>Fir-rewwixta tal-Maltin tal-1798 sal-1800, il-fortizza baqgħet f'idejn il-Franċiżi. Il-kanuni tal-fortizza kienu jattakkaw ta' spiss lill-Batterija ta' San Rokku, li ġiet mibnija mill-Maltin madwar 700 metru 'l bogħod minn Rikażli.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Żmien l-Ingliżi
<figure><caption>Pittura tal-Forti Rikażli fil-bidu tas-seklu 20</caption></figure>
<p>Il-forti kompla jintuża bħala installazzjoni militari matul żmien l-Ingliżi. Fl-1807, suldati Albaniżi u Griegi tar-Reġiment Froberg li kienu stazzjonati ġo Rikażli rribellaw u ħadu xi ostaġġi. Wara ftit jiem, ħafna mir-ribelli ċedew, iżda ftit mir-ribelli baqgħu ġol-fortizza u splodew il-porvlista, u b'hekk ikkawżaw ħsara estensiva lid-Demi-Bastjun ta' San Duminku. Uħud mir-ribelli ġew ikkundannati għall-mewt minn qorti marzjali wara dan.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Il-partijiet tal-fortizza li kienu sofrew ħsara ssewwew, għalkemm ma reġgħux inbnew fuq id-disinni oriġinali. Fl-1829, inbniet porvlista ġdida flok dik li nqerdet waqt l-isplużjoni.<ref target="https://mt.wikipedia.org/wiki/Il-Paġna_prinċipali#cite_note-arx-3">[3]</ref></p>
<p>Qabel ma nfetaħ l-isptar ta' Bighi, partijiet mill-fortizza ntużaw bħala sptar navali.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Fl-1837, matul l-epidemija tal-kolera, xi pazjenti mill-Ospizio fil-Furjana li kienu mardu bil-kolera kienu trasferiti f'Rikażli. Ħafna minnhom mietu wara ftit ġranet, u dawn indifnu fiċ-ċimiterju ta' Wied Għammieq, li jinsab qrib il-fortizza.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> Epidemija tal-kolera oħra faqqgħet f'Rikażli fl-1865.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref></p>
<figure><caption>Ajruplan Taljan jibbumbardja l-Port il-Kbir fl-1941, bil-Forti Rikażli jidher fil-kantuniera</caption></figure>
<p>Fl-1844, Rikażli kellha gwarniġġjon ta' 500 ruħ. Fl-1848, Sir John Fox Burgoyne spezzjona l-fortifikazzjonijiet ta' Malta, u kkunsidra Rikażli bħala impregnabbli. F'madwar l-1854, artillerija ta' kalibru ogħla ġiet introdotta fil-fortizza, u l-kanuni ġew immodifikati jew mibdula diversi drabi matul is-snin ta' wara. Sal-1878, il-parti tal-fortizza li tħares lejn il-baħar ġiet ristrutturata, u wara l-1900 ġew installati numru ta' searchlights u stazzjon tat-torpidows. Fit-tletinijiet, torrijiet tal-konkrit magħrufin bħala Fire Control Towers inbnew fuq is-Swar Nru. 2, 3 u 4.<ref target="https://mt.wikipedia.org/wiki/Il-Paġna_prinċipali#cite_note-arx-3">[3]</ref></p>
<p>Il-Forti Rikażli kien ukoll attiv fid-difiża ta' Malta matul it-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref>. F'April tal-1942, il-bieb tal-fortizza u d-Dar tal-Gvernatur inqerdu minn bumbardament mill-ajru Ġermaniż. Wara l-gwerra, il-forti kien kkummissjonat mir-Royal Navy bħala HMS <hi rend="italic">Ricasoli</hi> bejn l-1947 u l-1958, u kien jipprovdi taħriġ għall-popolazzjoni navali. Fl-1958, il-bieb tal-fortizza reġa inbena, għalkemm id-disinn kien ftit differenti mill-oriġinal. Id-Dar tal-Gvernatur qatt ma reġgħet inbniet minħabba raġuni finanzjarji.<ref target="https://mt.wikipedia.org/wiki/Il-Paġna_prinċipali#cite_note-arx-3">[3]</ref> Fl-1964, l-Ammiraljat ittrasferixxa kontroll tal-fortizza lill-Gvern Malti.<ref target="https://mt.wikipedia.org/wiki/Il-Paġna_prinċipali#cite_note-heritage-1">[1]</ref></p>
Storja riċenti
Użu industrijali
<figure><caption>Tankijiet taż-żejt fil-foss tal-fortizza</caption></figure>
<p>Wara l-fortizza ingħatat lill-Gvern Malti, kienet abbandunata għal ftit snin, sakemm saret depot fejn kien jinħażen materija prima li jasal Malta. Minħabba dan, parti mill-foss ħdejn ir-ravellin tax-xellug kien mimli bit-terrapien, u parti mid-Demi-Bastjun ta' San Duminku twaqqgħet sabiex tgħaddi triq ġdida.<ref target="https://mt.wikipedia.org/wiki/Il-Paġna_prinċipali#cite_note-heritage-1">[1]</ref></p>
<p>Fl-1964, parti mill-foss tal-fortizza sar impjant għat-tindif tat-tankijiet, u kien jagħmel parti mill-Malta Drydocks. Dan it-depot, li llum hu magħruf bħala Ricasoli Tank Cleaning Facilities, jittratta likwidu mill-bastimenti li jaslu fil-Port il-Kbir u jneħħilhom iż-żejt u kimiċi oħra qabel jintrema fil-baħar.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Din il-faċilità ġiet ipprivatizzata fl-2012,<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> u bħalissa hu taħt l-idejn ta' Waste Oils Co. Ltd.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>L-inħawi ta' madwar il-fortizza eventwalment saru żona industrijali magħrufa bħala ż-Żona Industrijali ta' Rikażli. Il-fabbriki li kien hemm f'din iż-żona twaqqgħu fl-2007 sabiex tinbena <ref target="https://mt.wikipedia.org/wiki/SmartCity_Malta">SmartCity Malta</ref>.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref></p>
Ġbid ta' films
<p>Illum, parti kbira mill-Forti Rikażli hija mikrija lill-Malta Film Commission, u numru ta' films inġibdu hemmhekk. Settijiet kbar inbnew fil-fortizza għall-films <hi rend="italic"><ref target="https://mt.wikipedia.org/wiki/Gladiator_(film)">Gladiator</ref></hi> (2000), <hi rend="italic"><ref target="https://mt.wikipedia.org/wiki/Troy_(film)">Troy</ref></hi> (2004) u <hi rend="italic"><ref target="https://mt.wikipedia.org/wiki/Agora_(film)">Agora</ref></hi> (2009). F'dawn films, il-forti rrapreżenta l-bliet ta' <ref target="https://mt.wikipedia.org/wiki/Ruma">Ruma</ref>, <ref target="https://mt.wikipedia.org/wiki/Troy">Troy</ref> u <ref target="https://mt.wikipedia.org/wiki/Lixandra">Lixandra</ref> rispettivament.<ref target="https://mt.wikipedia.org/wiki/Il-Paġna_prinċipali#cite_note-maltafilmcommission-16">[16]</ref> Il-forti wkoll intuża fl-iffilmjar ta' <hi rend="italic"><ref target="https://mt.wikipedia.org/wiki/Assassin's_Creed_(film)">Assassin's Creed</ref></hi> (2016).<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
<p>Il-miniseries tat-televiżjoni <hi rend="italic">Julius Caesar</hi> (2002) u <hi rend="italic">Helen of Troy</hi> (2003) kienu wkoll parzjalment iffilmjati fil-Forti Rikażli. Sett magħruf bħala t-Triq Rumana inbena għal <hi rend="italic">Julius Caesar</hi>, u dan inżamm u intuża għal films oħra.<ref target="https://mt.wikipedia.org/wiki/Il-Paġna_prinċipali#cite_note-maltafilmcommission-16">[16]</ref></p>
<p>Il-fortizza ntużat ukoll sabiex jirrappreżenta partijiet mir-<hi rend="italic">Red Keep</hi> fl-ewwel staġun ta' <hi rend="italic"><ref target="https://mt.wikipedia.org/wiki/Game_of_Thrones">Game of Thrones</ref></hi>.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
Kundizzjoni preżenti
<figure><caption>Parti mill-Forti Rikażli fl-2013, b'xaqq kbir fil-bastjun</caption></figure>
<figure><caption>Il-<ref target="https://mt.wikipedia.org/wiki/Kontragwardja">kontragwardja</ref> tal-Forti Rikażli, li diġà hi nofsha mwaqqa</caption></figure>
<p>Illum, il-Forti Rikażli għada relattivament intatta, għalkemm tinsab fi stat dilapidat. L-art li fuqha hi mibnija l-fortizza hija vulnerabbli għall-erożjoni kostali, u fil-fatt parti miss-swar bejn Sur Nru 3 u Sur Nru 4 diġà waqa fil-baħar.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Fl-2004, ir-<hi rend="italic">Restoration Unit</hi> ħattew, irrestawraw u reġgħu waħħlu parti mis-swar tal-fortizza,<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> iżda s'issa għadu ma sar xejn sabiex tiġi rrestawrata l-forti kollha.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
<p>F'Mejju tal-2015, l-<ref target="https://mt.wikipedia.org/wiki/Alternattiva_Demokratika">Alternattiva Demokratika</ref> u diversi NGOs issuġġerew li l-kampus propost tal-<ref target="https://mt.wikipedia.org/wiki/Università_Amerikana_ta'_Malta">Università Amerikana ta' Malta</ref> għandu jinqasam bejn il-Forti Rikażli, il-<ref target="https://mt.wikipedia.org/wiki/Forti_San_Rokku">Forti San Rokku</ref> u l-<ref target="https://mt.wikipedia.org/wiki/Forti_San_Salvatur">Forti San Salvatur</ref>.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Din il-proposta mhux se tkun implimentata, u l-kampus għandu jinqasam bejn Baċir Nru. 1 f'<ref target="https://mt.wikipedia.org/wiki/Bormla">Bormla</ref> u l-ponta taż-Żonqor f'<ref target="https://mt.wikipedia.org/wiki/Wied_il-Għajn_(Marsaskala)">Wied il-Għajn</ref>.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
<p>M'hemm l-ebda aċċess pubbliku għall-Forti Rikażli.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
</text></body></html>