<html><body><text id="wikipedia_mt_wikipedia_org__27134.html" ns="0" revid="270067" sourceurl="https://mt.wikipedia.org/wiki/Abbazija_ta%27_Lorsch" title="Abbazija ta' Lorsch" type="wikipedia">Abbazija ta' Lorsch<figure><caption>Id-daħla Karolinġja tas-seklu 9 tal-Abbazija ta' Lorsch. Tikkombina xi elementi mill-arkata trijonfali Rumana bil-passaġġi bil-ħnejjiet u n-nofs kolonni, flimkien mal-wirt Tewtoniku vernakolari bi trijangoli bla bażi u xogħol polikromatiku bil-ġebel.</caption></figure>
<p>L-<hi rend="bold">Abbazija ta' Lorsch</hi>, magħrufa wkoll bħala l-<hi rend="bold">Abbazija Imperjali ta'</hi> <hi rend="bold">Lorsch</hi> (bil-<ref target="https://mt.wikipedia.org/wiki/Lingwa_Ġermaniża">Ġermaniż</ref>: <hi rend="italic">Reichsabtei Lorsch</hi>; bil-<ref target="https://mt.wikipedia.org/wiki/Lingwa_Latina">Latin</ref>: <hi rend="italic">Laureshamense Monasterium</hi> jew <hi rend="italic">Laurissa</hi>), hija abbazija imperjali f'<ref target="https://mt.wikipedia.org/wiki/Lorsch">Lorsch</ref>, il-<ref target="https://mt.wikipedia.org/wiki/Ġermanja">Ġermanja</ref>, madwar għaxar kilometri fil-Lvant ta' <ref target="https://mt.wikipedia.org/wiki/Worms">Worms</ref>. Hija waħda mill-iktar monasteri rinomati tal-<ref target="https://mt.wikipedia.org/wiki/Imperu_Karolinġju">Imperu Karolinġju</ref>. Minkejja li fadal biss fdalijiet, dawn huma fost l-iktar fdalijiet importanti ta' binjiet bi stil pre-<ref target="https://mt.wikipedia.org/wiki/Rumanesk">Rumanesk</ref>-Karolinġju fil-Ġermanja. Il-kronaka tal-abbazija, li ddaħħlet fil-<hi rend="italic">Lorscher Codex</hi> li ġie kkumpilat fis-snin 70 tas-seklu 12 (issa fl-arkivju statali ta' <ref target="https://mt.wikipedia.org/wiki/Würzburg">Würzburg</ref>), hija dokumenti fundamentali għall-<ref target="https://mt.wikipedia.org/wiki/Storja">istorja</ref> <ref target="https://mt.wikipedia.org/wiki/Medjuevu">Medjevali</ref> bikrija Ġermaniża. Dokument famuż ieħor mill-librerija monastika huwa l-<hi rend="italic">Codex Aureus</hi> ta' Lorsch. Fl-1991, l-abbazija tniżżlet bħala <ref target="https://mt.wikipedia.org/wiki/Sit_ta'_Wirt_Dinji">Sit ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Ismijiet storiċi
<p>Dawn l-ismijiet storiċi li ġejjin ġew iddokumentati:</p>
<list type="unordered"><item>Fis-seklu 8: Laurisham<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></item>
<item>Fis-seklu 9: Lorishaim</item>
<item>Fis-sekli 9 u 11: Loresham</item>
<item>Fis-sekli 9 u 10: Laurishaim</item>
<item>Fis-seklu 10: Laresham</item>
<item>Fis-sekli 10 sa 12: Lareshaeim u Lauresheim</item>
<item>Fis-sekli 11 u 12: Lauresham</item>
<item>Fis-seklu 11: Larsem, Loraszam, Lorozam u Lorisham</item>
<item>Fis-seklu 12: Laurisca, Laurisham, Laureshan, Loressam, Lorisheym, Lorscheim u Lors</item></list>
Storja
Stabbiliment
<figure><caption>Inċiżjoni bil-kulur tal-1615 tal-abbazija u l-monasteru ta' Lorsch magħmula minn <ref target="https://mt.wikipedia.org/wiki/Matthaeus_Merian">Matthaeus Merian</ref></caption></figure>
<p>L-abbazija ġiet stabbilita fis-764 mill-Konti Frank <ref target="https://mt.wikipedia.org/wiki/Cancor">Cancor</ref> u ommu Williswinda li kienet romlot, bħala knisja proprjetarja (bil-Ġermaniż: <hi rend="italic">Eigenkirche</hi>) u monasteru fuq il-proprjetà tagħhom imsejħa Laurissa. Kienet iddedikata lil San Pietru u <ref target="https://mt.wikipedia.org/wiki/Pawlu_l-Appostlu">San Pawl</ref>. Il-fundaturi fdaw it-tmexxija tagħha lin-neputi ta' Cancor, <ref target="https://mt.wikipedia.org/wiki/Chrodegang">Chrodegang</ref>, l-Arċisqof ta' <ref target="https://mt.wikipedia.org/wiki/Metz">Metz</ref>, li sar l-ewwel Superjur tal-patrijet tagħha. Il-fundaturi devoti komplew isebbħu l-abbazija l-ġdida billi jagħtuha iktar donazzjonijiet. Sabiex l-abbazija ssir popolari bħala santwarju u post ta' pellegrinaġġ, Chrodegang kiseb mill-<ref target="https://mt.wikipedia.org/wiki/Papa_Pawlu_I">Papa Pawlu I</ref> l-ġisem ta' <ref target="https://mt.wikipedia.org/wiki/San_Nazzarenu">San Nazzarenu</ref>, li miet martri f'<ref target="https://mt.wikipedia.org/wiki/Ruma">Ruma</ref> flimkien ma' tlieta minn sħabu taħt <ref target="https://mt.wikipedia.org/wiki/Djoklezjanu">Djoklezjanu</ref>.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Fil-11 ta' Lulju 765, ir-relikwi sagri waslu u b'solennità kbira ġew iddepożitati fil-bażilika tal-monasteru. Fis-766, Chrodegang irriżenja minn Superjur tal-patrijiet, sabiex ikompli bid-dmirijiet l-oħra tiegħu bħala Arċisqof ta' Metz. Imbagħad huwa bagħat lil ħuh <ref target="https://mt.wikipedia.org/wiki/Gundeland">Gundeland</ref> lejn Lorsch bħala s-suċċessur tiegħu, flimkien ma' erbatax-il patri Benedittin.</p>
<p>F'dik l-istess sena, kien hemm tilwima dwar id-drittijiet tal-proprjetà bejn Gundeland u iben Cancor, u l-abbazija ġiet imċaqilqa fuq duna ta' Żmien is-Silġ, ftit mijiet ta' metri mill-pożizzjoni oriġinali tagħha fuq gżira żgħira fil-<ref target="https://mt.wikipedia.org/wiki/Weschnitz">Weschnitz</ref>, tributarja tax-xmara <ref target="https://mt.wikipedia.org/wiki/Renu">Renu</ref>. Fis-772, Gundeland applika għand l-ogħla awtorità, Karlu Manju, li laqa' t-talba tiegħu. Gundeland b'hekk ta l-abbazija bil-proprjetajiet kollha tiegħu lir-re, u b'hekk l-abbazija saret abbazija rjali.</p>
<p>L-abbazija u l-bażilika mbagħad ġew iddedikati lil San Nazzarenu: il-knisja prinċipali tal-qaddisin San Pietru, San Pawl u San Nazzarenu ġiet ikkonsagrata mill-Arċisqof ta' <ref target="https://mt.wikipedia.org/wiki/Mainz">Mainz</ref> f'Settembru 774, fil-preżenza ta' <ref target="https://mt.wikipedia.org/wiki/Karlu_Manju">Karlu Manju</ref>.</p>
Influwenza
<figure><caption>Dettall ta' Luqa l-Evanġelista mill-<hi rend="italic">Codex Aureus ta' Lorsch</hi></caption></figure>
<p>Intqal li saru bosta mirakli permezz tal-interċessjoni ta' San Nazzarenu f'Lorsch, u b'hekk il-pellegrini ġew bi ħġarhom mill-imkejjen kollha tal-<ref target="https://mt.wikipedia.org/wiki/Ewropa">Ewropa</ref> biex iżuru s-santwarju. Matul is-seklu 9, il-librerija u l-iskrittorju ta' Lorsch saru wieħed miċ-ċentri kulturali tal-Ġermanja; l-erba' katalogi tas-seklu 9 li għadhom eżistenti juru li kellhom kemm testi Klassiċi kif ukoll testi <ref target="https://mt.wikipedia.org/wiki/Kristjaneżmu">Kristjani</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Xi ftit manuskritti Karolinġji huma magħrufa iktar mill-Vanġeli ta' Lorsch, fosthom il-<hi rend="italic">Codex Aureus ta' Lorsch</hi>, li issa huwa maqsum bejn il-Librerija tal-<ref target="https://mt.wikipedia.org/wiki/Belt_tal-Vatikan">Vatikan</ref> u l-Librerija ta' <hi rend="italic">Batthyaneum</hi> f'Alba Iulia, ir-<ref target="https://mt.wikipedia.org/wiki/Rumanija">Rumanija</ref>; id-dittiċi konsulari bl-avorju mnaqqax ta' <ref target="https://mt.wikipedia.org/wiki/Anastasju">Anastasju</ref> (il-konslu 517) li ntużaw mill-ġdid għal-legaturi huma opri tal-arti klassiċi fihom infushom, u jinkorporaw it-tradizzjoni klassika ta' <ref target="https://mt.wikipedia.org/wiki/Biżanzju">Biżanzju</ref> kif trażmessa f'Lorsch fi żmien Karlu Manju.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Fit-876, ftit wara l-<ref target="https://mt.wikipedia.org/wiki/Mewt">mewt</ref> ta' Ludwig der Deutsche (<ref target="https://mt.wikipedia.org/wiki/Ludwig_il-Ġermaniż">Ludwig il-Ġermaniż</ref>), l-abbazija saret il-post fejn indifen l-ewwel re "Ġermaniż". Ibnu, Ludwig der Jüngere (<ref target="https://mt.wikipedia.org/wiki/Ludwig_iż-Żgħir">Ludwig iż-Żgħir</ref>, miet fit-882), u n-neputi tiegħu Hugo (miet fit-879) indifnu wkoll f'Lorsch. Il-<ref target="https://mt.wikipedia.org/wiki/Kappella">kappella</ref> funebri (<hi rend="italic">ecclesia varia</hi>) iktar 'il quddiem kompliet isservi bħala post funebri rjali, pereżempju għal <ref target="https://mt.wikipedia.org/wiki/Kunigunde">Kunigunde</ref> (miet wara d-915), il-mara tal-ewwel re mhux Karolinġju, <ref target="https://mt.wikipedia.org/wiki/Konrad_I">Konrad I</ref>.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Il-Papiet u l-Imperaturi baqgħu jappoġġaw l-abbazija u jagħtuha privileġġi u proprjetajiet mill-<ref target="https://mt.wikipedia.org/wiki/Alpi">Alpi</ref> sal-<ref target="https://mt.wikipedia.org/wiki/Baħar_tat-Tramuntana">Baħar tat-Tramuntana</ref>, u b'hekk f'qasir żmien mhux talli saret immensament rikka, talli saret ukoll sede ta' influwenza <ref target="https://mt.wikipedia.org/wiki/Politika">politika</ref>. Ġiet iddikjarata <hi rend="italic">reichsabtei</hi> (prinċipat sovran, soġġetta direttament u unikament għall-imperatur).</p>
<p>Mit-895 sad-956, l-abbazija ma tħallietx teleġġi s-Superjuri tal-patrijiet tagħha stess: dawn ġew appuntati mir-re. L-Imperatur <ref target="https://mt.wikipedia.org/wiki/Otto_I">Otto I</ref> reġa' ta dan id-dritt lill-abbazija ta' Lorsch. Konfrontazzjoni bejn il-mexxej u s-Superjur tal-patrijiet dwar il-kostruzzjoni tal-Kastell ta' <hi rend="italic">Starkenburg</hi> qrib l-abbazija rriżultat f'konfrontazzjoni bejn is-Superjur Udalrich u r-re fi Trebur b'1,200 rikkieb armat taż-<ref target="https://mt.wikipedia.org/wiki/Żiemel">żwiemel</ref>. Sal-1090, Lorsch kienu żaruha bosta rejiet/imperaturi f'xi 20 okkażjoni. Fl-1052, il-<ref target="https://mt.wikipedia.org/wiki/Papa_Ljun_IX">Papa Ljun IX</ref> ġie biex jikkonsagra artal fil-kappella funebri tal-Karolinġji tal-Lvant.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>L-abbazija, li kienet tgawdi mid-drittijiet territorjali sovrani, sfat implikata f'diversi fewdi lokali u f'għadd ta' gwerer. Wara li 46 Superjur Benedittin kienu mexxew l-abbazija, Konrad, l-aħħar wieħed minnhom, ġie depost mill-<ref target="https://mt.wikipedia.org/wiki/Papa_Gregorju_IX">Papa Gregorju IX</ref> fl-1226, u permezz tal-influwenza ta' <ref target="https://mt.wikipedia.org/wiki/Federiku_II">Federiku II</ref>, Lorsch ġiet taħt il-pussess ta' <ref target="https://mt.wikipedia.org/wiki/Siegfried_III">Siegfried III</ref>, l-Arċisqof ta' Mainz, fl-1232, u b'hekk intemm il-perjodu ta' indipendenza kulturali u politika ta' Lorsch.</p>
<p>Mill-1232 sal-1248, Lorsch intużat miċ-<ref target="https://mt.wikipedia.org/wiki/Ċisterċensi">Ċisterċensi</ref>.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Storja iktar tard
<figure><caption>Fdalijiet mill-knisja ta' Lorsch</caption></figure>
<p>Fl-1248, il-kanoniċi Premonstratensi mill-Abbazija ta' Allerheiligen ingħataw it-tmexxija tal-monasteru mill-<ref target="https://mt.wikipedia.org/wiki/Papa_Ċelestinu_IV">Papa Ċelestinu IV</ref>. Fl-1461, l-abbazija ġiet ipotekata lill-Palatinat Elettorali. Fl-1556, l-Elettur Palatin <ref target="https://mt.wikipedia.org/wiki/Otto_Heinrich">Otto Heinrich</ref> implimenta r-Riformazzjoni <ref target="https://mt.wikipedia.org/wiki/Protestantiżmu">Protestanta</ref> fit-territorji tiegħu u xolja l-monasteri.</p>
<p>Huwa neħħa l-kontenuti tal-librerija u ħadhom f'<ref target="https://mt.wikipedia.org/wiki/Heidelberg">Heidelberg</ref>, fejn sawwar il-<hi rend="italic">Biblijoteka Palatina</hi> famuża, eżatt qabel ix-xoljiment tal-abbazija ta' Lorsch fl-1557/1563. Il-kumplament tal-membri tal-komunità reliġjuża tal-abbazija ngħataw il-pensjoni u tkeċċew. Fl-1623, wara l-ħakma ta' Heidelberg, l-Elettur <ref target="https://mt.wikipedia.org/wiki/Massimiljanu_tal-Bavarja">Massimiljanu tal-Bavarja</ref> ppreżenta l-librerija rinomata, b'196 kaxxa ta' manuskritti, lill-<ref target="https://mt.wikipedia.org/wiki/Papa_Gregorju_XV">Papa Gregorju XV</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> <ref target="https://mt.wikipedia.org/wiki/Leo_Allatius">Leo Allatius</ref> intbagħat bħala superintendent tat-trasferiment tagħha lejn Ruma, fejn ġiet inkorporata fil-Librerija tal-Vatikan bħala l-<hi rend="italic">Biblijoteka Palatina</hi>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>Sal-2015, il-Vatikan kellu iktar minn terz tal-manuskritti eżistenti ta' Lorsch, filwaqt li l-bqija huma mifruxa bejn tnejn u sebgħin istituzzjoni fi tnax-il pajjiż. Fl-2014, l-Università ta' Heidelberg ħolqot sit web li reġa' għaqqad id-dokumenti eżistenti ta' Lorsch f'ambjent diġitali.</p>
Qerda tal-abbazija
<figure><caption>Bolla tal-Abbazija ta' Lorsch tal-1967</caption></figure>
<p>Matul il-Gwerra tat-Tletin Sena, Lorsch u l-viċinat tagħha batew bil-kbir. Fl-1621, it-truppi Spanjoli serqu l-materjal mill-abbazija u l-biċċa l-kbira tal-binjiet twaqqgħu. Wara li l-Arċiveskovat ta' Mainz reġa' kiseb il-pussess tiegħu fl-1623, ir-reġjun reġa' lura għall-fidi <ref target="https://mt.wikipedia.org/wiki/Knisja_Kattolika">Kattolika</ref>. Madankollu, l-abbazija baqgħet fi stat ta' fdalijiet u serviet bħala sors ta' materjali tal-bini għar-reġjun kollu.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>L-agħar perjodu għal Lorsch kien matul il-gwerer ta' <ref target="https://mt.wikipedia.org/wiki/Lwiġi_XIV">Lwiġi XIV</ref> ta' <ref target="https://mt.wikipedia.org/wiki/Franza">Franza</ref> fl-aħħar tas-<ref target="https://mt.wikipedia.org/wiki/Seklu_XVII">seklu 17</ref>. Villaġġi sħaħ fir-reġjun spiċċaw fdalijiet, id-djar tar-raħħala nħarqu, u s-suldati Franċiżi taw in-<ref target="https://mt.wikipedia.org/wiki/Nar">nar</ref> lill-binjiet antiki tal-abbazija. Parti waħda, li baqgħet intatta, intużat bħala maħżen għat-<ref target="https://mt.wikipedia.org/wiki/Tabakk">tabakk</ref> fis-snin qabel <ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref>. Id-daħla l-antika, magħrufa bħala l-<hi rend="italic">Königshalle</hi> jew l-<hi rend="italic">aula regia</hi> (is-sala tar-re jew irjali), li nbniet fis-seklu 9 mir-Re <ref target="https://mt.wikipedia.org/wiki/Lwiġi_II">Lwiġi II</ref>, hija l-eqdem <ref target="https://mt.wikipedia.org/wiki/Monument">monument</ref> kważi intatt għalkollox tal-arkitettura Karolinġja.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Sit ta' Wirt Dinji
<p>L-abbazija u l-monasteru ta' Lorsch ġew iddeżinjati bħala Sit ta' Wirt Dinji tal-UNESCO fl-1991. Fl-2011 saret modifika minuri fil-konfini taż-żona ta' lqugħ tas-sit.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-<hi rend="bold">kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet"; u l-<hi rend="bold">kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
</text></body></html>