<html><body><text id="wikipedia_mt_wikipedia_org__25545.html" ns="0" revid="260675" sourceurl="https://mt.wikipedia.org/wiki/Gioachino_Rossini" title="Gioachino Rossini" type="wikipedia">Gioachino Rossini
<p><hi rend="bold">Gioachino Rossini</hi> (29 ta' Frar, 1792, <ref target="https://mt.wikipedia.org/wiki/Pesaro">Pesaro</ref>, <ref target="https://mt.wikipedia.org/wiki/Stati_Papali">Stati Papali</ref> - 13 ta' Novembru, 1868, <ref target="https://mt.wikipedia.org/wiki/Pariġi">Pariġi</ref>, <ref target="https://mt.wikipedia.org/wiki/Franza">Franza</ref>)  kien kompożitur tal-<ref target="https://mt.wikipedia.org/wiki/Opra">opra</ref> Taljan, magħruf fost l-aqwa kompożituri tal-seklu 19. Fost ix-xogħlijiet tiegħu, <hi rend="italic">Il Barbiere di Siviglia</hi> huwa l-iktar magħruf, meqjus bħala kapolavur tal-<hi rend="italic">Bel Canto</hi>. Gioachino Rossini kiteb ftit inqas minn 40 opra u xogħlijiet oħra sal-età ta' 37 sena, meta rtira fil-quċċata tal-glorja tiegħu. Sa tmiem il-ħajja tiegħu, kompla jikteb il-mużika, imma inqas ħafna.</p>
Ħajja
It-tfulija u ż-żogħżija
<p>Gioachino Rossini twieled nhar id-29 ta' Frar tas-sena biżestili 1792. Il-post tat-twelid tiegħu jinsab f'<ref target="https://mt.wikipedia.org/wiki/Pesaro">Pesaro</ref>, belt żgħira Taljana tal-kosta Adrijatiku. Missieru kien idoqq il-kornu ma' baned militari u f'teatri tal-opra u ommu kienet tkanta fl-opri. Iż-żagħżugħ Rossini spiss kien joqgħod man-nanna tiegħu jew kien jivjaġġa lejn <ref target="https://mt.wikipedia.org/wiki/Ravenna">Ravenna</ref>, <ref target="https://mt.wikipedia.org/wiki/Ferrara">Ferrara</ref> jew <ref target="https://mt.wikipedia.org/wiki/Bolonja">Bolonja</ref> meta missieru ħarab mill-arrest minħabba l-ħsibijiet rivoluzzjionarji tiegħu. Kien prinċipalment f'Bolonja li Rossini beda jitgħallem il-mużika, speċjalment il-kant u l-ispinetta. Meta kellu 14-il sena huwa inkiteb a fil-Liceo musicale f'Bolonja, u beda jistudja bil-ħeġġa ix-xogħlijiet ta'  <ref target="https://mt.wikipedia.org/wiki/Franz_Joseph_Haydn">Franz Joseph Haydn</ref> u <ref target="https://mt.wikipedia.org/wiki/Wolfgang_Amadeus_Mozart">Wolfgang Amadeus Mozart</ref> (f'dan iż-żmien il-laqam tiegħu kien "tedeschino", li jfisser "iċ-ċkejken Ġermaniż"). Kiteb l-ewwel opra tiegħu, <hi rend="italic">Demetrio e Polibio</hi> li baqgħet ma kienet rappreżentata sal-1812.</p>
L-ewwel opri
<p>Fl-1812 kienu ġa ġew rappreżentati tliet opri tiegħu. Is-sena ta' wara kien hemm għaxra. "Il-vjaġġ twil mal-opra" beda b'suċċessi kbar u fallimenti koroh. Rossini kiseb suċċess bl-opri <hi rend="italic">Ciro in Babilonia</hi> f'Ferrara, <hi rend="italic">La Scala di seta</hi> f'<ref target="https://mt.wikipedia.org/wiki/Venezja">Venezja</ref> u <hi rend="italic">La Pietra del paragone</hi> f'<ref target="https://mt.wikipedia.org/wiki/Milan">Milan</ref>. Din l-aħħar opra hija titqies bħala xempju tal-ġenju ta' Rossini. Is-sena ta' wara kiseb trijonf b'<hi rend="italic">Tancredi</hi> f'Venezia. Is-snin 1814-1815 kienu inqas fortunati bil-falliment ta' <hi rend="italic">Il Turco in Italia</hi> u <hi rend="italic">Sigismondo</hi>. Fl-1815 huwa vjaġġa lejn <ref target="https://mt.wikipedia.org/wiki/Napli">Napli</ref> u ltaqa' ma' Isabella Colbran, kantanta lirika. Il-koppja żżewġu fis-16 ta' Marzu, 1822, u sseparaw fl-1837. Wara li mietet fl-1845, huwa żżewweġ lil Olympe Pélissier fis-16 ta' Awwissu, 1846.</p>
Il-vjaġġ mal-opra (1810 - 1830)
<hi rend="italic">Il Barbiere di Siviglia</hi>
<p>Fl-ħarifa tal-1815, Rossini ikkompona <hi rend="italic">Il Barbiere di Siviglia</hi> (li għall-ewwel kien jisimha <hi rend="italic">Almaviva</hi>) f'14-il jum biss. Din il-opra kellha laqgħa negattiva ħafna: in-novità tal-istil mużikali, l-inċidenti fuq il-palk (kitarri skurdati, kantant jaqa' u joħroġlu d-demm minn imnieħru, ġurdien joħroġ jiġri fuq il-palk) u fuq kollox il-bosta ħbieb ta' Paisiello, kompożitur ieħor li kien kontra Rossini, li kienu ġew fis-sla apposta biex ifxklu, żguraw li l-opra tintemm b'ħafna għajjat u tisfir. L-għada, madankollu, il-pubbliku għoġbu ħafna dan ix-xogħol li ma damx ma tqies superjuri għal dak ta' Paisiello; Wara l-applaws kbir tal-udjenza, Rossini ittieħed id-dar f'purċissjoni ta' trijonf fuq spallejn in-nies. Wara ftit xhur, fl-okkażjoni ta' eżekuzzjoni fit-Teatro Comunale ta' Bologna, Rossini ta lill-opra l-isem definittiv tagħha ta' <hi rend="italic">Il barbiere di Siviglia</hi>.</p>
L-<hi rend="italic">Opera seria</hi>
<p>Xi xhur wara, Rossini kiser ma' l-<hi rend="italic">opera buffa</hi> u beda jikteb <hi rend="italic">opera seria</hi> ma' <hi rend="italic">Otello</hi> fl-1816, <hi rend="italic">La Cenerentola</hi> u <hi rend="italic">Armida</hi> fl-1817.
Fl-1822 huwa kien jivjaġġa lejn Vjenna biex ir-rappreżentazzjoni ta' <hi rend="italic">Zelmira</hi> u ltaqa' ma' <ref target="https://mt.wikipedia.org/wiki/Ludwig_Van_Beethoven">Ludwig Van Beethoven</ref>. Minħabba it-truxija u il-mard tal-kompożitur Ġermaniż, ir-relazzjoni bejn iż-żewġt irġiel qatt mhu se jkun tajba. Wara il-falliment qawwi f'Venezia ta' <hi rend="italic">Semiramide</hi>, Rossini telaq l'Italja għal Franza. Kiteb <hi rend="italic">Il viaggio a Reims</hi> għall-inkurunar ta' Karlu X, re ta' Franza. Biċċiet ta' din l-opra se jkunu utilizzati għall-opra tiegħu <hi rend="italic">Le Comte Ory</hi> fl-1828.</p>
<hi rend="italic">Guillaume Tell</hi>
<p><hi rend="italic">Guillaume Tell</hi>, opra f'4 atti, rappreżentata f'Pariġi nhar it-3 ta' Awwissu tal-1829, se tkun l'aħħar xogħol liriku tiegħu. Din l-opra hija meqjusa bħala xempju tal-opra franċiż jew Grand Opéra.</p>
Ir-rtirar kmieni (1830)
<p>Rossini tilef il-protezzjoni ta' Karlu X minħabba Ir-Rivoluzzjoni tal-1830.  Huwa iddeċieda li rtira u waqaf jikteb opra. Minflok kiteb xi xogħlijiet bħal mużika saġra u mużika strumentali: <hi rend="italic">Stabat Mater</hi>, miktub bejn l-1831 u l-1841, <hi rend="italic">Péchés de Vieillesse</hi> u <hi rend="italic">Petite Messe Solennelle</hi> fl-1864.</p>
Il-mewt
<p>Rossini miet f'Pariġi nhar il-Ġimgħa it-13 ta' Novembru tal-1868.
Il-katavru tiegħu kien jindifen fiċ-ċimiterju tal-Père Lachaise f'Pariġi, u se jkun ittrasportat lejn l-Italja fl-1887 biss.</p>
Xogħlijiet
<p>Gioachino Rossini kien ikkompona madwar 240 xogħol mużikali.
Fosthom, l-iktar famużi huma:</p>
L-opri liriċi
<list type="unordered"><item><hi rend="italic">Ciro in Babilonia</hi>,  Ferrara,  1812</item>
<item><hi rend="italic">La scala di seta</hi>, Venezja, 1812</item>
<item><hi rend="italic">La pietra del paragone</hi>, Milan, 1812</item>
<item><hi rend="italic">Tancredi</hi>, Venezja, 1813</item>
<item><hi rend="italic">L'italiana in Algeri</hi>, Venezja, 1813</item>
<item><hi rend="italic">Il turco in Italia</hi>, Milan, 1814</item>
<item><hi rend="italic">Il barbiere di Siviglia</hi>, Ruma, 1816</item>
<item><hi rend="italic">La Cenerentola</hi>, Ruma, 1817</item>
<item><hi rend="italic">La gazza ladra</hi>, Milan, 1817</item>
<item><hi rend="italic">La donna del lago</hi>, Napoli, 1819</item>
<item><hi rend="italic">Il viaggio a Reims</hi>, Pariġi, 1825</item>
<item><hi rend="italic">Le Comte Ory</hi>, Pariġi, 1828</item>
<item><hi rend="italic">Guillaume Tell</hi>, Pariġi, 1829</item></list>
Il-mużika saġra
<list type="unordered"><item><hi rend="italic">Stabat Mater</hi>, 1831/41</item>
<item><hi rend="italic">Petite messe solennelle</hi>, 1863</item></list>
</text></body></html>