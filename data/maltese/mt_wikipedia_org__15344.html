<html><body><text id="wikipedia_mt_wikipedia_org__15344.html" ns="0" revid="272611" sourceurl="https://mt.wikipedia.org/wiki/Pascal_Zuberb%C3%BChler" title="Pascal Zuberbühler" type="wikipedia">Pascal Zuberbühler
<p><hi rend="bold">Pascal Zuberbühler</hi> (twieled fit-8 ta' Jannar 1971) huwa eks-plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Żvizzera">Żvizzeru</ref> li kien jilgħab bħala <ref target="https://mt.wikipedia.org/wiki/Gowler">gowler</ref>.</p>
Karriera
Klabb
<p>Zuberbühler lagħab 187 logħba fil-kampjonat għal <ref target="https://mt.wikipedia.org/wiki/Grasshopper-Club_Zurich">Grasshopper Zürich</ref> bejn l-1991 u l-1999, fejn matul dan il-perjodu rebaħ is-<ref target="https://mt.wikipedia.org/wiki/Super_League_Żvizzera">Super League Żvizzera</ref> tliet darbiet u t-<ref target="https://mt.wikipedia.org/wiki/Tazza_Żvizzera">Tazza Żvizzera</ref> darba. Ma' <ref target="https://mt.wikipedia.org/wiki/FC_Basel">Basel</ref> lagħab total ta' 217-il logħba fil-kompetizzjonijiet kollha, fejn rebaħ il-kampjonat għal tliet darbiet oħra u t-Tazza Żvizzera darbtejn. Matul dan iż-żmien, jibqa' mfakkar għall-prestazzjoni eċċellenti li wettaq fil-partita kontra <ref target="https://mt.wikipedia.org/wiki/Liverpool_FC">Liverpool</ref> fil-<ref target="https://mt.wikipedia.org/wiki/UEFA_Champions_League">UEFA Champions League</ref>, fil-pari ta' 1–1. Waqt il-perjodu ta' self ma' <ref target="https://mt.wikipedia.org/wiki/Bayer_04_Leverkusen">Bayer Leverkusen</ref> hu lagħab tlettax-il partita fil-<ref target="https://mt.wikipedia.org/wiki/Fußball-Bundesliga">Bundesliga</ref> u ħamsa fiċ-Champions League.</p>
<p>Fl-14 ta' Lulju, 2006, iffirma kuntratt ta' sentejn ma' <ref target="https://mt.wikipedia.org/wiki/West_Bromwich_Albion_FC">West Bromwich Albion</ref>.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Id-debutt kompetittiv tiegħu wasal kontra <ref target="https://mt.wikipedia.org/wiki/Hull_City_FC">Hull City</ref> fit-trijonf ta' 2–0 nhar il-5 ta' Awwissu, 2006. Madanakollu, ftit li xejn għamel suċċess mal-<hi rend="italic">Baggies</hi> u ma baqax jissejjaħ mal-ewwel ħdax taħt il-kowċ il-ġdid <ref target="https://mt.wikipedia.org/wiki/Tony_Mowbray">Tony Mowbray</ref>. Zuberbühler reġa' ġie skjerat mal-ewwel ħdax wara li Russell Hoult ġie sospiż, u rrisponda bi prestazzjoni sodisfaċenti fir-rebħa ta' 3–0 fl-<ref target="https://mt.wikipedia.org/wiki/FA_Cup">FA Cup</ref> kontra r-rivali <ref target="https://mt.wikipedia.org/wiki/Wolverhampton_Wanderers_FC">Wolves</ref>. Din kellha tkun l-aħħar logħba tiegħu mal-klabb. Bil-wasla ta' Dean Kiely, Zuberbühler sab postu fit-tim iktar insigur, aktar u aktar biċ-ċans li ma jintgħażilx mal-iskwadra għall-Kampjonati Ewropej tal-2008. Wara iffirma kuntratt ta' 18-il xahar mal-klabb ta' <ref target="https://mt.wikipedia.org/wiki/Neuchâtel_Xamax">Neuchâtel Xamax</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>F'Awwissu 2008, Zuberbühler reġa' rritorna fl-ogħla diviżjoni Ingliża, din id-darba ma' <ref target="https://mt.wikipedia.org/wiki/Fulham_FC">Fulham</ref>, fejn iffirma kuntratt ta' sena. Hu kien fuq il-bank tas-sostituti fil-finali tal-<ref target="https://mt.wikipedia.org/wiki/UEFA_Europa_League_2009–10">UEFA Europa League 2009–10</ref>.</p>
Internazzjonali
<p>Zuberbühler deher 51 darba mat-<ref target="https://mt.wikipedia.org/wiki/Tim_nazzjonali_tal-futbol_tal-Iżvizzera">tim nazzjonali Żvizzeru</ref> u kien membru tal-iskwadra Żvizzera fl-<ref target="https://mt.wikipedia.org/wiki/Kampjonati_Ewropej_tal-Futbol_2004">Euro 2004</ref>, l-<ref target="https://mt.wikipedia.org/wiki/Kampjonati_Ewropej_tal-Futbol_2008">Euro 2008</ref> u t-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref>. Fit-Tazza tad-Dinja tal-2006, hu rnexxielu ma jsofrix gowl fl-erba' logħbiet tal-Iżvizzeri kontra <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Korea_t'Isfel">Korea t'Isfel</ref>, it-<ref target="https://mt.wikipedia.org/wiki/Tim_nazzjonali_tal-futbol_tat-Togo">Togo</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Ukrajna">Ukrajna</ref>. L-Iżvizzera huwa l-uniku tim fl-istorja tal-kompetizzjoni li ġew eliminati mingħajr ma sofru gowl fil-ħin normali. Zuberbühler iżomm ir-rekord għall-aktar logħbiet f'turnew inernazzjonali mingħajr ma sofra gowl (ħames partiti). Fil-11 ta' Ġunju, hu lagħab l-aħħar logħba tiegħu bil-flokk tal-Iżvizzera f'rebħa ta' 2–0 fuq il-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref> fil-Kampjonati Ewropej tal-2008.</p>


Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Nfteams">Nfteams</ref>}} għandu nieqes l-identifikatur u l-entità ma teżistix fuq Wikidata.</item>
<item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>