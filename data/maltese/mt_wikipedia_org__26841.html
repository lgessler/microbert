<html><body><text id="wikipedia_mt_wikipedia_org__26841.html" ns="0" revid="267586" sourceurl="https://mt.wikipedia.org/wiki/Arti%C4%A1jan" title="Artiġjan" type="wikipedia">Artiġjan<figure><caption><ref target="https://mt.wikipedia.org/wiki/Skarpan">Skarpan</ref></caption></figure>
<p><hi rend="bold">Artiġjan</hi> (bil-<ref target="https://mt.wikipedia.org/wiki/Lingwa_Franċiża">Franċiż</ref> u bl-<ref target="https://mt.wikipedia.org/wiki/Lingwa_Ingliża">Ingliż</ref>: <hi rend="italic">artisan</hi>, bit-<ref target="https://mt.wikipedia.org/wiki/Lingwa_Taljana">Taljan</ref>: <hi rend="italic">artigiano</hi>) huwa ħaddiem tas-<ref target="https://mt.wikipedia.org/wiki/Sengħa">sengħa</ref> li permezz tal-ħiliet manwali tiegħu u bl-użu tal-għodod jirnexxilu jipproduċi jew joħloq oġġetti materjali. Dawn l-oġġetti jistgħu jkunu funzjonali jew għat-tiżjin biss, pereżempju għamara, <ref target="https://mt.wikipedia.org/wiki/L-Arti">arti</ref> dekorattiva, <ref target="https://mt.wikipedia.org/wiki/Skultura">skulturi</ref>, ilbies, oġġetti tal-ikel, oġġetti tad-dar u għodod u mekkaniżmi bħall-moviment tal-arloġġ magħmul bl-idejn minn arloġġar. L-artiġjani jipprattikaw sengħa u permezz tal-esperjenza, tat-talent u tal-ħiliet jistgħu jilħqu livelli espressivi ta’ artist.</p>
<p>L-aġġettiv “artiġjanali” spiss jintuża biex jiġi deskritt l-ipproċessar bl-idejn, b’kuntrast mal-ipproċessar industrijali. Għalhekk, xi kultant l-aġġettiv “artiġjanali” jintuża fil-kummerċjalizzazzjoni u fir-reklamar bħala kelma ta’ valur miżjud ta’ prodott biex tiġi deskritta jew tiġi implikata xi rabta mal-produzzjoni ta’ prodotti tal-ikel magħmula bl-idejn, pereżempju l-<ref target="https://mt.wikipedia.org/wiki/Ħobż_Malti">ħobż</ref>, ix-xorb jew il-ġobon. Tradizzjonalment, ħafna minn dawn il-prodotti rurali jew pastorali jsiru bl-idejn iżda issa saru jiġu prodotti fuq skala akbar bil-mekkanizzazzjoni awtomatizzata fil-fabbriki u żoni industrijali oħra.</p>
<p>L-artiġjani kienu l-produtturi dominanti tal-prodotti tal-konsumatur qabel ir-<ref target="https://mt.wikipedia.org/wiki/Rivoluzzjoni_Industrijali">Rivoluzzjoni Industrijali</ref>.</p>
<p>Fil-<ref target="https://mt.wikipedia.org/wiki/Greċja">Greċja</ref> tal-qedem, l-artiġjani kienu jinġabru f’<hi rend="italic">agora</hi> u spiss kien ikollhom studjo jew ħanut fejn jaħdmu fil-qrib.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Medju Evu
<p>Matul il-<ref target="https://mt.wikipedia.org/wiki/Medjuevu">Medju Evu</ref>, it-terminu “artiġjan” kien jiġi applikat lil dawk li kienu jipproduċu l-affarijiet jew lil dawk li kienu jipprovdu s-servizzi. It-terminu ma kienx japplika għall-ħaddiema manwali mingħajr ħiliet speċifiċi. L-artiġjani kienu maqsumin f’żewġ gruppi distinti: dawk li kellhom in-negozju tagħhom stess u dawk li le. Dawk li kienu jmexxu n-negozju tagħhom kienu jissejħu “mastri” jew “imgħallma”, filwaqt li dawk li ma kellhomx negozju tagħhom stess kienu apprendisti jew jaħdmu fit-toroq u jmorru minn post għall-ieħor. Dawk li kienu jmexxu n-negozju tagħhom kienu l-iktar grupp influwenti u kienu jgawdu status soċjali ogħla fil-komunitajiet tagħhom.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Shokunin<p>
“Shokunin” hija kelma <ref target="https://mt.wikipedia.org/wiki/Ġappun">Ġappuniża</ref> għal artiġjan jew ħaddiem tas-sengħa, li timplika wkoll kburija fix-xogħol ta’ dak li jkun. Ix-<hi rend="italic">shokunin</hi> <ref target="https://mt.wikipedia.org/wiki/Tashio_Odate">Tashio Odate</ref> sostna li:</p><p>Shokunin tfisser mhux biss li jkollok ħila teknika, iżda timplika wkoll attitudni u kuxjenza soċjali... obbligu soċjali li tagħmel l-almu tiegħu għall-benesseri ġenerali tan-nies, obbligu kemm materjali kif ukoll spiritwali.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p><p>Tradizzjonalment, ix-shokunin kienu jonoraw l-għodod tas-sengħa tagħhom fl-ewwel tas-sena – l-għodod imsinna u li jkunu ħadu ħsiebhom kienu jitpoġġew f’“tokonoma” (jiġifieri kontenitur jew kaxxa li għadha tinstab fid-djar u fil-ħwienet Ġappuniżi), u fuq kull kaxxa tal-għodda kienu jitpoġġew żewġ kejkijiet tar-<ref target="https://mt.wikipedia.org/wiki/Ross">ross</ref> u mandolina (fuq karta tar-ross), sabiex l-għodod jiġu onorati u sabiex jiġi espress il-ħajr lilhom li jaqdu l-funzjoni tagħhom.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
</text></body></html>