<html><body><text id="wikipedia_mt_wikipedia_org__20109.html" ns="0" revid="221115" sourceurl="https://mt.wikipedia.org/wiki/Mario_Evaristo" title="Mario Evaristo" type="wikipedia">Mario Evaristo
<p><hi rend="bold">Marino "Mario" Evaristo</hi> (<ref target="https://mt.wikipedia.org/wiki/Buenos_Aires">Buenos Aires</ref>, <ref target="https://mt.wikipedia.org/wiki/10_ta'_Diċembru">10 ta' Diċembru</ref> <ref target="https://mt.wikipedia.org/wiki/1908">1908</ref> – <ref target="https://mt.wikipedia.org/wiki/Quilmes">Quilmes</ref>, <ref target="https://mt.wikipedia.org/wiki/30_ta'_April">30 ta' April</ref> <ref target="https://mt.wikipedia.org/wiki/1993">1993</ref>) kien <ref target="https://mt.wikipedia.org/wiki/Futbol">futboler</ref> <ref target="https://mt.wikipedia.org/wiki/Arġentina">Arġentin</ref> li kien jilgħab bħala <ref target="https://mt.wikipedia.org/wiki/Midfilder">midfilder</ref>. Kien imlaqqam bħala <hi rend="italic">El Galgo</hi>.</p>
Karriera
<p>Wara li beda ma' Sportivo Palermo Buenos Aires, ingħaqad ma' <ref target="https://mt.wikipedia.org/wiki/Club_Atlético_Boca_Juniors">Boca Juniors</ref> fejn magħhom qatta' ħames staġuni bejn l-1926 u l-1931. Magħhom rebaħ żewġ kampjonati tad-dilettanti tal-1926 u l-1930, u fl-1931 rebaħ l-ewwel kampjonat professjonali li qatt sar ġewwa l-<ref target="https://mt.wikipedia.org/wiki/Arġentina">Arġentina</ref>. </p>
<p>Fl-1932 ħalla lil Boca sabiex jingħaqad ma' <ref target="https://mt.wikipedia.org/wiki/Club_Sportivo_Barracas">Sportivo Barracas</ref> fejn magħhom rebaħ it-tliet kampjonat professjonali. L-esperjenza tiegħu mal-klabb damet biss sena, fejn fl-aħħar issieħeb mal-<ref target="https://mt.wikipedia.org/wiki/Club_Atlético_Independiente">Independiente</ref>. Anke mat-tim minn <ref target="https://mt.wikipedia.org/wiki/Avellaneda">Avellaneda</ref> qatta' biss staġun wieħed.</p>
<p>Fl-1935 ittrasferixxa l-Ewropa, speċifikament l-<ref target="https://mt.wikipedia.org/wiki/Italja">Italja</ref>, mat-tim ta' <ref target="https://mt.wikipedia.org/wiki/Genoa_CFC">Genoa</ref>. Magħhom lagħab 11-il darba u skorja 4 gowls. L-esperjenza mar-<hi rend="italic">rossoblu</hi> kienet ukoll waħda qasira, u s-sena ta' wara mar <ref target="https://mt.wikipedia.org/wiki/Franza">Franza</ref> ma' <ref target="https://mt.wikipedia.org/wiki/FC_Antibes">Antibes</ref>. Iż-żmien fil-kontinent Ewropew spiċċat mal-klabb ta' <ref target="https://mt.wikipedia.org/wiki/OGC_Nice">Nizza</ref> fl-1939.</p>
<p>Hu temm il-karriera tiegħu lura f'art twelidu mal-<ref target="https://mt.wikipedia.org/wiki/Club_Atlético_Independiente">Independiente</ref>.</p>
Internazzjonali
<p>Evaristo lagħab għall-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref> 9 darbiet, fejn skorja 3 gowls. Fl-1929, mat-tim nazzjonali hu rebaħ il-<ref target="https://mt.wikipedia.org/wiki/Copa_América">Copa América</ref> fejn skorja 3 gowls. Is-sena ta' wara ħa sehem fl-<ref target="https://mt.wikipedia.org/wiki/Tazza_tad-Dinja_tal-Futbol_1930">ewwel edizzjoni</ref> tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref> li saru fl-<ref target="https://mt.wikipedia.org/wiki/Urugwaj">Urugwaj</ref>. Mal-<hi rend="italic">albiceleste</hi> wasal sal-finali u Evaristo kien fost il-ħdax-il plejer li beda fit-telfa ta' 4–2.</p>
Unuri
Klabb
<p> <hi rend="bold">Boca Juniors</hi></p>
<list type="unordered"><item><ref target="https://mt.wikipedia.org/wiki/Primera_División_(Arġentina)">Primera División</ref>: 1926, 1930, 1931</item></list>
<p> <hi rend="bold">Sportivo Barracas</hi></p>
<list type="unordered"><item>Campeoanto de la AAAF: 1932</item></list>
Nazzjonal
<list type="unordered"><item><ref target="https://mt.wikipedia.org/wiki/Copa_América">Campeonato Sudamericano de Football</ref>: 1929</item></list>
Ħoloq esterni
<list type="unordered"><item><ref target="https://timetravel.mementoweb.org/memento/20150905/https://www.fifa.com/fifa-tournaments/players-coaches/people=49179/index.html">Il-Paġna prinċipali</ref> – rekord kompetittiv tal-<ref target="https://mt.wikipedia.org/wiki/FIFA">FIFA</ref> (arkivjat)</item>
<item>(ES)  <ref target="http://www.historiadeboca.com.ar/jugadores/mario-evaristo/18/1923/1932/1.html">Statistika</ref> fuq Historia de Boca</item></list>
</text></body></html>