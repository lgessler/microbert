<html><body><text id="wikipedia_mt_wikipedia_org__6986.html" ns="0" revid="259326" sourceurl="https://mt.wikipedia.org/wiki/Bolonja" title="Bolonja" type="wikipedia">Bolonja
<p><hi rend="bold">Bolonja</hi> hi belt <ref target="https://mt.wikipedia.org/wiki/Italja">Taljana</ref> b’xi 375000 abitant, li qiegħda fil-majjistral tal-pajjiż, bejn ix-xmara <ref target="https://mt.wikipedia.org/wiki/Po">Po</ref> u l-<ref target="https://mt.wikipedia.org/wiki/Apennini">Apennini</ref>. Hi l-kapitali tal-provinċja tal-istess isem u tar-reġjuni tal-<ref target="https://mt.wikipedia.org/wiki/Emilia-Romagna">Emilia-Romagna</ref> u waħda mill-bliet prinċipali tal-Italja.</p>
<p>L-<ref target="https://mt.wikipedia.org/wiki/Università_ta’_Bolonja">università ta’ Bolonja</ref>, li twaqqfet fl-1088, hi l-università l-iżjed antika tal-punent. Minħabba dan tlaqqmet <hi rend="italic">La Dotta</hi> (l-għarfa). Il-belt għandha żewġ laqmijiet oħra <hi rend="italic">La Rossa</hi> (il-ħamra), minħabba s-soqfa ħomor tat-terrakotta u wkoll minħabba l-politika xellugija tagħha, u <hi rend="italic">La Grassa</hi> (il-ħoxna) minħabba l-ikel eċċellenti.</p>
<p>L-abitanti tagħha huma l-Bolonjiżi. Huwa kurjuż li l-platt li jissejjaħ <ref target="https://mt.wikipedia.org/wiki/Spaghetti_Bolognese">spaghetti Bolognese</ref> ma jeżistix fil-kċina Bolonjiża. Kull sena fir-rebbiegħa f’Bolonja ssir fiera magħrufa internazzjonali tal-kotba għat-tfal, <hi rend="italic">La Fiera del Libro per Ragazzi</hi>.</p>
Ġeografija
<p>Bolonja tinstab f’żona ta’ pjanuri u għoljiet, bejn il-wied tar-Reno u dak tas-Savena. Il-komun jinqasam f’disa’ kwartieri: Borgo Panigale, San Donato, San Vitale, Sàvena, Navile, Porto, Saragozza, Santo Stefano, Reno.</p>
Storja
<p><hi rend="bold">Bolonja</hi> twaqqfet mill-<ref target="https://mt.wikipedia.org/wiki/Etruski">Etruski</ref> bl-isem ta’ <hi rend="italic">Felsina</hi> fl-534 QK f’żona abitata mill-qedem mill-poplu ta’ Villanova, razza ta’ bdiewa u rgħajja. Il-belt Etruska kibret madwar santwarju mibni fuq għolja, li kienet mdawra b’nekropoli. Fir-raba’ seklu QK il-belt intrebħet mill-Galli Boj, minn fejn ġej l-isem antik tagħha, <hi rend="italic">Bononia</hi>, li taw ir-<ref target="https://mt.wikipedia.org/wiki/Imperu_Ruman">Rumani</ref> lil din il-kolonja li rebħu fil-191 QK. 3000 familja ta’ koloni Rumani mmexxijin mill-Konsli <hi rend="italic">Lucius Valerius Flaccus</hi>, <hi rend="italic">Marcus Atilius Seranus</hi> u <hi rend="italic">Lucius Valerius Tappo</hi>, ġew joqogħdu f’din il-kolonja ġdida Rumana. Il-bini tal-Via Æmilia fil-187 QK għamlet ‘il Bolonja salib it-toroq importanti, magħquda ma’ Arezzo bil-Via Flaminia u ma’ Aquileia bil-Via Aemilia Altinate.</p>
<p>Fit-88 QK, il-belt saret <hi rend="italic"><ref target="https://mt.wikipedia.org/wiki/Municipium">municipium</ref></hi>. Hi nbniet f’toroq dritti b’sitt <hi rend="italic">cardi</hi> u tmien <hi rend="italic">decumani</hi>, li għadhom jagħmlu l-istruttura tagħha s’issa. Il-belt kellha xi 10,000 abitant taħt l-Imperu Ruman, kif ukoll bosta tempji, termi, teatri u arena. Skont Pomponju Mela, Bononia kienet fost il-ħames bliet <hi rend="italic">opulentissimae</hi> ( l-iżjed għonja)
tal-<ref target="https://mt.wikipedia.org/wiki/Italja">Italja</ref>. Il-belt reġgħet inbniet minn <ref target="https://mt.wikipedia.org/wiki/Neruni">Neruni</ref> wara li nħarqet.</p>
<p>Wara li marret lura għal żmien twil, Bolonja twieldet mill-ġdid fis-seklu V bil-ħeġġa tal-isqof <ref target="https://mt.wikipedia.org/wiki/Petronju">Petronju</ref>, li bena l-knisja ta’ San Stiefnu. Wara l-waqgħa tal-<ref target="https://mt.wikipedia.org/wiki/Imperu_Ruman">Imperu Ruman</ref>, Bolonja nbidlet f’fortizza fuq il-fruntiera tal-Esarkat ta’ Ravenna fil-Pjanura Padana. Il-belt kienet protetta bis-swar imma dawn ma kinux jipproteġu r-rovini tal-belt antika Rumana. Fis-728 il-belt intrebħet minn Liutprando, Re tal-<ref target="https://mt.wikipedia.org/wiki/Lombardi">Lombardi</ref>, li għaqqadha mar-renju tal-Lombardi.</p>
<p>Fis-seklu XI, Bolonja kellha perijodu ġdid ta’ kobor u saret Komun li nagħqdet mal-<ref target="https://mt.wikipedia.org/wiki/Lega_Lombarda">Lega Lombarda</ref> fl-1164 biex tiġġieled kontra <ref target="https://mt.wikipedia.org/wiki/Federiku_Barbarossa">Federiku Barbarossa</ref>. Fl-1088 inħolqot l-<ref target="https://mt.wikipedia.org/wiki/Università_ta’_Bolonja">Università ta’ Bolonja</ref>, li hi issa l-eqdem università tal-<ref target="https://mt.wikipedia.org/wiki/Ewropa">Ewropa</ref>. Bosta nies famużi kienu jistudjaw hemm fil-<ref target="https://mt.wikipedia.org/wiki/Medju_Evu">Medju Evu</ref> bħal <ref target="https://mt.wikipedia.org/wiki/Irnerio">Irnerio</ref>, <ref target="https://mt.wikipedia.org/wiki/Dante_Alighieri">Dante</ref>, <ref target="https://mt.wikipedia.org/wiki/Boccaccio">Boccaccio</ref> u <ref target="https://mt.wikipedia.org/wiki/Petrarca">Petrarca</ref>. Fis-seklu XII, l-iżvilupp tal-belt ħtieġ swar ġodda u sar tkabbir ieħor fis-seklu XIV.</p>
<p>Fl-1256 Bolonja għaddiet il-<hi rend="italic">Legge del Paradiso</hi> ("Liġi tal-Ġenna"), li neħħiet il-jasar fewdali u ħelset l-iskjavi bil-flus tal-belt. Fl-stess żmien il-qalba tal-belt inksiet bit-torrijiet, mibnija mill-familji għonja u qawwija tal-belt biex juru l-qawwa tagħhom, u bil-bini pubbliku, knejjes u abaziji. Dan it-tkabbir u din l-għana fl-1294 għamlu l-belt waħda mill-iżjed popolati tal-Ewropa.</p>
<figure><caption>Bolonja "La Rossa"</caption></figure>
<p>Bħall-biċċa kbira tal-komuni tal-epoka, Bolonja kienet maqsuma bil-ġlied intern li wassal għat-tkeċċija tal-familja tal-<hi rend="italic">Ghibellini</hi> fl-1274. Wara li tħarbtet fil-<hi rend="italic">battalja ta’ Zappolino</hi> mill-forzi ta’ <ref target="https://mt.wikipedia.org/wiki/Modena">Modena</ref> fl-1325, Bolonja bdiet tmur lura u talbet il-protezzjoni tal-Papa fil-bidu tas-seklu XIV.</p>
<p>Wara s-snin henjin taħt il-gvern ta’ Taddeo Pepoli (1337-1347), Bolonja waqgħet f’idejn il-<ref target="https://mt.wikipedia.org/wiki/Visconti">Visconti</ref>, imma reġgħet taħt l-awtorità Papali bil-Kardinal Gil de Albornoz fl-1360. Is-snin li missu raw ħafna bdil bejn gvernijiet repubblikani (bħal ta’ 1377, li bena l-Bażilika ta’ San Petronju u l-Loggia dei Mercanti) u l-ħakma papali jew tal-Visconti. Matul daż-żmien, il-familji qawwijin tal-belt kienu mitlufin fi ġlied fratriċidu għall-kontroll tagħha. F’nofs is-seklu XV, il-familja Bentivoglio kisbet il-poter biż-żewġ membri Sante (1445-1462) u Giovanni II (1462-1506). Dak il-perijodu kien l-iżjed fjorenti tal-belt, bil-preżenza ta’ arkitetti u pitturi famużi ġol-ħitan tagħha, li bidlu ‘l Bolonja f’veru belt tar-<ref target="https://mt.wikipedia.org/wiki/Rinaxximent">Rinaxximent</ref>. </p>
<p>Ir-renju ta’ Giovanni II spiċċa fl-1506 waqt li t-truppi papali ta’ Ġulju II kienu qegħdin jassedjaw u jħarbtu l-belt. Minn dik id-data sas-seklu XVIII, Bolonja kienet tagħmel parti mill-istati papali u kienet immexxija minn <hi rend="italic">Cardinal legato</hi> u Senat li kull xahrejn kien jagħżel <hi rend="italic">gonfaloniere</hi> (imħallef), megħjun minn tmien konsli iżjed anzjani. Il-prosperità tal-belt baqgħet tikber, allavolja fit-tmiem tas-seklu XVI il-pesta naqqset il-popolazzjoni minn 72 000 għal 59 000 abitant. Din il-prosperità rriżultat f’ħafna bini importanti, bħal Piazza Nettuno u l-Palazzo dei Banchi fl-1564. Il-ħakma papali rat il-bini ta’ ħafna knejjes u stabbilimenti reliġjużi oħra ġodda u r-rinnovazzjoni tal-antiki. B’96 kunvent Bolonja kellha r-rekord tal-Italja. Il-pitturi li kienu jaħdmu Bolonja waqfu l-<ref target="https://mt.wikipedia.org/wiki/Skola_Bolonjiża">Iskola Bolonjiża</ref> li fosthom kien hemm <ref target="https://mt.wikipedia.org/wiki/Annibale_Carracci">Annibale Carracci</ref>, <ref target="https://mt.wikipedia.org/wiki/Domenichino">Domenichino</ref>, <ref target="https://mt.wikipedia.org/wiki/Giovan_Francesco_Barbieri_Guercino">Guercino</ref> u pitturi oħra famużi.</p>
<p>Taħt <ref target="https://mt.wikipedia.org/wiki/Napuljun_I_ta'_Franza">Napuljun</ref>, Bolonja saret il-kapitali tar-“Repubblica Cispadana”. Wara l-waqgħa ta’ Napuljun, Bolonja reġgħet marret taħt il-papa u rribellat kontrih fl-1831 u għal darb'oħra fl-1849. Il-Papa <ref target="https://mt.wikipedia.org/wiki/Piju_IX">Piju IX</ref> żar il-belt fl-1857. Bolonja vvotat li tingħaqad mar-<ref target="https://mt.wikipedia.org/wiki/Renju_ta’_Sardinja">Renju ta’ Sardinja</ref> fit-12 ta’ Ġunju 1859, u hekk ħadet parti fir-<ref target="https://mt.wikipedia.org/wiki/Risorgimento">Risorgimento</ref>. Minn dak iż-żmien ‘l hawn l-istorja ta’ Bolonja hi mħallta ma’ dik tal-Italja.</p>
<p>Matul is-<hi rend="italic">Snin taċ-Ċomb</hi>, l-<hi rend="italic">Attentat ta’ l-Istazzjon ta’ Bolonja</hi> (magħruf fl-<ref target="https://mt.wikipedia.org/wiki/Italja">Italja</ref> bħala <hi rend="italic">la strage di Bologna</hi>) kien wieħed mill-iżjed attentati terroristiċi importanti li laqtu l-Italja. Dan ġara fit-2 ta’ Awwissu, 1980 fl-10.25 ta’ filgħodu. Fih mietu 85 ruħ u kien hemm iżjed minn 200 ferut. Xi membri ta’ grupp tal-lemin estrem kienu kkundannati għall-attentat.</p>
<p>Bolonja llum hi qalba kulturali importanti imma wkoll ċentru kummerċjali, industrijali u tal-komunikazzjoni. Fil-bidu tas-seklu XXI is-swar qodma twaqqgħu biex jinbena vjal u djar ġodda.</p>
Ekonomija
<p>Ekonomikament, Bolonja hi belt prospera ħafna. Hi l-kapitali ta’ reġjun għani u dinamiku, minħabba r-riċerka u l-innovazzjoni. Għandha attività industrijali kbira (30% tal-impjegati fl-1998) b’xi gruppi prestiġjużi bħal <ref target="https://mt.wikipedia.org/wiki/Ducati">Ducati</ref> u <ref target="https://mt.wikipedia.org/wiki/Lamborghini">Lamborghini</ref> fis-settur awtomobilistiku u Borbonese fis-settur tal-moda. Il-belt għandha wieħed mill-ikbar parks għall-wirjiet fl-Ewropa. Bolonja hi wkoll ċentru kulturali u turistiku importanti minħabba l-istorja u l-monumenti sbieħ tagħha.</p>
<p>Bolonja għandha wkoll l-vantaġġ tal-pożizzjoni tagħha ta’ salib it-toroq Ewropej. Hi fil-qalba tax-xibka tal-awtostradi tat-tramuntana tal-Italja ( A1, A13 u A14 ), imma qiegħda anki fuq il-linja tal-ferrovija l-iżjed importanti tal-Italja. Fl-aħħar mill-ajruport tagħha "G. Marconi", li qiegħed 6 km 'il bogħod mill-belt, hemm titjiriet nazzjonali u internazzjonali.</p>
Kultura
Il-monumenti tal-belt
<figure><caption>Panorama: Il-Bażilika ta’ San Petronju u l-Piazza Maggiore</caption></figure>
<figure><caption>Il-funtana ta' Nettunu</caption></figure>
<p>Bolonja hi waħda mill-bliet medjovali l-iżjed preżervati tal-<ref target="https://mt.wikipedia.org/wiki/Ewropa">Ewropa</ref>, u għalhekk għandha valur storiku kbir. Minkejja l-ħsara konsiderevoli li saret mill-bumbardamenti tal-1944, iċ-ċentru storiku ta’ Bolonja, hu wieħed mill-ikbar ta’ Ewropa, u fih hemm rikkezzi sew medjovali, kif ukoll Rinaxximentali u Barokki.</p>
<list type="unordered"><item>Il-Piazza Maggiore hi l-pjazza prinċipali tal-belt. Il-forma tagħha attwali ġejja mis-seklu XV u fiha l-bini medjovali ewlenin tal-belt. Fil-fatt il-Palazzo d’Accursio, il-Bażilika ta’ San Petronju, il-Palazzo dei Notai, il-Palazzo del Podestà u l-Palazzo dei Banchi jagħtu fuq din il-pjazza. Il-pjazza hi maġenb pjazza oħra notevoli tal-belt, il-Piazza Nettuno.</item></list>
<list type="unordered"><item>Il-Palazzo d'Accursio, li jgħidulu wkoll <hi rend="italic">Palazzo Comunale</hi>, hu s-sede tal-muniċipju ta’ Bolonja. Fil-bidu kien ir-reżidenza ta’ Francesco d'Accursio, imma ma damx ma sar iċ-ċentru tal-poter Bolonjiż. Il-palazz li ra l-inkoronazzjoni ta’ Karlu V, għandu bosta affreski li jirrakkontaw l-istorja tal-belt.</item></list>
<list type="unordered"><item>Il-Bażilika ta’ San Petronju hi l-ikbar waħda tal-belt u l-ħames waħda fid-dinja. Il-Bażilika, li bdiet tinbena fl-1390, qiegħda fil-Piazza Maggiore. Il-kisi tal-faċċata tagħha bl-irħam qatt ma tkompla.</item></list>
<list type="unordered"><item>Il-Palazzo dei Banchi hu palazz tas-sekli XV/XVI li qiegħed ukoll fil-Piazza Maggiore.</item>
<item>Il-Palazzo dei Notai hu palazz li nbena mis-soċjetà tan-Nutara fl-1381. Waħda mill-faċċati tranġat fl-1437, u l-bini sħiħ kien rinnovat fil-bidu tas-seklu X.</item></list>
<list type="unordered"><item>Il-Funtana ta’ Nettunu ( <hi rend="italic">La Fontana del Nettuno</hi> ) hi skultura monumentali tal-bronż, maħduma mill-iskultur Fjamming manjerista, Jean de Boulogne, imlaqqam Giambologna, bejn l-1563 u l-1537 u ordnata mill-Kardinal Carlo Borromeo.</item></list>
<list type="unordered"><item>Il-Palazz tar-Re Enzo ( <hi rend="italic">Palazzo Re Enzo</hi> ) inbena fl-1245, u serva ta’ ħabs għar-re Enzo ta’ Sardinja sa’ mewtu fl-1272. Qiegħed maġenb il-Palazzo del Podestà.</item></list>
Personalitajiet u Sport


Sport
<p>Għalkemm il-futbol hu r-re tal-isport fl-Italja, Bolonja tispikka fil-Basket-ball. Infatti l-belt hi mlaqqma "<hi rend="italic">Basket City</hi>" u dan minħabba ż-żewġ klabbs tal-<ref target="https://mt.wikipedia.org/wiki/Basket-ball">Basket-ball</ref>: <ref target="https://mt.wikipedia.org/wiki/Virtus_Bologna">Virtus Bologna</ref> u <ref target="https://mt.wikipedia.org/wiki/Fortitudo_Bologna">Fortitudo Bologna</ref>. Dawn iż-żewġ timijiet huma fost l-aħjar fl-Italja u wkoll fl-Ewropa b’xi rebħiet fit-Tazza tal-Ewropa. Madankollu l-belt għandha klabb tal-futbol, <ref target="https://mt.wikipedia.org/wiki/Bologna_FC_1909">Bologna FC 1909</ref>, imma dan daż-żmien m’għandux suċċess kbir u qiegħed fis-<ref target="https://mt.wikipedia.org/wiki/Serie_B">Serie B</ref>.</p>
<list type="unordered"><item><ref target="https://mt.wikipedia.org/wiki/Bologna_FC_1909">Bologna FC 1909</ref> (<ref target="https://mt.wikipedia.org/wiki/Football">Football</ref>)</item>
<item><ref target="https://mt.wikipedia.org/wiki/Virtus_Bologna">Virtus Bologna</ref> (<ref target="https://mt.wikipedia.org/wiki/Basket-ball">Basket-ball</ref>)</item>
<item><ref target="https://mt.wikipedia.org/wiki/Fortitudo_Bologna">Fortitudo Bologna</ref> (<ref target="https://mt.wikipedia.org/wiki/Basket-ball">Basket-ball</ref>)</item>
<item><ref target="https://mt.wikipedia.org/wiki/Fortitudo_Baseball">Fortitudo Baseball</ref> (<ref target="https://mt.wikipedia.org/wiki/Baseball">Baseball</ref>)</item>
<item><ref target="https://mt.wikipedia.org/wiki/Bologna_(volley-ball_rġiel)">Zinella Bologna</ref> (<ref target="https://mt.wikipedia.org/wiki/Volley-ball">Volley-ball</ref>)</item></list>
Gallerija: Xi ritratti ta’ Bolonja
<list type="unordered">
<item>San Stefano </item>
<item>San Stefano </item>
<item>Piazza Maggiore </item>
<item>Piazza Nettuno </item>
<item>Basilica di San Petronio</item>
<item>iż-żewġ torrijiet</item>
</list>
Ħoloq Esterni
<list type="unordered"><item><ref target="http://www.comune.bologna.it/">Komun ta' Bolonja</ref></item>
<item><ref target="http://www.bolognamagica.com/">Is-seħer tal-belt ta' Bolonja</ref></item>
<item><ref target="http://www.geniuslocibologna.eu/">Genius Loci Bologna</ref></item>
<item><ref target="http://fr.cars.yahoo.com/salon/">Bologna / Salon international automobile de Bologne</ref></item></list>
</text></body></html>