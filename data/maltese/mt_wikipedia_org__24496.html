<html><body><text id="wikipedia_mt_wikipedia_org__24496.html" ns="0" revid="253265" sourceurl="https://mt.wikipedia.org/wiki/Elezzjonij_g%C4%A7all-Parlament_Ewropew_2014_f%27Malta" title="Elezzjonij għall-Parlament Ewropew 2014 f'Malta" type="wikipedia">Elezzjonij għall-Parlament Ewropew 2014 f'Malta
<p><hi rend="bold">L-Elezzjonijiet għall-Parlament Ewropew 2014</hi> saru f'Malta nhar is-Sibt 24 ta' Mejju biex jelliġġu d-delegazzjoni minn Malta għall-Parlament Ewropew mill-2014 sal-2019. Din kienet it-tielet elezzjoni ta' din ix-xorta f'Malta.</p>
<p>B’kollox, bid-dritt għall-vot f’din l-elezzjoni f’dawk li huma votanti reġistrati skont l-aħħar Reġistru Elettorali li ħareg f’April 2014, kien hemm total ta’ 344,374. Kien hemm 21,856 vot li ma nġabrux jew 6.3% tal-voti.</p>
<p>B’kollox kien hemm 5,737 vot invalidu, li jfisser li mit-total ta’ 257,588 li tefgħu l-vot tagħhom, il-voti validi kienu jammontaw għal 251,851. </p>
<p>Għal din l-elezzjoni ħarġu kandidati minn dawn il-partiti: <ref target="https://mt.wikipedia.org/wiki/Partit_Laburista_(Malta)">Partit Laburista</ref>, <ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref>, <ref target="https://mt.wikipedia.org/wiki/Alternattiva_Demokratika">Alternativa Demokratika</ref>, <ref target="https://mt.wikipedia.org/wiki/Imperium_Europa">Imperium Europa</ref>, <ref target="https://mt.wikipedia.org/wiki/Alleanza_Bidla">Alleanza Bidla</ref>, <ref target="https://mt.wikipedia.org/wiki/Alleanza_Liberali">Alleanza Liberali</ref>, u l-<ref target="https://mt.wikipedia.org/wiki/Partit_tal-Ajkla">Partit tal-Ajkla</ref>. </p>
Riżultat tal-elezzjoni
<p>Il-<ref target="https://mt.wikipedia.org/wiki/Partit_Laburista_(Malta)">Partit Laburista</ref> rebaħ din l-elezzjoni bi 53.4% tal-voti, hekk kif kiseb total ta’ 134,462 vot fuq id-distretti elettorali kollha li jiffurmaw lil Malta u Għawdex.</p>
<p>Il-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref> ġab 100,785 vot, li jfisser 40%, filwaqt li l-AD ġabet 7,418 vot jew 2.9% u l-partiti l-oħrajn iż-żgħar bejniethom ġabu total ta’ 9,186 vot jew 3.6%. </p>
<p>Il-PL rebaħ din l-elezzjoni b’maġġoranza ta’ 33,677 vot fuq il-PN, li jfisser distakk ta’ 13.4% bejn iż-żewġ partiti. Id-distakk ta' ħames snin qabel, fl-2009, kien ta’ 35,431 jew 14.3%, jiġifieri naqas b’1,754 jew 0.9%, iżda fl-2014 ħarġu inqas nies jivvutaw. </p>
<p>Imqabbel mal-istess elezzjoni tal-2009, il-PN żied il-voti b’299 iżda f’termini perċentwali naqqas 0.5%, il-PL naqqas 1,455 vot (tnaqqis ta’ 1.4%), l-AD żiedet il-voti b’1,616 (+0.6%) u l-partiti ż-żgħar bejniethom żiedu l-voti bi 3,222 (+1.2%) fuq l-2009.</p>
Membri Parlamentari Ewropej Maltin eletti
<p>Il-kandidati eletti għall-Parlament Ewropew minn din l-elezzjoni kienu <ref target="https://mt.wikipedia.org/wiki/Roberta_Metsola">Roberta Metsola</ref>, <ref target="https://mt.wikipedia.org/wiki/David_Casa">David Casa</ref> u <ref target="https://mt.wikipedia.org/wiki/Therese_Comodini_Cachia">Therese Comodini Cachia</ref> f’isem il-PN u <ref target="https://mt.wikipedia.org/wiki/Alfred_Sant">Alfred Sant</ref>, <ref target="https://mt.wikipedia.org/wiki/Miriam_Dalli">Miriam Dalli</ref> u <ref target="https://mt.wikipedia.org/wiki/Marlene_Mizzi">Marlene Mizzi</ref> f’isem il-Partit Laburista. Meta fl-2017, Comodoni Cachia kienet eletta fil-Parlament Malti, postha ħadu <ref target="https://mt.wikipedia.org/wiki/Francis_Zammit_Dimech">Francis Zammit Dimech</ref>.</p>
<p>Fl-Ewwel Għadd, l-ammont ta' voti li ġabu kien:</p>
<list type="unordered"><item>Sant Alfred 35,979</item>
<item>Dalli Miriam 26,932</item>
<item>Mizzi Marlene 17,294</item></list>
<list type="unordered"><item>Metsola Roberta 32,366</item>
<item>Casa David 19,591</item>
<item>Comodini Cachia Therese 7,863</item>
<item>Zammit Dimech Francis 8,669</item></list>
Is-sitt siġġu
<p>Il-kwistjoni tas-sitt siġġu baqgħet mhix deċiża sal-aħħar, hekk kif kellu jkun it-28 għadd li jiddetermina li dan finalment sejjer għand il-PN, nhar l-Erbgħa 28 ta' Mejju 2014.</p>
<p>Fis-27 għadd, wara lejl ieħor twil ta’ tqassim ta’ voti bis-sistema tal-wirt, il-partiti kienu għadhom ras imb’ras fil-ġlieda għas-sitt siġġu. Dak il-ħin, kien imiss li jiġi eliminat l-eks Kap tad-Delegazzjoni Laburista fil-Parlament Ewropew Joseph Cuschieri u jitqassmu l-voti tiegħu, minħabba li f’dan l-istadju kien il-kandidat bl-anqas numru ta’ voti. B’Therese Comodini Cachia fuq quddiem bl-akbar numru ta’ voti minn fost il-kandidati li kien għad fadal fit-tellieqa f’isem iż-żewġ partiti, il-mistoqsija kienet jekk ladarba tiġi eletta Mizzi, li kellha aktar voti minn Camilleri, l-istess kandidat Laburista kienx se jiret biżżejjed voti biex jaqbeż lil Comodini Cachia, hekk kif id-differenza bejniethom dak il-ħin kienet ta’ 6,208.</p>
<p>Fit-28 għadd, li ta t-tielet siġġu lill-PN u mhux ir-raba’ wieħed lill-PL, Clint Camilleri wiret 6,101 vot mis-16,613-il vot ta’ Cuschieri, filwaqt li Marlene Mizzi ħadet 9,388 vot. Kif mistenni, Therese Comodini Cachia wirtet ammont biss ammont minimu ta’ voti minn fuq il-kandidat Laburista, 99 biss, filwaqt li kien hemm ukoll 1,025 vot mhux trasferibbli. B’hekk, filwaqt li Marlene Mizzi ġiet eletta b’35,630 vot minkejja li ma laħqitx il-kwota, il-kandidata Nazzjonalista Therese Comodini Cachia baqgħet fuq quddiem b’29,580 vot u ġiet dikjarata eletta, ukoll bla kwota, bħala t-tielet MEP tal-PN. Dan minħabba li Clint Camilleri, bil-voti li wiret ġab total ta’ 29,374 vot u għalhekk ma kellux biżżejjed biex jaqbiżha.</p>
<p>Id-differenza bejn Comodini Cachia u Camilleri f’dan l-aħħar ghadd, u li wasslet biex tkun eletta Comodini Cachia, kienet ta’ 206 voti biss. L-elezzjoni ta’ Therese Comodini Cachia fissret ukoll li għall-ewwel darba Malta kien se jkollha maġġoranza ta’ nisa fil-Parlament Ewropew: erba’ nisa kontra żewġt irġiel, b’żewġ nisa fuq kull naħa.</p>
</text></body></html>