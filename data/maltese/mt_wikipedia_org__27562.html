<html><body><text id="wikipedia_mt_wikipedia_org__27562.html" ns="0" revid="273181" sourceurl="https://mt.wikipedia.org/wiki/Karl_Weierstrass" title="Karl Weierstrass" type="wikipedia">Karl Weierstrass
<p><hi rend="bold">Karl Theodor Wilhelm Weierstrass</hi> (bil-Ġermaniż: <hi rend="italic"><hi rend="bold">Weierstraß</hi></hi> [ˈvaɪɐʃtʁaːs]<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>; twieled fil-31 ta' Ottubru 1815 – miet fid-19 ta' Frar 1897) kien matematiku li sikwit jissejjaħ "missier l-analiżi moderna". Minkejja li telaq mill-università mingħajr lawrja, studja l-<ref target="https://mt.wikipedia.org/wiki/Matematika">matematika</ref> u tħarreġ bħala <ref target="https://mt.wikipedia.org/wiki/Għalliem">għalliem</ref> tal-iskola, u eventwalment għallem il-matematika, il-fiżika, il-botanija u l-ġinnastika.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Iktar 'il quddiem ingħata dottorat onorarju u sar professur tal-matematika f'<ref target="https://mt.wikipedia.org/wiki/Berlin">Berlin</ref>, il-<ref target="https://mt.wikipedia.org/wiki/Ġermanja">Ġermanja</ref>.</p>
<p>Fost bosta kontributi oħra, Weierstrass ifformalizza d-definizzjoni tal-kontinwità ta' funzjoni, wera bil-provi t-teorema tal-valur intermedju u t-teorema ta' Bolzano-Weierstrass, u uża din it-teorema tal-aħħar biex jistudja l-proprjetajiet tal-funzjonijiet kontinwi f'intervalli limitati magħluqa.</p>
Bijografija
<p>Weierstrass twieled f'<ref target="https://mt.wikipedia.org/wiki/Ostenfelde">Ostenfelde</ref>, parti minn <ref target="https://mt.wikipedia.org/wiki/Ennigerloh">Ennigerloh</ref>, fil-Provinċja ta' <ref target="https://mt.wikipedia.org/wiki/Westfalen">Westfalen</ref>.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Weierstrass kien bin <ref target="https://mt.wikipedia.org/wiki/Wilhelm_Weierstrass">Wilhelm Weierstrass</ref>, uffiċjal tal-gvern, u <ref target="https://mt.wikipedia.org/wiki/Theodora_Vonderforst">Theodora Vonderforst</ref>. L-interess tiegħu fil-matematika beda meta kien student tal-liċeo fit-Theodorianum f'<ref target="https://mt.wikipedia.org/wiki/Paderborn">Paderborn</ref>. Huwa ntbagħat fl-Università ta' <ref target="https://mt.wikipedia.org/wiki/Bonn">Bonn</ref> malli temm l-istudji sekondarji sabiet jipprepara għal kariga mal-gvern. Minħabba li l-istudji tiegħu kellhom ikunu fl-oqsma tad-<ref target="https://mt.wikipedia.org/wiki/Dritt">dritt</ref>, l-ekonomija u l-finanzi, mill-ewwel ma kinux jaqblu mat-tama tiegħu li jistudja l-matematika. Huwa solva l-kunflitt billi ma tax wisq attenzjoni għall-kors ta' studju ppjanat u minflok issokta l-istudju privat fil-matematika. L-eżitu kien li telaq mill-università mingħajr lawrija. Imbagħad huwa studja l-matematika fl-Akkademja ta' <ref target="https://mt.wikipedia.org/wiki/Münster">Münster</ref> (li anke dak iż-żmien kienet famuża għall-matematika) u missieru rnexxielu jiksiblu post fi skola tat-taħriġ għall-għalliema f'Münster. Iktar 'il quddiem huwa ġie ċċertifikat bħala għalliem f'dik il-belt. Matul dan il-perjodu ta' studju, Weierstrass attenda l-lekċers ta' <ref target="https://mt.wikipedia.org/wiki/Christoph_Gudermann">Christoph Gudermann</ref> u sar interessat fil-funzjonijiet ellittiċi.</p>
<p>Fl-1843 huwa għallem fid-Deutsch Krone fil-Punent tal-<ref target="https://mt.wikipedia.org/wiki/Prussja">Prussja</ref> u mill-1848 huwa għallem fil-Liċeo Hosianum f'<ref target="https://mt.wikipedia.org/wiki/Braunsberg">Braunsberg</ref>. Minbarra l-matematika, huwa għallem ukoll il-fiżika, il-botanija u l-ġinnastika.<ref target="https://mt.wikipedia.org/wiki/Il-Paġna_prinċipali#cite_note-:0-3">[3]</ref></p>
<p>Weierstrass jaf kellu wild illeġittimu msejjaħ Franz mal-armla ta' sieħbu <ref target="https://mt.wikipedia.org/wiki/Carl_Wilhelm_Borchardt">Carl Wilhelm Borchardt</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Wara l-1850, Weierstrass għadda minn perjodu twil ta' mard, iżda xorta rnexxielu jippubblika artikoli matematiċi li kisbulu l-fama u r-rikonoxximent. L-Università ta' Königsberg tagħtu dottorat onorarju fil-31 ta' Marzu 1854. Fl-1856 issieħeb fil-<hi rend="italic">Gewerbeinstitut</hi> f'Berlin (istitut tal-<ref target="https://mt.wikipedia.org/wiki/Edukazzjoni">edukazzjoni</ref> tal-ħaddiema tekniċi li iktar 'il quddiem ingħaqad mal-<hi rend="italic">Bauakademie</hi> biex jifforma l-Università Teknika ta' Berlin). Fl-1864 huwa sar professur fil-Friedrich-Wilhelms-Universität Berlin, li mbagħad saret il-Humboldt Universität ta' Berlin.</p>
<p>Fl-1870, meta kellu ħamsa u ħamsin sena, Weierstrass iltaqa' ma' <ref target="https://mt.wikipedia.org/wiki/Sofia_Kovalevsky">Sofia Kovalevsky</ref> li għallimha privatament wara li ggarantielha li tidħol fl-università. Kellhom relazzjoni personali li "kienet tmur lil hinn minn sempliċi relazzjoni bejn għalliem u student". Il-misinterpretazzjoni ta' din ir-relazzjoni u l-<ref target="https://mt.wikipedia.org/wiki/Mewt">mewt</ref> bikrija ta' Kovalevsky fl-1891 jingħad li kkontribwew biex Weierstrass iktar 'il quddiem marad. Huwa kien immobbli għall-aħħar tliet snin ta' ħajtu, u miet f'Berlin bil-polmonite.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Kontributi matematiċi
Validità tal-kalkolu
<p>Weierstrass kien interessat fil-validitá tal-<ref target="https://mt.wikipedia.org/wiki/Analisi_matematika">kalkolu</ref>, u dak iż-żmien kien hemm definizzjonijiet kemxejn ambigwi tal-pedamenti tal-kalkolu tant li teoremi importanti ma setgħux jiġu kkonfermati bi provi rigorużi biżżejjed. Għalkemm fl-1817 Bolzano kien diġà żviluppa definizzjoni raġonevolment rigoruża ta' limitu (u jista' jkun anke qabel), ix-xogħol tiegħu kien għadu mhux magħruf mill-biċċa l-kbira tal-komunità matematika sa snin wara, u bosta matematiċi kellhom biss definizzjonijiet vagi tal-limiti u tal-kontinwità tal-funzjonijiet.</p>
<p>L-idea bażika tal-provi tad-Delta-epsilon x'aktarx li dehret għall-ewwel darba fix-xogħlijiet ta' <ref target="https://mt.wikipedia.org/wiki/Cauchy">Cauchy</ref> fis-snin 20 tas-seklu 19.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Cauchy ma għamilx distinzjoni ċara bejn il-kontinwità u l-kontinwità uniformi f'intervall. Notevolment, fil-<hi rend="italic">Cours d'analyse</hi> tiegħu tal-1821<hi rend="italic">,</hi> Cauchy argumenta li l-limitu (punt b'punt) tal-<ref target="https://mt.wikipedia.org/wiki/Funzjonijiet_(matematika)">funzjonijiet</ref> kontinwi (punt b'punt) kien fih innifsu kontinwu (punt b'punt); dikjarazzjoni li inġenerali hija falza. Id-dikjarazzjoni korretta hija pjuttost li l-limitu uniformi tal-funzjonijiet kontinwi huwa kontinwu (kif ukoll li l-limitu uniformi tal-funzjonijiet kontinwi b'mod uniformi huwa kontinwu b'mod uniformi). Dan kien jeħtieġ il-kunċett tal-konverġenza uniformi, li ġie osservat mill-konsulent ta' Weierstrass, <ref target="https://mt.wikipedia.org/wiki/Christoph_Gudermann">Christoph Gudermann</ref>, f'dokument tal-1838, fejn Gudermann innota l-fenomenu iżda ma ħariġx b'definizzjoni jew elabora fuqu. Weierstrass induna bl-importanza tal-kunċett, u t-tnejn li huma fformalizzawh u applikawh b'mod wiesa' fil-pedamenti tal-kalkolu.</p>
<p>Id-definizzjoni formali tal-kontinwità ta' funzjoni, kif ifformulata minn Weierstrass, hija:</p>
<p>




f
(
x
)



{\displaystyle \displaystyle f(x)}

 hija kontinwa f'




x
=

x

0





{\displaystyle \displaystyle x=x_{0}}

 jekk 




∀

ε
&gt;
0

∃

δ
&gt;
0



{\displaystyle \displaystyle \forall \ \varepsilon &gt;0\ \exists \ \delta &gt;0}

 b'mod li għal kull 



x


{\displaystyle x}

 fid-dominju ta' 



f


{\displaystyle f}

, 






|

x
−

x

0



|

&lt;
δ
⇒

|

f
(
x
)
−
f
(

x

0


)

|

&lt;
ε
.



{\displaystyle \displaystyle \ |x-x_{0}|&lt;\delta \Rightarrow |f(x)-f(x_{0})|&lt;\varepsilon .}

 Għaldaqstant, 




f
(
x
)



{\displaystyle \displaystyle f(x)}

 huwa kontinwu fil-punt 




x
=

x

0





{\displaystyle \displaystyle x=x_{0}}

 jekk għal kull 



x


{\displaystyle x}

 qrib biżżejjed ta' 




x

0




{\displaystyle x_{0}}

, il-valur tal-funzjoni 



f
(
x
)


{\displaystyle f(x)}

 ikun qrib ħafna ta' 



f
(

x

0


)


{\displaystyle f(x_{0})}

, fejn ir-restrizzjoni ta' "qrib ħafna" tipikament tiddependi fuq il-qrubija mixtieqa ta' 



f
(

x

0


)


{\displaystyle f(x_{0})}

 minn 



f
(
x
)
.


{\displaystyle f(x).}

 Permezz ta' din id-definizzjoni, huwa wera bil-provi t-Teorema tal-Valur Intermedju. Huwa wera bil-provi wkoll it-teorema ta' Bolzano-Weierstrass u użaha biex jistudja l-proprjetajiet tal-funzjonijiet kontinwi f'intervalli magħluqin u limitati.</p>
<ref target="https://mt.wikipedia.org/wiki/Kalkulu_tal-varjazzjonijiet">Kalkolu tal-varjazzjonijiet</ref>
<p>Weierstrass kiseb avvanzi wkoll fil-qasam tal-kalkolu tal-varjazzjonijiet. Billi uża l-apparat tal-analiżi li kien għen biex jiġi żviluppat, Weierstrass seta' jagħti riformulazzjoni kompluta tat-teorija li wittiet it-triq għall-istudju modern tal-kalkolu tal-varjazzjonijiet. Fost diversi assjomi, Weierstrass stabbilixxa kundizzjoni neċessarja għall-eżistenza ta' estremi qawwija tal-problemi varjazzjonali. Huwa għen ukoll biex tiġi stabbilita l-kundizzjoni ta' Weierstrass-Erdmann, li tagħti biżżejjed kundizzjonijiet biex estremal ikollu kantuniera tul estrem partikolari u tippermetti li wieħed isib kurva minimizzanti għal integrali partikolari.</p>
Teoremi analitiċi oħra
<list type="unordered"><item>Teorema ta' Stone-Weierstrass</item>
<item>Teorema ta' Casorati-Weierstrass-Sokhotski</item>
<item>Funzjonijiet ellittiċi ta' Weierstrass</item>
<item>Funzjoni ta' Weierstrass</item>
<item>M-test ta' Weierstrass</item>
<item>Teorema tal-preparazzjoni ta' Weierstrass</item>
<item>Teorema ta' Lindemann-Weierstrass</item>
<item>Teorema tal-fatturizzazzjoni ta' Weierstrass</item>
<item>Parametrizzazzjoni ta' Enneper-Weierstrass</item></list>
Studenti
<list type="unordered"><item><ref target="https://mt.wikipedia.org/wiki/Edmund_Husserl">Edmund Husserl</ref></item>
<item>Sofia Kovalevskaya</item>
<item><ref target="https://mt.wikipedia.org/wiki/Gösta_Mittag-Leffler">Gösta Mittag-Leffler</ref></item>
<item><ref target="https://mt.wikipedia.org/wiki/Hermann_Schwarz">Hermann Schwarz</ref></item>
<item><ref target="https://mt.wikipedia.org/wiki/Carl_Johannes_Thomae">Carl Johannes Thomae</ref></item>
<item><ref target="https://mt.wikipedia.org/wiki/Georg_Cantor">Georg Cantor</ref></item></list>
Unuri u premjijiet
<p>Il-krater <ref target="https://mt.wikipedia.org/wiki/Qamar">lunari</ref> ta' Weierstrass u l-<ref target="https://mt.wikipedia.org/wiki/Asterojde">asterojde</ref> 14100 Weierstrass issemmew għalih. Barra minn hekk, hemm ukoll l-Istitut ta' Weierstrass għall-Analiżi Applikata u għall-Istokastika f'Berlin.</p>
Selezzjoni ta' xogħlijiet
<list type="unordered"><item><hi rend="italic">Zur Theorie der Abelschen Funktionen</hi> (1854)</item>
<item><hi rend="italic">Theorie der Abelschen Funktionen</hi> (1856)</item>
<item><hi rend="italic">Abhandlungen-1</hi>, Math. Werke. Bd. 1. Berlin, 1894</item>
<item><hi rend="italic">Abhandlungen-2</hi>, Math. Werke. Bd. 2. Berlin, 1895</item>
<item><hi rend="italic">Abhandlungen-3</hi>, Math. Werke. Bd. 3. Berlin, 1903</item>
<item><hi rend="italic">Vorl. ueber die Theorie der Abelschen Transcendenten</hi>, Math. Werke. Bd. 4. Berlin, 1902</item>
<item><hi rend="italic">Vorl. ueber Variationsrechnung</hi>, Math. Werke. Bd. 7. Leipzig, 1927</item></list>
</text></body></html>