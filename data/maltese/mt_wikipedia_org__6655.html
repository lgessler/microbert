<html><body><text id="wikipedia_mt_wikipedia_org__6655.html" ns="0" revid="220849" sourceurl="https://mt.wikipedia.org/wiki/Kate_Ryan" title="Kate Ryan" type="wikipedia">Kate Ryan
<p><hi rend="bold">Katrien Verbeeck</hi>, magħrufa aħjar bħala <hi rend="bold">Kate Ryan</hi> (<ref target="https://mt.wikipedia.org/wiki/Tessenderlo">Tessenderlo</ref>, <ref target="https://mt.wikipedia.org/wiki/22_ta'_Lulju">22 ta' Lulju</ref> <ref target="https://mt.wikipedia.org/wiki/1980">1980</ref>), hi <ref target="https://mt.wikipedia.org/wiki/Kantant">kantanta</ref> <ref target="https://mt.wikipedia.org/wiki/Belġju">Belġjana</ref>. Hi bdiet il-karriera mużikali fl-2001 u rrapreżentat lill-<ref target="https://mt.wikipedia.org/wiki/Belġju">Belġju</ref> fil-<ref target="https://mt.wikipedia.org/wiki/Festival_tal-Eurovision_2006">Festival tal-Eurovision 2006</ref> bil-kanzunetta "<ref target="https://mt.wikipedia.org/wiki/Je_t'adore">Je t'adore</ref>" fejn spiċċat fit-tnax-il post fis-semifinali.</p>
Bijografija
Snin tal-bidu
<p>Ryan twieldet fit-<ref target="https://mt.wikipedia.org/wiki/22_ta'_Lulju">22 ta' Lulju</ref> <ref target="https://mt.wikipedia.org/wiki/1980">1980</ref> fil-villaġġ żgħir ta' <ref target="https://mt.wikipedia.org/wiki/Tessenderlo">Tessenderlo</ref> fil-<ref target="https://mt.wikipedia.org/wiki/Belġju">Belġju</ref>. Hi kibret qalb familja tal-arti, u wriet talent mużikali minn età tenera. Ta' tmien snin hi tgħallmet il-<ref target="https://mt.wikipedia.org/wiki/Pjanu">pjanu</ref> u l-<ref target="https://mt.wikipedia.org/wiki/Kitarra">kitarra</ref>, u kienet kapaċi li ddoqq kull ħaġa li kienet tisma' fuq ir-radju. Hi kellha lezzjonijiet tal-kant u tal-pjanu minn zijitha li kienet tgħallem f'konservatorju. Hi studjat fi skola tal-arti, fejn speċjalizzat fid-disinji tal-ġojjelerija. Kate għexet xi żmien f'<ref target="https://mt.wikipedia.org/wiki/Meerhout">Meerhout</ref>, f'raħal żgħir qrib Tessenderlo<ref target="https://mt.wikipedia.org/wiki/Il-Paġna_prinċipali#cite_note-krbebio-1">[1]</ref></p>
<p>Bħala adoloxxenta hi kienet sikwit tkanta f'bars u postijiet oħra, u lejl minnhom maniġer resaq lejha u pproponielha biex tirrekordja kanzunetta fi studjo. Hi saret membru ta' grupp pop li kien iġib l-isem ta' Melt f'età ta' sittax-il sena. Il-grupp kien attiv għal sentejn, imma ma ħarġu l-ebda kanzunetta kummerċjali. Meta hi ltaqgħet mal-produttur Andy Janssens, it-inejn bdew jiktbu kanzunetti flimkien lejn triq ta' karriera bħala solista. L-album debuttanti kien "Scream For More" li kien ħareġ fl-2001, u ġab suċċess mhux mistenni fil-klassifiki.<ref target="https://mt.wikipedia.org/wiki/Il-Paġna_prinċipali#cite_note-krbebio-1">[1]</ref></p>
Karriera
<p>Hi kisbet prominenza internazzjonali bis-silta "<ref target="https://mt.wikipedia.org/wiki/Désenchantée">Désenchantée</ref>" ta' <ref target="https://mt.wikipedia.org/wiki/Mylène_Farmer">Mylène Farmer</ref>, li kienet suċċess f'diversi pajjiżi Ewropej. Hi ngħaqdet ma' <ref target="https://mt.wikipedia.org/wiki/EMI">EMI</ref> Belgium u ħarġet l-ewwel album li kien iġib l-isem ta' <hi rend="italic"><ref target="https://mt.wikipedia.org/wiki/Different_(album)">Different</ref></hi> fl-2002 esklussivament fl-<ref target="https://mt.wikipedia.org/wiki/Ewropa">Ewropa</ref>. L-album biegħ aktar minn 250,000 kopja fl-Ewropa.</p>
<p>Dan sar popolari biżżejjed fl-<ref target="https://mt.wikipedia.org/wiki/Stati_Uniti">Istati Uniti</ref> biex diversi konsumaturi li jiffavorixxu l-mużika <ref target="https://mt.wikipedia.org/wiki/Dance-pop">dance-pop</ref> xtraw ukoll dan l-album. Fis-<ref target="https://mt.wikipedia.org/wiki/17_ta'_Lulju">17 ta' Lulju</ref> <ref target="https://mt.wikipedia.org/wiki/2001">2001</ref> hi ħarġet is-silta "Scream For More". Din kisbet suċċess f'diversi radjijiet u klabbs. Il-kanzunetta ta' wara kienet "Desenchantee/U R My Love" li kienet maħruġa wkoll minn Robbins Entertainment. Din ukoll għamlet suċċess u biegħet aktar mis-silta preċedenti.</p>
<p>Fl-2004, Ryan ħarġet it-tieni album fl-Ewropa u fl-2005 ġewwa l-Amerika ta' Fuq , bit-titlu ta' <hi rend="italic"><ref target="https://mt.wikipedia.org/wiki/Stronger_(album)">Stronger</ref></hi>, fejn minkejja li għamel suċċess fil-klassifiki dance permezz ta' "Another Day" u "Let it Rain", hu falla li jagħmel impressjoni fuq il-klassifiki tal-pop minħabba promozzjoni fqira. Fl-2006, hi rrappreżentat lill-<ref target="https://mt.wikipedia.org/wiki/Belġju_fil-Festival_tal-Eurovision">Belġju</ref> fil-<ref target="https://mt.wikipedia.org/wiki/Festival_tal-Eurovision_2006">Festival tal-Eurovision 2006</ref>, fejn kantat "<ref target="https://mt.wikipedia.org/wiki/Je_t'adore">Je t'adore</ref>". Madanakollu, hi spiċċat eliminata fis-semifinali, fejn spiċċat żewġ postijiet wara l-ewwel għaxra li kellhom jgħaddu. Dan ma kienx mistenni, minħabba l-fatt illi hi kienet ikkunsidrata fost dawk li kienu se jittrijunfaw fis-serata finali. Flimkien mal-eliminazzjoni tal-<ref target="https://mt.wikipedia.org/wiki/Estonja">Estonja</ref> u <ref target="https://mt.wikipedia.org/wiki/Ċipru">Ċipru</ref>, din kienet l-ikbar xokk tal-edizzjoni tal-2006. Il-kanzunetta xorta waħda baqgħet popolari anke jekk naqset li tagħmel suċċess fil-Eurovision.</p>
<figure><caption>Kate Ryan waqt iċ-ċerimonja tal-ftuħ tal-<ref target="https://mt.wikipedia.org/wiki/EuroGames">EuroGames</ref></caption></figure>
<p>Fl-<ref target="https://mt.wikipedia.org/wiki/14_ta'_Awwissu">14 ta' Awwissu</ref> <ref target="https://mt.wikipedia.org/wiki/2006">2006</ref>, ġie imħabbar li Ryan kienet se toħroġ il-kanzunetta "Je t'adore" fir-<ref target="https://mt.wikipedia.org/wiki/Renju_Unit">Renju Unit</ref> b'verżjonijiet oħra minn <ref target="https://mt.wikipedia.org/wiki/Credheadz">Credheadz</ref>, imma ġiet posposta, ftit żmien qabel ma saret il-publikazzjoni tagħha. Minkejja dan kollu, il-kanzunetta gawdiet suċċess kbir qalb l-istazzjonijiet mużikali tar-Renju Unit.</p>
<p>Il-kanzunetta segwenti kienet "Alive", li kienet mill-album li kien iġib l-istess isem, li jinvolvi wkoll verżjonijiet Franċiżi ta' diversi kanzunetti li jinkludu lil "Je t'adore", "Alive" u "All For You". </p>
<p>Fl-2007, hi kellha suċċess bil-kanzunetta doppja "Voyage Voyage"/"We All Belong". Il-kanzunetta "Voyage, Voyage" hi l-verżjoni ta' Kate Ryan tal-kanzunetta minn <ref target="https://mt.wikipedia.org/wiki/Desireless">Desireless</ref> li kienet kisbet suċċess fl-Ewropa fis-sena 1987, u "We All Belong" kienet intgħażlet bħala l-innu uffiċjali tal-<ref target="https://mt.wikipedia.org/wiki/EuroGames">EuroGames</ref> 2007 li saru f'<ref target="https://mt.wikipedia.org/wiki/Antwerp">Antwerp</ref>.</p>
<p>Fl-2008, Kate ħarġet żewġ kanzunetti: <ref target="https://mt.wikipedia.org/wiki/L.I.L.Y">L.I.L.Y. (Like I Love You)</ref> u wara <ref target="https://mt.wikipedia.org/wiki/Ella,_Elle_L'a">Ella, Elle L'a</ref>. Dawn iż-żewġ siltiet (flimkien ma' Voyage Voyage) kienu nklużi fl-album <hi rend="italic"><ref target="https://mt.wikipedia.org/wiki/Free_(album_ta'_Kate_Ryan)">Free</ref></hi>, li ħareġ fit-<ref target="https://mt.wikipedia.org/wiki/30_ta'_Mejju">30 ta' Mejju</ref> <ref target="https://mt.wikipedia.org/wiki/2008">2008</ref>. L-album għandu wkoll dwett mal-kantanta <ref target="https://mt.wikipedia.org/wiki/Spanja">Spanjola</ref> <ref target="https://mt.wikipedia.org/wiki/Soraya_Arnelas">Soraya Arnelas</ref>.</p>
<p>Fid-<ref target="https://mt.wikipedia.org/wiki/9_ta'_Novembru">9 ta' Novembru</ref> <ref target="https://mt.wikipedia.org/wiki/2008">2008</ref>, f'<ref target="https://mt.wikipedia.org/wiki/Monako">Monako</ref> Kate Ryan rebħet l-unur prestiġjuż fil-<ref target="https://mt.wikipedia.org/wiki/World_Music_Awards">World Music Awards</ref> bħala l-iktar artista li biegħet fil-Benelux.</p>






Ħoloq esterni

<list type="unordered"><item>(EN)  <ref target="http://www.kateryan.be/">Sit uffiċjali</ref></item></list>
</text></body></html>