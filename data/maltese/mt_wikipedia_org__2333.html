<html><body><text id="wikipedia_mt_wikipedia_org__2333.html" ns="0" revid="243649" sourceurl="https://mt.wikipedia.org/wiki/Astrolo%C4%A1ija" title="Astroloġija" type="wikipedia">Astroloġija
<figure><caption>Universum - C. Flammarion, Holzschnitt, Paris 1888, Kolorit: Heikenwaelder Hugo, Wien 1998</caption></figure>
<p>L-<hi rend="bold">Astroloġija</hi> (mill-Grieg: αστρολογία = άστρον, astron, "kewkba" + λόγος, logos, "kelma") hija waħda mit-tradizzjonijiet jew sistemi li huma msejsin fuq l-idea-bażi li t-tagħrif tal-pożizzjonijiet apparenti tal-korpi ċelesti jgħin sabiex l-għerf dwar ir-realtà u l-eżistenza umana fuq id-dinja jiġi mifhum, interpretat u organizzat. It-tradizzjonijiet astroloġiċi huma lkoll ibbażati fuq il-qagħdiet u ċ-ċaqliq relattivi tad-diversi korpi ċelesti - sew dawk reali kif ukoll dawk interpretati - hekk kif jidhru fil-waqt u l-post tat-twelid jew ta' kwalunkwe ġrajja li tkun qiegħda tiġi eżaminata. Fil-qofol dawn huma l-assi tax-<ref target="https://mt.wikipedia.org/wiki/Xemx">Xemx</ref>, tal-<ref target="https://mt.wikipedia.org/wiki/Qamar">Qamar</ref>, tal-pjaneti, ta' l-<ref target="https://mt.wikipedia.org/wiki/Axxendent">Axxendent</ref> u tan-<ref target="https://mt.wikipedia.org/wiki/Nofsissema">Nofsissema</ref>, u tal-punti qamrin. Min jipprattika l-astroloġija jissejjaħ astrologu.</p>
</text></body></html>