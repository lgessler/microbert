<html><body><text id="wikipedia_mt_wikipedia_org__6207.html" ns="0" revid="267618" sourceurl="https://mt.wikipedia.org/wiki/Kon-Katidral_ta%27_San_%C4%A0wann" title="Kon-Katidral ta' San Ġwann" type="wikipedia">Kon-Katidral ta' San Ġwann<figure><caption>Il-faċċata tal-Kon-Katidral ta' San Ġwann</caption></figure>
<p>Il-<hi rend="bold">Kon-Katidral ta` San Ġwann</hi> jinsab fil-<ref target="https://mt.wikipedia.org/wiki/Belt_Valletta">Belt Valletta</ref> u ġawhra ta<ref target="https://mt.wikipedia.org/wiki/L-Arti">l-arti</ref> u tal-istil <ref target="https://mt.wikipedia.org/wiki/Barokk">Barokk</ref>. <ref target="https://mt.wikipedia.org/wiki/Ordni_Militari_Sovran_ta'_Malta">L-Ordni ta' San Ġwann</ref> bena din il-knisja bħala l-Knisja Konventwali tal-Ordni, jiġifieri din kienet il-knisja prinċipali fejn l-Ordni seta' jamministra s-servizzi reliġjużi. Il-knisja bdiet tinbena fl-1572 fi żmien il-Gran Mastru <ref target="https://mt.wikipedia.org/wiki/Jean_de_la_Cassière">Jean de la Cassière</ref> fuq id-disinn tal-<ref target="https://mt.wikipedia.org/wiki/Arkitett">arkitett</ref> <ref target="https://mt.wikipedia.org/wiki/Malti">Malti</ref>, <ref target="https://mt.wikipedia.org/wiki/Ġlormu_Cassar">Ġirolamo Cassar</ref>. Il-knisja hija ddedikata lil <ref target="https://mt.wikipedia.org/wiki/San_Ġwann_Battista">San Ġwann Battista</ref>, il-qaddis patrun tal-Ordni.</p>
Storja
<figure><caption>Il-Kon-Katidral ta’ San Ġwann jeħlisha ħafif mill-ħsara tal-attakki mill-ajru matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref></caption></figure>
<p>Il-faċċata sempliċi, li għandha kampnar kbir fuq kull naħa, hija awstera u għandha l-karattru ta' fortizza li jirrifletti l-istat sobriju tal-Ordni wara l-<ref target="https://mt.wikipedia.org/wiki/Assedju_ta'_Malta_(1565)">Assedju l-Kbir</ref>. In-navata hija twila 53 metru u wiesgħa 15-il metru u għandha <ref target="https://mt.wikipedia.org/wiki/Kappella">kappelli</ref> tal-ġenb fuq kull naħa. Dawn il-kappelli kienu assenjati lid-diversi lingwi skont l-anzjanità. Il-lingwi ta' <ref target="https://mt.wikipedia.org/wiki/Franza">Franza</ref>, l-<ref target="https://mt.wikipedia.org/wiki/Italja">Italja</ref> u <ref target="https://mt.wikipedia.org/wiki/Aragona">Aragona</ref>, li kienu predominanti, tqiegħdu l-aktar qrib l-altar.</p>
<p>Kif it-tbexbix tas-<ref target="https://mt.wikipedia.org/wiki/Seklu_XVII">seklu 17</ref> daħħal l-istil Barokk ġdid, il-<ref target="https://mt.wikipedia.org/wiki/Gran_Mastru_Kottoner">Gran Mastru Kottoner</ref> ordna d-dekorazzjoni tal-knisja minn ġewwa. Il-<ref target="https://mt.wikipedia.org/wiki/Kavallieri">Kavallieri</ref> kienu ħerqana li jħabbtuha mal-knejjes kbar ta' <ref target="https://mt.wikipedia.org/wiki/Ruma">Ruma</ref> u l-karattru pompuż u dimostrattiv tal-era tahom materjal kemm riedu biex jagħmlu dan. L-artist Kalabriż <ref target="https://mt.wikipedia.org/wiki/Mattia_Preti">Mattia Preti</ref>, li kien ikkummissjonat b'dan ix-xogħol, bidel ġewwa f'ċelebrazzjoni ta' arti Barokka. Huwa l-kuntrast bejn il-faċċata sempliċi u sobrija tal-binja mal-karattru festiv ta' ġewwa li jagħmel lil San Ġwann <ref target="https://mt.wikipedia.org/wiki/Monument">monument</ref> daqstant uniku.</p>
<p>Il-Gran Mastru <ref target="https://mt.wikipedia.org/wiki/Manuel_Pinto_da_Fonseca">Manuel Pinto da Fonseca</ref> għamel donazzjonijiet sostanzjali lill-Knisja Konventwali tal-Ordni, fosthom żewġ qniepen kbar u tqal fonduti mill-Mastru Funditur tal-Ordni, <ref target="https://mt.wikipedia.org/wiki/Aloisio_Bouchut">Aloisio Bouchut</ref>, fl-1747 u fl-1748; dawn għadhom imdendlin fil-kampnari tal-Kon-Katidral. Dawn il-qniepen ġew fonduti mill-<ref target="https://mt.wikipedia.org/wiki/Bronż">bronż</ref> ta' żewġ bażiliski li ħallew warajhom it-Torok fl-assedju tal-1565.    </p>
Kif il-Knisja Konventwali saret Kon-Katidral
<p>Bosta jikkonfondu għaliex il-Kon-Katidral ta’ San Ġwann hu msejjaħ hekk - Kon-Katidral u mhux <ref target="https://mt.wikipedia.org/wiki/Katidral">Katidral</ref>. L-Ordni kien bena l-Knisja Konventwali biex din isservi esklużivament bħala knisja tal-Ordni. L-Isqof ta’ Malta qatt ma kellu xi jeddijiet fuq din il-knisja sakemm l-Ordni baqa’ f’Malta. Meta <ref target="https://mt.wikipedia.org/wiki/Napuljun_I_ta'_Franza">Napuljun</ref> keċċa lill-Ordni minn Malta, l-Isqof <ref target="https://mt.wikipedia.org/wiki/Labini">Labini</ref>, immedjatament talab lill-awtoritajiet Franċiżi biex il-knisja ta’ San Ġwann tgħaddi taħt idejh. Din it-talba kienet aċċettata fuq bażi temporanja ta’ sena. Meta mbagħad Malta waqgħet f’idejn l-Ingliżi, dawn ma ridux li l-knisja ta’ San Ġwann tingħata f’idejn l-Isqof ta’ Malta. L-argument tagħhom kien illi jekk il-Knisja Konventwali kienet nbniet mill-Ordni, li kien jiggverna lil Malta, mela l-knisja ta’ San Ġwann kellha bi dritt taqa’ f’idejn l-awtorità governattiva, li f’dan il-każ kienet l-<ref target="https://mt.wikipedia.org/wiki/Gvernatur_Ingliż">Gvernatur Ingliż</ref>. Biss qatt ma azzardaw li jbiddlu din il-knisja f'waħda Anglikana għax kienu jafu li l-konsegwenzi kienu jkunu kbar.  </p>
<p>Din il-kwistjoni baqgħet għal bosta snin taħt it-tapit. Sadattant, l-Isqof kellu biża’ kbir li din il-knisja tant prestiġġjuża bir-rikkezzi tagħha xi darba taqa’ f’idejn il-Gvern barrani, li kien ta’ twemmin Anglikan, l-aktar għax issa bdew jiġu l-<ref target="https://mt.wikipedia.org/wiki/Għalliem">għalliema</ref> <ref target="https://mt.wikipedia.org/wiki/Metodiżmu">Metodisti</ref>. L-Isqof Mattei ra kif għamel u ġab l-approvazzjoni mingħand il-Papa biex din il-knisja taqa’ taħt r-responsabbiltà tiegħu. Bi ftehim mal-Gvernatur Ingliż li aċċetta s-sitwazzjoni, fis-27 ta’ Jannar 1816, il-<ref target="https://mt.wikipedia.org/wiki/Papa_Piju_VII">Papa Piju VII</ref> ta r-rikonoxximent u eleva l-istatus tal-knisja għal dak ta’ “Kon-Katidral”, jiġifieri Katidral li jaqsam id-dinjità u l-preċedenza onorarja tiegħu mal-Katidral tal-<ref target="https://mt.wikipedia.org/wiki/Mdina">Imdina</ref>. Biex ma tinkisirx ir-rieda tajba mal-Gvern Ingliż, b’mod diplomatiku ntlaħaq ftehim li bih l-Gvern Ingliż kellu ċerta setgħa nominali fuq il-Kon-Katidral. B’hekk fuq il-presbiterju b'mod simboliku, mat-tron tal-Isqof tqiegħed ukoll it-tron irriżervat għall-Gvernatur. Intant, l-awtorità tal-Gvernatur <hi rend="italic">vis a vis</hi> il-Knisja f’Malta kienet tkun manifestata fl-istess Kon-Katidral f’Jum il-gandlora meta kull sena il-Gvernatur kien jagħmel id-diskors tiegħu lill-kleru minn fuq il-presbiterju. Fi snin aktar riċenti qamu diżgwidi oħra, din id-darba mal-Gvern Malti dwar min kellu d-dritt tal-proprjetà tal-Kon-Katidral.  </p>
It-tibdil ta' xogħol artistiku min-Nazzareni
<p>Il-pittur famuż <ref target="https://mt.wikipedia.org/wiki/Giuseppi_Hyzler">Giuseppi Hyzler</ref> (1787-1858), artist Malti ta’ dixxendenza <ref target="https://mt.wikipedia.org/wiki/Ġermanja">Ġermaniża</ref>, kien issieħeb ma’ moviment artistiku f'Ruma magħruf bħala n-Nazzareni. Meta ġie lura minn Ruma, fl-1823, hu ħajjar lil bosta artisti Maltin biex isegwu dan l-istil. Hyzler ħadem ħafna ma’ ħuh Vincenzo u mal-assistent tiegħu <ref target="https://mt.wikipedia.org/wiki/Giuseppe_Calleja">Giuseppe Calleja</ref>, kif ukoll ma’ ħames artisti oħra, l-aktar f’xogħlijiet fil-knejjes. Hyzler kien ħass li l-arti Barokka fil-Kon-Katidral ta’ San Ġwann kienet frivola u esaġerata, u allura ma kienx għad hemm lokha. B’hekk ħa l-inkarigu li jqaxxar l-induratura tal-ħitan u jneħħi l-<ref target="https://mt.wikipedia.org/wiki/Skultura">iskultura</ref> Barokka li kien hemm fil-kappelli u n-navata. Kienu laħaq biss dar il-kappella ta’ Franza, (iddedikata lil <ref target="https://mt.wikipedia.org/wiki/Pawlu_l-Appostlu">San Pawl</ref>), meta mbagħad ix-xogħol waqaf. </p>
<p>Tul it-Tieni Gwerra Dinjija, il-Kon-Katidral ta' San Ġwann ġarrab ħsarat kbar waqt attakk bil-bombi mill-ajru fuq il-Belt Valletta. Parti mill-Anness sofriet l-aktar u l-knisja nnifisha ħelset qerda totali għal ftit. Il-kampnari u l-Sagristija wkoll saritilhom ħsara kbira u l-bieb prinċipali nfaqa' 'l ġewwa. Fortunatament, dak li kien hemm fil-knisja kien diġà ġie trasferit f'post ieħor fil-ħin.</p>
Intern
<figure><caption>L-intern tal-Kon-Katidral ta' San Ġwann</caption></figure>
<p>L-intern tal-Kon-Katidral, il-biċċa kbira huwa magħmul mill-<ref target="https://mt.wikipedia.org/wiki/Pittur">pittur</ref> magħruf Mattia Preti. Suor <ref target="https://mt.wikipedia.org/wiki/Maria_de_Dominici">Maria de Dominici</ref> kienet fost l-artisti u assistenti oħra li ħadmu ma' Preti. L-istil huwa dak <ref target="https://mt.wikipedia.org/wiki/Barokk">Barokk</ref> u l-intern huwa mżejjen ħafna speċjalment fil-faċċata. Preti ħadem fil-ħitan u pinġa l-artali li kellhom xeni mil-ħajja ta' <ref target="https://mt.wikipedia.org/wiki/San_Ġwann">San Ġwann</ref>. Viċin l-entrata prinċipali, wieħed jista' jara' il-monumenti tal-<ref target="https://mt.wikipedia.org/wiki/Gran_Mastru_Fra_Marc'Antonio_Zondadari">Gran Mastru Fra Marc'Antonio Zondadari</ref>.</p>
Opri tal-arti
<figure><caption>Il-Qtugħ ir-Ras ta' San Ġwann, 1608.</caption></figure>
<p>Il-Kon-Katidral huwa mimli b'xogħlijiet importanti tal-<ref target="https://mt.wikipedia.org/wiki/Arti">arti</ref> kemm f'dak li hu <ref target="https://mt.wikipedia.org/wiki/Pittura">pittura</ref> kif ukoll skultura. Wieħed mill-aktar xogħlijiet prestiġjużi u importanti huma l-pitturi <ref target="https://mt.wikipedia.org/wiki/Il-Qtugħ_ir-Ras_ta’_San_Ġwann"><hi rend="italic">l-Qtugħ ir-Ras ta' San Ġwann</hi></ref> u <hi rend="italic">l-Meditazzjoni ta' San Ġirolamu</hi>, it-tnejn xogħlijiet tal-pittur famuż Michelangelo Merisi da <ref target="https://mt.wikipedia.org/wiki/Caravaggio">Caravaggio.</ref> Dawn jinsabu fl-Oratorju. </p>
Caravaggio
<p>Caravaggio kien ġie Malta fl-1607. Dan l-artist famuż jibqa’ jissemma bħala l-ewwel u l-aqwa esponent tal-istil ta' arti magħruf bħala il-<hi rend="italic">chiaroscuro</hi>. Caravaggio jibqa' magħruf ukoll bħala l-artist pijunier tar-<ref target="https://mt.wikipedia.org/wiki/Realiżmu">Realiżmu</ref>. Hu kien jagħżel il-mudelli tiegħu min-nies kwalunkwe li kien jiltaqa’ magħhom. Fl-arti Karavaġġeska jispiċċa l-idealiżmu tas-sbuħija u l-perfezzjoni tal-figura umana. Minflok tispikka r-realtà bid-difetti u anki l-kruha kollha tagħha. Hekk pereżempju fil-pittura ta’ San Ġirolamu, dan il-karattru hu rrappreżentat b'mod mill-aktar uman, bil-fattizzi li jagħmluh bniedem li kien jeżisti verament. Fil-figura ta' dan il-qaddis ma tidhirx figura iddillistika b'wiċċ b'fattizzi perfetti biex il-qaddis ikun perfett fis-sbuħija tiegħu. F'dan ir-ritratt, il-figura għandha l-ġilda mkemxa tal-pala tal-id. Din għandha tonalità ta' kulur differenti minn dik tad-driegħ bajdanija, bħalma jiġri fir-realtà meta bniedem ikun liebes u protett mix-xemx. Karatteristika oħra importanti tal-pitturi ta’ Caravaggio hi l-kompożizzjoni tal-pittura bis-saħħa tad-dawl bħalma naraw fil-kapulavur tiegħu <hi rend="italic">l-Qtugħ ir-Ras ta’ San Ġwann</hi>. Hawn naraw id-dawl fuq l-iġsma tal-karattri ġej minn sors wieħed, minn naħa ta'  fuq, bħallikieku l-uniku dawl dieħel mit-tieqa hu dak li hemm fis-saqaf tal-oratorju. Fl-arti, dan id-dawl jissejjaħ, <hi rend="italic">luce della cantina.</hi></p>
Arazzi Fjammingi
<p>Fil-mużew tal-Kon-Katidral ta’ San Ġwann hemm sett ta' arazzi magħruf bħala “L-Arazzi Fjammingi” li nġieb Malta fl-1701. L-arazzi kienu kkumissjonati mill-Gran Mastru Perellos biex iżejnu l-Knisja Konventwali tal-Ordni ta’ San Ġwann. Dan is-sett hu msejjaħ hekk għaliex kien maħdum minn Judocus de Vos, fil-belt Fjamminga ta’ <ref target="https://mt.wikipedia.org/wiki/Brussell">Brussell</ref>. Is-sett hu magħmul minn ħmistax-il biċċa tapizzerija, kull waħda, 7.5 m b’6.5 m, u minn 14-il panew żgħir (kull wieħed 2 m b’7.5 m). Dan is-sett jittratta t-tema tat-“Trijonf tal-Fidi”. Dawn l-arazzi kienu maħdumin fuq disinn ta’ <ref target="https://mt.wikipedia.org/wiki/Peter_Paul_Rubens">Peter Paul Rubens</ref> u ta’ <ref target="https://mt.wikipedia.org/wiki/Nicholas_Poussielgue">Nicholas Poussielgue</ref>. Fl-antik, dawn it-tapizzerji kienu jiddendlu fil-Kon-Katidral għall-festi ta’ Corpus u ta’ San Ġwann il-Battista, fil-Pentekoste u fl-Imnarja. </p>
Illum
<p>Illum il-Kon-Katidral ta’ San Ġwann hu wkoll post fejn isiru avvenimenti kulturali u hu wieħed mill-attrazzjonijiet l-aktar popolari mat-turisti f'Malta. Huwa amministrat mill-Fondazzjoni tal-Kon-Katidral ta' San Ġwann li twaqqfet fl-2001 biex tiżgura l-konservazzjoni u r-restawr kull fejn u meta jkun meħtieġ, kif ukoll tieħu ħsieb id-dħul u li l-finanzi minn dan id-dħul ikunu sostenibbli.</p>
</text></body></html>