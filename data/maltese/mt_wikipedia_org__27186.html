<html><body><text id="wikipedia_mt_wikipedia_org__27186.html" ns="0" revid="270446" sourceurl="https://mt.wikipedia.org/wiki/Zond_5" title="Zond 5" type="wikipedia">Zond 5<figure><caption>Tpinġija taż-Zond 5</caption></figure>
<p><hi rend="bold">Zond 5</hi> (bir-<ref target="https://mt.wikipedia.org/wiki/Lingwa_Russa">Russu</ref>: Зонд 5, litteralment "Sonda 5") kien inġenju spazjali tal-programm <ref target="https://mt.wikipedia.org/wiki/Unjoni_Sovjetika">Sovjetiku</ref> "Zond". F'Settembru 1968 sar it-tieni inġenju spazjali li vvjaġġa u dar mal-<ref target="https://mt.wikipedia.org/wiki/Qamar">qamar</ref>, u l-ewwel wieħed li reġa' lura fid-<ref target="https://mt.wikipedia.org/wiki/Id-Dinja">dinja</ref> qawwi u sħiħ. Zond 5 ġarr l-ewwel organiżmi terrestri qrib il-qamar, fosthom żewġ fkieren tal-art, bajd tad-dubbien tal-frott, u pjanti.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Il-fkieren tal-art ġarrbu bidliet bijoloġiċi matul it-titjira, iżda ġie konkluż li l-bidliet seħħew primarjament minħabba l-ġuħ u li ma tantx kienu affettwati mill-ivvjaġġar fl-ispazju.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>L-inġenju spazjali Zond kien verżjoni tas-Soyuz 7K-L1 bl-organiżmi terrestri maħsuba biex ittir mad-dawra tal-qamar. Ittellgħet l-ispazju permezz ta' rokit tat-tlugħ fl-ispazju tat-tip Proton-K bil-komponent ta' fuq imsejjaħ Blokka D biex jitwettqu studji xjentifiċi fuqu matul it-titjira tiegħu mad-dawra tal-qamar.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Sfond
<p>Mill-ewwel erba' missjonijiet mad-dawra tal-qamar li ttellgħu fl-ispazju mill-Unjoni Sovjetika kien hemm suċċess parzjali wieħed, iż-Zond 4, u tliet fallimenti.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Wara l-missjoni ta' Zond 4 f'Marzu 1968, missjoni ta' segwitu msejħa Zond 1968A, ittellgħet fit-23 April 1968. It-tlugħ falla meta kmand ta' interruzzjoni bi żball temm it-tieni stadju tar-rokit Proton. Ir-rokit tal-ħrib ġie attivat u l-modulu tal-inżul wassal l-inġenju b'mod sikur.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref> F'Lulju, iż-Zond 1968B kien qed jitħejja għat-tlugħ meta r-rokit tat-tieni stadju msejjaħ Blokka D splodiet fuq il-pjattaforma tat-tlugħ, fejn mietu tliet tlieta min-nies, iżda r-rokit Proton tal-ewwel stadju u l-inġenju spazjali nnifsu ħelsuha ħafif bi ftit ħsarat.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Il-missjoni taż-Zond 5 oriġinarjament kienet ippjanata biex ittajjar lill-kożmonawti madwar il-qamar, iżda l-fallimenti taż-Zond 1968A u taż-Zond 1968B wasslu biex minflok is-Sovjetiċi jibagħtu missjoni bla ekwipaġġ, minħabba l-biża' li jkun hemm propaganda negattiva f'każ li titjira bl-ekwipaġġ ma tirnexxix.<ref target="https://mt.wikipedia.org/wiki/Il-Paġna_prinċipali#cite_note-:1-9">[9]</ref></p>
Tagħbija
<p>Żewġ fkieren tal-art Russi (<hi rend="italic">Agrionemys horsfieldii</hi>) ġew inklużi fit-tagħbija bijoloġika. Dawn kienu jiżnu 0.34-0.4 kilogrammi 'l waħda qabel it-titjira.<ref target="https://mt.wikipedia.org/wiki/Il-Paġna_prinċipali#cite_note-:2-10">[10]</ref> Ix-xjenzati Sovjetiċi għażlu l-fkieren tal-art peress li setgħu jintrabtu faċilment. Kien hemm ukoll żewġ fkieren tal-art oħra li ntużaw bħala eżemplari ta' kontroll u erba' oħra f'vivarju. Tnax-il jum qabel it-tlugħ, iż-żewġ fkieren tal-art ġew marbuta fil-vettura spazjali u ma' ngħatawx ikel u ilma; il-fkieren tal-art ta' kontroll ukoll ma ngħatawx ikel u xorb.<ref target="https://mt.wikipedia.org/wiki/Il-Paġna_prinċipali#cite_note-:2-10">[10]</ref> In-nuqqas ta' ikel kien parti minn esperimenti patomorfoloġiċi u istokimiċi. It-tagħbija bijoloġika kienet tinkludi wkoll bajd tad-dubbien tal-frott, ċelloli tal-qamħ, xgħir, piżelli, prinjoli, karrotti u tadam, eżemplari tal-ispeċi tal-fjura selvaġġa <hi rend="italic">Tradescantia paludosa</hi>, tliet razez tal-alga ħadra uniċellulari <hi rend="italic">Chlorella</hi>, u razza waħda ta' batterju lisoġeniku.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref> L-iskop li jintbagħtu għadd ta' forom ta' ħajja terrestri differenti kien li jiġi ttestjat l-effett tar-radjazzjoni kożmika fuqhom.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Madankollu, is-soġġetti tal-ittestjar ma kinux analogi għall-bnedmin, minħabba li l-għażla tal-forom ta' ħajja kienu kollha estremofili b'reżistenza għar-radjazzjoni sostanzjalment ogħla.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref><ref target="https://mt.wikipedia.org/wiki/Il-Paġna_prinċipali#cite_note-15">[15]</ref><ref target="https://mt.wikipedia.org/wiki/Il-Paġna_prinċipali#cite_note-16">[16]</ref> L-Akkademja <ref target="https://mt.wikipedia.org/wiki/Russja">Russa</ref> tax-<ref target="https://mt.wikipedia.org/wiki/Xjenza">Xjenzi</ref> iddikjarat li fil-post tal-bdot tqiegħed manekin mgħammar b'sensuri tar-radjazzjoni.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>L-Impjant Ottiku u Mekkaniku ta' <ref target="https://mt.wikipedia.org/wiki/Kazan">Kazan</ref> kien żviluppa l-AFA-BA/40 imager, li ġie installat fuq l-inġenju spazjali, biex b'hekk ikollu l-kapaċità li jieħu immaġnijiet tad-dinja.<ref target="https://mt.wikipedia.org/wiki/Il-Paġna_prinċipali#cite_note-:1-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Zond 5 kien fih ukoll detetturi tal-protoni<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> u seta' jittrażmetti ftit mid-<hi rend="italic">data</hi> tiegħu lura lill-istazzjonijiet fuq l-art, għalkemm id-<hi rend="italic">data</hi> maħżuna abbord u miġbura wara r-ritorn kien ikollha inqas interferenza.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
Missjoni
Tlugħ u trajettorja
<p>It-tlugħ taż-Zond 5 seħħ fl-14 ta' Settembru 1968 fid-9:42.10 UTC, mis-Sit 81 fil-Kożmodrom ta' <ref target="https://mt.wikipedia.org/wiki/Baikonur">Baikonur</ref>. L-ispinta tar-rokit tat-tielet stadju ntemmet wara 160 kilometru, li kien il-bidu ta' ċaqliq 'il quddiem għal 251 sekonda. Il-Blokka D, ir-rokit tal-istadju ta' fuq xegħel u nħaraq għal 108 sekondi, biex b'hekk l-inġenju spazjali daħal f'orbit ta' parkeġġ ta' 191 b'219 kilometru. Wara sitta u ħamsin minuta tal-orbita ta' parkeġġ, il-Blokka D xegħlet għall-aħħar darba għall-ispinta translunari. Wara din il-manuvra, it-tlugħ ġie mħabbar lid-dinja. Il-Kontroll tal-Missjoni skopra li kien hemm problema biż-Zond 5 u l-kawża x'aktarx kienet tagħmir ikkontaminat ta' traċċar tal-istilel. Is-sħana wasslet biex ftit mill-kisi fuq ġewwa jipproduċi l-gass<ref target="https://mt.wikipedia.org/wiki/Il-Paġna_prinċipali#cite_note-:3-20">[20]</ref>, u din dewmet korrezzjoni fit-traġitt lejn il-qamar. Il-manuvra saret xi 325,000 kilometru mid-dinja, permezz tal-użu tax-xemx u tad-dinja bħala punti ta' referenza.</p>
<p>Fit-18 ta' Settembru, l-inġenju spazjali tar madwar il-qamar, għalkemm ma wettaqx orbita mad-dawra tiegħu. L-eqreb distanza kienet ta' 1,950 kilometru. Fil-vjaġġ lura mill-qamar, tagħmir ieħor tas-sejbien tal-istilel falla. L-inġenju spazjali tefa bi żball ukoll is-sistema ta' dħul mill-ġdid iggwidat.<ref target="https://mt.wikipedia.org/wiki/Il-Paġna_prinċipali#cite_note-:3-20">[20]</ref> Il-gvern Sovjetiku stazzjona tmien vapuri fl-<ref target="https://mt.wikipedia.org/wiki/Oċean_Indjan">Oċean Indjan</ref> qabel it-tlugħ, bħala prekawzjoni f'każ li l-inġenju spazjali ma kienx jilħaq jasal fuq territorju Sovjetiku; u tliet biss minnhom kellhom ħelikopters tas-salvataġġ abbord.</p>
Dħul mill-ġdid u rkupru
<p>Fil-21 ta' Settembru, il-kapsula tad-dħul mill-ġdid daħlet fl-atmosfera tad-dinja.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> Iż-żona primarja tal-inżul kienet fil-<ref target="https://mt.wikipedia.org/wiki/Każakistan">Każakistan</ref>, iżda minflok iż-Zond 5 niżel fl-Oċean Indjan u ġie rkuprat mill-bastimenti Sovjetiċi <hi rend="italic">Borovichy</hi> (Боровичи) u <hi rend="italic">Vasiliy Golovnin</hi> (Василий Головнин).<ref target="https://mt.wikipedia.org/wiki/Il-Paġna_prinċipali#cite_note-22">[22]</ref><ref target="https://mt.wikipedia.org/wiki/Il-Paġna_prinċipali#cite_note-23">[23]</ref> L-inżul seħħ f'latitudni ta' −32°38' u f'lonġitudni ta' 65°33'<ref target="https://mt.wikipedia.org/wiki/Il-Paġna_prinċipali#cite_note-24">[24]</ref>, 105 kilometri 'l bogħod mill-eqreb vapur navali Sovjetiku. L-inżul seħħ billejl, li xekkel l-isforzi ta' rkupru.<ref target="https://mt.wikipedia.org/wiki/Il-Paġna_prinċipali#cite_note-:4-25">[25]</ref></p>
<p>Iż-Zond 5 sar l-ewwel inġenju spazjali li dar mal-qamar u reġa' lura fid-dinja. Il-vjaġġ kollu dam sitt ijiem, 18-il siegħa u 24 minuta.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> Għalkemm id-dħul mill-ġdid ballistiku x'aktarx kien ikun letali għall-okkupanti umani, ma deherx li affettwa l-eżemplari bijoloġiċi, li kienu ħajjin meta l-modulu tal-inżul infetaħ erbat ijiem wara l-inżul. Il-USS <hi rend="italic">McMorris</hi> segwiet il-vapuri tal-irkupru Sovjetiċi, u ġabret l-intelligence<ref target="https://mt.wikipedia.org/wiki/Il-Paġna_prinċipali#cite_note-27">[27]</ref>, iżda mbagħad telqet ftit wara li l-inġenju spazjali ttella' abbord il-vapur Sovjetiku.<ref target="https://mt.wikipedia.org/wiki/Il-Paġna_prinċipali#cite_note-:4-25">[25]</ref></p>
Riżultati u pjanijiet futuri
<figure><caption>Bolla tal-1969 tal-Unjoni Sovjetika biż-Zond 5</caption></figure><p>Ittieħdu ritratti ta' kwalità għolja tad-dinja, l-ewwel tax-xorta tagħhom<ref target="https://mt.wikipedia.org/wiki/Il-Paġna_prinċipali#cite_note-28">[28]</ref>, minn distanza ta' 90,000 kilometru. L-astronomu Brittaniku <ref target="https://mt.wikipedia.org/wiki/Bernard_Lovell">Bernard Lovell</ref>, ikkunsidrat bħala wieħed mill-aqwa esperti tar-<ref target="https://mt.wikipedia.org/wiki/Renju_Unit">Renju Unit</ref>, qal li l-missjoni taż-Zond 5 uriet li s-Sovjetiċi kienu fuq quddiem fit-Tellieqa tal-Ispazju. Is-Soċjetà Interplanetarja Brittanika kienet temmen li l-Unjoni Sovjetika kienet se tkun kapaċi tibgħat lill-kożmonawti madwar il-qamar fi żmien xhur.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref></p>
<p>F'Ottubru 1968, sorsi fl-<ref target="https://mt.wikipedia.org/wiki/Stati_Uniti">Istati Uniti</ref> sostnew li l-missjoni ma kinitx daqshekk suċċess kif pinġewha s-Sovjetiċi. Il-missjoni kienet maħsuba biex ittir eqreb tal-qamar, u d-distanza effettiva tagħha ma kinitx tajba għall-fotografija lunari. Qalu wkoll li l-anglu li bih l-inġenju spazjali reġa' daħal fl-atmosfera kien wisq wieqaf biex kożmonawta jibqa' ħaj. Is-sorsi indikaw li l-inġenju spazjali niżel fl-Oċean Indjan, meta suppost kien ippjanat li jinżel f'territorju Sovjetiku, li wassal għal dewmien fl-irkupru ta' għaxar sigħat.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref></p>
<p>L-aġenzija tal-aħbarijiet Sovjetika uffiċjali, TASS, ħabbret f'Novembru 1968 li t-titjira kienet ittrasportat annimali ħajjin. Il-fkieren tal-art li ttellgħu l-ispazju għaddew minn dissezzjoni fil-11 ta' Ottubru wara sawm ta' 39 jum. Il-fkieren tal-art li ttellgħu l-ispazju, identifikati bħala Nru 22 u Nru 37, kien tilfu 10% tal-piż tagħhom matul il-vjaġġ, iżda ma wrew l-ebda telf ta' aptit.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref> Il-fkieren tal-art ta' kontroll tilfu 5% tal-piż tagħhom. Minn tqabbil tal-analiżijiet tad-<ref target="https://mt.wikipedia.org/wiki/Demm">demm</ref> bejn dak tal-fkieren tal-art li ttellgħu l-ispazju u dawk ta' kontroll ma ħarġet l-ebda differenza. Analiżi oħra wriet li l-fkieren tal-art li ttellgħu l-ispazju kellhom livelli għoljin ta' ħadid u ta' glikoġenu fil-fwied tagħhom u li t-titjira affettwat ukoll l-istrutturi interni tal-milza tagħhom. L-awturi kkonkludew li l-bidliet fil-fkieren tal-art li ttellgħu l-ispazju kienu primarjament dovuti għall-ġuħ, filwaqt li l-ivvjaġġar fl-ispazju ma tantx kellu effett.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref> F'Novembru 1968, ġie mħabbar li l-inġenju spazjali ġie ppjanat bħala prekursur ta' inġenju spazjali bl-ekwipaġġ. Is-Sovjetiċi ħabbru dan xahar qabel it-titjira ppjanata tal-<ref target="https://mt.wikipedia.org/wiki/Apollo_8">Apollo 8</ref>, f'tentattiv biex juru li kienu kważi waslu biex itellgħu l-bnedmin lejn il-qamar.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref><ref target="https://mt.wikipedia.org/wiki/Il-Paġna_prinċipali#cite_note-34">[34]</ref></p>
Test/ċajta tal-komunikazzjonijiet tal-ekwipaġġ tal-kożmonawti
<p>Iż-Zond 5 ta qata' lill-Istati Uniti meta fid-19 ta' Settembru 1968, l-ilħna tal-kożmonawti <ref target="https://mt.wikipedia.org/wiki/Valery_Bykovsky">Valery Bykovsky</ref>, <ref target="https://mt.wikipedia.org/wiki/Vitaly_Sevastyanov">Vitaly Sevastyanov</ref> u <ref target="https://mt.wikipedia.org/wiki/Pavel_Popovich">Pavel Popovich</ref> ġew trażmessi mill-inġenju spazjali u ġew interċettati mill-<ref target="https://mt.wikipedia.org/wiki/Osservatorju_ta'_Jodrell_Bank">Osservatorju ta' Jodrell Bank</ref> u mis-<ref target="https://mt.wikipedia.org/wiki/CIA">CIA</ref>.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref><ref target="https://mt.wikipedia.org/wiki/Il-Paġna_prinċipali#cite_note-36">[36]</ref> Il-kożmonawti taparsi kienu qed jaqraw id-<hi rend="italic">data</hi> telemetrika u l-qari mill-kompjuter, u saħansitra kienu qed jiddiskutu tentattiv ta' nżul. F'nofs il-Gwerra Bierda, kien hemm tħassib reali li s-Sovjetiċi setgħu tassew jaslu qabel in-<ref target="https://mt.wikipedia.org/wiki/NASA">NASA</ref> fuq il-qamar. L-astronawta tal-Apollo 17 <ref target="https://mt.wikipedia.org/wiki/Eugene_Cernan">Eugene Cernan</ref> irrimarka l-avveniment kien "qatagħhom minn ġewwa".<ref target="https://mt.wikipedia.org/wiki/Il-Paġna_prinċipali#cite_note-37">[37]</ref></p>
<p>Popovich iktar 'il quddiem fakkar: "Meta rrealizzajna li qatt ma konna se nlaħħqu naslu l-ewwel fuq il-qamar, iddeċidejna li ngħadduhom biż-żmien. Staqsejna lill-<ref target="https://mt.wikipedia.org/wiki/Inġinier">inġiniera</ref> tagħna biex jikkolleggaw ir-riċevitur abbord is-sonda mat-trażmettitur b'jumper wire. Il-missjonijiet tat-titjir madwar il-qamar dak iż-żmien kienu kkontrollati minn ċentru tal-kmand f'<ref target="https://mt.wikipedia.org/wiki/Yevpatoria">Yevpatoria</ref>, fil-<ref target="https://mt.wikipedia.org/wiki/Krimea">Krimea</ref>. Meta s-Sonda kienet fl-orbita tagħha mal-qamar, jien kont fiċ-ċentru. Għalhekk qbadt il-mikrofonu u għedt: "It-titjira għaddejja b'mod normali; qed noqorbu lejn is-superfiċe...". Ftit sekondi wara, ir-rapport tiegħi – taparsi mill-ispazju – ġie riċevut fid-dinja, inkluż mill-Amerikani. Il-konsulent spazjali tal-Istati Uniti <ref target="https://mt.wikipedia.org/wiki/Frank_Borman">Frank Borman</ref> irċieva telefonata mill-President <ref target="https://mt.wikipedia.org/wiki/Richard_Nixon">Richard Nixon</ref> [effettivament Johnson], li staqsa: "Popovich għaliex qed jirrapporta mill-qamar?". Iċ-ċajta tiegħu qalgħet kjass sħiħ. Fi żmien xahar, Frank żar l-Unjoni Sovjetika u jien ġejt imqabbad niltaqa' miegħu fl-ajruport. Bil-kemm laħaq ħareġ mill-ajruplan li xejjer ponn magħluq lejja u qalli: "Ja minewl, int hooligan tal-ispazju!".<ref target="https://mt.wikipedia.org/wiki/Il-Paġna_prinċipali#cite_note-38">[38]</ref></p>
Mużew
<p>Il-kapsula tar-ritorn taż-Zond 5 għadha tintwera fil-<ref target="https://mt.wikipedia.org/wiki/Mużew">Mużew</ref> tal-RKK Energiya, fl-Oblast ta' <ref target="https://mt.wikipedia.org/wiki/Moska">Moska</ref>, ir-<ref target="https://mt.wikipedia.org/wiki/Russja">Russja</ref>.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref></p>
</text></body></html>