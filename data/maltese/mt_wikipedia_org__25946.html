<html><body><text id="wikipedia_mt_wikipedia_org__25946.html" ns="0" revid="266405" sourceurl="https://mt.wikipedia.org/wiki/T%C5%99eb%C3%AD%C4%8D" title="Třebíč" type="wikipedia">Třebíč<figure><caption>Veduta tar-raħal ta’ Třebíč mill-ajru</caption></figure>
<p><hi rend="bold">Třebíč</hi> (ippronunzjat biċ-Ċek: [ˈtr̝̊ɛbiːtʃ]; bil-Ġermaniż: <hi rend="italic">Trebitsch</hi>; bil-Yiddish: טרייביטש Treybitsh‎) huwa raħal fil-parti Moravjana tar-Reġjun ta’ <ref target="https://mt.wikipedia.org/wiki/Vysočina">Vysočina</ref> tar-<ref target="https://mt.wikipedia.org/wiki/Ċekja">Repubblika Ċeka</ref>. Třebíč huwa ċentru reġjonali b’popolazzjoni ta’ kważi 36,000 ruħ.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Barra minn hekk, hija l-kapitali amministrattiva tad-Distrett ta’ Třebíč. Fil-perjodu tat-tkabbir tiegħu, ir-raħal ta’ Třebíč kien it-tielet l-iktar raħal importanti fil-<ref target="https://mt.wikipedia.org/wiki/Moravja">Moravja</ref>. It-tkabbir fil-popolazzjoni beda wara <ref target="https://mt.wikipedia.org/wiki/It-Tieni_Gwerra_Dinjija">t-Tieni Gwerra Dinjija</ref>. Il-bidu tal-istorja tar-raħal huwa marbut mat-twaqqif ta’ monasteru <ref target="https://mt.wikipedia.org/wiki/Ordni_Benedettina">Benedettin</ref>, fejn illum hemm kastell. Il-kwartier <ref target="https://mt.wikipedia.org/wiki/Reliġjon_Lhudija">Lhudi</ref> u l-Bażilika ta’ San Prokopju huma mniżżlin fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Storja u attrazzjonijiet
<figure><caption>Il-portal tal-Bażilika ta’ San Prokopju</caption></figure>
<p>Il-wirt storiku ta’ Třebíč jinkludi l-kwartier Lhudi antik u l-Bażilika <ref target="https://mt.wikipedia.org/wiki/Rumanesk">Rumaneska</ref> l-kbira ta’ San Prokopju. Il-bażilika tinkorpora xi karatteristiċi <ref target="https://mt.wikipedia.org/wiki/Gotiku">Gotiċi</ref> li ġew miżjuda wara, fosthom eżempju rari ta’ tieqa tonda ornamentali magħmula minn għaxar partijiet. Dan id-disinn jirrifletti l-ħames jew l-għaxar partijiet tal-fjuri jew tal-frott tal-familja tal-ward, abbażi tal-ħames sepali u petali jew l-għaxar segmenti tas-soltu tal-<ref target="https://mt.wikipedia.org/wiki/Frott">frotta</ref> tagħhom. Dawn it-tipi ta’ twieqi tondi ornamentali joħolqu kuntrast mat-twieqi Gotiċi iktar kumplessi li fihom iktar segmenti (is-soltu numri multipli tal-unitajiet Gotiċi tradizzjonali tad-disinn – tliet trifolji jew erba’ kwadrifolji). Teżi oħra tgħid li dawn id-dekorazzjonijiet huma bbażati fuq disinn antik, li ġie ispirat mill-pijunieri fir-rota tal-ħajja, assoċjata llum il-ġurnata mar-<ref target="https://mt.wikipedia.org/wiki/Reliġjon">reliġjonijiet</ref> tal-Lvant, jew inkella jaf jalludu għall-Madonna.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Il-Bażilika ta’ San Prokopju oriġinat fil-bidu tas-seklu 12 bħala monasteru Benedettin. Kellha tant rikkezzi li wasslet għat-twaqqif ta’ ċentru kummerċjali lokali: ir-raħal ta’ Třebíč. Il-monasteru reġa’ nbena matul ir-renju tar-Re <ref target="https://mt.wikipedia.org/wiki/Wenceslas_I">Wenceslas I</ref> (1230-1253), u mill-ġdid fl-aħħar tas-seklu 15. Matul l-ewwel nofs tas-seklu 16, uħud mill-binjiet monastiċi ta’ Třebíč ġew immudellati f’kastell, u iktar ’il quddiem ġew rinnovati bi stil <ref target="https://mt.wikipedia.org/wiki/Barokk">Barokk</ref>.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Fil-bidu tas-seklu 18, saru xi bidliet fil-bażilika mill-arkitett Ċek <ref target="https://mt.wikipedia.org/wiki/Frantisek_Maxmilian_Kanka">Frantisek Maxmilian Kanka</ref>; it-twieqi twessgħu, ġew miżjuda xi riffieda, reġa’ nbena t-torri fil-Lbiċ tal-bażilika, u ġiet mibnija l-faċċata l-ġdida fil-Punent b’żewġ torrijiet bi stil Barokk u Gotiku.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Ir-raħal storiku ta’ Třebíč, li huwa estiż fuq iż-żewġ naħat tax-xmara <ref target="https://mt.wikipedia.org/wiki/Jihlava">Jihlava</ref>, ġie ddikjarat Żona ta’ Konservazzjoni fl-1990. Il-Kwartier Lhudi u l-Bażilika ta’ San Prokopju, flimkien mal-kastell u l-ġonna, huma kollha inklużi fiż-Żona ta’ Konservazzjoni ta’ Trebic.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<figure><caption>Veduta tar-raħal mix-xmara Jihlava</caption></figure>
Kronoloġija
<list type="unordered"><item>1101: twaqqif tal-Monasteru Benedettin.</item>
<item>1277: l-iktar dokument antik li jsemmi r-raħal ta’ Třebíč.</item>
<item>1335: l-għoti tad-drittijiet ta’ raħal lil Třebíč skont ir-raħal irjali ta’ <ref target="https://mt.wikipedia.org/wiki/Znojmo">Znojmo</ref>.</item>
<item>1338: l-ewwel referenzi ta’ insedjament Lhudi.</item>
<item>1468: ir-raħal ta’ Třebíč inħakem u nqered minn <ref target="https://mt.wikipedia.org/wiki/Matthias_Corvinus">Matthias Corvinus</ref> tal-<ref target="https://mt.wikipedia.org/wiki/Ungerija">Ungerija</ref>.</item>
<item>Wara l-1800: l-espansjoni tal-konzerija u tal-produzzjoni taż-żraben.</item>
<item>1871: il-ftuħ tal-Palazz Nazzjonali (Národní dům) u t-twaqqif ta’ <ref target="https://mt.wikipedia.org/wiki/Skola">skola</ref> tal-<ref target="https://mt.wikipedia.org/wiki/Grammatika">grammatika</ref> (Gymnázium Třebíč) biċ-Ċek bħala l-ilsien tat-tagħlim.</item>
<item>1886: l-ewwel ferrovija tgħaddi minn Třebíč.</item>
<item>1930: l-iżvilupp tal-produzzjoni taż-żraben u l-kostruzzjoni tal-kolonji tal-ħaddiema – illum id-diviżjoni ta’ Borovina.</item>
<item>Snin 70 u 80 tas-seklu 20: il-kostruzzjoni ta’ akkomodazzjonijiet residenzjali ġodda u żieda sussegwenti fil-popolazzjoni.</item>
<item>Snin 90 tas-seklu 20: ir-rinnovazzjoni veloċi tar-raħal.</item>
<item>2003: it-tniżżil tal-Kwartier Lhudi u tal-Bażilika ta’ San Prokopju fil-lista ta’ Siti ta’ Wirt Dinji tal-UNESCO.</item></list>
Sit ta’ Wirt Dinji
<figure><caption>Il-Bażilika ta’ San Prokopju</caption></figure>
<p>Il-kwartier <ref target="https://mt.wikipedia.org/wiki/Reliġjon_Lhudija">Lhudi</ref> u l-Bażilika ta’ San Prokopju ġew iddeżinjati bħala Sit ta’ Wirt Dinji tal-UNESCO fl-2003.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Il-valur universali straordinarju tas-sit ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (ii)</hi> “Wirja ta’ skambju importanti ta’ valuri umani, tul perjodu ta’ żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ”, ladarba l-kwartier Lhudi u l-Bażilika ta’ San Prokopju ta’ Třebíč huma xhieda tal-koeżistenza u l-interskambju ta’ valuri bejn żewġ kulturi differenti, tal-Lhud u tal-<ref target="https://mt.wikipedia.org/wiki/Kristjaneżmu">Kristjani</ref>, tul is-sekli; u <hi rend="bold">l-kriterju (iii)</hi> “Xhieda unika jew minn tal-inqas eċċezzjonali ta’ tradizzjoni kulturali jew ta’ ċivilizzazzjoni li għadha ħajja jew li għebet”, ladarba l-kwartier Lhudi ta’ Třebíč huwa xhud eċċezzjonali tat-tradizzjonijiet kulturali tad-diaspora Lhudija fl-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref>.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Ġeografija
<p>Ir-raħal ta’ Třebíč jinsab 35 km fix-Xlokk ta’ Jihlava u 65 km fil-Punent ta’ <ref target="https://mt.wikipedia.org/wiki/Brno">Brno</ref> fuq ix-xmara Jihlava. L-elevazzjoni tar-raħal hija bejn 392 metru u 503 metri ’l fuq mil-livell tal-baħar.</p>
<p>Třebíč għandu klima miti b’waqtiet tax-xita okkażjonali. It-temperatura annwali medja hija 7.5 °C, it-temperatura medja f’Lulju hija 18.5 °C u f’Jannar hija −3.4 °C.</p>
Demografija
<figure></figure>
Diviżjonijiet tar-raħal
<list type="unordered"><item>Borovina (526 dar, 5,864 abitant)</item>
<item>Budíkovice (61 dar, 199 abitant)</item>
<item>Horka Domky (1,158 dar, 7,788 abitant)</item>
<item>Jejkov (91 dar, 270 abitant)</item>
<item>Nové Dvory (987 dar, 16,657 abitant)</item>
<item>Nové Město(161 dar, 1,056 abitant)</item>
<item>Pocoucov (59 dar, 183 abitant)</item>
<item>Podklášteří (1,009 dar, 3,899 abitant)</item>
<item>Ptáčov (66 dar, 212-il abitant)</item>
<item>Račerovice (49 dar, 155 abitant)</item>
<item>Řípov (22 dar, 68 abitant)</item>
<item>Slavice (80 dar, 246 abitant)</item>
<item>Sokolí (44 dar, 88 abitant)</item>
<item>Stařečka (202 idjar, 539 abitant)</item>
<item>Týn (203 idjar, 1,171 abitant)</item>
<item>Vnitřní Město (53 dar, 210 abitant)</item>
<item>Zámostí (124 dar, 416 abitant)</item></list>
<p><hi rend="bold">Progress tal-popolazzjoni</hi></p>

Trasport
<figure><caption>Waħda mit-toroq prinċipali ta’ Třebíč</caption></figure>
<p>Fost ir-rotot kummerċjali li kien hemm ħdejn Třebíč diġà minn żmien il-qedem insibu r-rotot ta’ <hi rend="italic">Habry</hi>, ta’ <hi rend="italic">Lovětín</hi> u ta’ <hi rend="italic">Libice</hi>.</p>
<p>Illum il-ġurnata, Třebíč huwa salib it-toroq importanti għat-traffiku tar-reġjun. It-toroq prinċipali li jgħaddu minn Třebíč huma l-I/23 (Brno – <ref target="https://mt.wikipedia.org/wiki/České_Budějovice">České Budějovice</ref>) u l-II/360, li jikkollegaw ir-raħal ta’ Třebíč mal-awtostrada D1. It-triq II/405, li tgħaddi ħdejn ir-raħal, tikkollegah mal-<ref target="https://mt.wikipedia.org/wiki/Belt_kapitali">belt kapitali</ref> tar-Reġjun ta’ Vysočina – Jihlava.</p>
<p>Il-ferrovija tgħaddi mid-direzzjoni Lvant-Punent fi Třebíč. Il-ferrovija Nru 240 tikkollega lil Třebíč mal-bliet ta’ Brno u Jihlava. Hemm żewġ stazzjonijiet tal-ferrovija li jaqdu lir-raħal: Třebíč u Třebíč-Borovina.</p>
<p>Hemm ajruport rikreattiv żgħir fil-limiti tar-raħal.</p>
<p>Fl-imgħoddi ġiet proposta linja tat-trolley bus iżda qatt ma nbniet.</p>
<p>Fir-raħal ta’ Třebíč hemm diversi faċilitajiet segregati għar-roti, fosthom rotta għaċ-ċiklistili tagħti minn Jihlava għal <ref target="https://mt.wikipedia.org/wiki/Raabs_an_der_Thaya">Raabs an der Thaya</ref>, li nbniet fl-2009.</p>
Kultura
Festivals
<list type="unordered"><item>Divadelní Třebíč – festival <ref target="https://mt.wikipedia.org/wiki/Teatru">teatrali</ref> amatorjali</item>
<item>Šamajim – festival tal-<ref target="https://mt.wikipedia.org/wiki/Kultura">kultura</ref> Lhudija</item>
<item>Bramborobraní – festival folkloristiku tal-<ref target="https://mt.wikipedia.org/wiki/Patata">patata</ref> bil-<ref target="https://mt.wikipedia.org/wiki/Mużika">mużika</ref> u ż-<ref target="https://mt.wikipedia.org/wiki/Żfin">żfin</ref></item>
<item>Oslavy Unesco – ċelebrazzjoni tal-anniversarju tat-tniżżil tar-raħal fil-lista tas-Siti ta’ Wirt Dinji tal-UNESCO</item>
<item>Divadla 2-3-4 herců – festival teatrali professjonali</item>
<item>Zámostí – festival kulturali u mużikali<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></item>
<item>Concentus Moraviae – kunċerti tal-mużika klassika</item></list>
Edukazzjoni
Universitajiet
<list type="unordered"><item>Il-Kulleġġ tal-Moravja tal-Punent ta’ Třebíč</item></list>
Skejjel sekondarji
<list type="unordered"><item>Gymnázium Třebíč</item>
<item>Střední průmyslová škola Třebíč (skola sekondarja tas-snajja’ ta’ Třebíč)<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></item>
<item>Katolické gymnázium Třebíč (liċeo <ref target="https://mt.wikipedia.org/wiki/Knisja_Kattolika">Kattoliku</ref> ta’ Třebíč)<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></item>
<item>Obchodní akademie Dr. Albína Bráfa</item>
<item>Vyšší odborná škola a Střední škola veterinární, zemědělská a zdravotnická Třebíč<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></item>
<item>Hotelová škola Třebíč</item>
<item>Střední škola stavební Třebíč</item>
<item>Střední škola řemesel Třebíč</item>
<item>Soukromá střední odborná škola a Střední odborné učiliště</item></list>
Nies notevoli
<list type="unordered"><item><ref target="https://mt.wikipedia.org/wiki/Leopold_Löw">Leopold Löw</ref> (1811-1875), rabbi Ungeriż</item>
<item><ref target="https://mt.wikipedia.org/wiki/Friedrich_Leo_von_Rottenberger">Friedrich Leo von Rottenberger</ref> (1872-1938), arkitett tal-pajsaġġ Awstrijaku</item>
<item><ref target="https://mt.wikipedia.org/wiki/Jan_Syrový">Jan Syrový</ref> (1888-1970), ġeneral, politiku u Prim Ministru fl-1938</item>
<item><ref target="https://mt.wikipedia.org/wiki/Jan_Zahradníček">Jan Zahradníček</ref> (1905-1960), poeta</item>
<item><ref target="https://mt.wikipedia.org/wiki/Jindřich_Svoboda">Jindřich Svoboda</ref> (1917-1942), kaptan tal-ajruplani militari fl-RAF</item>
<item><ref target="https://mt.wikipedia.org/wiki/Jaroslav_Zvěřina">Jaroslav Zvěřina</ref> (twieled fl-1942), politiku</item>
<item><ref target="https://mt.wikipedia.org/wiki/Pavel_Padrnos">Pavel Padrnos</ref> (twieled fl-1970), motoċiklista</item>
<item><ref target="https://mt.wikipedia.org/wiki/Patrik_Eliáš">Patrik Eliáš</ref> (twieled fl-1976), plejer tal-hockey fuq is-silġ</item>
<item><ref target="https://mt.wikipedia.org/wiki/Martin_Erat">Martin Erat</ref> (twieled fl-1981), plejer tal-hockey fuq is-silġ</item>
<item><ref target="https://mt.wikipedia.org/wiki/Theodor_Gebre_Selassie">Theodor Gebre Selassie</ref> (twieled fl-1986), plejer tal-<ref target="https://mt.wikipedia.org/wiki/Futbol">futbol</ref></item>
<item><ref target="https://mt.wikipedia.org/wiki/Vladimír_Sobotka">Vladimír Sobotka</ref> (twieled fl-1987), plejer tal-hockey fuq is-silġ</item>
<item><ref target="https://mt.wikipedia.org/wiki/Jitka_Válková">Jitka Válková</ref> (twieldet fl-1991), mudella rebbieħa tal-kompetizzjoni nazzjonali</item></list>
Ġemellaġġ
<p>Třebíč huwa ġemellat ma’:<ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<list type="unordered"><item>Humenné, is-<ref target="https://mt.wikipedia.org/wiki/Slovakkja">Slovakkja</ref></item>
<item>Lilienfeld, l-<ref target="https://mt.wikipedia.org/wiki/Awstrija">Awstrija</ref></item>
<item>Oschatz, il-<ref target="https://mt.wikipedia.org/wiki/Ġermanja">Ġermanja</ref></item>
<item>Rakhiv, l-<ref target="https://mt.wikipedia.org/wiki/Ukrajna">Ukrajna</ref></item>
<item>Yichang, ic-<ref target="https://mt.wikipedia.org/wiki/Ċina">Ċina</ref></item></list>
</text></body></html>