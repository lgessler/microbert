<html><body><text id="wikipedia_mt_wikipedia_org__10712.html" ns="0" revid="272501" sourceurl="https://mt.wikipedia.org/wiki/Qormi_FC" title="Qormi FC" type="wikipedia">Qormi FC
<p><hi rend="bold">Qormi Football Club</hi> hu klabb tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Malta">Malti</ref> bbażat f'<ref target="https://mt.wikipedia.org/wiki/Ħal_Qormi">Ħal Qormi</ref>. </p>
Storja
<p><ref target="https://mt.wikipedia.org/wiki/Qormi_FC">Qormi FC</ref> kien iffurmat fl-1961, wara l-amalgamazzjoni ta' Qormi Youngsters u Ħal Qormi United, li huwa minn fejn il-klabb akkwista l-motto tiegħu <hi rend="italic">Fl-Għaqda s-Saħħa</hi>. Il-klabb jiċċelebra s-60 anniversarju fl-2021.</p>
<p><ref target="https://mt.wikipedia.org/wiki/Qormi_FC">Qormi FC</ref> huwa affiljat mal-<ref target="https://mt.wikipedia.org/wiki/Assoċjazzjoni_tal-Futbol_ta'_Malta">Malta Football Association</ref> (MFA) li huwa l-korp ewlieni tal-futbol f'<ref target="https://mt.wikipedia.org/wiki/Malta">Malta</ref>. In-nursery ta' Qormi FC għandha kważi 200 żagħżugħ li huma affiljati magħha.</p>
<p>Il-kuluri uffiċjali ta' Qormi huma l-isfar u l-iswed. </p>
<p>L-akbar rivali sportivi ta' Qormi huma <ref target="https://mt.wikipedia.org/wiki/Żebbuġ_Rangers_FC">Żebbug Rangers FC</ref> mill-belt ġara ta' <ref target="https://mt.wikipedia.org/wiki/Ħaż-Żebbuġ">Ħaż-Żebbuġ</ref>, għalkemm mhux dejjem jinzertaw jilagħbu fl-istess diviżjoni.</p>
<p>Il-klabb qatta' xi staġuni bħal <ref target="https://mt.wikipedia.org/wiki/Klabb_yo-yo">yo-yo</ref>, idur minn diviżjoni għal oħra, iżda riċentement bdew jibnu aktar passi solidi, u wkoll irnexxielhom jilagħbu fl-ogħla livell tal-futbol Malti. </p>
<p>L-istaġun <ref target="https://mt.wikipedia.org/wiki/L-Ewwel_Diviżjoni_Maltija_2007-08">2007-08</ref> kien l-aqwa staġun minn qatt qabel fl-istorja reċenti tal-klabb. F'dak iż-żmien, Qormi temmew il-kampjonat b'suċċess fit-tieni pożizzjoni fil-<ref target="https://mt.wikipedia.org/wiki/L-Ewwel_Diviżjoni_Maltija">Ewwel Diviżjoni</ref>, wara li kellhom logħba diffiċli (li ntemmet bl-għoti tal-penalties) kontra <ref target="https://mt.wikipedia.org/wiki/Mosta_FC">Mosta FC</ref>, u akkwistaw posthom fil-<ref target="https://mt.wikipedia.org/wiki/Premier_League_Malti">Premier League Malti</ref>. </p>
<p>L-istaġun <ref target="https://mt.wikipedia.org/wiki/Premier_League_Malti_2008-09">2008-09</ref> kien l-ewwel staġun li Qormi qattgħu fl-ogħla gradi tal-futbol Malti sa minn meta l-Ewwel Diviżjoni kienet isemmiet Premier League. Biex ippreparaw għall-ewwel kampjonat tagħhom fil-<ref target="https://mt.wikipedia.org/wiki/Premier_League_Malti">Premier League Malti</ref>, Qormi kienu ġabu 10 plejers ġodda u taw ħarsa ġdida għall-immaġni tal-klabb. It-tim mar tajjeb fil-preparazzjoni ta' qabel l-istaġun u wkoll fil-logħob ta' ħbiberija, u dan awgura tajjeb għall-futur. Qormi seta' jkollhom ċans tajjeb fil-ġlieda kontra r-relegazzjoni bħal timijiet aktar ġodda li kienu ġew promossi fil-Premier League. Fi stqarrija għall-istampa, il-kumitat tal-klabb kien esprima l-għan tiegħu li jżomm postu fil-Premier u, possibilment, anki jagħmluha għall-fażi aħħarija fil-Grupp taċ-Championship.</p>
<p>L-istaġun <ref target="https://mt.wikipedia.org/wiki/Premier_League_Malti_2009-10">2009-10</ref> ra lil Qormi FC jiksbu stint storiku fil-quċċata tal-Kampjonat Malti kif ukoll fl-<ref target="https://mt.wikipedia.org/wiki/FA_Trophy_Maltija_2009–10">FA Trophy</ref>. Is-suċċess kien speċjalment megħjun bl-iffirmar tal-aħjar plejer fl-istorja tal-klabb, <ref target="https://mt.wikipedia.org/wiki/Camilo_da_Silva_Sanvezzo">Camilo</ref>. Camilo spiċċa l-aqwa skorer fil-kampjonat b'24 gowl f'22 dehra fejn Qormi spiċċaw fit-tielet post. Qormi mbagħad kellhom jilagħbu logħba deċiżiva sabiex tiddetermina l-post għall-istaġun li jmiss fl-<ref target="https://mt.wikipedia.org/wiki/Europa_League_2010-11">Europa League</ref>, logħba li Qormi tilfu 0-2 ma' <ref target="https://mt.wikipedia.org/wiki/Sliema_Wanderers_FC">Sliema Wanderers</ref>. Qormi wkoll setgħu laħqu l-post permezz tar-rebħ tal-FA Trophy. Għalkemm għamluha sal-finali, Qormi tilfu 1-2 ma' <ref target="https://mt.wikipedia.org/wiki/Valletta_FC">Valletta FC</ref>. Wara t-tluq ta Camilo u xi plejers oħra, kif ukoll tal-kowċ <ref target="https://mt.wikipedia.org/wiki/Jesmond_Zerafa">Jesmond Zerafa</ref> u Vincent Carbonaro, Qormi ffaċċjaw staġun diffiċli s-sena ta' wara. </p>
<p>L-istaġun <ref target="https://mt.wikipedia.org/wiki/Premier_League_Malti_2010-11">2010-11</ref> ra lil Qormi jżommu lil <ref target="https://mt.wikipedia.org/wiki/Stefan_Giglio">Stefan Giglio</ref> u lil Matthew Bartolo, u l-akkwist tas-servizzi ta' <ref target="https://mt.wikipedia.org/wiki/George_Mallia">George Mallia</ref>, il-Belġjan <ref target="https://mt.wikipedia.org/wiki/Jason_Vandelannoite">Jason Vandelannoite</ref>, in-Niġerjan <ref target="https://mt.wikipedia.org/wiki/Abubakar_Bello-Osagie">Abubakar Bello-Osagie</ref>, il-Korean Kang Ho-Jung fl-ewwel nofs tal-istaġun, u l-Brażiljan <ref target="https://mt.wikipedia.org/wiki/Josue_Souza_Santos">Josue</ref>, il-Grieg Christos Karamanolis, Ibraima Sumaila Vaz Sani mill-Guinea-Bissau u l-aktar notevoli, il-kaptan tat-<ref target="https://mt.wikipedia.org/wiki/Tim_nazzjonali_tal-futbol_ta'_Malta">Tim Nazzjonali ta' Malta,</ref> <ref target="https://mt.wikipedia.org/wiki/Michael_Mifsud">Michael Mifsud</ref>, fit-tieni nofs tal-istaġun. Ukoll, kien hemm bidla notevoli fl-istaff tekniku fil-bidu tal-istaġun, bi <ref target="https://mt.wikipedia.org/wiki/Stephen_Azzopardi">Stephen Azzopardi</ref> jmexxi t-tim. Matul l-istaġun, Azzopardi ġab plejers żgħażagħ li diversi minnhom kienu ħarġu min-Nursery. Qormi spiċċaw fit-8 post, madankollu t-tim kien ġie relegat darba biss, fl-istaġun 2010-11).</p>







Unuri
<p><hi rend="bold">Runners-Up tal-<ref target="https://mt.wikipedia.org/wiki/L-Ewwel_Diviżjoni_Maltija">Ewwel Diviżjoni Maltija</ref>:</hi> 2007/08</p>
<p><hi rend="bold">Ċampjins tat-<ref target="https://mt.wikipedia.org/wiki/It-Tieni_Diviżjoni_Maltija">Tieni Diviżjoni Maltija</ref>:</hi> 1968/69, 1972/73, 2005/06</p>
<p><hi rend="bold">Rebbieħa tas-Sezzjoni tat-<ref target="https://mt.wikipedia.org/wiki/It-Tieni_Diviżjoni_Maltija">Tieni Diviżjoni Maltija</ref>:</hi> 1988/89</p>
<p><hi rend="bold">Runners-Up tat-<ref target="https://mt.wikipedia.org/wiki/It-Tieni_Diviżjoni_Maltija">Tieni Diviżjoni Maltija</ref>:</hi>
 1977/78</p>
<p><hi rend="bold">Finalisti tan-Knock-Out tat-<ref target="https://mt.wikipedia.org/wiki/It-Tieni_Diviżjoni_Maltija">Tieni Diviżjoni Maltija</ref>:</hi> 1966/67, 1972/73</p>
<p><hi rend="bold">Ċampjins ta' Tazza Sons of Malta Cup tat-<ref target="https://mt.wikipedia.org/wiki/It-Tieni_Diviżjoni_Maltija">Tieni Diviżjoni Maltija</ref>:</hi> 1969/70, 1973/74</p>
<p><hi rend="bold">Rebbieħa tas-Sezzjoni tat-<ref target="https://mt.wikipedia.org/wiki/It-Tielet_Diviżjoni_Maltija">Tielet Diviżjoni Maltija</ref>:</hi> 1962/63, 1963/64, 1982/83, 1988/89</p>
<p><hi rend="bold">Rebbieħa tal-Play-Offs tat-<ref target="https://mt.wikipedia.org/wiki/It-Tielet_Diviżjoni_Maltija">Tielet Diviżjoni Maltija</ref>:</hi> 2003/04</p>
<p><hi rend="bold">Rebbieħa tan-Knock-Out tat-<ref target="https://mt.wikipedia.org/wiki/It-Tielet_Diviżjoni_Maltija">Tielet Diviżjoni Maltija</ref>:</hi> 1962/63</p>
<p><hi rend="bold">Finalisti tat-<ref target="https://mt.wikipedia.org/wiki/Tazza_Maltija">Tazza Maltija</ref>:</hi> 2009/10, 2011/12, <ref target="https://mt.wikipedia.org/wiki/Tazza_Maltija_2012–13">2012/13</ref></p>
Ħoloq esterni
<list type="unordered"><item><ref target="http://www.qormifc.net">Sit uffiċjali</ref></item>
<item><ref target="http://www.weltfussballarchiv.com/club_profile.php?ID=7730">Il-Paġna prinċipali</ref> fuq Weltfussballarchiv.com</item></list>
</text></body></html>