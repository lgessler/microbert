<html><body><text id="wikipedia_mt_wikipedia_org__25887.html" ns="0" revid="272710" sourceurl="https://mt.wikipedia.org/wiki/Park_Nazzjonali_ta%27_Fert%C5%91-Hans%C3%A1g" title="Park Nazzjonali ta' Fertő-Hanság" type="wikipedia">Park Nazzjonali ta' Fertő-Hanság<figure><caption>Il-lag Fertő/Neusiedl min-naħa tal-Park Nazzjonali ta' Fertő-Hanság, l-Ungerija</caption></figure>
<p>Il-<hi rend="bold">Park Nazzjonali ta' Fertő-Hanság</hi> (bl-Ungeriż: <hi rend="italic">Fertő-Hanság Nemzeti Park</hi>) huwa park nazzjonali fil-Majjistral tal-<ref target="https://mt.wikipedia.org/wiki/Ungerija">Ungerija</ref> fil-kontea ta' Győr-Moson-Sopron. Inħoloq fl-1991 u nfetaħ uffiċjalment flimkien mal-Park Nazzjonali <ref target="https://mt.wikipedia.org/wiki/Awstrija">Awstrijaku</ref> ta' Neusiedler See fl-istess sena. Iż-żewġ parks nazzjonali huma kkollegati flimkien permezz tal-<ref target="https://mt.wikipedia.org/wiki/Lag_Fertő/Neusiedl">Lag Fertő/Neusiedl</ref>). Il-Park Nazzjonali ta' Fertő-Hanság ikopri 235.88 km² u huwa magħmul minn żewġ żoni kbar.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Lag Fertő
<figure><caption>Qatta wiżż tal-maskra bajda fil-Lag Fertő </caption></figure>
<p>Il-Lag Fertő (imsejjaħ Lag Neusiedl fl-Awstrija) huwa t-tielet l-ikbar lag fl-<ref target="https://mt.wikipedia.org/wiki/Ewropa_Ċentrali">Ewropa Ċentrali</ref>, u huwa l-iktar lag kontinentali kbir tal-ilma mielaħ fil-Punent tal-kontinent Ewrasjatiku. 80% tal-lag jinsab fit-territorju tal-Awstrija, filwaqt li 20% tal-lag jinsab fit-territorju tal-Ungerija, fi ħdan iż-żona tal-madwar magħrufa bħala Hanság.<ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
<p>Minħabba l-livell baxx tal-ilma u r-riħ prevalenti, id-daqs u l-għamla tal-lag jinbidlu sikwit ħafna. Iż-żona tal-lag hija l-ħabitat ideali għal diversi speċijiet ta' <ref target="https://mt.wikipedia.org/wiki/Għasfur">għasafar</ref>, fosthom ir-<ref target="https://mt.wikipedia.org/wiki/Russett_abjad">russett abjad</ref>, ir-<ref target="https://mt.wikipedia.org/wiki/Russett_aħmar">russett aħmar</ref>, il-<ref target="https://mt.wikipedia.org/wiki/Paletta">paletta</ref>, il-<ref target="https://mt.wikipedia.org/wiki/Wiżża_griża">wiżża griża</ref>, il-<ref target="https://mt.wikipedia.org/wiki/Wiżża_tal-maskra_bajda">wiżża tal-maskra bajda</ref> u ċ-<ref target="https://mt.wikipedia.org/wiki/Ċikonja_bajda">ċikonja bajda</ref>. Matul l-istaġun tal-passa, jitfaċċaw ukoll speċijiet ta' għasafar tal-kosta tal-familja <hi rend="italic">Scolopacidae</hi>, fosthom il-<ref target="https://mt.wikipedia.org/wiki/Pispisella">pispisella</ref>. Fost l-ispeċijiet ta' għasafar rari nsibu l-<ref target="https://mt.wikipedia.org/wiki/Wiżża_ħamra">wiżża ħamra</ref>, l-<ref target="https://mt.wikipedia.org/wiki/Ajkla_tad-denb_abjad">ajkla tad-denb abjad</ref> u l-<ref target="https://mt.wikipedia.org/wiki/Bugħadam_abjad_prim">bugħadam abjad prim</ref>. </p>
<p>Fil-lag jgħixu wkoll diversi speċijiet ta' <ref target="https://mt.wikipedia.org/wiki/Ħut">ħut</ref> tal-ilma ħelu fosthom il-<hi rend="italic">Misgurnus fossilis</hi>, il-lizz tat-Tramuntana u z-<hi rend="italic">ziege</hi>. Fil-mergħat fil-Punent tal-lag, jikbru speċijiet ta' veġetazzjoni u ta' <ref target="https://mt.wikipedia.org/wiki/Pjanta">pjanti</ref> rari bħall-<ref target="https://mt.wikipedia.org/wiki/Orkidej">orkidej</ref> <hi rend="italic">Cypripedium calceolus</hi> u <hi rend="italic">Ophrys insectifera</hi>, il-fjurdelis Ungeriża u l-<hi rend="italic">Iris pumila.</hi> Barra minn hekk, jgħixu wkoll diversi speċijiet ta' <ref target="https://mt.wikipedia.org/wiki/Farfett">friefet</ref>, filwaqt li t-territorju fil-Lvant magħruf bħala <hi rend="italic">puszta</hi> huwa miksi kollu veġetazzjoni partikolari tal-lag, fosthom <hi rend="italic">Puccinellia peisonis</hi>, <hi rend="italic">Aster tripolium</hi>, <hi rend="italic">A. pannonicum</hi> u <hi rend="italic">Suaeda maritima</hi>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-:2-4">[4]</ref></p>
<figure><caption>Tabella tas-Sit ta' Wirt Dinji transnazzjonali fl-Ungerija u fl-Awstrija</caption></figure>
Sit ta' Wirt Dinji
<p>Dan il-park nazzjonali tal-Ungerija, flimkien mal-park nazzjonali ta' Neusiedl fl-Awstrija, jiffurmaw il-pajsaġġ kulturali li ġie ddeżinjat bħala Sit ta' Wirt Dinji tal-UNESCO fl-2001.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<p>Il-valur universali straordinarju ta' dan is-sit ġie rrikonoxxut abbażi ta' kriterju tal-għażla tal-UNESCO: <hi rend="bold">il-kriterju (v)</hi> "Eżempju straordinarju ta' insedjament uman tradizzjonali, ta' użu tal-art jew ta' użu tal-baħar, li jirrappreżenta kultura (jew kulturi), jew interazzjoni umana mal-ambjent, speċjalment meta jkun sar vulnerabbli minħabba l-impatt ta' bidla irreversibbli", ladarba l-pajsaġġ kulturali ta' Fertő/Neusiedlersee ilu post fejn jiltaqgħu kulturi differenti għal tmien millenji, u dan joħroġ fid-dieher mill-pajsaġġ varjat tiegħu, li huwa riżultat ta' proċess evoluzzjonarju u simbjotiku bejn l-interazzjoni umana mal-ambjent fiżiku.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
</text></body></html>