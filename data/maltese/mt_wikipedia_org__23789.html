<html><body><text id="wikipedia_mt_wikipedia_org__23789.html" ns="0" revid="256890" sourceurl="https://mt.wikipedia.org/wiki/Lorenzo_Attard" title="Lorenzo Attard" type="wikipedia">Lorenzo Attard
<p><hi rend="bold">Lorenzo Attard</hi> (<ref target="https://mt.wikipedia.org/wiki/Birgu">Il-Birgu</ref>, 1897 - 1964) iddistingwa ruħu għall-azzjonijiet kuraġġużi
li wettaq sabiex jikseb ikel u fjuwil fiż-żmien tal-gwerra meta <ref target="https://mt.wikipedia.org/wiki/Malta">Malta</ref> kien hemm il-ġuħ.</p>
Eroiżmu
<p>Matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>, Malta kellha bżonn kbir tal-provvisti tal-ikel u l-fjuwil u tnediet Operation Pedestal bl-intenzjoni li tikseb dawn il-provvisti fi żmien meta gżiritna kienet taħt assedju. Konvojs kellhom jgħaddu mill-Port il-Kbir akkost ta’ kollox, speċjalment biex iwasslu l-fjuwil, li twassal permezz tat-tanker Ohio. </p>
<p>Dak iż-żmien l-użanza kienet li l-bdoti Maltin imexxu lill-vapuri fil-port, iżda minħabba attakki ma jaqtgħu xejn, l-Ammiraljat kien talab lill-Kaptan biex hu nnifsu jmexxi l-vapur ġewwa l-Port. Madankollu din id-darba, l-Ammirall iddeċieda li bdot Malti għandu jerfa’ din ir-responsabbiltà. </p>
<p>Lorenzo Attard, b’kuraġġ kbir, offra li jieħu dan ir-riskju għad li kien jaf li t-tanker kien mimli fjuwil b’riskju kbir ta’ splużjoni jekk ikun hemm attakk ieħor. Waqt li familtu kienu qed jagħmlu minn kollox biex jipperswaduh ħalli jibdel il-ħsieb tiegħu, Attard irħiela lejn il-Port u rnexxa fil-missjoni tiegħu.</p>
<p>Lorenzo Attard ikkontribwixxa bil-kbir sabiex ġew salvati l-provvisti tal-qamħ, fjuwil u ikel
ieħor li kien qed jiġi trasportat mill-Ohio. Dan sewa sabiex jiżdied il-moral tal-Maltin u reġgħet iġġedded fihom ir-rieda li jissieltu għal ħajjithom.</p>
</text></body></html>