<html><body><text id="wikipedia_mt_wikipedia_org__26572.html" ns="0" revid="268410" sourceurl="https://mt.wikipedia.org/wiki/Motoori_Norinaga" title="Motoori Norinaga" type="wikipedia">Motoori Norinaga
<p><hi rend="bold">Motoori Norinaga</hi> (本居 宣長, twieled fil-21 ta’ Ġunju 1730 – miet fil-5 ta’ Novembru 1801) kien studjuż <ref target="https://mt.wikipedia.org/wiki/Ġappun">Ġappuniż</ref> tal-<hi rend="italic">Kokugaku</hi> u kien attiv matul il-perjodu tal-Edo. Konvenzjonalment huwa kklassifikat bħala wieħed mill-Erba’ Rġiel Kbar tal-istudji (nativisti) tal-Kokugaku.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Ħajja
<figure><caption>Motoori Norinaga (1790)</caption></figure>
<p>Norinaga twieled f’dik li issa hija magħrufa bħala Matsusaka fil-Provinċja ta’ Ise (li issa hija parti mill-Prefettura ta’ Mie). Huwa kien it-tieni iben f’dar ta’ merkanti Ozu (id-direttur tal-films <ref target="https://mt.wikipedia.org/wiki/Yasujirō_Ozu">Yasujirō Ozu</ref> kien dixxendent tal-istess familja). Wara l-mewt ta’ ħuh il-kbir, Norinaga kien is-suċċessur tiegħu fil-familja Ozu. Fi stadju partikolari, huwa ġie adottat minn familja li kienet tipproduċi l-karta iżda bħala studjuż ma kienx adattat għal dan in-negozju.</p>
<p>Fuq is-suġġeriment ta’ ommu, meta kellu 22 sena, Norinaga mar fi <ref target="https://mt.wikipedia.org/wiki/Kjoto">Kjoto</ref> biex jistudja l-<ref target="https://mt.wikipedia.org/wiki/Mediċina">mediċina</ref>. Fi Kjoto, huwa studja wkoll il-filoloġija <ref target="https://mt.wikipedia.org/wiki/Ċina">Ċiniża</ref> u Ġappuniża taħt in-neo-<ref target="https://mt.wikipedia.org/wiki/Konfuċju">Konfuċjanist</ref> <ref target="https://mt.wikipedia.org/wiki/Hori_Keizan">Hori Keizan</ref>. F’dan iż-żmien Norinaga beda jinteressa ruħu fil-klassiċi Ġappuniżi u ddeċieda li jistudja l-qasam tal-Kokugaku taħt l-influwenza ta’ Ogyū Sorai u Keichū. Minħabba l-bidliet fil-lingwa, il-klassiċi antiki diġà bdew jiġu mifhuma mill-inqas mill-Ġappuniżi fil-perjodu tal-Edo u b’hekk it-testi kienu jeħtieġu analiżi filoloġika sabiex jiġu mifhuma sew. Fiż-żgħożija tiegħu fi Kjoto, huwa rawwem namra għall-<ref target="https://mt.wikipedia.org/wiki/Kultura">kultura</ref> imperjali tradizzjonali Ġappuniża.</p>
<p>Meta reġa’ lura f’Matsusaka, Norinaga fetaħ prattika medika għat-trabi filwaqt li ddedika l-ħin liberu tiegħu biex jagħti lekċers dwar <hi rend="italic">Il-Ġrajja ta’</hi> <hi rend="italic">Genji</hi> u dwar l-istudji ta’ <hi rend="italic">Nihon Shoki</hi> (<hi rend="italic">Il-Ġrajjiet tal-Ġappun</hi>). Meta kellu 27 sena, Norinaga xtara diversi kotba ta’ Kamo no Mabuchi u daħal b’ruħu u b’ġismu fir-riċerki tiegħu dwar Kokugaku. Bħala tabib, huwa adotta l-isem ta’ wieħed mill-antenati samurai tiegħu, Motoori.</p>
<p>Fl-1763, Norinaga ltaqa’ ma’ <ref target="https://mt.wikipedia.org/wiki/Mabuchi">Mabuchi</ref> wiċċ imb wiċċ meta dan tal-aħħar żar Matsusaka. Din il-laqgħa saret magħrufa fl-<ref target="https://mt.wikipedia.org/wiki/Storja">istorja</ref> bħala “il-lejla f’Matsusaka”. Norinaga ħataf l-okkażjoni biex jistaqsi lil Mabuchi għas-superviżjoni tal-annotazzjonijiet tiegħu tal-<hi rend="italic">Kojiki</hi> (“Ir-Rekords tal-Materji Antiki”). Mabuchi ssuġġerixxa li Norinaga kellu l-ewwel nett jieħu ħsieb l-annotazzjonijiet tal-<hi rend="italic">Man'yōshū</hi> sabiex isir midħla tal-użu antik tal-kana magħruf bħala l-man'yōgana. Din kienet l-unika laqgħa bejn iż-żewġ irġiel, iżda komplew jikkomunikaw bejniethom b’korrispondenza, u bit-tħeġġiġ min-naħa ta’ Mabuchi, iktar ’il quddiem Norinaga wettaq riċerka sħiħa dwar il-<hi rend="italic">Kojiki</hi>.</p>
<p>Fost id-dixxipli ta’ Norinaga kien hemm Ishizuka Tatsumaro, Nagase Masaki, Natsume Mikamaro, Takahashi Mikiakira u Motoori Haruniwa (iben Norinaga).</p>
<p>Għalkemm l-iktar li jispikkaw huma l-attivitajiet tiegħu bħala studjuż tal-<hi rend="italic">Kokugaku</hi>, Norinaga qatta’ 40 sena jaħdem bħala tabib prattikant f’Matsusaka u kien qed jieħu ħsieb il-bżonnijiet tal-pazjenti sa għaxart ijiem qabel mewtu fl-1801.</p>
Xogħlijiet
<figure><caption>Magakoro</caption></figure>
<p>L-iktar xogħlijiet importanti ta’ Norinaga jinkludu l-<hi rend="italic">Kojiki-den</hi> (<hi rend="italic">Kummentarji dwar il-Kojiki</hi>), li fassal tul perjodu ta’ madwar 35 sena, u l-annotazzjonijiet tiegħu tal-<hi rend="italic">Ġrajja ta’</hi> <hi rend="italic">Genji</hi>. Bl-użu tal-metodi tal-<hi rend="italic">Kokugaku</hi> u tal-<hi rend="italic">Kaozheng</hi>, Norinaga sostna li l-<hi rend="italic">Kojiki</hi> kien l-iktar test Ġappuniż antik li kien għadu eżistenti. Huwa uża s-suppożizzjoni tal-antikità tal-<hi rend="italic">Kojiki</hi> sabiex jiżviluppa l-idea ta’ <ref target="https://mt.wikipedia.org/wiki/Reliġjon">reliġjon</ref> indiġena Ġappuniża. Barra minn hekk, l-idea tal-liġijiet u tar-reliġjon inġenerali Ġappuniżi iktar ’il quddiem intużaw għall-iżvilupp ta’ idea ta’ <ref target="https://mt.wikipedia.org/wiki/Xintoiżmu">Xintoiżmu</ref> Statali.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Norinaga kien tal-fehma li l-wirt tal-Ġappun tal-qedem kien wieħed ta’ spontanjetà naturali fis-sentimenti u fl-ispirtu, u li l-Konfuċjaniżmu importat kien imur kontra dawn is-sentimenti naturali. Huwa kkritika lil Ogyū Sorai li fl-opinjoni tiegħu kien issovravaluta ċ-ċivilizzazzjoni u l-ħsibijiet Ċiniżi, għalkemm ġie indikat li l-metodoloġija filoloġika tiegħu kienet influwenzata ferm minn dik ta’ Sorai. L-ideat tiegħu kienu influwenzati mill-intellettwali Ċiniż Wang Yangming (Ō Yōmei bil-Ġappuniż), li kien argumenta favur l-<hi rend="italic">għarfien nattiv</hi>, jiġifieri li l-bniedem kellu ħila naturali (apparti dik razzjonali) li jiddistingwi bejn it-tajjeb u l-ħażin.</p>
<p>Sa dak iż-żmien, l-istudjużi tal-letteratura kienu taw preferenza lill-grandezza u lill-maskilinità tal-<ref target="https://mt.wikipedia.org/wiki/Poeżija">poeżija</ref> ta’ <hi rend="italic">Man'yōshū</hi> u avversjoni lejn xogħlijiet bħall-<hi rend="italic">Ġrajja ta’</hi> <hi rend="italic">Genji</hi>, li kienu meqjusa bħala mhux virili u femminili. Norinaga reġa’ qanqal il-pożizzjoni tal-<hi rend="italic">Ġrajja ta’</hi> <hi rend="italic">Genji</hi>, li hu kien iqis bħala espressjoni ta’ <hi rend="italic">mono no aware</hi><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> (kunċett relatat ma’ <hi rend="italic">magokoro</hi> li kien tkellem dwaru Kamo no Mabuchi)<hi rend="italic">,</hi> jiġifieri sensibbiltà Ġappuniża partikolari ta’ “dieqa fl-evanexxenza” li Norinaga saħaq li kienet tifforma l-essenza tal-letteratura Ġappuniża. Kull bniedem, skont Motoori, malli jitwieled ikollu “qalb pura” jew “magokoro” (it-terminu <hi rend="italic">magokokoro</hi> fih innifsu huwa kważi onomatopeja peress li <hi rend="italic">kokoro</hi> (il-qalb) tesprimi t-“tħabbit tal-qalb”) u l-letteratura Ġappuniża antika hija l-iktar espressjoni fidili tagħha.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Meta wettaq l-analiżi testwali tal-Ġappuniż antik, Norinaga ta kontributi vitali wkoll biex tiġi stabbilita tradizzjoni grammatikali Ġappuniża nattiva, b’mod partikolari l-analiżi tal-klitiċi, tal-partiċelli u tal-verbi awżiljarji. Bħala parti mir-riċerka tiegħu, Norinaga inizjalment skopra il-liġi ta’ Lyman dwar ir-<hi rend="italic">rendaku,</hi> xi 100 sena qabel ma din il-liġi ngħatat isem il-proponent ta’ din il-liġi li ġie warajh, jiġifieri <ref target="https://mt.wikipedia.org/wiki/Benjamin_Smith_Lyman">Benjamin Smith Lyman</ref>.</p>
Kronoloġija
<list type="unordered"><item>1730 - twieled bħala t-tieni iben</item>
<item>Edukazzjoni:
<list type="unordered"><item>ta’ seba’ snin diġà kien jaf jaqra u jikteb</item>
<item>ta’ 11-il sena kien kapaċi jiftakar bl-amment opri teatrali antiki ta’ Noh u klassiċi tal-Konfuċjaniżmu</item>
<item>ta’ 13-il sena żar is-santwarju ta’ Yoshino</item>
<item>ta’ 16-il sena kien jaf juża l-qaws</item>
<item>ta’ 18-il sena ħa sehem fiċ-ċerimonja tat-te Ġappuniża</item>
<item>ta’ 19-il sena tħarreġ fil-Konfuċjaniżmu f’livell avvanzat</item></list></item>
<item>1748 - Norinaga ġie adottat mill-familja Imaida; l-adozzjoni ġiet disdetta wara sentejn biss</item>
<item>1751 - miet ħuh tar-rispett</item>
<item>1752 - mar Kjoto biex jistudja x-<ref target="https://mt.wikipedia.org/wiki/Xjenza">xjenza</ref> medika</item>
<item>1752-1757 - xi studjużi jinnutaw il-produttività tiegħu. Motoori jipproduċi 2,000 <hi rend="italic">Waka</hi> u 40 ktieb, u jikkopja 15-il ktieb ieħor</item>
<item>1757 - jaqra l-ewwel ktieb ta’ Kamo no Mabuchi, <hi rend="italic">Kanji kō</hi>. Peress li jispiċċawlu l-flus, jirritorna lejn belt twelidu u jiftaħ prattika medika</item>
<item>1760 - żwieġ miftiehem ma’ <ref target="https://mt.wikipedia.org/wiki/Murata_Mika">Murata Mika</ref>; divorzju wara tliet xhur</item>
<item>1762 - jiżżewweġ lil <ref target="https://mt.wikipedia.org/wiki/Kusubuka_Tami">Kusubuka Tami</ref> u sena wara jitwieled binhom Haruniwa</item>
<item>1763 - jiltaqa’ ma’ Kamo no Mabuchi li jgħidlu jaqra n-<hi rend="italic">Nihon Shoki</hi> u l-<hi rend="italic">Man'yōshū</hi></item>
<item>1764-1771 - jistudja l-<hi rend="italic">Kojiki</hi> u jibda jiddissemina t-tagħlimiet tiegħu</item>
<item>1799 - Motoori Ōhira jsir ibnu adottat</item>
<item>1801 - miet</item></list>
Mużew Kommemorattiv ta’ Motoori Norinaga
<figure><caption>Dar Motoori Norinaga, ippreservata bħala mużew</caption></figure>
<p>Fi ħdan l-artijiet tal-<ref target="https://mt.wikipedia.org/wiki/Kastell_ta’_Matsusaka">Kastell ta’ Matsusaka</ref> fil-belt ta’ Matsusaka, id-dar ta’ Motoori Norinaga kyu-taku (本居宣長旧宅), fejn Motoori Norinaga għex mill-età ta’ 12-il sena sa ma għalaq 72 sena, ġiet ippreservata bħala mużew kommemorattiv ta’ Motoori Norinaga (本居宣長記念館, <hi rend="italic">Motoori Norinaga kinenkan</hi>). Il-binja, li oriġinarjament kienet inbniet bħala d-dar li fiha kellu jirtira n-nannu ta’ Norinaga fl-1693, ġiet imċaqilqa fejn tinsab attwalment fl-1909. Ġiet ipproklamata <ref target="https://mt.wikipedia.org/wiki/Monument">Monument</ref> Nazzjonali Speċjali mill-gvern Ġappuniż fl-1953. Sar sforz biex minn ġewwa tiġi ppreservata kemm jista’ jkun kif kienet meta kienet tintuża minn Norinaga, u l-istudjo fejn kien jikteb, fit-tieni sular, fih xi eżempji ta’ manuskritti oriġinali. Il-mużew iħaddan bosta artefatti li huma protetti bħala Proprjetajiet Kulturali Importanti tal-Ġappun, u kuljum jintwera porzjon żgħir minnhom biss.</p>
</text></body></html>