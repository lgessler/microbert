<html><body><text id="wikipedia_mt_wikipedia_org__1228.html" ns="0" revid="273368" sourceurl="https://mt.wikipedia.org/wiki/Tim_nazzjonali_tal-futbol_ta%27_Malta" title="Tim nazzjonali tal-futbol ta' Malta" type="wikipedia">Tim nazzjonali tal-futbol ta' Malta
<p>It-<hi rend="bold">tim nazzjonali tal-futbol ta' Malta</hi> hu t-tim nazzjonali tad-dixxiplina sportiva tal-<ref target="https://mt.wikipedia.org/wiki/Futbol">futbol</ref> ta' <ref target="https://mt.wikipedia.org/wiki/Malta">Malta</ref> u hu kkontrollat mill-<ref target="https://mt.wikipedia.org/wiki/Malta_Football_Association">Malta Football Association</ref>. Iffurmat fil-bidu tas-seklu għoxrin, it-tim naqas li javvanza għal xi fażi finali ta' kompetizzjoni internazzjonali. Sa Settembru 2011, in-nazzjonal Malti rnexxielu jikseb biss erba' rebħiet kompetittivi. Minkejja prestazzjonijiet qalbiena kontra timijiet iktar kwotati, speċjalment matul is-snin sebgħin u tmenin, ir-rendiment tat-tim fis-snin riċenti naqas drastikament, b'Malta titlef diversi postijiet fil-<ref target="https://mt.wikipedia.org/wiki/Klassifika_dinjija_tal-FIFA">klassifika dinjija tal-FIFA</ref>, bl-aħħar aġġornament ippoġġieha fil-173 post.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Storja
Is-snin tal-bidu
<p>L-infiltrazzjoni tal-logħba tal-futbol ġewwa l-Gżejjer Maltin taf il-bidu tagħha matul iż-żmien meta Malta kienet kolonja <ref target="https://mt.wikipedia.org/wiki/Renju_Unit">Brittanika</ref>. Jidher li l-ewwel partita ntlagħbet fl-4 ta' Marzu 1882 bejn is-suldati tal-gwarniġjon u l-inġiniera rjali. Aktar ma bdew jintlagħbu logħbiet, flimkien mal-fundazzjoni ta' klabbs ġodda bħall-<ref target="https://mt.wikipedia.org/wiki/Floriana_FC">Floriana</ref> u <ref target="https://mt.wikipedia.org/wiki/St._George's_FC">St. George's</ref>, dan kollu għen biex il-futbol ikompli jikseb ċerta popolarità. Wara li l-<ref target="https://mt.wikipedia.org/wiki/Federazzjoni_tal-futbol_ta'_Malta">federazzjoni Maltija tal-futbol</ref> ġiet stabbilita biex tkun tista' tikkontrolla l-attivitajiet sporitvi li jikkonċernaw il-futbol, din il-federazzjoni tat il-ħajja lit-<ref target="https://mt.wikipedia.org/wiki/Tazza_ta'_Malta">tazza nazzjonali</ref>. Iż-żmien ta' qabel it-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, jibqa' mfakkar għan-numru ta' klabbs prominenti li żaru l-gżejjer matul iż-żmien tal-Milied għat-turnej li ġew ospitati f'Malta.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Is-snin ħamsin raw id-debutt tat-tim nazzjonali Malti fix-xena internazzjonali, meta Malta lagħbet l-ewwel partita internazzjonali kontra l-<ref target="https://mt.wikipedia.org/wiki/Tim_nazzjonali_tal-futbol_tal-Awstrija">Awstrija</ref>, nhar il-Ħadd 24 ta' Frar 1957. Il-federazzjoni Maltija ħatret lil <ref target="https://mt.wikipedia.org/wiki/Joseph_Henry_Griffiths">Joe Griffiths</ref> bħala l-kowċ nazzjonali għal dan l-ewwel konfront,<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> u għamlet stedina lir-referi internazzjonali Taljan <ref target="https://mt.wikipedia.org/wiki/Vincenzo_Orlandini">Vincenzo Orlandini</ref> (li kien irrefja l-finali tat-<ref target="https://mt.wikipedia.org/wiki/Tazza_tad-Dinja_tal-Futbol_1954">Tazza tad-Dinja tal-1954</ref>) sabiex jikkontrolla l-logħba.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Quddiem attendenza uffiċjali ta' 17,421 persuna<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> ġewwa l-<ref target="https://mt.wikipedia.org/wiki/Empire_Stadium_(Gżira)">Empire Stadium</ref> tal-<ref target="https://mt.wikipedia.org/wiki/Gżira_(Malta)">Gżira</ref>, it-tim Malti mar 3–0 minn taħt bi tnax-il minuta mit-tmiem. Rimonta fl-aħħar minuti wassal biex Malta tnaqqas id-distakk għal gowl wieħed biss, b'żewġ gowls fi tliet minuti ta' <ref target="https://mt.wikipedia.org/wiki/Tony_Cauchi">Tony Cauchi</ref> u <ref target="https://mt.wikipedia.org/wiki/Sammy_Nicholl">Sammy Nicholl</ref>. Finalment, l-Awstrijaċi irreżistew l-aħħar assalti biex ħarġu rebbieħa 3–2.</p>
<p>

Wara serje ta' partiti ta' ħbiberija li fost oħrajn kienu jinkludu l-pari prestiġjużi ta' 0–0 u 1–1 mat-<ref target="https://mt.wikipedia.org/wiki/Tim_nazzjonali_tal-futbol_tat-Tuneżija">tim nazzjonali Tuneżin</ref> u dak <ref target="https://mt.wikipedia.org/wiki/Tim_nazzjonali_tal-futbol_tan-Norveġja">Norveġiż</ref> rispettivament, flimkien mar-rebħa ta' 1–0 kontra l-istess <ref target="https://mt.wikipedia.org/wiki/Tuneżija">Tuneżija</ref>, il-federazzjoni Maltija ssieħbet mal-assoċjazzjoni internazzjonali tal-<ref target="https://mt.wikipedia.org/wiki/FIFA">FIFA</ref> (1959) u mal-<ref target="https://mt.wikipedia.org/wiki/UEFA">UEFA</ref> (1960). Dawn is-sħubiji taw stampa ġdida lill-futbol Malti.</p>
Kampjonati Ewropej 1964
<p>Malta applikat biex tieħu sehem fil-<ref target="https://mt.wikipedia.org/wiki/Kampjonati_Ewropej_tal-Futbol">Kampjonati Ewropej</ref> u d-debutt f'kompetizzjoni internazzjonali wasal il-Ħamis 28 ta' Ġunju 1962 meta lagħbet kontra d-<ref target="https://mt.wikipedia.org/wiki/Tim_nazzjonali_tal-futbol_tad-Danimarka">Danimarka</ref>. Bis-sistema wżata dakinhar kienet dik ta' żewġ partiti (barra u ġewwa darek) bir-rebbieħ jgħaddi għar-rawnd suċċessiv, Malta sofriet f'Kopenħagen, telfa ta' 6–1, waqt li ġewwa l-Gżira, Malta tilfet bl-iskor minimu ta' 3–1. Id-Danimarka għaddiet għar-rawnd tal-aħħar sittax bi skor aggregat ta' 9–2.</p>


Kampjonati Ewropej 1972
<p>It-tim nazzjonali Malti kellu jistenna tmien snin oħra biex jidher għal darb'oħra fix-xena internazzjonali. Dan wasal dejjem fil-fażi ta' kwalifikazzjoni għall-<ref target="https://mt.wikipedia.org/wiki/Kampjonati_Ewropej_tal-Futbol_1972">Kampjonati Ewropej 1972</ref>. Din kienet l-ewwel darba li Malta ħadet sehem f'fażi tal-gruppi, li kienet ġiet adottata mill-UEFA għall-ewwel darba fil-kwalifiki għall-edizzjoni tal-1968. Malta spiċċat fi grupp tqil li kien jinvolvi lill-qawwa tal-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref>, li kienet għadha kemm ġejja minn eliminazzjoni fil-kwarti tal-finali fit-<ref target="https://mt.wikipedia.org/wiki/Tazza_tad-Dinja_tal-Futbol_1970">Tazza tad-Dinja 1970</ref>, il-<ref target="https://mt.wikipedia.org/wiki/Tim_nazzjonali_tal-futbol_tal-Greċja">Greċja</ref>, li bħal Malta kienet qatt ma dehret f'ebda fażi finali, u l-<ref target="https://mt.wikipedia.org/wiki/Tim_nazzjonali_tal-futbol_tal-Iżvizzera">Iżvizzera</ref>, li minkejja li fil-kwalifiki tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref> kienet dejjem tkun fost dawk kwalifikati, f'dik Ewropea dejjem ħassitha diffiċli. L-ewwel sett ta' tliet partiti taw riżultati prestiġjużi, fejn minkejja li kisbet biss punt wieħed, laqtet biss erba' gowls u skorjat tnejn. Però l-folja nbidlet mal-bidu tat-tieni rawnd, hekk kif Malta sofriet tliet telfiet u laqtet tnax-il gowl mingħajr ma tagħti ebda risposta. Malta spiċċat l-aħħar b'punt wieħed biss miksub fl-ewwel partita kontra l-<ref target="https://mt.wikipedia.org/wiki/Greċja">Griegi</ref>.</p>







Tazza tad-Dinja 1974
<p>Din kienet l-ewwel parteċipazzjoni ta' Malta f'fażi ta' kwalifikazzjoni għat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>, bil-fażi finali kienet se tiġi ospitata fil-<ref target="https://mt.wikipedia.org/wiki/Ġermanja">Ġermanja</ref>. Malta ittellgħet fi Grupp A flimkien mal-<ref target="https://mt.wikipedia.org/wiki/Tim_nazzjonali_tal-futbol_tal-Awstrija">Awstrija</ref>, l-<ref target="https://mt.wikipedia.org/wiki/Tim_nazzjonali_tal-futbol_tal-Iżvezja">Iżvezja</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Ungerija">Ungerija</ref>. Din il-kampanja ma tantx kienet ta' suċċess hekk kif Malta ma ġabet ebda punt u skurjat gowl wieħed fl-aħħar logħba.</p>







Kampjonati Ewropej 1976
<p>It-tielet parteċipazzjoni ta' Malta fil-fażi preliminarja tal-Kampjonati Ewropej waslet għall-<ref target="https://mt.wikipedia.org/wiki/Kampjonati_Ewropej_tal-Futbol_1976">edizzjoni tal-1976</ref>. Il-Grupp 8 ta' Malta kien jinvolvi lill-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja tal-Punent</ref>, li kienet għadha kemm ġejja mit-trijonf fit-<ref target="https://mt.wikipedia.org/wiki/Tazza_tad-Dinja_tal-Futbol_1974">Tazza tad-Dinja tal-1974</ref> u aktar qabel ir-rebħ tal-<ref target="https://mt.wikipedia.org/wiki/Kampjonati_Ewropej_tal-Futbol_1972">Kampjonati Ewropej tal-1972</ref>, u kif ukoll għat-tieni darba konsekuttiva f'din il-kompetizzjoni mal-<ref target="https://mt.wikipedia.org/wiki/Tim_nazzjonali_tal-futbol_tal-Greċja">Greċja</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Bulgarija">Bulgarija</ref>. Din il-fażi tibqa' memorabbli għal Malta fejn minbarra prestazzjonijiet tajbin ġewwa darhom, huma rnexxielhom jiksbu l-ewwel rebħa kompettiva fl-istorja, u din waslet nhar it-23 ta' Frar 1975 kontra l-Griegi. Kienet f'din il-fażi wkoll li Malta sofriet telfa umiljanti kontra l-Ġermanja tal-Punent, li sa dakinhar kienet l-ikbar telfa sofferta.</p>







Tazza tad-Dinja 1978
<p>Minkejja serje ta' telfiet f'dawn il-fażijiet preliminarji, Malta ġewwa darha wriet li kienet taf iżżomm l-avversarju tagħha. Għal darb'oħra fil-grupp ta' kwalifika għat-<ref target="https://mt.wikipedia.org/wiki/Tazza_tad-Dinja_tal-Futbol_1978">Tazza tad-Dinja 1978</ref> Malta spiċċat fil-grupp flimkien mal-<ref target="https://mt.wikipedia.org/wiki/Tim_nazzjonali_tal-futbol_tal-Awstrija">Awstrija</ref>, u anki mal-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja_tal-Lvant">Ġermanja tal-Lvant</ref> u t-<ref target="https://mt.wikipedia.org/wiki/Tim_nazzjonali_tal-futbol_tat-Turkija">Turkija</ref>. It-tim nazzjonali Malti ma rnexxielux itejjeb ir-rekord deludenti li kellu f'din il-kompetizzjoni, fejn baqa' jsofri u ma jirrispondix lura – jispikkaw l-iktar iż-żewġ telfiet indentiċi ta' 9–0 sofferti kontra l-Ġermanja tal-Lvant u l-Awstrija.</p>







Kampjonati Ewropej 1980
<p>Malta spiċċat fi Grupp 7 tal-fażi ta' kwalifika fejn għat-tieni darba konsekuttiva kellhom jaffaċċjaw lill-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja tal-Punent</ref> u lit-<ref target="https://mt.wikipedia.org/wiki/Tim_nazzjonali_tal-futbol_tat-Turkija">Turkija</ref>, u għall-ewwel darba ma' <ref target="https://mt.wikipedia.org/wiki/Tim_nazzjonali_tal-futbol_ta'_Wales">Wales</ref>. Ġewwa darhom, il-Maltin irnexxielhom iżommu riżultati rispettabbli però sofrew bil-kbir barra minn darhom. Fost dawn kien hemm it-telfiet deludenti ta' 7–0 fl-ewwel partita kontra Wales, u telfa oħra kbira kontra l-Ġermanja tal-Punent din id-darba 8–0, wara li fil-Gżira, Malta kienet irnexxielha tikseb pari prestiġjuż kontra dan tal-aħħar.</p>







Tazza tad-Dinja 1982
<p>Fi grupp magħmul minn tliet timijiet, Malta reġgħet impressjonat ġewwa darha, imma sofriet barra minn darha. Fl-ewwel partita li ntlagħbet fil-<ref target="https://mt.wikipedia.org/wiki/Belt_Valletta">Belt Valletta</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Polonja">Polonja</ref>, din kellha tiġi abbandunata wara problemi ta' ġlied fil-grawnd, u dan il-konfront ġie abbandunat bil-Polonja 2−0 fil-vantaġġ. Il-forma barra minn darhom dehret fiż-żewġ konfronti li kellha kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja_tal-Lvant">Ġermanja tal-Lvant</ref> u l-Polonja, Malta sofriet ħdax-il gowl u skurjat biss gowl wieħed.</p>





Kampjonati Ewropej 1984
<p>Għat-tieni darba infila Malta spiċċat fi Grupp 7 tal-fażi ta' kwalifikazzjoni għall-<ref target="https://mt.wikipedia.org/wiki/Kampjonati_Ewropej_tal-Futbol_1984">Kampjonati Ewropej tal-1984</ref> li kienu se jsiru fi Franza. Barra Malta, kien hemm <ref target="https://mt.wikipedia.org/wiki/Tim_nazzjonali_tal-futbol_ta'_Spanja">Spanja</ref>, friska mill-ospitazzjoni tal-aħħar edizzjoni tat-<ref target="https://mt.wikipedia.org/wiki/Tazza_tad-Dinja_tal-Futbol_1982">Tazza tad-Dinja 1982</ref>, l-<ref target="https://mt.wikipedia.org/wiki/Tim_nazzjonali_tal-futbol_tal-Olanda">Olanda</ref>, li minkejja li kienet naqset li tikkwalifika għat-Tazza tad-Dinja li saret fi Spanja, kienet għadha bit-togħma tal-finali mitlufa tat-<ref target="https://mt.wikipedia.org/wiki/Tazza_tad-Dinja_tal-Futbol_1978">Tazza tad-Dinja 1978</ref> u tat-tielet post fil-<ref target="https://mt.wikipedia.org/wiki/Kampjonati_Ewropej_tal-Futbol_1976">Kampjonati Ewropej 1976</ref>. L-<ref target="https://mt.wikipedia.org/wiki/Tim_nazzjonali_tal-futbol_tal-Irlanda">Irlanda</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Iżlanda">Iżlanda</ref>, iż-żewġ timijiet l-oħra li kienu jkomplu l-grupp, kienu għadhom ma waslux sal-fażi finali ta' ebda kompetizzjoni internazzjonali.</p>
<p>Malta bdiet din il-kampanja bl-aqwa tal-modi, b'rebħa ta' 2–1 fuq l-Iżlanda, partita li ntlagħbet ġewwa <ref target="https://mt.wikipedia.org/wiki/Messina">Messina</ref>, b'din ir-rebħa tkun it-tieni waħda kompetittiva fl-istorja. Fil-partita ta' wara, sitt xhur wara din ir-rebħa storika, Malta ngħatat lezzjoni mit-tim Olandiż li ġewwa <ref target="https://mt.wikipedia.org/wiki/Aachen">Aachen</ref> (fil-Ġermanja), ħareġ rebbieħ 6–0. Il-prestazzjonijiet tat-tim nazzjonali Malti ġewwa daru bdew kull ma jmorru jitjiebu, u kellu jkun gowl fid-89 minuta ta' <ref target="https://mt.wikipedia.org/wiki/Francis_Stapleton">Francis Stapleton</ref> li xellef il-konfront f'favur l-Irlandiżi, ġewwa Ta' Qali. Wirja oħra ta' kuraġġ intweriet ġewwa Ta' Qali, fejn il-viżitaturi Spanja ħarġu trijunfanti b'rebħa ta' 3–2, fejn sas-60 minuta Malta kienet qed tiggwida l-partita 2–1 b'doppjetta tal-leġġendarju <ref target="https://mt.wikipedia.org/wiki/Carmel_Busuttil">Carmel Busuttil</ref>. Però, wara l-pari, gowl fl-84 minuta ta' <ref target="https://mt.wikipedia.org/wiki/Rafael_Gordillo">Rafael Gordillo</ref> ta t-tliet punti u r-raba' rebħa minn erba' partiti lit-tim Spanjol. Il-partita ta' ritorn kontra l-Iżlanda, rat lill-Iżlandiżi jieħdu t-tielet punt<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> f'din il-fażi b'rebħa ta' 1–0. L-aħħar tliet partiti raw waqgħa fil-forma tat-tim Malti, fejn barra minn daru safa' ddominat u umiljat. Wara t-telfa ta' 8–0 kontra l-Irlandiżi ġewwa <ref target="https://mt.wikipedia.org/wiki/Dublin">Dublin</ref>, ġewwa Rotterdam Malta sofriet telfa oħra ta' 5–0 kontra l-Olanda. Però, nhar il-21 ta' Diċembru 1983, it-tim nazzjonali Malti kellu jsofri l-ikbar telfa ta' kull żmien. Spanja kellha bżonn li tirbaħ bi ħdax-il gowl biex jegħlbu d-differenza tal-gowls u l-medja tal-gowls tal-Olanda biex jassiguraw kwalifikazzjoni. Ġewwa <ref target="https://mt.wikipedia.org/wiki/Sivilja">Sivilja</ref>, wara l-ftuħ tal-iskor minn <ref target="https://mt.wikipedia.org/wiki/Carlos_Alonso_González">Santillana</ref> u l-gowl tal-pari tal-Maltin minn <ref target="https://mt.wikipedia.org/wiki/Michael_Degiorgio">Michael Degiorgio</ref>, Spanja rat il-ħolma li jilħqu t-Tazza tad-Dinja issir aktar reali, b'Santillana u <ref target="https://mt.wikipedia.org/wiki/Hipólito_Rincón">Hipólito Rincón</ref> jiskorjaw erba' gowls kull wieħed, bil-partita tintemm f'telfa ta' 12–1.</p>










Impjanti
<p>Il-logħob interni tat-tim nazzjonali Malti jintlagħbu ġewwa l-<ref target="https://mt.wikipedia.org/wiki/Grawnd_Nazzjonali_ta'_Ta'_Qali">Grawnd Nazzjonali ta' Ta' Qali</ref>. Preċedentament kien jiġi wżat l-<ref target="https://mt.wikipedia.org/wiki/Empire_Stadium_(Gżira)">Empire Stadium</ref>, impjant ġewwa l-<ref target="https://mt.wikipedia.org/wiki/Gżira_(Malta)">Gżira</ref> li kien jesa' madwar 30,000 spettatur. Fih ospita numru ta' logħbiet importanti fosthom l-ewwel logħba uffiċjali tan-nazzjonal kontra l-<ref target="https://mt.wikipedia.org/wiki/Tim_nazzjonali_tal-futbol_tal-Awstrija">Awstrija</ref> tal-24 ta' Frar 1957. L-art ramlija ta' dan il-grawnd hija sinonimu mal-era inizzjali tat-tim nazzjonali. Aktar tard, bil-bini tal-Grawnd Nazzjonali, l-Empire Stadium ospita l-aħħar logħba fih fl-1981.</p>
Skwadra attwali
<p>It-22 plejers li ġejjin kienu msemmija għall-logħba ta' kwalifika tat-Tazza tad-Dinja kontra d-<ref target="https://mt.wikipedia.org/wiki/Tim_nazzjonali_tal-futbol_tad-Danimarka">Danimarka</ref> fis-6 ta' Settembru 2013.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Preżenzi u gowls huma korretti sal-14 ta' Awwissu 2013.</p>

Sejħiet riċenti
<p>Dawn il-plejers ġew imsejħa fl-iskwadra Maltija fl-aħħar 12-il xahar.</p>
</text></body></html>