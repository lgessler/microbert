<html><body><text id="wikipedia_mt_wikipedia_org__14117.html" ns="0" revid="251459" sourceurl="https://mt.wikipedia.org/wiki/Berthe_Morisot" title="Berthe Morisot" type="wikipedia">Berthe Morisot<figure><caption>Berthe Morisot, pittura ta' <ref target="https://mt.wikipedia.org/wiki/Édouard_Manet">Édouard Manet</ref>, 1872</caption></figure>
<p><hi rend="bold">Berthe Morisot</hi> (14 ta' Jannar 14, 1841– 2 ta' Marzu 2, 1895) kienet pittriċi u membru taċ-ċirku ta' pitturi f'<ref target="https://mt.wikipedia.org/wiki/Pariġi">Pariġi</ref> li saru magħrufin bħala l-<ref target="https://mt.wikipedia.org/wiki/Impressjonisti">Impressjonisti</ref>. Għal seklu sħiħ ma tantx kienet stmata, forsi għax kienet mara, imma issa saret meqjusa waħda mill-aħjar pitturi Impressjonisti.</p>
<p>Fl-1864, esibiet il-pitturi tagħha għall-ewwel darba, fis-Salon de Paris, li dak iż-żmien kien stmat ħafna. Is-Salon, li kellu l-appoġġ tal-gvern, kien il-wirja uffiċjali ta' kull sena tal-<ref target="https://mt.wikipedia.org/wiki/Académie_des_beaux-arts">Académie des beaux-arts</ref> f'Parġi u l-pitturi murijin fih kienu qabel jiġu ġġudikati mill-akademiċi. Xogħolha ntgħażel għal wirja tas-Salon sitt darbiet war xulxin<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> sa meta fl-1874, ingħaqdet mal-Impressjonisti <hi rend="italic">irrefjutati</hi> fl-ewwel esibizzjoni tagħhom li inkludiet, <ref target="https://mt.wikipedia.org/wiki/Paul_Cézanne">Paul Cézanne</ref>, <ref target="https://mt.wikipedia.org/wiki/Edgar_Degas">Edgar Degas</ref>, <ref target="https://mt.wikipedia.org/wiki/Claude_Monet">Claude Monet</ref>, Morisot, <ref target="https://mt.wikipedia.org/wiki/Camille_Pissarro">Camille Pissarro</ref>, <ref target="https://mt.wikipedia.org/wiki/Pierre-Auguste_Renoir">Pierre-Auguste Renoir</ref>, u <ref target="https://mt.wikipedia.org/wiki/Alfred_Sisley">Alfred Sisley</ref>. Din saret fl-istudju tal-fotografu <ref target="https://mt.wikipedia.org/wiki/Nadar_(fotografu)">Nadar</ref>. </p>
<p><ref target="https://mt.wikipedia.org/wiki/Édouard_Manet">Édouard Manet</ref> kien il-ħabib u l-kollega tagħha u żżewwġet lil ħuħ Eugène.</p>
Edukazzjoni
<figure><caption>Berthe Morisot, <hi rend="italic">Il-benniena,</hi> 1872, <ref target="https://mt.wikipedia.org/wiki/Musée_d'Orsay">Musée d'Orsay</ref></caption></figure>
<p>Morisot twieldet f'Bourges, Cher, <ref target="https://mt.wikipedia.org/wiki/Franza">Franza</ref> minn familja tal-borgeżija tat-tajjeb. Hi u oħta, <ref target="https://mt.wikipedia.org/wiki/Edma_Morisot">Edma Morisot</ref>, it-tnejn għażlu li jsiru pittriċi. Meta Berthe Morisot kienet iddeċidiet li ssir artista, il-familja tagħha ma għamlulhiex intoppi.</p>
<p>Twieldet minn familja li skont it-tradizzjoni, kellha fostha wieħed mill-pitturi tar-Rokokò l-iżjed prolifiċi, <ref target="https://mt.wikipedia.org/wiki/Jean-Honoré_Fragonard">Fragonard</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, li kif kien juża l-kulur, u l-metodu espressiv u żgur li bih kien juża l-pinzell influwenzaw il-pitturi li ġew warajh. Meta għalqet għoxrin sena kienet diġà ltaqgħet u saret ħabiba ta' <ref target="https://mt.wikipedia.org/wiki/Camille_Corot">Camille Corot</ref>, pittur importanti tal-veduti tal-Iskola Barbizon, li kellu ħafna sengħa wkoll fil-pittura tal-figura. </p>
<p>Dan il-pittur għallem il-pittura lil Berthe u 'l oħtha u introduċihom ma' pitturi u għalliema oħra. Taħt l-influwenza ta' Corot, Morisot adotat il-metodu ta' <hi rend="italic">plein air</hi> fix-xogħol tagħha. Bħala studenti tal-arti, Berthe u Edma kienu jaħdmu fil-qrib flimkien sakemm Edma żżewwġet u kellha t-tfal u ma kellhiex żmien biex tpinġi bl-istess intensità daqs Berthe. L-ittri bejniethom juru li l-aħwa kienu jinħabbu u jenfasizzaw in-niket ta' Berthe dwar il-bogħod bejniethom u l-fatt li Edma kienet telqgħet il-pittura. Edma appoġġat bil-qalb kollha x-xogħol li kienet qiegħda tkompli Berthe u l-familji taż-żewġ aħwa dejjem baqgħu jinġiebu.</p>
Manet u l-impressjoniżmu
<figure><caption>Berthe Morisot, <hi rend="italic">Għalqa bil-qamħ</hi>, <ref target="https://mt.wikipedia.org/wiki/Musée_d'Orsay">Musée d'Orsay</ref></caption></figure>
<p>Morisot uriet ix-xogħol tagħha fis-<hi rend="italic">Salon de Paris</hi> għall-ewwel darba meta kellha tlieta u għoxrin sena fl-1864, meta aċċettawlha żewġ veduti. Baqgħet turi x-xogħol tagħha fis-Salon regolarment, ġeneralment b'reċensjoniet favorevoli, sal-1873, is-sena qabel l-ewwel wirja Impressjonista. </p>
<figure><caption>Berthe Morisot, <hi rend="italic">Tifla bil-fardal aħmar,</hi> skiċċ</caption></figure>
<p>Sadattant, fl-1868 Morisot saret taf lil <ref target="https://mt.wikipedia.org/wiki/Édouard_Manet">Édouard Manet</ref>. Hu kien iġibha ħafna, kif jidher ċar mill-affett li bih pinġa bosta ritratti tagħha. Fosthom hemm wieħed impressjonanti ta' Morisot liebsa velu iswed (muri fil-bidu tal-artiklu), meta kienet bil-vistu għall-missierha. Il-korrispondenza bejniethom ukoll turi kemm kienu jinġiebu. Darba taha <ref target="https://mt.wikipedia.org/wiki/Kavallett">kavallett</ref> bħala rigal tal-<ref target="https://mt.wikipedia.org/wiki/Milied">Milied</ref>. Darba oħra għamel xi tibdiliet f'waħda mill-pitturi li kienet issottomettiet għas-Salon meta kien qiegħed jirranġa l-ġarr tagħha. Morisot ma ħaditx pjaċir imma Manet kien għamel hekk għax fehem il-kritika li semagħha tagħmel kontra tagħha stess bħala stedina biex iżid xi korrezzjonijiet hu. </p>
<p>Waqt li tradizzjonalment Manet kien meqjus bħala l-imgħallem u Morisot d-dixxiplu, hemm xhieda li r-relazzjoni bejniethom kienet ta' tnejn indaqs<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>. Morisot kienet żviluppat l-istil artistiku karattereistiku tagħha. Manet kien japprova u japprezza xi deċiżjonijiet ta' stil u kompożizzjoni li ħadet u infatti inkorpora xi wħud minnhom fil-pitturi tiegħu. </p>
<figure><caption>Berthe Morisot, <hi rend="italic">Tifla qalb il-ward marbutin mal-qasab,</hi> 1881, Wallraf-Richartz Museum, <ref target="https://mt.wikipedia.org/wiki/Kolonja">Kolonja</ref></caption></figure><p> Kienet Morisot li kkonvinċiet lil Manet li jipprova jpinġi fil-beraħ (<ref target="https://mt.wikipedia.org/wiki/Plein_air">plein air</ref>), kif kienet ilha tagħmel hi minn mindu Corot kien ħajjarha tagħmel hekk<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>. Barra minn hekk daħħlet lil Manet fiċ-ċirku ta' pitturi li ftit wara saru jissejħu Impressjonisti. Fl-1874, Morisot żżewwġet lil Eugene, ħu Manet u kellhom tifla waħda, Julie. <ref target="https://mt.wikipedia.org/wiki/Julie_Manet">Julie Manet</ref> kienet is-suġgett ta' ħafna mill-pitturi t'ommha u ktieb bit-tifkiriet tagħha <hi rend="italic">Trobbija mal-Impressjonisti: Id-Djarju ta' Julie Manet,</hi> ġie ppublikat fl-1987.</p>
<p>Bħala Impressjonista dommatika u anki membru tal-<hi rend="italic">haute bourgeoisie</hi>, Morisot pinġiet l-esperjenzi tagħha tal-ħajja ta' kuljum. Il-pitturi tagħha jirriflettu r-restrizzjonijiet tas-seklu 19 fuq il-klassi u s-sess tagħha. Evitat il-veduti tat-toroq u l-bliet kif ukoll il-figuri għarwenin u, bħall-mara impressjonista l-oħra Mary Cassatt, ikkonċentrat fuq il-ħajja tad-dar u r-riratti li għalihom setgħet tuża l-familja u l-ħbieb personali bħala mudelli. Pitturi bħal <hi rend="italic">Il-Benniena</hi> (1872), li fihom naraw il-moda ta' dak iż-żmien fl-għamara tal-kmamar tat-tfal, jirriflettu kemm kienet tgħati każ il-moda u r-riklami, kif kienu jindunaw mill-ewwel il-membri femminili tal-pubbliku.
Fix-xogħol tagħha ma nsibux biss veduti, ritratti, ġonna u xeni ta' dgħajjes, imma wkoll suġġetti li juru l-kumdità u l-intimità tal-ħajja tal-familja u d-dar, kif naraw fix-xogħlijiet tal-kollegi tagħha, <ref target="https://mt.wikipedia.org/wiki/Pierre-Auguste_Renoir">Pierre-Auguste Renoir</ref> u <ref target="https://mt.wikipedia.org/wiki/Mary_Cassatt">Mary Cassatt</ref>.</p>
<p>Berthe Morisot mietet fit-2 ta' Marzu, 1895 f'Pariġi u ndifnet fis-<hi rend="italic">Cimetière de Passy</hi>.</p>


Referenzi
<list type="unordered"><item>Denvir, B. (2000). <hi rend="italic">The Chronicle of Impressionism: An Intimate Diary of the Lives and World of the Great Artists</hi>, (Il-Kronaka tal-Impressjoniżmu: Djarju Intimu tal-Ħajjiet u d-Dinja tal-Artisti l-Kbar). Londra: Thames &amp; Hudson. OCLC 43339405</item>
<item>Higonnet, Anne (1995). <hi rend="italic">Berthe Morisot</hi>. Berkeley: University of California Press. <ref target="https://mt.wikipedia.org/wiki/Special:BookSources/0520201566">ISBN 0-520-20156-6</ref></item>
<item>Turner, J. (2000). <hi rend="italic">From Monet to Cézanne: late 19th-century French artists</hi>, (Minn Monet għal Cézanne: Artisti Franċiżi ta' tard fis-Seklu 19). Grove Art. New York: St Martin's Press. <ref target="https://mt.wikipedia.org/wiki/Special:BookSources/0312229712">ISBN 0-312-22971-2</ref></item>
<item>Manet, Julie, Rosalind de Boland Roberts, and Jane Roberts. Growing Up with the Impressionists: The Diary of Julie Manet, (Trobbija mal-Impressjonisti: Id-Djarju ta' Julie Manet). Londra: Sotheby's Publications, 1987</item></list>
Gallerija
<list type="unordered">
<item><hi rend="italic">Il-port ta' Lorient</hi> <ref target="https://mt.wikipedia.org/wiki/National_Gallery_of_Art,_Washington,_DC">National Gallery of Art, Washington, DC</ref> 1869</item>
<item><hi rend="italic">Omm u oħt l-artista jaqraw</hi> <ref target="https://mt.wikipedia.org/wiki/National_Gallery_of_Art,_Washington,_DC">National Gallery of Art, Washington, DC</ref>  c.1869-70</item>
<item><hi rend="italic">Fil-gallarija</hi> <ref target="https://mt.wikipedia.org/wiki/New_York">New York</ref> 1872</item>
<item><hi rend="italic">Qari</hi> <ref target="https://mt.wikipedia.org/wiki/Cleveland_Museum_of_Art">Cleveland Museum of Art</ref> 1873</item>
<item><hi rend="italic">Il-kaċċa tal-friefet</hi> <ref target="https://mt.wikipedia.org/wiki/Musée_d'Orsay">Musée d'Orsay</ref>, <ref target="https://mt.wikipedia.org/wiki/Pariġi">Pariġi</ref> 1874</item>
<item><hi rend="italic">Fil-Ballu</hi> <ref target="https://mt.wikipedia.org/wiki/Musée_Marmottan_Monet">Musée Marmottan Monet</ref>, <ref target="https://mt.wikipedia.org/wiki/Pariġi">Pariġi</ref> 1875</item>
<item><hi rend="italic">Mara waqt it-Toilette</hi> <ref target="https://mt.wikipedia.org/wiki/The_Art_Institute_of_Chicago">The Art Institute of Chicago</ref> 1875</item>
<item><hi rend="italic">Eugene Manet fil-gżira ta' Wight</hi>  Kollezzjoni privata 1875      </item>
<item><hi rend="italic">Il-kamra tal-pranzu</hi> <ref target="https://mt.wikipedia.org/wiki/National_Gallery_of_Art,_Washington,_DC">National Gallery of Art, Washington, DC</ref> c. 1875</item>
<item><hi rend="italic">Jum sajfi</hi> <ref target="https://mt.wikipedia.org/wiki/National_Gallery">National Gallery</ref>, <ref target="https://mt.wikipedia.org/wiki/Londra">Londra</ref> 1879</item>
<item><hi rend="italic">Ix-xitwa</hi> jew <hi rend="italic">Mara bil-manikott</hi> <ref target="https://mt.wikipedia.org/wiki/Dallas_Museum_of_Arts">Dallas Museum of Arts</ref> 1880</item>
<item><hi rend="italic">Rose Trémière</hi> <ref target="https://mt.wikipedia.org/wiki/Musée_Marmottan_Monet">Musée Marmottan Monet</ref>, <ref target="https://mt.wikipedia.org/wiki/Pariġi">Pariġi</ref>, 1884</item>
<item>''Tifla bil-gaġġa<hi rend="italic">  1885</hi></item>
<item><hi rend="italic">Il-banju (Tfajla tirranġa xagħrha)</hi> <ref target="https://mt.wikipedia.org/wiki/Clark_Art_Institute">Sterling and Francine Clark Art Institute</ref>, <ref target="https://mt.wikipedia.org/wiki/Williamstown,_Massachusetts">Williamstown, Massachusetts</ref> 1885-86</item>
<item><hi rend="italic">Julie Manet u l-kelb tal-kaċċa Laerte</hi> <ref target="https://mt.wikipedia.org/wiki/Musée_Marmottan_Monet">Musée Marmottan Monet</ref>, <ref target="https://mt.wikipedia.org/wiki/Pariġi">Pariġi</ref> 1893</item>
</list>
Ħoloq esterni


<list type="unordered"><item>Berthe Morisot fil-<ref target="http://www.ibiblio.org/wm/paint/auth/morisot/">WebMuseum</ref></item></list>
</text></body></html>