<html><body><text id="wikipedia_mt_wikipedia_org__4599.html" ns="0" revid="263820" sourceurl="https://mt.wikipedia.org/wiki/Fenek_tal-istrixxi_ta%27_Annam" title="Fenek tal-istrixxi ta' Annam" type="wikipedia">Fenek tal-istrixxi ta' Annam

<p>Il-<ref target="https://mt.wikipedia.org/wiki/Fenek_tal-istrixxi_ta'_Annam">Fenek tal-istrixxi ta' Annam</ref> <hi rend="italic"><ref target="https://mt.wikipedia.org/wiki/Nesolagus_timminsi">Nesolagus timminsi</ref></hi> jew kif inhu magħruf ukoll <ref target="https://mt.wikipedia.org/wiki/Fenek_tal-istrixxi_ta'_Annam">Liebru tal-istrixxi ta' Annam</ref> (għalkemm dan huwa <ref target="https://mt.wikipedia.org/wiki/Fenek">fenek</ref>), huwa <ref target="https://mt.wikipedia.org/wiki/Mammiferu">mammiferu</ref> <ref target="https://mt.wikipedia.org/wiki/Plaċentat">plaċentat</ref> <ref target="https://mt.wikipedia.org/wiki/Erbivoru">erbivoru</ref> tal-<ref target="https://mt.wikipedia.org/wiki/Familja">familja</ref> <ref target="https://mt.wikipedia.org/wiki/Leporidae">Leporidae</ref> fl-<ref target="https://mt.wikipedia.org/wiki/Ordni">ordni</ref> <ref target="https://mt.wikipedia.org/wiki/Lagomorpha">Lagomorpha</ref>, li ġie skopert xjentifikament lejn l-aħħar tas-snin 90. L-ewwel evidenzi tal-eżistenza ta' din l-<ref target="https://mt.wikipedia.org/wiki/Speċi">ispeċi</ref> ta' <ref target="https://mt.wikipedia.org/wiki/Fenek">fenek</ref> ġew minn eżemplari maqbudin friski fis-swieq tal-ikel f'<ref target="https://mt.wikipedia.org/wiki/Laos">Laos</ref> bejn l-1995 u l-1996 u minn dak iż-żmien 'l hawn instab f'siti oħra fil-<ref target="https://mt.wikipedia.org/wiki/Vietnam">Vietnam</ref> (Surridge et al. 1999). </p>
<p>Dan il-<ref target="https://mt.wikipedia.org/wiki/Fenek">fenek</ref> huwa ristrett għall-foresti tal-muntanji ta' Annam fuq il-fruntiera bejn <ref target="https://mt.wikipedia.org/wiki/Laos">Laos</ref> u <ref target="https://mt.wikipedia.org/wiki/Vietnam">Vietnam</ref>, fix-Xlokk tal-kontinent <ref target="https://mt.wikipedia.org/wiki/Asja">Asjatiku</ref>, f'għoli ta' bejn 400 metru l-inqas u 1,500 metru l-aktar. L-ambjent huwa kollu foresta tal-muntanji dejjem ħadra ta' għoli jew altitudni moderata. Dan il-<ref target="https://mt.wikipedia.org/wiki/Fenek">fenek</ref> huwa <ref target="https://mt.wikipedia.org/wiki/Notturnu">notturnu</ref> u matul il-ġurnata jistaħba f'bejtiet jew f'toqob taħt l-art qalb l-għeruq tas-siġar. </p>
<p>Il-<ref target="https://mt.wikipedia.org/wiki/Fenek_tal-istrixxi_ta'_Annam">Fenek tal-istrixxi ta' Annam</ref> huwa <ref target="https://mt.wikipedia.org/wiki/Speċi">speċi</ref> ta' <ref target="https://mt.wikipedia.org/wiki/Fenek">fenek</ref> żgħir, b'par widnejn pjuttost ċkejkna, bil-pil lewn il-kannella ċar tar-ramel, bi strixxi suwed minn fuq id-dahar għal-ġenbejn, minn fuq is-saqajn ta' wara għal fuq l-ispallejn u fuq il-wiċċ mal-wardiet għal madwar l-għajnejn, simili għall-istrixxi tal-<ref target="https://mt.wikipedia.org/wiki/Fenek_ta'_l-istrixxi_ta'_Sumatra">Fenek ta' l-istrixxi ta' Sumatra</ref> l-<ref target="https://mt.wikipedia.org/wiki/Speċi">ispeċi</ref> l-oħra fil-<ref target="https://mt.wikipedia.org/wiki/Ġeneru">ġeneru</ref> <hi rend="italic"><ref target="https://mt.wikipedia.org/wiki/Nesolagus">Nesolagus</ref></hi>.</p>
Distribuzzjoni
<p>Il-<ref target="https://mt.wikipedia.org/wiki/Fenek_tal-istrixxi_ta'_Annam">Fenek tal-istrixxi ta' Annam</ref> <hi rend="italic"><ref target="https://mt.wikipedia.org/wiki/Nesolagus_timminsi">Nesolagus timminsi</ref></hi> huwa <ref target="https://mt.wikipedia.org/wiki/Speċi">speċi</ref> ta' <ref target="https://mt.wikipedia.org/wiki/Fenek">fenek</ref> rari ħafna li jinsab jgħix fuq il-muntanji ta' Annam fuq il-fruntiera bejn <ref target="https://mt.wikipedia.org/wiki/Laos">Laos</ref> u <ref target="https://mt.wikipedia.org/wiki/Vietnam">Vietnam</ref>. </p>
Klassifikazzjoni
<list type="unordered"><item><ref target="https://mt.wikipedia.org/wiki/Ordni">Ordni</ref> <ref target="https://mt.wikipedia.org/wiki/Lagomorpha">Lagomorpha</ref>
<list type="unordered"><item><ref target="https://mt.wikipedia.org/wiki/Familja">Familja</ref> <ref target="https://mt.wikipedia.org/wiki/Leporidae">Leporidae</ref>
<list type="unordered"><item><ref target="https://mt.wikipedia.org/wiki/Ġeneru">Ġeneru</ref> <hi rend="italic"><ref target="https://mt.wikipedia.org/wiki/Nesolagus">Nesolagus</ref></hi>
<list type="unordered"><item><ref target="https://mt.wikipedia.org/wiki/Fenek_tal-istrixxi_ta'_Annam">Fenek tal-istrixxi ta' Annam</ref>, <hi rend="italic"><ref target="https://mt.wikipedia.org/wiki/Nesolagus_timminsi">Nesolagus timminsi</ref></hi></item></list></item></list></item></list></item></list>
Referenzi
<list type="unordered"><item>Lagomorph Specialist Group (1996). <ref target="http://www.iucnredlist.org/search/details.php/41209/all"><hi rend="italic">Nesolagus timminsi</hi></ref> Fil-Periklu kritiku ta' estinzjoni. 2006 IUCN Red List of Threatened Species. IUCN 2006. Informazjoni mniżla fid- 9 ta' Novembru 2006.</item></list></text></body></html>