<html><body><text id="wikipedia_mt_wikipedia_org__24242.html" ns="0" revid="261094" sourceurl="https://mt.wikipedia.org/wiki/%C4%8Aittadella" title="Ċittadella" type="wikipedia">Ċittadella
<p>Iċ-<hi rend="bold">Ċittadella</hi>, magħrufa wkoll bħala l-<hi rend="bold">Kastell</hi>, hija fortizza fiċ-ċentru tar-<ref target="https://mt.wikipedia.org/wiki/Rabat_(Għawdex)">Rabat</ref>, <ref target="https://mt.wikipedia.org/wiki/Għawdex">Għawdex</ref>. L-inħawi ilhom abitati minn Żmien il-Bronż, u s-sit li llum hu okkupat miċ-Ċittadella huwa maħsub li kien l-akropoli tal-belt Punika-Rumana ta' <hi rend="italic">Gaulos</hi> jew <hi rend="italic">Glauconis Civitas</hi>.</p>
<p>Fil-medjuevu, l-akropoli ġie kkonvertit f'kastell li serva ta' kenn għall-Għawdxin meta kien ikun hemm xi attakk. Madwar is-seklu 15, bdiet tiżviluppa belt barra s-swar tal-kastell, u din iż-żona llum tifforma l-qalba storika tar-Rabat. Is-swar taċ-Ċittadella saru antikwati sas-seklu 16, u fl-1551 it-Torok invadew l'Għawdex, għamlu ħerba miċ-Ċittadella u ħadu ħafna mill-poplazzjoni t'Għawdex bħala skjavi.</p>
<p>Bejn l-1599 u l-1622 is-swar tan-nofsinhar taċ-Ċittadella reġgħu nbnew mill-ġdid u l-fortizza ġiet immodernizzata. Is-swar fuq in-naħa tat-tramuntana tħallew intatti, u llum għad għandhom forma medjevali. Il-fortifikazzjonijiet il-ġodda ġew ikkritikati ftit snin wara li tlestew, u fis-sekli 17 u 18 saru pjanijiet biex titwaqqa' ċ-Ċitadella kollha, iżda dawn qatt ma twettqgħu.</p>
<p>Iċ-Ċittadella rat azzjoni fl-invażjoni Franċiża f'Ġunju tal-1798, u fir-rewwixta ta' Settembru u Ottubru 1798. Fiż-żewġ każijiet il-fortizza ċediet mingħajr ħafna ġlied. Il-fortizza baqgħet tintuża għal raġunijiet militari mill-Ingliżi sal-1 t'April 1868.</p>
<p>Iċ-Ċittadella fiha diversi knejjes u bini storiku, fosthom il-<ref target="https://mt.wikipedia.org/wiki/Knisja_Katidrali_ta'_Għawdex">Knisja Katidrali ta' Għawdex</ref>, li nbeniet bejn l-1697 u l-1711 fuq sit ta' knisja eqdem. Iċ-Ċittadella ilha inkluża fil-lista tentattiva ta' Siti ta' wirt dinji tal-UNESCO mill-1998.</p>
</text></body></html>