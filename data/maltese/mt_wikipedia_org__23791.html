<html><body><text id="wikipedia_mt_wikipedia_org__23791.html" ns="0" revid="249636" sourceurl="https://mt.wikipedia.org/wiki/Aleksandar_Tirnani%C4%87" title="Aleksandar Tirnanić" type="wikipedia">Aleksandar Tirnanić
<p><hi rend="bold">Aleksandar "Tirke" Tirnanić</hi> (bis-<ref target="https://mt.wikipedia.org/wiki/Lingwa_Serba">Serb</ref>: Александар Тирке Тирнанић; <ref target="https://mt.wikipedia.org/wiki/Krnjevo">Krnjevo</ref>, <ref target="https://mt.wikipedia.org/wiki/15_ta'_Lulju">15 ta' Lulju</ref> <ref target="https://mt.wikipedia.org/wiki/1910">1910</ref> – <ref target="https://mt.wikipedia.org/wiki/Belgrad">Belgrad</ref>, <ref target="https://mt.wikipedia.org/wiki/13_ta'_Diċembru">13 ta' Diċembru</ref> <ref target="https://mt.wikipedia.org/wiki/1992">1992</ref>) kien plejer u kowċ tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Serbja">Serb</ref>.</p>
Karriera
<p>Imwieled fir-raħal ċentrali ta' <ref target="https://mt.wikipedia.org/wiki/Krnjevo">Krnjevo</ref>, Tirnanić kien għadu żgħir meta familtu ta' ħaddiema mxew lejn il-kapitali <ref target="https://mt.wikipedia.org/wiki/Belgrad">Belgrad</ref>. Missieru miet fl-1914 mal-armata Serba fl-eqqel tal-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref>. Imrobbi m'ommu, Tirnanić mal-ewwel beda juri l-ħeġġa tiegħu lejn il-logħba tal-futbol fejn kien jilgħab fi pjanuri ta' Bara Venecija. Il-kowċ Radenko Mitrović ġabu fl-istruttura taż-żgħażagħ ta' <ref target="https://mt.wikipedia.org/wiki/SK_Jugoslavija">SK Jugoslavija</ref>, però iktar ftit wara ngħaqad mar-rivali lokali ta' <ref target="https://mt.wikipedia.org/wiki/OFK_Beograd">BSK</ref> fejn mal-ewwel żviluppa bħala midfilder laterali ta' saħħa.</p>
<p>Ta' sbatax-il sena lagħab l-ewwel logħba tiegħu, fejn maż-żmien ifforma koppja f'nofs il-grawnd ma' <ref target="https://mt.wikipedia.org/wiki/Blagoje_Marjanović">Blagoje Marjanović</ref>. Tirnanić lagħab iktar minn 500 logħba għal BSK Beograd. Fl-1937 issieħeb ma' SK Jugoslavija fejn lagħab sal-1938 meta ssieħeb ma' <ref target="https://mt.wikipedia.org/wiki/FK_BASK">BASK</ref>. Aktar tard fil-karriera lagħab għal żewġ klabbs oħra tal-kapitali, Jedinstvo (1939–1941) u Sloga (1942–1943).</p>
Internazzjonali
<p>Tirnanić lagħab għall-<ref target="https://mt.wikipedia.org/wiki/Tim_nazzjonali_tal-futbol_tal-Jugożlavja">Jugożlavja</ref> fit-<ref target="https://mt.wikipedia.org/wiki/Tazza_tad-Dinja_tal-Futbol_1930">Tazza tad-Dinja 1930</ref>. Ġurnata qabel ma għalaq l-20 sena hu skorja gowl li attwalment jagħmlu s-sitt l-iżgħar skorer ta' kull żmien fl-istorja tal-kompetizzjoni. Aktar tard hu mexxa lit-tim Jugożlav f'żewġ edizzjonijiet tat-Tazza tad-Dinja, fl-<ref target="https://mt.wikipedia.org/wiki/Tazza_tad-Dinja_tal-Futbol_1954">1954</ref> u l-<ref target="https://mt.wikipedia.org/wiki/Tazza_tad-Dinja_tal-Futbol_1958">1958</ref>, kif ukoll fl-Olimpjadi tas-sajf tal-<ref target="https://mt.wikipedia.org/wiki/Olimpjadi_tas-sajf_1948">1948</ref>, l-<ref target="https://mt.wikipedia.org/wiki/Olimpjadi_tas-sajf_1952">1952</ref> u l-<ref target="https://mt.wikipedia.org/wiki/Olimpjadi_tas-sajf_1960">1960</ref>, fejn f'din tal-aħħar rebħu l-midalja tad-deheb.</p>
Unuri
Klabb
 BSK Beograd
<list type="unordered"><item><ref target="https://mt.wikipedia.org/wiki/Prva_Liga_Jugożlava">Prva Liga</ref>: 1931, 1935, 1936, 1939</item></list>
Kowċ
 Jugożlavja
<list type="unordered"><item>Midalja tad-Deheb fl-Olimpjadi: 1960</item>
<item>Midalja tal-Fidda fl-Olimpjadi: 1948, 1952</item></list>


Ħoloq esterni

<list type="unordered"><item><ref target="https://timetravel.mementoweb.org/memento/20150905/https://www.fifa.com/fifa-tournaments/players-coaches/people=61698/index.html">Il-Paġna prinċipali</ref> – rekord kompetittiv tal-<ref target="https://mt.wikipedia.org/wiki/FIFA">FIFA</ref> (arkivjat)</item></list>
</text></body></html>