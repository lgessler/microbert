<html><body><text id="wikipedia_mt_wikipedia_org__15014.html" ns="0" revid="253727" sourceurl="https://mt.wikipedia.org/wiki/Mike_Bongiorno" title="Mike Bongiorno" type="wikipedia">Mike Bongiorno<p><hi rend="bold">Michael Nicholas Salvatore Bongiorno</hi> (1924-2009)  kien wieħed mill-iktar <ref target="https://mt.wikipedia.org/wiki/Preżentaturi_televiżi">preżentaturi televiżi</ref> Taljani popolari, tant li t-Taljani jsejħulu “il re della televisione”.</p>
Oriġini
<p>Michael Nicholas Salvatore Bongiorno magħruf aħjar bħala Mike Bongiorno, twieled <ref target="https://mt.wikipedia.org/wiki/New_York">New York</ref> fis-26 ta' Mejju 1924 minn omm Taljana minn <ref target="https://mt.wikipedia.org/wiki/Turin">Turin</ref> u missier Italo-Amerikan. Wara d-divorzju tal-ġenituri tiegħu, iċ-ċkejken Mike mar Turin flimkien ma’ ommu. F’Turin huwa ħa l-edukazzjoni tiegħu sal-Liċeo Klassiku. Matul it-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref> kellu jieqaf mill-istudji ħabba l-invażjoni tal-Ġermaniżi u ngħaqad mal-<ref target="https://mt.wikipedia.org/wiki/Partiġġjani">Partiġġjani</ref>, fejn grazzi għall-Ingliż li kien tgħallem impjegawh sabiex jikkomunika mal-<ref target="https://mt.wikipedia.org/wiki/Alleati">Alleati</ref>. In-<ref target="https://mt.wikipedia.org/wiki/Partit_Nazzjonal_Soċjalista">Nażisti</ref> qabduh u Mike għamel seba’ xhur f’ħabs f'San Vittore u wara ġie trasferit fil-<ref target="https://mt.wikipedia.org/wiki/Kamp_ta'_konċentrament">kamp ta' konċentrament</ref> ta' Bolzano u mbagħad dak ta' Mauthausen, u fl-aħħar fil-lager ta’ Spitter minn fejn ġie salvat permezz ta' tpartit ta’ priġunieri bejn il-<ref target="https://mt.wikipedia.org/wiki/Ġermanja">Ġermanja</ref> u l-<ref target="https://mt.wikipedia.org/wiki/Stati_Uniti_tal-Amerika">Istati Uniti</ref>. </p>
Missier it-Televiżjoni Taljan
<p>Fl-1946 beda jaħdem New York mar-radju u seba’ snin wara irritorna l-<ref target="https://mt.wikipedia.org/wiki/Italja">Italja</ref>. Ta’ tletin sena beda jaħdem mat-TV Taljan mill-ewwel ġurnata li beda jxandar r-<ref target="https://mt.wikipedia.org/wiki/RAI">RAI</ref>, jiġifieri fit-3 ta’ Jannar 1954, bil-programm Arrivi e Partenze. Mill-1955 sal-1959 ippreżenta wieħed mill-iktar kwizis magħrufin fuq it-TV Taljan <hi rend="italic">Lascia o Raddoppia</hi>, li kien ukoll l-ewwel kwizz fuq it-TV Taljan. Tant kien popolari li nhar ta’ Ħamis iċ-ċinema kienu jagħlqu għax in-nies kienu jkunu mwaħħlin quddiem is-settijiet tat-TV biex jaraw dal-kwizz. Huwa għen biex dan il-mass medium ġdid tat-TV jidħol fid-djar Taljani u fil-kultura popolari ta’ wara l-Gwerra l-Kbira. Fl-era tat-<hi rend="italic">TV black and white</hi> ppreżenta programmi ta’ suċċess bħal <hi rend="italic">Campanile sera</hi> (1960), <hi rend="italic">Rischiatutto</hi> (1970) li fih intużaw l-effetti speċjali fit-TV għall-ewwel darba u <hi rend="italic">La fiera dei sogni</hi>. </p>
<p>Mill-1963 sal-1997 ippreżenta ħdax –il edizzjoni tal-<ref target="https://mt.wikipedia.org/wiki/Festival_ta’_Sanremo">Festival ta’ Sanremo</ref>. </p>
Mal-istazzjonijiet ta' Berlusconi
<p>Baqa’ jaħdem mar-RAI sakemm fl-1980 beda jippreżenta <hi rend="italic">I sogni nel cassetto</hi> fuq Tele Milano (li mbagħad sar Canale 5), wieħed mill-ewwel stazzjonijiet kummerċjali fl-Italja, propjeta ta’ <ref target="https://mt.wikipedia.org/wiki/Silvio_Berlusconi">Silvio Berlusconi</ref>. Fl-1982 beda jippreżenta fuq l-istazzjonijiet ta’  Berlusconi <hi rend="italic">Superflash</hi> u fl-1987 <hi rend="italic">Telemike</hi>. Mill-1989 sal-2003 ippreżenta l-verżjoni Taljana ta’ <hi rend="italic">Wheel of Fortune</hi> (<hi rend="italic">La Ruota della Fortuna</hi>). L-aħħar programmi li ppreżenta fuq l-istazzjonijiet Mediaset kienu <hi rend="italic">Genius</hi>, kwizz għat-tfal ta’ bejn 12 u 14-il sena, u Il Migliore sal-2007.</p>
Impatt fuq il-Kultura
<p>L-impatt tiegħu fuq il-kultura Taljana kien esplorat mill-filosofu <ref target="https://mt.wikipedia.org/wiki/Umberto_Eco">Umberto Eco</ref>, awtur tal-‘bestseller’ “The Name of the Rose” (1980), f’teżi famuża tal-1963 bl-isem “Il-Fenomenoloġija ta’ Mike Buongiorno”.</p>
Mewt
<p>Il-preżentatur, li fl-2007 ingħata degree onorarju, mill-Università ta’ <ref target="https://mt.wikipedia.org/wiki/Milan">Milan</ref>, kien ilu ma jkollu programm televiżiv sa mit-tmiem tal-kuntratt tiegħu mal-Mediaset, apparti reklami ta’ kumpanija ċellulari flimkien mal-preżentatur ukoll popolari <ref target="https://mt.wikipedia.org/wiki/Fiorello">Fiorello</ref>, li għandu nofs l-età tiegħu. Fil-fatt din is-serje ta’ reklami ssoktat fil-ġimgħa stess li fiha Mike miet. Reklam ġdid, li xxandar biss lejlet mewtu, juri lil Fiorello waħdu fil-bidu u ironikament jantiċipa lit-telespettaturi milli jistaqsu għaliex Bongiorno mhux hemmhekk miegħu. Imma eżatt wara, Mike jitfaċċa.</p>
<p>Mike Bongiorno miet ħabta u sabta b’attakk ta’ qalb li tah f’ħotel f'<ref target="https://mt.wikipedia.org/wiki/Montecarlo">Montecarlo</ref> fejn kien għal vaganza qasira, fl-età ta' 85 sena, nhar it-8 ta’ Settembru 2009. SKY Italia, ftit qabel miet, kien beda jxandar reklam għall-programm “Riskytutto”, li kellu jimmarka r-ritorn ta’ Bongiorno fix-xena televiżiva. Il-Gvern Taljan tah funeral statali li sar fil-Katidral ta’ Milan erbat ijiem wara mewtu, fil-preżenza tal-Priministru Silvio Berlusconi, ħabib antik ta’ Bongiorno, diversi personalitajiet tat-televiżjoni Taljana bħal <ref target="https://mt.wikipedia.org/wiki/Pippo_Baudo">Pippo Baudo</ref>, <ref target="https://mt.wikipedia.org/wiki/Sandra_Mondaini">Sandra Mondaini</ref>, <ref target="https://mt.wikipedia.org/wiki/Renzo_Arbore">Renzo Arbore</ref>, <ref target="https://mt.wikipedia.org/wiki/Gerry_Scotti">Gerry Scotti</ref>, Fiorello u iktar minn ħmistax –il elf ruħ li mlew il-Katidral u l-pjazza ta’ quddiemu.</p>
</text></body></html>