<html><body><text id="wikipedia_mt_wikipedia_org__11225.html" ns="0" revid="271427" sourceurl="https://mt.wikipedia.org/wiki/%C4%A0an_Fran%C4%A1isk_Abela" title="Ġan Franġisk Abela" type="wikipedia">Ġan Franġisk Abela

<p><hi rend="bold">Ġan Franġisk Abela</hi> (1582 – 1655) kien <ref target="https://mt.wikipedia.org/wiki/Storiku">storiku</ref> <ref target="https://mt.wikipedia.org/wiki/Malta">Malti</ref>, meqjus bħala l-"Missier tal-<ref target="https://mt.wikipedia.org/wiki/Storja_ta'_Malta">Istorja ta' Malta</ref>", għax kien l-ewwel Malti li kiteb il-ġrajjiet li l-gżejjer Maltin għaddew minnhom. Fost il-ħafna xogħlijiet li kellu, kien hemm dak ta' Viċi-Kanċillier tal-<ref target="https://mt.wikipedia.org/wiki/Ordni_ta'_San_Ġwann">Ordni ta' San Ġwann</ref>.</p>
Xogħlijiet
<p>Kien fl-1626 meta fid-dar li bena fil-<ref target="https://mt.wikipedia.org/wiki/Marsa">Marsa</ref> beda jikteb il-ġrajja ta' Malta, maqsuma f'erba' kotba. Tajjeb ngħidu li dan ir-raġel kien qassis u mbagħad sar avukat waqt li xorta żamm il-vokazzjoni saċerdotali tiegħu:</p>
<list type="unordered"><item><hi rend="italic">L-Ewwel Ktieb</hi>: ifaħħar lil <ref target="https://mt.wikipedia.org/wiki/Malta">Malta</ref> u jagħtina stampa tal-<ref target="https://mt.wikipedia.org/wiki/Belt_Valletta">Belt Valletta</ref>, il-<ref target="https://mt.wikipedia.org/wiki/Port_il-Kbir">Port il-Kbir</ref>, il-<ref target="https://mt.wikipedia.org/wiki/Forti_Sant_Anġlu">Forti Sant Anġlu</ref>, l-<ref target="https://mt.wikipedia.org/wiki/Mdina">Imdina</ref> u fdalijiet tal-imgħoddi.</item>
<item><hi rend="italic">It-Tieni Ktieb</hi>: tagħrif dwar kif kienet tissejjaħ Malta fil-qedem, u l-lista tal-ħakkiema tagħha kollha sa żmien il-<ref target="https://mt.wikipedia.org/wiki/Ordni_ta'_San_Ġwann">Kavallieri</ref>.</item>
<item><hi rend="italic">It-Tielet Ktieb</hi>: jitkellem dwar ġrajjet il-<ref target="https://mt.wikipedia.org/wiki/Knisja_Kattolika">Knisja</ref> f'dawn il-gżejjer.</item>
<item><hi rend="italic">Ir-Raba' Ktieb</hi>: tagħrif fuq familji antiki u nies magħrufin Maltin, fosthom il-perit <ref target="https://mt.wikipedia.org/wiki/Ġlormu_Cassar">Ġlormu Cassar</ref>.</item></list>
<p>Fi żmienu Abela kien magħruf u meqjum ħafna. Kwadru tiegħu jinsab fis-sala ewlenija tal-Bibljoteka tal-belt Valletta.</p>
Ħoloq esterni
<list type="unordered"><item><ref target="http://skola.gov.mt/primarythemes/preistorja/refgfa.html">Tagħrif bażiku fuq Ġan Franġisk Abela</ref></item></list>
</text></body></html>