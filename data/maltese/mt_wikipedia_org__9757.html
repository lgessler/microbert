<html><body><text id="wikipedia_mt_wikipedia_org__9757.html" ns="0" revid="268167" sourceurl="https://mt.wikipedia.org/wiki/Alessandru_Manju" title="Alessandru Manju" type="wikipedia">Alessandru Manju
<p><hi rend="bold">Alessandru Manju</hi> (bil-<ref target="https://mt.wikipedia.org/wiki/Lingwa_Griega">Grieg</ref>: Αλέξανδρος ο Μέγας jew Μέγας Aλέξανδρος<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, magħruf ukoll bħala <hi rend="bold">Alessandru III tal-Maċedonja</hi>), kien <ref target="https://mt.wikipedia.org/wiki/Ġeneral">ġeneral</ref> kbir li ġie mill-<ref target="https://mt.wikipedia.org/wiki/Maċedonja">Maċedonja</ref> fin-naħa ta' fuq tal-<ref target="https://mt.wikipedia.org/wiki/Greċja">Greċja</ref>, u kiseb imperu kbir. Dan l-imperu kien jibda mill-Maċedonja, jinżel fl-<ref target="https://mt.wikipedia.org/wiki/Asja_Minuri">Asja Minuri</ref>, jgħaddi mal-baħar sakemm jasal fl-<ref target="https://mt.wikipedia.org/wiki/Eġittu">Eġittu</ref>, u jispiċċa max-xmara <ref target="https://mt.wikipedia.org/wiki/Jhelum">Jhelum</ref>, li kienet timmarka l-bidu tan-nazzjon tal-<ref target="https://mt.wikipedia.org/wiki/Indja">Indja</ref>.</p>
Ħajja tal-bidu
<p>Alessandru twieled fl-<ref target="https://mt.wikipedia.org/wiki/20_ta'_Lulju">20 ta' Lulju</ref>, fis-sena 356 <ref target="https://mt.wikipedia.org/wiki/QK">Q.K.</ref> f'<ref target="https://mt.wikipedia.org/wiki/Pella">Pella</ref>, il-<ref target="https://mt.wikipedia.org/wiki/Belt_kapitali">belt kapitali</ref> tal-<ref target="https://mt.wikipedia.org/wiki/Renju_tal-Maċedonja">Maċedonja</ref>. Missieru kien <ref target="https://mt.wikipedia.org/wiki/Filippu_II_tal-Maċedonja">Filippu t-tieni</ref>, ir-re tal-Maċedonja, u ommu kienet <ref target="https://mt.wikipedia.org/wiki/Olimpja_ta'_Epiru">Olimpja</ref>, ir-reġina. Oħtu minn ommu kien jisimha <ref target="https://mt.wikipedia.org/wiki/Kleopatra_tal-Maċedonja">Kleopatra</ref>, iżda kellu aħwa oħra minn missieru, bħal Tessalonika, Ċinene u Filippu t-tielet. </p>
<p>Insibu ħafna rakkonti ta' meta kien żgħir li juru li kellu l-potenzjal li jsir re kbir. Eżempju huwa r-rakkont ta' meta kien qiegħed ma' missieru jara rkant taż-<ref target="https://mt.wikipedia.org/wiki/Żiemel">żwiemel</ref> u raw żiemel b'saħħtu li ma ried iħalli lil ħadd jirkbu. Alessandru nduna li ż-żiemel kien qiegħed jibża minn dellu, u qal lil missieru li kien se jipprova jirkbu u jimmansah. Missieru rrispondieh li jekk jirnexxilu kien se jixtrihulu. Għalhekk Alessandru pprova jirkeb iż-żiemel billi jiġbidlu rasu ħalli ma' jkunx jista' jħares lejn dellu. Iż-żiemel ma baqax jibża' u ħalla lil Alessandru jirkbu. Liż-żiemel, Alessandru ta l-isem ta' Buċefalu, u dan kien dejjem miegħu fil-konkwisti tiegħu. Fil-fatt, meta miet Alessandru beka ħafna u semma' belt għalih.</p>
<p>Storja oħra li għandha x'taqsam mat-tempju ta' Artemi f'Efesu. L-Istorja tgħid li fil-lejl li twieled Alessandru, it-tempju ħa n-nar minħabba li l-allat Griegi kienu wisq attenti biex jaraw lil Alessandru jitwieled milli biex jipproteġu t-tempju.</p>
<p>Il-ġenituri ta' Alessandru kienu jafu li kellhom jippreparawħ u għalħekk missieru ġab lill-filosfu <ref target="https://mt.wikipedia.org/wiki/Aristotli">Aristotli</ref> biex ikun jista' jgħallem lit-tifel u jippreparah għall-ħajja li kien se jkollu quddiemu. Aristotli kien jgħin lil Alessandru biex jifhem kif kellu jiggverna lil pajjiżu. </p>
<p>Alessandru kien ikollu wkoll it-twemmin u l-konsolazzjonijiet tiegħu. Kien jemmen li kien ġej mill-eroj kbir Akille permezz ta' ommu u minn Erakle permezz ta' missieru. Għalih, il-fatt li kien inzerta t-taħlita ta' dawn iż-żewg eroj kbar kellu jfisser li huwa kellu jkun kbir ukoll. Anke minn meta kien żgħir, Alessandru kien jħobb jaqra l-Ilijade, għaliex kellu kopja tagħha, li kienet mogħtija lilu minn Aristotli. Din il-kopja kien iżommha taħt l-imħadda tiegħu flimkien ma' stalett, għaliex ried jipproteġi lilu nnifsu fil-każ ta' xi konfoffa li setgħet tiġri.</p>
It-telgħa ta' Alessandru
<p>Meta kienet is-sena 340 qabel Kristu, Alessandru kien diġà ġie mgħallem minn missieru kif jiddirieġi t-truppi f'battalja, u anke kien jaħdem ta' wieħed mill-ġenerali ta' missieru. F'din is-sena wkoll, Filippu attakka l-belt ta' Biżanzju, filwaqt li ħalla lil ibnu bhala reġġent tat-tron tiegħu. Dan juri li Alessandru diġà seta' jipprattika kif kellu jmexxi pajjiżu meta hu kellu jkun re.</p>
</text></body></html>