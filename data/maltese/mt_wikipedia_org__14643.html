<html><body><text id="wikipedia_mt_wikipedia_org__14643.html" ns="0" revid="272510" sourceurl="https://mt.wikipedia.org/wiki/Javier_Hern%C3%A1ndez_Balc%C3%A1zar" title="Javier Hernández Balcázar" type="wikipedia">Javier Hernández Balcázar
<p><hi rend="bold">Javier "Chicharito" Hernández Balcázar</hi> (twieled fl-1 ta' Ġunju 1988) huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Messiku">Messikan</ref> li jilgħab ma' <ref target="https://mt.wikipedia.org/wiki/LA_Galaxy">LA Galaxy</ref> u mat-<ref target="https://mt.wikipedia.org/wiki/Tim_nazzjonali_tal-futbol_tal-Messiku">tim nazzjonali Messikan</ref> bħala <ref target="https://mt.wikipedia.org/wiki/Attakkant">attakkant</ref>.</p>
<p>Hu hu t-tifel ta' <ref target="https://mt.wikipedia.org/wiki/Javier_Hernández_Gutiérrez">Javier Hernández Gutiérrez</ref> u n-neputi ta' <ref target="https://mt.wikipedia.org/wiki/Tomás_Balcázar">Tomás Balcázar</ref>, li kienu lkoll eks-plejers internazzjonali Messikani.</p>
Karriera
Klabb
<p>Hernández iddebutta mal-klabb ta' <ref target="https://mt.wikipedia.org/wiki/CD_Guadalajara">Guadalajara</ref> fir-rebħa ta' 4–0 fuq <ref target="https://mt.wikipedia.org/wiki/Club_Necaxa">Necaxa</ref> fl-Apertura 2006 fejn kien daħal bħala sostitut għal <ref target="https://mt.wikipedia.org/wiki/Omar_Bravo">Omar Bravo</ref> fit-82 minuta u kien skorja l-aħħar gowl tal-konfront. Matul dak l-istaġun, fejn fiha lagħab erba' logħbiet, dan kien l-uniku gowl tiegħu. Fl-Apertura 2009, Hernández irnexxielu jispiċċa t-tielet l-aqwa skorer bi ħdax-il gowl minn sbatax-il partita. Għal dan l-istaġun 2009–10 skorja għaxar gowls fi ħdax-il logħba.</p>
<p>Fit-8 ta' April 2010, ġie uffiċjalizzat it-trasferiment ta' Hernández mal-klabb Ingliż ta' <ref target="https://mt.wikipedia.org/wiki/Manchester_United_FC">Manchester United</ref> suġġett għall-permess tax-xogħol.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Fis-27 ta' Mejju 2010, hu ngħata l-permess tax-xogħol u t-trasferiment sar uffiċjali fl-1 ta' Lulju.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Bħala parti mill-qbil it-tim tal-United lagħab logħba ta' ħbiberija ma' Chivas fil-<ref target="https://mt.wikipedia.org/wiki/Estadio_Movistar">grawnd il-ġdid</ref> nhar it-30 ta' Lulju 2010. Fl-ewwel logħba kompetittiva tiegħu kontra <ref target="https://mt.wikipedia.org/wiki/Chelsea_FC">Chelsea</ref> mill-<ref target="https://mt.wikipedia.org/wiki/FA_Community_Shield">Community Shield</ref>, hu skorja t-tieni gowl tal-logħba fir-rebħa ta' 3–1. Id-debutt fil-Premier League wasal fl-ewwel ġurnata tal-<ref target="https://mt.wikipedia.org/wiki/Premier_League_2010–11">kampjonat</ref> fis-16 ta' Awwissu, meta ħa post <ref target="https://mt.wikipedia.org/wiki/Wayne_Rooney">Wayne Rooney</ref>. Fid-29 ta' Settembru, sab għall-ewwel ix-xibka għall-ewwel darba meta skorja l-uniku gowl fir-rebħa ta' 1–0 kontra <ref target="https://mt.wikipedia.org/wiki/Valencia_CF">Valencia</ref> fil-<ref target="https://mt.wikipedia.org/wiki/UEFA_Champions_League_2010–11">UEFA Champions League</ref>. Hu skorja l-ewwel gowl fil-kampjonat fil-pari ta' 2–2 kontra <ref target="https://mt.wikipedia.org/wiki/West_Bromwich_Albion_FC">West Bromwich Albion</ref> fis-16 ta' Ottubru. Tmint ijiem wara skorja l-ewwel doppjetta tiegħu hekk kif United ħarġu rebbieħa 2–1 barra minn darhom kontra <ref target="https://mt.wikipedia.org/wiki/Stoke_City_FC">Stoke City</ref>. Matul l-istaġun il-vena tal-gowls kompliet fejn skorja f'kull kompetizzjoni li fiha ħadu sehem, fosthom l-ewwel gowl wara biss 36 sekonda fir-rebħa ta' 2–1 tat-8 ta' Mejju kontra <ref target="https://mt.wikipedia.org/wiki/Chelsea_FC">Chelsea</ref>, li poġġiet lil United punt wieħed biss 'il bogħod mir-rebħ tat-titlu. Dan il-gowl għamlu l-ewwel plejer li skorja għoxrin gowl għall-klabb fl-ewwel staġun tiegħu mill-<ref target="https://mt.wikipedia.org/wiki/FA_Premier_League_2001–02">istaġun 2001–02</ref> meta <ref target="https://mt.wikipedia.org/wiki/Ruud_van_Nistelrooy">Ruud van Nistelrooy</ref> kien laħaq l-istess tragward.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Hernández temm l-istaġun b'20 gowl u bir-rebħ tal-unur tal-Plejer tas-Sena Sir Matt Busby ivvutat mill-partitarji.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Internazzjonali
<p>L-ewwel logħba tiegħu mat-<ref target="https://mt.wikipedia.org/wiki/Tim_nazzjonali_tal-futbol_tal-Messiku">tim nazzjonali Messikan</ref> waslet fit-30 ta' Settembru 2009 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Kolombja">Kolombja</ref>. L-ewwel gowls tiegħu waslu fl-24 ta' Frar 2010 meta skorja doppjetta fir-rebħa ta' 5–0 fuq il-<ref target="https://mt.wikipedia.org/wiki/Tim_nazzjonali_tal-futbol_tal-Bolivja">Bolivja</ref>.</p>
<p>Għat-<ref target="https://mt.wikipedia.org/wiki/Tazza_tad-Dinja_tal-FIFA_2010">Tazza tad-Dinja tal-FIFA 2010</ref>, Hernández ġie inkluż fost il-lista tat-23 plejer. F'din il-kompetizzjoni lagħab l-ewwel logħba tiegħu meta daħal bħala sostitut fit-73 minuta kontra l-<ref target="https://mt.wikipedia.org/wiki/Tim_nazzjonali_tal-futbol_tal-Afrika_t'Isfel">Afrika t'Isfel</ref>. Fit-tieni partita tal-grupp kontra <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref>, skorja l-ewwel gowl għall-Messiku fir-rebħa ta' 2–0. Għal din il-partita ġie magħżul bħala l-plejer tal-partita. Fis-27 ta' Ġunju 2010, hu ngħata għall-ewwel darba post mal-ewwel ħdax fil-partita mill-aħħar sittax kontra l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref> fejn skorja l-gowl tal-bandiera, fit-telfa ta' 3–1 li fissret l-eliminazzjoni.</p>
<p>Nhar il-5 ta' Ġunju 2011, skorja l-ewwel tripletta tal-karriera tiegħu fir-rebħa ta' 5–0 fuq <ref target="https://mt.wikipedia.org/wiki/Tim_nazzjonali_tal-futbol_ta'_El_Salvador">El Salvador</ref>, l-ewwel logħba mill-<ref target="https://mt.wikipedia.org/wiki/CONCACAF_Gold_Cup_2011">CONCACAF Gold Cup 2011</ref>. Erbat ijiem wara skorja darbtejn oħra kontra l-<ref target="https://mt.wikipedia.org/wiki/Tim_nazzjonali_tal-futbol_tal-Kuba">Kuba</ref>, u nhar it-18 ta' Ġunju 2011, Hernández skorja l-gowl tar-rebħa kontra l-<ref target="https://mt.wikipedia.org/wiki/Tim_nazzjonali_tal-futbol_tal-Gwatemala">Gwatemala</ref> biex tefa' lill-Messiku sas-semifinali. Fil-logħba kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ħonduras">Ħonduras</ref> tat-22 ta' Ġunju, hu għen lill-Messiku jaċċessaw il-finali meta skorja t-tieni gowl fil-<ref target="https://mt.wikipedia.org/wiki/Ħin_barrani">ħin barrani</ref> fir-rebħa ta' 2–0. Hernández temm il-Gold Cup bħala l-aqwa skorer b'seba' gowls u ġie magħżul bħala l-aqwa plejer tat-tornew, flimkien mar-rebħa fil-finali kontra l-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti">Istati Uniti</ref>.</p>
Statistika
<p><hi rend="italic">Statistika korretta sal-10 ta' Marzu 2013</hi><ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>

Unuri
Klabb
Guadalajara
<list type="unordered"><item><ref target="https://mt.wikipedia.org/wiki/Primera_División_de_México">Primera División de México</ref>: Apertura 2006</item></list>
Manchester United
<list type="unordered"><item><ref target="https://mt.wikipedia.org/wiki/Premier_League">Premier League</ref>: 2010–11, 2012–13</item>
<item><ref target="https://mt.wikipedia.org/wiki/FA_Community_Shield">FA Community Shield</ref>: 2010</item></list>
Real Madrid
<list type="unordered"><item><ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs">Tazza tad-Dinja tal-Klabbs</ref>: 2014</item></list>
Internazzjonali
<list type="unordered"><item><ref target="https://mt.wikipedia.org/wiki/CONCACAF_Gold_Cup">CONCACAF Gold Cup</ref>: 2011</item></list>
Individwali
<list type="unordered"><item>L-aqwa skorer tal-<ref target="https://mt.wikipedia.org/wiki/Primera_División_de_México">Primera División de México</ref>: Bicentenario 2010</item>
<item>Balón de Oro – L-Aqwa Attakkant: Torneo Bicentenario 2010</item>
<item>Plejer tas-Sena Sir Matt Busby: 2010–11</item>
<item>Iż-Żarbun tad-Deheb fil-<ref target="https://mt.wikipedia.org/wiki/CONCACAF_Gold_Cup">CONCACAF Gold Cup</ref>: 2011</item>
<item>L-Aqwa Plejer tal-<ref target="https://mt.wikipedia.org/wiki/CONCACAF_Gold_Cup">CONCACAF Gold Cup</ref>: 2011</item></list>


Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>