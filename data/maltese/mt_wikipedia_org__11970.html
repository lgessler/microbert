<html><body><text id="wikipedia_mt_wikipedia_org__11970.html" ns="0" revid="221199" sourceurl="https://mt.wikipedia.org/wiki/George_Best" title="George Best" type="wikipedia">George Best
<p><hi rend="bold">George Best</hi> (<ref target="https://mt.wikipedia.org/wiki/Belfast">Belfast</ref>, <ref target="https://mt.wikipedia.org/wiki/22_ta'_Mejju">22 ta' Mejju</ref> <ref target="https://mt.wikipedia.org/wiki/1946">1946</ref> – <ref target="https://mt.wikipedia.org/wiki/Londra">Londra</ref>, <ref target="https://mt.wikipedia.org/wiki/25_ta'_Novembru">25 ta' Novembru</ref> <ref target="https://mt.wikipedia.org/wiki/2005">2005</ref>) kien plejer professjonali tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Irlanda_ta'_Fuq">Nord-Irlandiż</ref>, magħruf l-aktar għas-snin li kien qatta' ma' <ref target="https://mt.wikipedia.org/wiki/Manchester_United_FC">Manchester United</ref>. Hu kien jilgħab bħala <ref target="https://mt.wikipedia.org/wiki/Midfielder#Ġwejnħa">ġwejnħa</ref> fejn il-logħba tiegħu kienet tkun kombinazzjoni ta' veloċità, aċċelerazzjoni, bilanċ, l-abilità li jixxutja biż-żewġ saqajn, il-gowls li jiskorja u l-kapaċità li jaqbeż lid-difensuri.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Fl-1968, deskritta bħala l-aqwa sena li qatt kellu fil-karriera, hu rebaħ it-<ref target="https://mt.wikipedia.org/wiki/Tazza_taċ-Ċampjins">Tazza taċ-Ċampjins</ref> ma' <ref target="https://mt.wikipedia.org/wiki/Manchester_United_FC">Manchester Unied</ref>, u ġie nkurunat bħala l-<ref target="https://mt.wikipedia.org/wiki/Ballon_d'Or">Plejer Ewropew tas-Sena</ref>. Hu kien regulari mat-tim tal-<ref target="https://mt.wikipedia.org/wiki/Tim_nazzjonali_tal-futbol_tal-Irlanda_ta'_Fuq">Irlanda ta' Fuq</ref>, però fis-37 logħba li lagħab qatt ma rnexxielu jwassalhom sat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>.</p>
<p>Fl-1999 hu ġie ivvutat fil-ħdax-il post, wara <ref target="https://mt.wikipedia.org/wiki/Marco_van_Basten">Marco van Basten</ref>, fl-elezzjoni tal-Plejer Ewropew tas-Seklu skont l-<ref target="https://mt.wikipedia.org/wiki/IFFHS">IFFHS</ref>, u fis-sittax-il post, wara <ref target="https://mt.wikipedia.org/wiki/Lothar_Matthäus">Lothar Matthäus</ref>, fl-elezzjoni tal-Plejer tas-Seklu.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> <ref target="https://mt.wikipedia.org/wiki/Pelé">Pelé</ref>, fl-2004, semmieh fil-lista personali tal-125 l-aqwa plejer ħajjin fil-<ref target="https://mt.wikipedia.org/wiki/FIFA_100">FIFA 100</ref> u Best ġie msemmi fid-dsatax-il post, wara <ref target="https://mt.wikipedia.org/wiki/Gerd_Müller">Gerd Müller</ref>, fis-<ref target="https://mt.wikipedia.org/wiki/Sondaġġ_tal-Ġublew_tad-Deheb_tal-UEFA">Sondaġġ tal-Ġublew tad-Deheb tal-UEFA</ref>. F'pajjiżu, l-ammirazzjoni lejn hi mqassra fil-frażi lokali li tgħid: "<ref target="https://mt.wikipedia.org/wiki/Diego_Maradona">Maradona</ref> tajjeb; <ref target="https://mt.wikipedia.org/wiki/Pelé">Pelé</ref> itjeb; George Best l-aqwa."<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Hu kien fost l-ewwel plejers ċelebrità, però l-istil ta' ħajja ekstravaganti li kien jgħix wassluh għal problemi mal-<ref target="https://mt.wikipedia.org/wiki/Alkoħoliżmu">alkoħoliżmu</ref> li qattgħu bin-nofs il-karriera tiegħu, u eventwalment għall-mewt tiegħu f'Novembru tal-2005 fl-età ta' 59. Il-kawża ta' mewtu kienet infezzjoni fil-kliewi.</p>
Is-snin tal-bidu
<p>George Best kien l-ewwel wild ta' Dicky Best (1920 - 2008) u Anne Withers (1923 - 1978), u trabba fi <ref target="https://mt.wikipedia.org/wiki/Cregagh">Cregagh</ref>, f'<ref target="https://mt.wikipedia.org/wiki/Belfast">Belfast</ref>. Best kellu ħames aħwa, erba' tfajliet li kienu Carol, Barbara, Julie u Grace, u ħuħ l-ieħor kien Ian. Missier Best miet fis-16 ta' April 2008, waqt li ommu mietet fl-1978 kawża ta' marda relatata mal-alkoħoliżmu. Fl-età ta' 11-il sena, fl-1957, Best ingħata ċ-ċans li jattendi l-iskola akkademika ta' Grosvenor Grammar School, però minħabba li l-iskola kienet tagħti ċertu importanza lil-logħba tar-<ref target="https://mt.wikipedia.org/wiki/Rugbi">rugbi</ref> aktar mill-<ref target="https://mt.wikipedia.org/wiki/Futbol">futbol</ref>, hu beda jattendi l-iskola ta' Lisnasharragh Secondary School, fejn ingħaqad ma' diversi ħbieb mill-iskola primarja u tatu ċ-ċans li jiffoka fuq il-futbol.</p>
Karriera
Manchester United (1963–1974)
<p>Fl-età ta' ħmistax-il sena, Best kien skopert f'<ref target="https://mt.wikipedia.org/wiki/Belfast">Belfast</ref> minn Bob Bishop li kien jaħdem f'isem il-<ref target="https://mt.wikipedia.org/wiki/Klabb_tal-futbol">klabb</ref> Ingliż ta' <ref target="https://mt.wikipedia.org/wiki/Manchester_United_FC">Manchester United</ref>, fejn it-telegramma li dan tal-aħħar bagħat lill-kowċ ta' United ta' dak iż-żmien <ref target="https://mt.wikipedia.org/wiki/Matt_Busy">Matt Busy</ref> kienet tgħid: "Naħseb li sibtlek ġenju."<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Il-klabb lokali ta' <ref target="https://mt.wikipedia.org/wiki/Glentoran">Glentoran</ref> kien irrifjutawh qabel minħabba li kien wisq żgħir u debboli."<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Best kien sussegwentament ingħata prova.</p>
<p>Id-debutt ta' Best ma' Manchester United wasal fl-14 ta' Settembru 1963, meta kellu 17-il sena, kontra <ref target="https://mt.wikipedia.org/wiki/West_Bromwich_Albion_FC">West Bromwich Albion</ref> ġewwa <ref target="https://mt.wikipedia.org/wiki/Old_Trafford">Old Trafford</ref> fir-rebħa ta' 1–0. Ġimgħatejn wara Best skorja l-ewwel gowl tiegħu kontra <ref target="https://mt.wikipedia.org/wiki/Burnley_FC">Burnley</ref>. Sa tmiem l-istaġun Best kien skorja sitt gowls, hekk kif Manchester United spiċċaw it-tieni wara ċ-ċampjins <ref target="https://mt.wikipedia.org/wiki/Liverpool_FC">Liverpool</ref>.</p>
<p>Fit-<ref target="https://mt.wikipedia.org/wiki/Kampjonat_tal-futbol_Ingliż_1964-65">tieni staġun</ref> tiegħu, Best u Manchester United kisbu t-titlu nazzjonali. Best spiċċa qalb il-fomm ta' ħafna nies, meta fl-età ta' għoxrin sena skorja żewġ gowls fil-kwarti tal-finali tat-<ref target="https://mt.wikipedia.org/wiki/Tazza_taċ-Ċampjins">Tazza taċ-Ċampjins</ref> kontra <ref target="https://mt.wikipedia.org/wiki/SL_Benfica">Benfica</ref> fl-1996, u fost l-istampa kien imlaqqam bħala "O Quinto Beatle" (Il-Ħames Beatle").</p>
<p>It-talent li kien iħaddan Best wassluh biex ikun favorit qalb il-folla u mal-istampa. Hu kien imlaqqam bħala "il-ħames Beatle" minħabba x-xagħar twil li kellu, l-isbuħija estetika u l-ħajja ekstravaganti ta' <ref target="https://mt.wikipedia.org/wiki/Ċelebrità">ċelebrità</ref>. Laqmijiet oħra jinkludu "Belfast Boy" u ħafna drabi kien riferut bħala Georgie, jew Geordie f'Belfast.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>L-<ref target="https://mt.wikipedia.org/wiki/Kampjonat_tal-futbol_Ingliż_1966-67">istaġun 1966–67</ref> kien staġun ieħor ta' suċċess għal Manchester United hekk kif reġgħu kisbu t-titlu b'distakk ta' erba' punti. L-istaġun segwenti Best sar rebbieħ tat-<ref target="https://mt.wikipedia.org/wiki/Tazza_taċ-Ċampjins">Tazza taċ-Ċampjins</ref> wara li skorja fil-finali kontra Benfica. United rebħu 4–1 u Best kien aktar tard inkurunat bħala l-<ref target="https://mt.wikipedia.org/wiki/Ballun_tad-Deheb">Plejer Ewropew tas-Sena</ref> u l-Plejer tas-Sena tal-Assoċjazzjoni Kittieba. Minn dakinhar, però, bdiet in-niżla tiegħu.</p>
<p>Best fetaħ żewġ diskoteki f'Manchester lejn l-aħħar tas-snin sittin, u anki kellu f'idejh ħwienet tal-ħwejjeġ. Madanakollu, bdew il-problemi tal-<ref target="https://mt.wikipedia.org/wiki/Logħob_tal-azzard">logħob tal-azzard</ref>, tal-<ref target="https://mt.wikipedia.org/wiki/Alkoħol">alkoħol</ref> u beda jiġġera ma' diversi nisa.</p>
<p>Best lagħab ma' United meta n-numri tal-flokkijiet kienu jingħataw skont liema pożizzjoni tilgħab, bil-mod tradizzjonali Ingliż, u mhux skont liema numru jrid il-plejer. Meta Best kien jilgħab fuq il-ġwejnħa l-leminija, bħalma kien jagħmel lejn l-aħħar fażijiet tal-1966 u tat-<ref target="https://mt.wikipedia.org/wiki/Tazza_taċ-Ċampjins_1967-68">Tazza taċ-Ċampjins 1968</ref>, hu kien jilgħab bin-numru 7. Bħala ġwejnħa xellugija, fejn lagħab esklussivament fl-istaġun debuttanti tiegħu u kważi l-<ref target="https://mt.wikipedia.org/wiki/Kampjonat_tal-futbol_Ingliż_1971-72">istaġun 1971–72</ref> kollu, kellu l-flokk numru 11. Best lagħab ukoll bin-numru 8 darba fis-snin sittin u f'aktar minn nofs tal-partiti matul l-<ref target="https://mt.wikipedia.org/wiki/Kampjonat_tal-futbol_Ingliż_1970-71">1970–71</ref>; hu libes ukoll il-flokk numru 10 fl-1972, imma rritorna bin-numru 11 għall-ħarifa tal-1973. Best lagħab darba anki bin-numru 9, b'<ref target="https://mt.wikipedia.org/wiki/Bobby_Charlton">Bobby Charlton</ref> imweġġa', fit-22 ta' Marzu 1969, f'<ref target="https://mt.wikipedia.org/wiki/Old_Trafford">Old Trafford</ref>, fejn skorja l-uniku gowl fit-telfa ta' 1–0 kontra Sheffield <ref target="https://mt.wikipedia.org/wiki/Wednesday_FC">Sheffield Wednesday</ref>.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>.</p>
<p>Fl-1974, fl-età ta' 27 sena, Best għalaq il-kapitlu mat-tim ta' United. L-aħħar logħba kompetittiva mal-klabb kienet fl-1 ta' Jannar 1974, f'<ref target="https://mt.wikipedia.org/wiki/Loftus_Road">Loftus Road</ref> kontra <ref target="https://mt.wikipedia.org/wiki/Queens_Park_Rangers_FC">Queens Park Rangers</ref>. Best, għamel total ta' 470 dehra għal Manchester United fil-kompetizzjonijiet kollha bejn l-1963 u l-1974, u skorja 174 gowls (fosthom sitt gowls f'logħba waħda kontra t-tim mir-raba' diviżjoni <ref target="https://mt.wikipedia.org/wiki/Northampton_Town_FC">Northampton Town</ref>). Hu kien l-aqwa skorer tal-klabb għal sitt staġuni konsekuttivi, u kien l-aqwa skorer tal-Ewwel Diviżjoni fl-<ref target="https://mt.wikipedia.org/wiki/Kampjonat_tal-futbol_Ingliż_1967-68">1967–68</ref>. Fis-snin segwenti hu kompla sejjer għan-niżla, fejn ittrasferixxa ma' diversi klabb, fosthom avventuri fl-<ref target="https://mt.wikipedia.org/wiki/Irlanda">Irlanda</ref>, l-<ref target="https://mt.wikipedia.org/wiki/Amerika">Amerika</ref>, l-<ref target="https://mt.wikipedia.org/wiki/Skozja">Iskozja</ref> u fl-<ref target="https://mt.wikipedia.org/wiki/Awstralja">Awstralja</ref>.</p>
Fulham FC (1976–1977)
<p>Best tejjeb il-forma tiegħu mal-wasla mal-klabb ta' <ref target="https://mt.wikipedia.org/wiki/Fulham_FC">Fulham</ref> għall-<ref target="https://mt.wikipedia.org/wiki/Kampjonat_tal-futbol_Ingliż_1976-77">istaġun 1976–77</ref>, fejn minkejja li kien qrib it-tletin, żamm xorta l-kapaċitajiet li kellu fl-aqwa żmenijiet tiegħu. Best, aktar tard f'ħajtu stqarr li ż-żmien li qatta' mal-Cottagers kien sodisfaċenti, minkejja li ma rebaħ l-ebda unur.</p>
Stati Uniti (1976–1981)
<p>Best lagħab għal tliet klabb fl-<ref target="https://mt.wikipedia.org/wiki/Stati_Uniti">Istati Uniti</ref>: <ref target="https://mt.wikipedia.org/wiki/Los_Angeles_Aztecs">Los Angeles Aztecs</ref>, <ref target="https://mt.wikipedia.org/wiki/Fort_Lauderdale_Strikers">Fort Lauderdale Strikers</ref> u <ref target="https://mt.wikipedia.org/wiki/San_Jose_Earthquakes_(NASL)">San Jose Earthquakes</ref>; hu wkoll lagħab ma' <ref target="https://mt.wikipedia.org/wiki/Detroit_Express">Detroit Express</ref> f'numru ta' partiti li għamlu fl-<ref target="https://mt.wikipedia.org/wiki/Ewropa">Ewropa</ref>. Hu kien suċċess fil-grawnd, fejn irnexxielu jiskorja 15-il gowl f'24 logħba fl-ewwel staġun mal-Aztecs u ġie msemmi bħala l-aqwa midfilder tal-NASL fit-tieni staġun tiegħu.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
<p>Fit-tieni staġun fl-Istati Uniti, Best skorja darba biss fi tnax-il logħba. It-trasferimenti mat-timijiet ta' Fort Lauderdale u San Jose kienu diżappuntanti, hekk kif il-vizzji barra mill-grawnd reġgħu ħadu kontroll ta' ħajtu. Wara li naqas li jaqbel it-termini mal-<ref target="https://mt.wikipedia.org/wiki/Bolton_Wanderers_FC">Bolton Wanderers</ref> fl-1981, hu kien mistieden fil-<ref target="https://mt.wikipedia.org/wiki/Ġappun">Ġappun</ref> fejn lagħab tliet partiti għal żewġ timijiet fl-Ewwel Diviżjoni tal-Ħong Kong fl-1982.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
Bournemouth (1982–1983)
<p>Lejn tmiem l-1982, il-kowċ ta' <ref target="https://mt.wikipedia.org/wiki/AFC_Bournemouth">Bournemouth</ref> <ref target="https://mt.wikipedia.org/wiki/Don_Megson">Don Megson</ref> iffirma lil Best li issa kien jgħodd mas-36 sena, fejn dan tal-aħħar baqa mal-klabb tat-Tielet Diviżjoni, meta finalment irtira mill-futbol fl-età ta' 37 sena.</p>
Partita ta' testimonjanza (1988)
<p>Fl-1988, partita testimonjali nżamment għal Best f'<ref target="https://mt.wikipedia.org/wiki/Windsor_Park">Windsor Park</ref>. Fost il-folla kien hemm <ref target="https://mt.wikipedia.org/wiki/Sir_Matt_Busby">Sir Matt Busby</ref> u Bob Bishop, il-persuna li skopra lil Best, waqt li dawk li lagħbu kienu jinkludu lil <ref target="https://mt.wikipedia.org/wiki/Ossie_Ardiles">Ossie Ardiles</ref>, <ref target="https://mt.wikipedia.org/wiki/Pat_Jennings">Pat Jennings</ref> u <ref target="https://mt.wikipedia.org/wiki/Liam_Brady">Liam Brady</ref>. Best skorja darbtejn, wieħed minn barra l-kaxxa, u l-ieħor minn penalty.</p>
Karriera internazzjonali
<p>Hu lagħab 37 darba għat-tim nazzjonali Nord-Irlandiż, fejn skorja disa' gowls. Mid-disa' gowls li skorja mat-tim nazzjonali, erbgħa waslu kontra <ref target="https://mt.wikipedia.org/wiki/Tim_nazzjonali_tal-futbol_ta'_Ċipru">Ċipru</ref> u wieħed kull wiħed kontra l-<ref target="https://mt.wikipedia.org/wiki/Tim_nazzjonali_tal-futbol_tal-Albanija">Albanija</ref>, l-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref>, l-<ref target="https://mt.wikipedia.org/wiki/Tim_nazzjonali_tal-futbol_tal-Iskozja">Iskozja</ref>, it-<ref target="https://mt.wikipedia.org/wiki/Tim_nazzjonali_tal-futbol_tat-Turkija">Turkija</ref> u l-<ref target="https://mt.wikipedia.org/wiki/Tim_nazzjonali_tal-futbol_tal-Iżvizzera">Iżvizzera</ref>.</p>
<p>Fil-15 ta' Mejju 1971, Best skorja possibilment l-iktar "gowl" famuż tal-karriera tiegħu ġewwa <ref target="https://mt.wikipedia.org/wiki/Windsor_Park">Windsor Park</ref> f'<ref target="https://mt.wikipedia.org/wiki/Belfast">Belfast</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref>. Hekk kif <ref target="https://mt.wikipedia.org/wiki/Gordon_Banks">Gordon Banks</ref>, il-gowler tal-Ingilterra, kien qed jipprepara biex itella' l-ballun minn ġol-kaxxa tiegħu, Best irnexxielu li jilħaq il-ballun l-ewwel x'ħin Banks kien se jixxutja, u l-ballun qabeż fuq it-tnejn li huma b'Best javvanza u bir-ras jiskorja f'lasta vojta. Dan il-gowl ma kienx konvalidat minħabba kondotta skoretta.</p>
<p>Best kompla jintgħażel mat-tim nazzjonali matul is-snin sebgħin, minkejja l-problemi kontinwi ġewwa u barra l-grawnd. Minkejja dan, xorta baqa' juri l-ġenju naturali li kien iħaddan. Fl-1976, l-Irlanda ta' Fuq spiċċaw kontra l-<ref target="https://mt.wikipedia.org/wiki/Tim_nazzjonali_tal-futbol_tal-Olanda">Olanda</ref> f'<ref target="https://mt.wikipedia.org/wiki/Rotterdam">Rotterdam</ref> bħala waħda mill-partiti ta' kwalifikazzjoni għat-<ref target="https://mt.wikipedia.org/wiki/Tazza_tad-Dinja_tal-Futbol_1978">Tazza tad-Dinja 1978</ref>. L-Olanda – f'nofs triq lejn dehriet suċċessivi fil-fażi finali tat-Tazza tad-Dinja – u b'<ref target="https://mt.wikipedia.org/wiki/Johann_Cruyff">Johann Cruyff</ref> fl-aqwa forma f'dak il-mument; ħames minuti fil-partita Best irċieva ballun fuq ix-xellug. Minflok ma avvanza lejn il-lasta hu baqa' fuq il-faxxa fejn għeleb lil tliet Olandiżi qabel ma quddiemu sab lil Cruyff. Best mexxa l-ballun lejn l-avversarju u għadda l-ballun minn bejn saqajn Cruyff - b'hekk Best kien għeleb diskutibilment l-aqwa plejer fid-dinja f'dik l-epoka.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Għat-<ref target="https://mt.wikipedia.org/wiki/Tazza_tad-Dinja_tal-Futbol_1982">Tazza tad-Dinja 1982</ref>, il-kowċ tat-tim nazzjonali <ref target="https://mt.wikipedia.org/wiki/Billy_Bingham">Billy Bingham</ref> kien ikkunsidra l-għażla ta' Best, però fl-età ta' 36 sena bit-talent li kien iħaddan imtappan bl-età u bix-xorb, hu ma ntgħażilx mat-tim Nord-Irlandiż.</p>
Unuri
Klabb
<p> <hi rend="bold">Manchester United</hi></p>
<list type="unordered"><item><ref target="https://mt.wikipedia.org/wiki/L-Ewwel_Diviżjoni_tal-Football_League">L-Ewwel Diviżjoni</ref>: 1965, 1967</item>
<item><ref target="https://mt.wikipedia.org/wiki/Tazza_taċ-Ċampjins">Tazza taċ-Ċampjins</ref>: 1968</item></list>
Individwali
<list type="unordered"><item><ref target="https://mt.wikipedia.org/wiki/Ballun_tad-Deheb">Plejer Ewropew tas-Sena</ref>: 1968</item>
<item><ref target="https://mt.wikipedia.org/wiki/Plejer_tas-Sena_tal-FWA">Plejer tas-Sena tal-FWA</ref>: 1968</item></list>


Il-mard u l-mewt
<figure><caption>Daħla tal-<ref target="https://mt.wikipedia.org/wiki/Belfast_City_Hall">Belfast City Hall</ref> ftit wara l-mewt ta' Best, <ref target="https://mt.wikipedia.org/wiki/Stampa:Cityhall2.jpg">Dehra oħra</ref>.</caption></figure>
<figure><caption>Graffiti li jonoraw lil Best bħal dawn f'<ref target="https://mt.wikipedia.org/wiki/New_Lodge">New Lodge</ref>, li dehru madwar <ref target="https://mt.wikipedia.org/wiki/Belfast">Belfast</ref> kollu wara mewtu.</caption></figure>
<p>Best kompla jixrob, u xi drabi kien ikun fil-pub lokali f'<ref target="https://mt.wikipedia.org/wiki/Surbiton">Surbiton</ref>, <ref target="https://mt.wikipedia.org/wiki/Surrey">Surrey</ref>. Fit-3 ta' Ottubru 2005, Best ġie ammess fl-isptar privat <ref target="https://mt.wikipedia.org/wiki/Cromwell_Hospital">Cromwell Hospital</ref> għal <ref target="https://mt.wikipedia.org/wiki/Kura_intensiva">kura intensiva</ref>, wara li kien qed isofri minn infezzjoni fil-<ref target="https://mt.wikipedia.org/wiki/Kilwa">kliewi</ref> kkważati mill-effetti ta' drogi wżati biex jipprevjenu lil ġismu milli jirrifjuta t-trapjant tal-<ref target="https://mt.wikipedia.org/wiki/Fwied">fwied</ref>. Fis-27 ta' Ottubru, xi gazzetti stqarrew li Best kien qrib il-mewt tiegħu, u bagħtu messaġġi ta' kondoljanza lejn il-qraba tiegħu. Il-kundizzjonijiet ta' Best tjiebu għall-bidu, però reġgħu ddeterjoraw f'Novembru. Fl-20 ta' Novembru, it-tablojd <ref target="https://mt.wikipedia.org/wiki/Renju_Unit">Brittaniku</ref> <hi rend="italic"><ref target="https://mt.wikipedia.org/wiki/News_of_the_World">News of the World</ref></hi> ippubblika stampa ta' Best li kienet rikjesta personali tiegħu, fejn turi lilu fis-sodda tal-isptar, flimkien ma' dak li kien irrapurtat bħala l-aħħar messaġġ: "Tmutux bħali". Dan il-messaġġ deher bħala messaġġ ta' twissija biex oħrajn ma jirriskjawx li jsofru destin simili b'riżultat tal-<ref target="https://mt.wikipedia.org/wiki/Alkoħoliżmu">alkoħoliżmu</ref>.</p>
<p>Fis-sigħat bikrin tal-25 ta' Novembru 2005 it-trattament ġie mwaqqaf; eventwalment hu miet, fl-età ta' 59 sena, wara battalja li damet aktar milli t-tobba kienu qed jistennew, fis-13:06 GMT ta' dik l-istess ġurnata riżultat ta' infezzjoni fil-<ref target="https://mt.wikipedia.org/wiki/Pulmun">pulmun</ref> u fallimenti multipli fl-<ref target="https://mt.wikipedia.org/wiki/Organu_(anotmija)">organi</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref><ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
<p>Il-Premier League ħabbar li qabel kull partita ta' tmiem il-ġimgħa skedati fil-Premiership se tiġi miżmuma minuta ta' silenzju bħala tifkira għal mewt ta' Best; f'ħafna mill-istadji, din il-minuta ta' silenzju minflok serviet bħala minuta ta' applawż f'unur tiegħu. L-ewwel partita f'<ref target="https://mt.wikipedia.org/wiki/Old_Trafford">Old Trafford</ref> wara l-mewt ta' Best kienet partita mil-League Cup kontra <ref target="https://mt.wikipedia.org/wiki/West_Bromwich_Albion_FC">West Bromwich Albion</ref>, li kien ukoll l-istess klab li miegħu għamel id-debutt bil-flokk ta' United lura fl-1963. Din il-partita, mirbuħa minn United, kienet preċeduta minn tributi minn sieħbu li kien miegħu fl-iskwadra, <ref target="https://mt.wikipedia.org/wiki/Bobby_Charlton">Sir Bobby Charlton</ref>. It-tifel ta' Best Calum, flimkien ma' sħabu veterani tal-iskwadra, u membri li baqgħu ħajjin mit-tim ta' <ref target="https://mt.wikipedia.org/wiki/West_Bromwich_Albon">West Bromwich Albon</ref> kontra liema lagħab fid-debutt tiegħu, ilkoll ingħaqdu flimkien mal-iskwadra kurrenti ta' United fuq il-grawnd għal minuta ta' silenzju, fejn matulha l-benjamini żammew fil-għoli ritratti ta' Best, li ngħataw qabel il-partita.</p>
Il-funeral
<p>Il-ġisem ħalla l-familja fi Cregagh Road, <ref target="https://mt.wikipedia.org/wiki/Belfast">Belfast</ref>, ftit wara l-għaxra ta' filgħodu tas-Sibt, 3 ta' Diċembru 2005. Il-purċissjoni tal-funerali mxiet id-distanza qasira lejn il-Parlament Nord-Irlandiż, magħruf bħala <ref target="https://mt.wikipedia.org/wiki/Stormont">Stormont</ref>. Din kienet segwita minn madwar 100,000 persuna li riedu jagħtu l-aħħar tislima lil wieħed mill-aqwa plejers fl-istorja u wieħed mill-aktar nies famużi tal-<ref target="https://mt.wikipedia.org/wiki/Irlanda_ta'_Fuq">Irlanda ta' Fuq</ref>. Il-funeral kien imxandar fuq diversi stazzjonijiet televiżivi. Best ġie midfun ħdejn ommu Annie Elizabeth Kelly f'ċerimonja privata fil-quċċata ta' Ċimiterju Roselawn.</p>
Tifkiriet
<figure><caption>L-isem il-ġdid tal-Ajruport</caption></figure>
<p>L-<ref target="https://mt.wikipedia.org/wiki/Ajruport_ta'_Belfast_City">Ajruport ta' Belfast City</ref> biddel ismu għal George Best Belfast City Airport għall-memorja ta' Best.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref> L-isem il-ġdid ġie mikxuf uffiċjalment nhar it-22 ta' Mejju 2006, li kieku kien ikun għeluq is-sittin sena ta' Best, u dan sar fil-preżenza tal-familja u l-ħbieb tal-istess Best ġewwa l-ajruport.</p>
<p>L-opinjoni pubblika fl-<ref target="https://mt.wikipedia.org/wiki/Irlanda_ta'_Fuq">Irlanda ta' Fuq</ref> fuq it-tibdil fl-isem kienet waħda maqsuma, b'sondaġġ minnhom juri biss 52% favur u 48% kontra.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref><ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Il-kap deputat tal-<ref target="https://mt.wikipedia.org/wiki/Partit_Unjonista_Demokratiku">Partit Unjonista Demokratiku</ref> (DUP) u membru parlamentari ta' Belfast tal-Lvant, <ref target="https://mt.wikipedia.org/wiki/Peter_Robinson_(politikant)">Peter Robinson</ref>, liema ajruport ta' Belfast City jinsab fil-konstitwenza tiegħu, stqarr li l-preferenza tiegħu kienet li grawnd sportiv jissemma f'isem Best.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Il-ġest li sar iġġenera kummenti negattivi fi ħdan l-Irlanda ta' Fuq.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<figure><caption>George Best raffigurat fuq l-ajruplan Flybe De Havilland Canada Dash 8</caption></figure>
<p>F'Marzu tal-2006, il-kumpanija tal-ajru <ref target="https://mt.wikipedia.org/wiki/Flybe">Flybe</ref>, semmiet lil ajruplan <ref target="https://mt.wikipedia.org/wiki/Bombardier_Dash_8">Dash 8 (Q400)</ref> bħala <hi rend="italic">The George Best</hi>. Dan l-ajurplan wara kellu jservi biex iwassal lill-familja ta' Best għall-partita ta' testimonjanza li saret f'<ref target="https://mt.wikipedia.org/wiki/Manchester">Manchester</ref> f'ġieħ Best.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
<p>F'Ġunju tal-2006, Sarah Fabergé, il-proneputija tal-ġojjellier Russu <ref target="https://mt.wikipedia.org/wiki/Carl_Fabergé">Carl Fabergé</ref> ġiet kummissjonata biex toħloq il-Bajda ta' George Best, bħala tifkira. Edizzjoni limitata ta' 68 bajda ġew prodotti, bil-profitti tal-bejgħ tagħhom immorru għall-Fondazzjoni George Best. L-ewwel bajda mill-kollezzjoni hi preżenti fuq bażi permanenti għall-viżwal tal-pubbliku fl-Ajruport George Best.</p>
<p>Għall-ewwel anniversarju mill-mewt tiegħy, l-<hi rend="italic">Ulster Bank</hi> ħareġ miljun karta tal-ħames liri.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Dawn il-karti spiċċaw jinbiegħu f'ħamest ijiem. Il-karti li nbiegħu fuq is-<ref target="https://mt.wikipedia.org/wiki/Sit_elettroniku">sit elettroniku</ref> tal-irkant online <ref target="https://mt.wikipedia.org/wiki/EBay">eBay</ref>, spiċċaw jinbiegħu għal £30.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref></p>
<p>Pjanijiet kurrenti għal stadju nazzjonali ġdid għall-Irlanda ta' Fuq qrib Lisburn jinkludi proposta ta' statwa ta' Best bħala wieħed minn fost l-eroj sportivi tal-pajjiż. Dawn l-istatwi se jdawru l-arena sportiva prinċipali u Best se jingħaqad flimkien mal-istatwa tal-plejer tar-rugbi <ref target="https://mt.wikipedia.org/wiki/Willie_John_McBride">Willie John McBride</ref>, il-plejer tal-<ref target="https://mt.wikipedia.org/wiki/Assoċjazzjoni_Atletika_Gallika">Assoċjazzjoni Atletika Gallika</ref> <ref target="https://mt.wikipedia.org/wiki/Cormac_McAnallen">Cormac McAnallen</ref>, ir-rebbieħ tal-midalja tad-deheb fl-<ref target="https://mt.wikipedia.org/wiki/Logħob_Olimpiku">Olimpjadi</ref> <ref target="https://mt.wikipedia.org/wiki/Mary_Peters_(atleta)">Mary Peters</ref>, ir-rebbieħ tal-Grand National <ref target="https://mt.wikipedia.org/wiki/Richard_Dunwoody">Richard Dunwoody</ref>, is-sewwieq tal-Grand Prix <ref target="https://mt.wikipedia.org/wiki/Eddie_Irvine">Eddie Irvine</ref>, iċ-ċampjin mondjali tal-motoċikliżmu <ref target="https://mt.wikipedia.org/wiki/Joey_Dunlop">Joey Dunlop</ref>, u ċ-ċampjin mondjali tal-isnuker <ref target="https://mt.wikipedia.org/wiki/Alex_Higgins">Alex Higgins</ref>.</p>
<p>F'Diċembru tal-2006, il-George Best Memorial Trust ħabbret maratona ta' ġbir ta' fondi ta' £200,000 biex iħallsu għal skultura tal-bronż daqs ta' bniedem ta' George Best. Sal-2008 kien għad ma nġabarax il-flus sakemm żviluppatur lokali, Doug Elliott, ħabbar fid-29 ta' Jannar 2008, li hu kien se jħallas il-kumplament tal-flus u r-realizzazzjoni tal-proġett.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>


Ħoloq esterni


<list type="unordered"><item><ref target="http://www.georgebest.com/">Il-Fondazzjoni George Best</ref></item>
<item><ref target="http://ds.dial.pipex.com/bob.dunning/george.htm">Statistika fuq George Best</ref></item>
<item><ref target="http://www.stretford-end.com/united-articles/george-best-legend.html">Profil ta' George Best – ġenju ta' veru</ref></item>
<item><ref target="http://www.culturenorthernireland.org/article.aspx?art_id=141">Profil fuq CultureNorthernIreland.org</ref></item>
<item><ref target="http://news.bbc.co.uk/sport1/hi/football/4309502.stm">Kien George Best l-Aqwa?</ref></item>
<item><ref target="http://www.guardian.co.uk/news/2005/nov/26/topstories3.mainsection1">United fi swied ta' qalb għal eroj traġiku</ref></item>
<item><ref target="http://news.bbc.co.uk/1/hi/uk/4380332.stm">Il-leġġenda tal-futbol George Best imut</ref></item></list>
</text></body></html>