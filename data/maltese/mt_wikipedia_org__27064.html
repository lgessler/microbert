<html><body><text id="wikipedia_mt_wikipedia_org__27064.html" ns="0" revid="269453" sourceurl="https://mt.wikipedia.org/wiki/Fabbrika_ta%27_Van_Nelle" title="Fabbrika ta' Van Nelle" type="wikipedia">Fabbrika ta' Van Nelle<figure><caption>Il-Fabbrika ta' Van Nelle</caption></figure>
<p>L-eks <hi rend="bold">Fabbrika ta'</hi> <hi rend="bold">Van Nelle</hi> (bl-Olandiż: <hi rend="italic">Van Nellefabriek</hi>) fuq ix-xmara <ref target="https://mt.wikipedia.org/wiki/Schie">Schie</ref> f'<ref target="https://mt.wikipedia.org/wiki/Rotterdam">Rotterdam</ref>, titqies bħala waħda mill-iprem eżempji tal-Istil Internazzjonali bbażat fuq l-arkitettura <ref target="https://mt.wikipedia.org/wiki/Kostruttiviżmu">kostruttivista</ref>. Tniżżlet fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinj</ref>i tal-<ref target="https://mt.wikipedia.org/wiki/UNESCO">UNESCO</ref> fl-2014.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref> Ftit wara li nbniet, <ref target="https://mt.wikipedia.org/wiki/Arkitett">arkitetti</ref> prominenti ddeskrivew il-fabbrika bħala "l-isbaħ spettaklu tal-era moderna" (<ref target="https://mt.wikipedia.org/wiki/Le_Corbusier">Le Corbusier</ref> fl-1932) u bħala "<ref target="https://mt.wikipedia.org/wiki/Poeżija">poeżija</ref> tal-<ref target="https://mt.wikipedia.org/wiki/Azzar">azzar</ref> u tal-<ref target="https://mt.wikipedia.org/wiki/Ħġieġ">ħġieġ</ref>" (Robertson fl-1930).<ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Storja
<figure><caption>Veduta tal-fabbrika minn wara</caption></figure>
<p>Il-binjiet tal-fabbrika ġew iddisinjati mill-arkitett <ref target="https://mt.wikipedia.org/wiki/Leendert_van_der_Vlugt">Leendert van der Vlugt</ref> mill-uffiċċju ta' Brinkman u Van der Vlugt, b'kooperazzjoni mal-inġinier ċivili <ref target="https://mt.wikipedia.org/wiki/J.G._Wiebenga">J.G. Wiebenga</ref>, li dak iż-żmien kien speċjalista tal-kostruzzjonijiet bil-konkos rinfurzat, u nbnew bejn l-1925 u l-1931. Il-fabbrika hija eżempju ta' <hi rend="italic">Nieuwe Bouwen</hi>, l-arkitettura moderna fin-<ref target="https://mt.wikipedia.org/wiki/Pajjiżi_l-Baxxi">Netherlands</ref>. Ġiet ikkummissjonata mis-sid konġunt tal-kumpanija ta' Van Nelle, <ref target="https://mt.wikipedia.org/wiki/Cees_van_der_Leeuw">Cees van der Leeuw</ref>, f'isem is-sidien. Van der Leeuw u ż-żewġ diretturi tal-kumpanija, <ref target="https://mt.wikipedia.org/wiki/Matthijs_de_Bruyn">Matthijs de Bruyn</ref> u <ref target="https://mt.wikipedia.org/wiki/Bertus_Sonneveld">Bertus Sonneveld</ref>, tant kienu impressjonati mill-ħiliet ta' van der Vlugt li kkummissjonawh biex jiddisinja u jibni djar privati għalihom stess f'Rotterdam u f'Schiedam fil-qrib bejn l-1928 u l-1932. Id-Dar ta' Sonneveld, li ġiet rinnovata għalkollox, issa hija <ref target="https://mt.wikipedia.org/wiki/Mużew">mużew</ref> fiċ-ċentru ta' Rotterdam, u tilqa' iktar minn 30,000 viżitatur fis-sena mid-dinja kollha.</p>
<figure><caption>Il-fabbrika minn ġewwa</caption></figure>
<p>Fis-seklu 20 kienet fabbrika li kienet tipproċessa l-<ref target="https://mt.wikipedia.org/wiki/Kafè">kafè</ref>, it-<ref target="https://mt.wikipedia.org/wiki/Te">te</ref> u t-<ref target="https://mt.wikipedia.org/wiki/Tabakk">tabakk</ref>, u iktar 'il quddiem anke ċ-chewing gum, is-sigaretti, il-pudini istantanji u r-<ref target="https://mt.wikipedia.org/wiki/Ross">ross</ref>. Il-fabbrika waqfet topera fl-1996. Inizjalment, wara r-rinnovazzjoni, kienet magħrufa bħala l-Fabbrika tad-Disinn ta' Van Nelle (bl-Olandiż: <hi rend="italic">Van Nelle Ontwerpfabriek</hi>). Iktar reċentement, l-enfasi speċifika fuq is-setturi tad-disinn u tal-arkitettura ġiet abbandunata u attwalment il-binja tospita varjetà wiesgħa ta' kumpaniji u spazju moderna ta' ħidma konġunta. Uħud miż-żoni tal-fabbrika jintużaw għal-laqgħat, għall-konvenzjonijiet u għall-avvenimenti.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p><ref target="https://mt.wikipedia.org/wiki/Eric_Gude">Eric Gude</ref>, speċjalista Olandiż fil-konverżjoni ta' eks siti industrijali, ippjana u organizza din il-bidla fl-użu għall-Fabbrika ta' Van Nelle fl-1997 u introduċa lil <ref target="https://mt.wikipedia.org/wiki/Wessel_de_Jonge">Wessel de Jonge</ref>, awtorità fir-rinnovazzjoni tal-arkitettura moderna fl-1999, biex jikkoordina r-rinnovazzjoni kumplessiva, li bdiet fis-sena 2000.</p>
<p>Fl-2015, il-Fabbrika ta' Van Nelle ġiet ivvutata fl-ewwel post fil-lista tal-isbaħ 25 fabbriuka fid-<ref target="https://mt.wikipedia.org/wiki/Id-Dinja">dinja</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Arkitettura
<figure><caption>Veduta mid-daħla billejl</caption></figure>
<p>Il-Fabbrika ta' Van Nelle turi l-influwenza tal-Kostruttiviżmu <ref target="https://mt.wikipedia.org/wiki/Russja">Russu</ref>. <ref target="https://mt.wikipedia.org/wiki/Mart_Stam">Mart Stam</ref>, li ħadem fl-1926 bħala disinjatur impjegat fl-uffiċċju ta' Brinkman u Van der Vlugt f'Rotterdam, ġie f'kuntatt mal-istil <hi rend="italic">Avant-garde</hi> Russu fl-1922 f'<ref target="https://mt.wikipedia.org/wiki/Berlin">Berlin</ref>. Fl-1926, Mart Stam organizza ġita arkitettonika tan-Netherlands għall-artist Russu <ref target="https://mt.wikipedia.org/wiki/El_Lissitzky">El Lissitzky</ref> u martu <ref target="https://mt.wikipedia.org/wiki/Sophie_Küppers">Sophie Küppers</ref>, kollezzjonista ta<ref target="https://mt.wikipedia.org/wiki/L-Arti">l-arti</ref> <hi rend="italic">avant-garde</hi>. Huma żaru lil <ref target="https://mt.wikipedia.org/wiki/Jacobus_Oud">Jacobus Oud</ref>, <ref target="https://mt.wikipedia.org/wiki/Cornelis_van_Eesteren">Cornelis van Eesteren</ref>, <ref target="https://mt.wikipedia.org/wiki/Gerrit_Rietveld">Gerrit Rietveld</ref>, u lil artisti oħra. Sophie Küppers iddikjarat li Mart Stam tkellem dwar il-fabbrika "tiegħu" matul dik il-ġita u dik inzertat kienet il-kawża tat-tkeċċija tiegħu minnufih.</p>
<p>Jingħad li l-binja kellha l-ewwel ħajt diviżorju <hi rend="italic">mħejji industrijalment</hi> fid-dinja.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
Sit ta' Wirt Dinji u Monument Nazzjonali
<figure><caption>L-erba' pontijiet tat-trasport tal-fabbrika</caption></figure>
<p>Il-Fabbrika ta' Van Nelle hija <ref target="https://mt.wikipedia.org/wiki/Monument">monument</ref> nazzjonali Olandiż (bl-Olandiż: <hi rend="italic">Rijksmonument</hi>) u mill-2014 ġiet iddeżinjata bħala Sit ta' Wirt Dinji tal-UNESCO.<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>
<p>Il-ġustifikazzjoni tal-valur universali straordinarju ġiet ippreżentata fl-2013 lill-Kumitat għall-Wirt Dinji tal-UNESCO. Il-valur universali straordinarju ġie rikonoxxut abbażi ta' żewġ kriterji tal-għażla tal-UNESCO: <hi rend="bold">il-kriterju (ii)</hi> "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; u <hi rend="bold">l-kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-2">[2]</ref></p>


Ħoloq esterni

<list type="unordered"><item><ref target="http://www.van-nelle-fabriek.com/">Sit web uffiċjali tal-fabbrika</ref></item></list>
</text></body></html>