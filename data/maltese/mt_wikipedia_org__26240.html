<html><body><text id="wikipedia_mt_wikipedia_org__26240.html" ns="0" revid="268381" sourceurl="https://mt.wikipedia.org/wiki/Lorenzo_de%27_Medici" title="Lorenzo de' Medici" type="wikipedia">Lorenzo de' Medici
<p><hi rend="bold">Lorenzo di Piero de' Medici</hi> ([loˈrɛntso deˈ mɛːditʃi]; twieled fl-1 ta’ Jannar 1449 – miet fit-8 ta’ April 1492)<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> kien statista <ref target="https://mt.wikipedia.org/wiki/Taljan">Taljan</ref>, bankier, mexxej <hi rend="italic">de facto</hi> tar-Repubblika ta’ <ref target="https://mt.wikipedia.org/wiki/Firenze">Firenze</ref> u l-iktar patrun setgħan u entużjast tal-kultura <ref target="https://mt.wikipedia.org/wiki/Rinaxximent">Rinaxximentali</ref> fl-<ref target="https://mt.wikipedia.org/wiki/Italja">Italja</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Huwa kien magħruf ukoll bħala <hi rend="bold">Lorenzo il-Manjifiku</hi> (bit-<ref target="https://mt.wikipedia.org/wiki/Lingwa_Taljana">Taljan</ref>: <hi rend="italic">Lorenzo il Magnifico</hi> [loˈrɛntso il maɲˈɲiːfiko]) mill-kontemporanji tiegħu minn Firenze, u kien għani, diplomatiku, politiku u patrun tal-istudjużi, l-artisti u l-poeti. Bħala patrun, huwa magħruf l-iktar talli sponsorja artisti bħal <ref target="https://mt.wikipedia.org/wiki/Sandro_Botticelli">Botticelli</ref> u <ref target="https://mt.wikipedia.org/wiki/Mikelanġlu">Michelangelo</ref>. Huwa rnexxielu jikseb bilanċ fil-poter fi ħdan il-Lega Taljana, alleanza ta’ stati li stabbilizzaw il-kundizzjonijiet politiċi fil-<ref target="https://mt.wikipedia.org/wiki/Peniżola">peniżola</ref> Taljana għal deċennji, u ħajtu inzertat mal-fażi matura tar-Rinaxximent Taljan u l-Epoka tad-Deheb ta’ Firenze.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Mil-lat tal-politika barranija, Lorenzo wera li kellu pjan ċar li jmur kontra l-ambizzjonijiet territorjali tal-<ref target="https://mt.wikipedia.org/wiki/Papa_Sestu_IV">Papa Sestu IV</ref>, f’ġieħ il-bilanċ tal-Lega Taljana tal-1454. Għal dawn ir-raġunijiet, Lorenzo kien fil-mira tal-konfoffa tal-familja Pazzi tal-1478, fejn ħuh <ref target="https://mt.wikipedia.org/wiki/Giuliano_de'_Medici">Giuliano de' Medici</ref> nqatel. Il-Paċi ta’ <ref target="https://mt.wikipedia.org/wiki/Lodi">Lodi</ref> tal-1454 li kienet għenet biex tinżamm il-paċi fost id-diversi stati Taljani sfaxxat ma’ mewtu. Huwa ġie midfun fil-<ref target="https://mt.wikipedia.org/wiki/Kappella">Kappella</ref> tal-familja <ref target="https://mt.wikipedia.org/wiki/Familja_Medici">Medici</ref> f’Firenze.</p>
Żgħożija
<figure><caption>Il-pittura <hi rend="italic">Madonna del Magnificat</hi> ta’ Botticelli turi lil Lucrezia Tornabuoni bħala l-Madonna mdawra bit-tfal tagħha, b’Lorenzo jżomm il-linka f’idu.</caption></figure>
<p>In-nannu ta’ Lorenzo, <ref target="https://mt.wikipedia.org/wiki/Cosimo_de'_Medici">Cosimo de' Medici</ref>, kien l-ewwel membru tal-familja Medici fit-tmun tar-Repubblika ta’ Firenze u mexxa l-Bank tal-familja Medici simultanjament. Bħala wieħed mill-iktar irġiel għonja fl-<ref target="https://mt.wikipedia.org/wiki/Ewropa">Ewropa</ref>, Cosimo nefaq parti kbira ħafna ta’ ġidu fuq il-governanza u l-filantropija, pereżempju bħala patrun ta<ref target="https://mt.wikipedia.org/wiki/L-Arti">l-arti</ref> u finanzjatur tax-xogħlijiet pubbliċi.<ref target="https://mt.wikipedia.org/wiki/Il-Paġna_prinċipali#cite_note-:0-6">[6]</ref> Missier Lorenzo, <ref target="https://mt.wikipedia.org/wiki/Piero_di_Cosimo_de'_Medici">Piero di Cosimo de' Medici</ref>, l-istess bħal missieru, kien fil-qalba tal-ħajja ċivika ta’ Firenze, l-iktar bħala patrun u kollezzjonista tal-arti, filwaqt li z-ziju ta’ Lorenzo, <ref target="https://mt.wikipedia.org/wiki/Giovanni_di_Cosimo_de'_Medici">Giovanni di Cosimo de' Medici</ref>, ħa ħsieb l-interessi kummerċjali tal-familja. Omm Lorenzo, <ref target="https://mt.wikipedia.org/wiki/Lucrezia_Tornabuoni">Lucrezia Tornabuoni</ref>, kienet kittieba tas-sunetti u ħabiba ta’ poeti u filosfi tal-Akkademja tal-familja Medici.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Hija saret il-konsulent ta’ binha wara li missieru u zijuh mietu.<ref target="https://mt.wikipedia.org/wiki/Il-Paġna_prinċipali#cite_note-:0-6">[6]</ref></p>
<p>Lorenzo, ikkunsidrat bħala l-iktar wild promettenti mill-ħamest itfal ta’ Piero u Lucrezia, ġie mgħallem minn <ref target="https://mt.wikipedia.org/wiki/Gentile_de'_Becchi">Gentile de' Becchi</ref>, diplomatiku u isqof, u mill-filosfu umanista <ref target="https://mt.wikipedia.org/wiki/Marsilio_Ficino">Marsilio Ficino</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref>, u ġie mħarreġ fil-Grieg minn <ref target="https://mt.wikipedia.org/wiki/John_Argyropoulos">John Argyropoulos</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Flimkien ma’ ħuh Giuliano, huwa pparteċipa fl-issarar bil-lanza minn fuq iż-<ref target="https://mt.wikipedia.org/wiki/Żiemel">żwiemel</ref>, fil-falkunerija, fil-kaċċa, u fit-tnissil taż-żwiemel għall-<hi rend="italic">Palio</hi>, tiġrija tradizzjonali taż-żwiemel fi <ref target="https://mt.wikipedia.org/wiki/Siena">Siena</ref>. Fl-1469, meta kellu 20 sena, Lorenzo rebaħ l-ewwel premju f’tornew tal-issarar bil-lanza fuq iż-żwiemel li kien sponsorjat mill-familja Medici. Dan l-issarar bil-lanza fuq iż-żwiemel kien is-suġġett ta’ <ref target="https://mt.wikipedia.org/wiki/Poeżija">poeżija</ref> ta’ <ref target="https://mt.wikipedia.org/wiki/Luigi_Pulci">Luigi Pulci</ref>.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> <ref target="https://mt.wikipedia.org/wiki/Niccolò_Machiavelli">Niccolò Machiavelli</ref> kiteb ukoll dwar l-okkażjoni, x’aktarx b’mod sarkastiku, li Lorenzo kien rebaħ “mhux għax ġie vvantaġġat, iżda bil-qlubija u bil-ħila tiegħu f’dirgħajh”.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Huwa kellu pavaljun impitter minn <ref target="https://mt.wikipedia.org/wiki/Verrocchio">Verrocchio</ref>, u ż-żiemel tiegħu kien jismu Morello di Vento.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
<figure><caption><hi rend="italic">L-Adorazzjoni tal-Maġi</hi> tinkludi diversi ġenerazzjonijiet tal-familja Medici. Fuq ix-xellug jidher Lorenzo, biż-żiemel tiegħu, qabel ma telaq lejn Milan fuq missjoni diplomatika.</caption></figure>
<p>Piero bagħat lil Lorenzo għal diversi missjonijiet diplomatiċi importanti meta kien għadu żagħżugħ, fosthom vjaġġi lejn <ref target="https://mt.wikipedia.org/wiki/Ruma">Ruma</ref> biex jiltaqa’ mal-Papa u ma’ persuni reliġjużi u politiċi importanti oħra.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
<p>Lorenzo ġie deskritt bħala xi ħadd b’bixra pjuttost sempliċi u b’tul medju, miftuħ u b’riġlejn qosra, b’xagħar u għajnejn skuri, imnieħru mfattar, ma jarax mill-bogħod u b’leħen aħrax. Giuliano, min-naħa l-oħra, kien meqjus gustuż u popolari bħala mudell, tant li ntuża bħala mudell minn Botticelli fil-<ref target="https://mt.wikipedia.org/wiki/Pittura">pittura</ref> tiegħu ta’ <hi rend="italic">Marte u Venere</hi>.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Anke <ref target="https://mt.wikipedia.org/wiki/Niccolò_Valori">Niccolò Valori</ref>, ħabib qarib ta’ Lorenzo, iddeskrivieh bħala sempliċi u mintagħna, u stqarr li “n-natura ma kinitx ħanina miegħu fir-rigward ta’ bixirtu, għalkemm pattietlu f’dak kollu li għandu x’jaqsam ma’ moħħu. Bixirtu kienet skura, u għalkemm wiċċu ma kienx gustuż, tant kien mimli dinjità li kien iqanqal ir-rispett.”.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
Politika
<p>Lorenzo, li kien trawwem biex ikollu r-riedni tal-poter f’idejh, ta’ 20 sena diġà kellu rwol ta’ mexxej fl-istat malli miet missieru fl-1469. Wara li diġà kienu nxtorbu mill-proġetti ta’ bini ta’ nannuh u mit-taqlibiet u l-gwerer kostanti, mill-ġestjoni ħażina u mill-ispejjeż politiċi, l-assi tal-Bank tal-familja Medici ma baqgħux li kienu tul ħajjet Lorenzo.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref></p>
<p>Lorenzo de' Medici, bħal nannuh, missieru u ibnu, mexxa lil Firenze indirettament permezz ta’ individwi li kienu jaġixxu f’ismu fil-kunsilli tal-belt, permezz ta’ ħlasijiet u żwiġijiet strateġiċi.<ref target="https://mt.wikipedia.org/wiki/Il-Paġna_prinċipali#cite_note-:1-18">[18]</ref><ref target="https://mt.wikipedia.org/wiki/Il-Paġna_prinċipali#cite_note-19">[19]</ref> Il-familji rivali ta’ Firenze inevitabbilment ma kinux kuntenti bid-dominanza tal-familja Medici, u l-għedewwa tal-familja Mediċi baqgħu fattur tal-ħajja f’Firenze ferm wara l-mewt ta’ Lorenzo. L-iktar familja rivali notevoli kienet il-familja Pazzi, li kważi temmet ir-renju ta’ Lorenzo.<ref target="https://mt.wikipedia.org/wiki/Il-Paġna_prinċipali#cite_note-:2-20">[20]</ref></p>
<figure><caption>Bust tat-terrakotta ta’ Lorenzo de' Medici, magħmul minn Verrocchio fis-seklu 15</caption></figure>
<p>Nhar il-Ħadd, is-26 ta’ April 1478, f’avveniment magħruf bħala l-konfoffa tal-familja Pazzi, grupp immexxi minn <ref target="https://mt.wikipedia.org/wiki/Girolamo_Riario">Girolamo Riario</ref>, <ref target="https://mt.wikipedia.org/wiki/Francesco_de'_Pazzi">Francesco de' Pazzi</ref>, u <ref target="https://mt.wikipedia.org/wiki/Francesco_Salviati">Francesco Salviati</ref> (l-Arċisqof ta’ <ref target="https://mt.wikipedia.org/wiki/Pisa">Pisa</ref>), attakka lil Lorenzo u lil ħuh Giuliano li kien qed imexxi miegħu fil-Katidral ta’ <hi rend="italic">Santa Maria del Fiore</hi> f’tentattiv biex jaħtfu l-kontroll tal-governanza ta’ Firenze.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> B’mod xokkanti, Salviati aġixxa bil-barka tal-patrun tiegħu l-Papa Sestu IV. Giuliano nqatel, b’daqqiet brutali ta’ sikkina, iżda Lorenzo rnexxielu jeħlisha ħafif b’ġerħa żgħira f’għonqu, wara li ġie difiż mill-poeta <ref target="https://mt.wikipedia.org/wiki/Poliziano">Poliziano</ref>.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> L-aħbar tal-konfoffa nfirxet ma’ Firenze kollha, u nqerdet għalkollox mill-popolin b’miżuri ħorox bħall-illinċjar tal-Arċisqof ta’ Pisa u tal-membri tal-familja Pazzi li kienu involuti fil-konfoffa.<ref target="https://mt.wikipedia.org/wiki/Il-Paġna_prinċipali#cite_note-:2-20">[20]</ref></p>
<p>Wara l-konfoffa tal-familja Pazzi u l-ikkastigar tal-Papa Sestu IV, il-familja Medici u Firenze qanqlu l-korla tas-<ref target="https://mt.wikipedia.org/wiki/Santa_Sede">Santa Sede</ref>, li ssekwestrat l-assi kollha tal-familja Medici li l-Papa Sestu IV seta’ jissekwestra, skumnikat lil Lorenzo u l-gvern kollu ta’ Firenze, u fl-aħħar mill-aħħar imponiet l-interdett għall-belt u għall-istat ta’ Firenze.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> Kif induna li dawn l-azzjonijiet ma tantx kellhom effett, il-Papa Sestu IV ifforma alleanza militari mar-Re <ref target="https://mt.wikipedia.org/wiki/Ferdinandu_I">Ferdinandu I</ref> ta’ <ref target="https://mt.wikipedia.org/wiki/Napli">Napli</ref>, u ibnu Alfonso, id-Duka ta’ <ref target="https://mt.wikipedia.org/wiki/Calabria">Calabria</ref>, mexxa invażjoni fir-Repubblika ta’ Firenze, li kienet għadha mmexxija minn Lorenzo.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
<p>Lorenzo ġabar ġemgħa ċittadini. Madankollu, bi ftit appoġġ mill-alleati tradizzjonali tal-familja Medici f’<ref target="https://mt.wikipedia.org/wiki/Bolonja">Bologna</ref> u f’<ref target="https://mt.wikipedia.org/wiki/Milan">Milan</ref><ref target="https://mt.wikipedia.org/wiki/Il-Paġna_prinċipali#cite_note-:2-20">[20]</ref>, il-gwerra damet għaddejja, u kien biss bis-saħħa tad-diplomazija ta’ Lorenzo, li vvjaġġa personalment lejn Napli u sar priġunier tar-re għal diversi xhur, li l-kriżi ssolviet. Dak is-suċċess ippermetta lil Lorenzo jikseb bidliet kostituzzjonali fi ħdan il-gvern tar-Repubblika ta’ Firenze li komplew isaħħu l-poter tiegħu.<ref target="https://mt.wikipedia.org/wiki/Il-Paġna_prinċipali#cite_note-:1-18">[18]</ref></p>
<p>Minn dak iż-żmien ’il quddiem, Lorenzo, bħal nannuh Cosimo de' Medici, fittex li jikseb politika ta’ żamma tal-paċi, u li jibbilanċja l-poter bejn l-istati tat-Tramuntana tal-Italja u jara li l-istati Ewropej maġġuri bħal <ref target="https://mt.wikipedia.org/wiki/Franza">Franza</ref> u l-<ref target="https://mt.wikipedia.org/wiki/Imperu_Ruman">Imperu Ruman</ref> Sagru jibqgħu ’l barra mill-Italja. Lorenzo rnexxielu jżomm relazzjonijiet tajbin mas-<ref target="https://mt.wikipedia.org/wiki/Sultan_Mehmed_II">Sultan Mehmed II</ref> tal-<ref target="https://mt.wikipedia.org/wiki/Imperu_Ottoman">Imperu Ottoman</ref>, peress li l-kummerċ marittimu ta’ Firenze mal-Ottomani kien sors ewlieni ta’ ġid għall-familja Medici.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref></p>
<p>L-isforzi li jinkiseb dħul mill-estrazzjoni tal-allumi fit-Toskana sfortunatament għarrqet ir-reputazzjoni ta’ Lorenzo de' Medici. L-allumi kien ġie skopert miċ-ċittadini lokali ta’ <ref target="https://mt.wikipedia.org/wiki/Volterra">Volterra</ref>, li kienu fittxew l-appoġġ ta’ Firenze biex jisfruttaw din ir-riżorsa naturali importanti. L-allumi kien materja prima importanti għall-industriji tal-produzzjoni tal-<ref target="https://mt.wikipedia.org/wiki/Ħġieġ">ħġieġ</ref>, tal-konzeriji u tat-tessuti, u kien disponibbli minn ftit sorsi biss li kienu taħt il-kontroll tal-Ottomani u ġew monopolizzati minn <ref target="https://mt.wikipedia.org/wiki/Genova">Genova</ref> qabel ma ġew skoperti sorsi tal-allumi f’<ref target="https://mt.wikipedia.org/wiki/Tolfa">Tolfa</ref>, l-Italja. L-ewwel il-Kurja Rumana fl-1462, u mbagħad Lorenzo u l-Bank tal-familja Medici inqas minn sena wara, involvew ruħhom sabiex jappoġġaw l-estrazzjoni. Il-Papa kien jieħu kummissjoni ta’ żewġ dukati għal kull qantar ta’ allumi li jiġi estratt. Barra minn hekk, ġie żgurat monopolju kontra l-oġġetti li kienu joriġinaw mit-<ref target="https://mt.wikipedia.org/wiki/Turkija">Turkija</ref> billi ġie pprojbit il-kummerċ tal-allumi mal-pagani.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> Meta rrealizzaw x’kien il-valur tal-minjiera tal-allumi, iċ-ċittadini ta’ Volterra riedu li d-dħul li kien ġej minnha jmur fil-fondi muniċipali tagħhom u mhux fil-bwiet tal-entitajiet ta’ Firenze li kienu qed jagħtu l-appoġġ tagħhom. B’hekk faqqgħet insurrezzjoni u seċessjoni minn Firenze, fejn ġew iġġustizzjati diversi ċittadini li kienu qed jopponuhom. Lorenzo bagħat xi merċenarji biex itemmu l-irvell bil-forza, u dawn serqu li setgħu mill-belt. Lorenzo ħaffef biex imur Volterra u jagħmel tajjeb għal dak li kien ġara, iżda xorta waħda dan l-avveniment baqa’ tebgħa kerha għar-reputazzjoni tiegħu.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref><ref target="https://mt.wikipedia.org/wiki/Il-Paġna_prinċipali#cite_note-28">[28]</ref></p>
Patroċinju
<figure><caption><hi rend="italic">L-Anġlu li jidher lil Żakkarija</hi> fil-Kappella ta’ Tornabuoni f’Firenze fiha r-ritratti ta’ membri tal-Akkademja tal-familja Medici: Marsilio Ficino, Cristoforo Landino, Agnolo Poliziano u Demetrios Chalkokondyles jew Gentile de' Becchi.</caption></figure>
<p>Lorenzo ta l-patroċinju tiegħu lil artisti bħal Piero u <ref target="https://mt.wikipedia.org/wiki/Antonio_del_Pollaiuolo">Antonio del Pollaiuolo</ref>, <ref target="https://mt.wikipedia.org/wiki/Andrea_del_Verrocchio">Andrea del Verrocchio</ref>, <ref target="https://mt.wikipedia.org/wiki/Leonardo_da_Vinci">Leonardo da Vinci</ref>, Sandro Botticelli, <ref target="https://mt.wikipedia.org/wiki/Domenico_Ghirlandaio">Domenico Ghirlandaio</ref> u Michelangelo Buonarroti, li kienu strumentali għall-kisba tar-Rinaxximent tas-seklu 15. Għalkemm Lorenzo ma tantx ikkummissjona bosta xogħlijiet hu stess, huwa għen lil dawn l-artisti jiżguraw kummissjonijiet minn patruni oħra. Michelangelo għex ma’ Lorenzo u mal-familja tiegħu għal tliet snin, u kien jiekol magħhom u jipparteċipa fid-diskussjonijiet immexxija minn Marsilio Ficino.</p>
<p>Lorenzo kien artist u kiteb xi poeżiji bit-Toskan li kien ilsien twelidu. Fil-poeżiji tiegħu, huwa jiċċelebra l-ħajja filwaqt li jirrikonoxxi b’melankonija l-fraġilità u l-instabbiltà tal-kundizzjoni umana, b’mod partikolari fl-aħħar xogħlijiet tiegħu. L-imħabba, il-festini u d-dawl jiddominaw il-versi tiegħu.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref></p>
<p>Cosimo kien beda l-kollezzjoni ta’ kotba li saru l-Librerija tal-familja Medici</p>
<figure><caption><hi rend="italic">Lorenzo de' Medici</hi> ta’ <ref target="https://mt.wikipedia.org/wiki/Pieter_Paul_Rubens">Pieter Paul Rubens</ref> (1612-1616), il-<ref target="https://mt.wikipedia.org/wiki/Mużew_ta’_Plantin-Moretus">Mużew ta’ Plantin-Moretus</ref>, <ref target="https://mt.wikipedia.org/wiki/Antwerp_(provinċja)">Antwerp</ref></caption></figure>
<p>(imsejħa wkoll il-Librerija Lawrenzjana), u Lorenzo espandiha. L-aġenti ta’ Lorenzo ġabu magħhom għadd kbir ta’ xogħlijiet klassiċi mil-Lvant, u qabbad studjo kbir ta’ dak iż-żmien biex jikkupjaw il-kotba tiegħu u jxerrdu l-kontenut tagħhom fl-Ewropa kollha. Huwa appoġġa l-iżvilupp tal-umaniżmu permezz tal-grupp ta’ ħbieb tiegħu ta’ żmien l-istudji tiegħu, fosthom il-filosfi Marsilio Ficino, <ref target="https://mt.wikipedia.org/wiki/Poliziano">Poliziano</ref> u <ref target="https://mt.wikipedia.org/wiki/Giovanni_Pico_della_Mirandola">Giovanni Pico della Mirandola</ref>. Huma studjaw il-filosfi Griegi u ppruvaw jagħmlu fużjoni tal-ideat ta’ <ref target="https://mt.wikipedia.org/wiki/Platun">Platun</ref> mal-<ref target="https://mt.wikipedia.org/wiki/Kristjaneżmu">Kristjaneżmu</ref>.<ref target="https://mt.wikipedia.org/wiki/Il-Paġna_prinċipali#cite_note-:3-30">[30]</ref></p>
<p>Apparti għal interess personali, Lorenzo kien juża l-ħiliet tal-artisti ta’ Firenze għall-isforzi diplomatiċi tiegħu. Eżempju ta’ dan jinkludu l-kummissjoni ta’ Ghirlandaio, Botticelli, <ref target="https://mt.wikipedia.org/wiki/Pietro_Perugino">Pietro Perugino</ref> u <ref target="https://mt.wikipedia.org/wiki/Cosimo_Rosselli">Cosimo Rosselli</ref> minn Ruma biex ipittru l-affreski fil-<ref target="https://mt.wikipedia.org/wiki/Kappella_Sistina">Kappella Sistina</ref>, mossa li ġiet interpretata bħala l-issiġillar ta’ alleanza bejn Lorenzo u l-Papa Sestu IV.<ref target="https://mt.wikipedia.org/wiki/Il-Paġna_prinċipali#cite_note-:3-30">[30]</ref></p><p>

Fl-1471, Lorenzo kkalkula li l-familja tiegħu kienet nefqet xi 663,000 fjorin (madwar €383 miljun illum) għall-karità, għall-binjiet u għat-taxxi mill-1434. Huwa kiteb:</p><p>“Ma jiddispjaċini xejn għaliex għalkemm bosta x’aktarx li jqisu li aħjar għandhom parti minn dik is-somma f’buthom, jiena nqis li kienu unur kbir lill-istat tagħna, u naħseb li l-flus intefqu tajjeb u sodisfatt ferm”.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
Żwieġ u tfal
<figure><caption><hi rend="italic">Clarice Orsini</hi> ta’ <ref target="https://mt.wikipedia.org/wiki/Domenico_Ghirlandaio">Domenico Ghirlandaio</ref></caption></figure>
<p>Lorenzo żżewweġ lil <ref target="https://mt.wikipedia.org/wiki/Clarice_Orsini">Clarice Orsini</ref> bi prokura fis-7 ta’ Frar 1469. Iż-żwieġ wiċċ imb wiċċ seħħ f’Firenze fl-4 ta’ Ġunju 1469. Hi kienet it-tifla ta’ <ref target="https://mt.wikipedia.org/wiki/Giacomo_Orsini">Giacomo Orsini</ref>, Sinjur ta’ <ref target="https://mt.wikipedia.org/wiki/Monterotondo">Monterotondo</ref> u ta’ <ref target="https://mt.wikipedia.org/wiki/Bracciano">Bracciano</ref> bis-saħħa ta’ martu u kuġinuh <ref target="https://mt.wikipedia.org/wiki/Maddalena_Orsini">Maddalena Orsini</ref>. Clarice u Lorenzo kellhom għaxart itfal, li kollha ħlief <ref target="https://mt.wikipedia.org/wiki/Contessina_Antonia">Contessina Antonia</ref> twieldu f’Firenze:</p>
<list type="unordered"><item><ref target="https://mt.wikipedia.org/wiki/Lucrezia_Maria_Romola_de'_Medici">Lucrezia Maria Romola de' Medici</ref> (1470-1553)<ref target="https://mt.wikipedia.org/wiki/Il-Paġna_prinċipali#cite_note-:4-32">[32]</ref>, li żżewġet lil <ref target="https://mt.wikipedia.org/wiki/Jacopo_Salviati">Jacopo Salviati</ref> fl-10 ta’ Settembru 1486 u kellha għaxart itfal miegħu, fosthom il-Kardinal <ref target="https://mt.wikipedia.org/wiki/Giovanni_Salviati">Giovanni Salviati</ref>, il-Kardinal <ref target="https://mt.wikipedia.org/wiki/Bernardo_Salviati">Bernardo Salviati</ref>, <ref target="https://mt.wikipedia.org/wiki/Maria_Salviati">Maria Salviati</ref> (omm <ref target="https://mt.wikipedia.org/wiki/Cosimo_I_de'_Medici">Cosimo I de' Medici</ref>, il-Gran Duka tat-Toskana), u <ref target="https://mt.wikipedia.org/wiki/Francesca_Salviati">Francesca Salviati</ref> (omm il-<ref target="https://mt.wikipedia.org/wiki/Papa_Ljun_XI">Papa Ljun XI</ref>)</item>
<item>Tewmin li mietu mat-twelid (f’Marzu 1471)</item>
<item><ref target="https://mt.wikipedia.org/wiki/Piero_di_Lorenzo_de'_Medici">Piero di Lorenzo de' Medici</ref> (1472-1503)<ref target="https://mt.wikipedia.org/wiki/Il-Paġna_prinċipali#cite_note-:4-32">[32]</ref>, imsejjaħ l-“Isfortunat”, li kien mexxej ta’ Firenze wara li miet missieru</item>
<item><ref target="https://mt.wikipedia.org/wiki/Maria_Maddalena_Romola_de'_Medici">Maria Maddalena Romola de' Medici</ref> (1473-1528), li żżewġet lil <ref target="https://mt.wikipedia.org/wiki/Franceschetto_Cybo">Franceschetto Cybo</ref> (iben illeġittimu tal-<ref target="https://mt.wikipedia.org/wiki/Papa_Innoċenzu_VIII">Papa Innoċenti VIII</ref>) fil-25 ta’ Frar 1487 u kellha sebat itfal</item>
<item><ref target="https://mt.wikipedia.org/wiki/Contessina_Beatrice_de'_Medici">Contessina Beatrice de' Medici</ref>, li mietet ftit wara twelidha fit-23 ta’ Settembru 1474</item>
<item><ref target="https://mt.wikipedia.org/wiki/Giovanni_di_Lorenzo_de'_Medici">Giovanni di Lorenzo de' Medici</ref> (1475-1521)<ref target="https://mt.wikipedia.org/wiki/Il-Paġna_prinċipali#cite_note-:4-32">[32]</ref>, li sar il-<ref target="https://mt.wikipedia.org/wiki/Papa_Ljun_X">Papa Ljun X</ref> fl-1513<ref target="https://mt.wikipedia.org/wiki/Il-Paġna_prinċipali#cite_note-33">[33]</ref></item>
<item><ref target="https://mt.wikipedia.org/wiki/Luisa_de'_Medici">Luisa de' Medici</ref> (1477-1488), li kienet tissejjaħ ukoll <hi rend="italic">Luigia</hi>, ġiet mgħarrsa u żżewġet lil <ref target="https://mt.wikipedia.org/wiki/Giovanni_de'_Medici_il_Popolano">Giovanni de' Medici il Popolano</ref>, iżda mietet ta’ età żgħira</item>
<item>Contessina Antonia Romola de' Medici (1478-1515)<ref target="https://mt.wikipedia.org/wiki/Il-Paġna_prinċipali#cite_note-:4-32">[32]</ref>, li twieldet f’<ref target="https://mt.wikipedia.org/wiki/Pistoia">Pistoia</ref>, iżżewġet lil <ref target="https://mt.wikipedia.org/wiki/Piero_Ridolfi">Piero Ridolfi</ref> (1467-1525) fl-1494 u kellha ħamest itfal, fosthom il-Kardinal <ref target="https://mt.wikipedia.org/wiki/Niccolò_Ridolfi">Niccolò Ridolfi</ref></item>
<item><ref target="https://mt.wikipedia.org/wiki/Giuliano_di_Lorenzo_de'_Medici">Giuliano di Lorenzo de' Medici</ref> (1479-1516)<ref target="https://mt.wikipedia.org/wiki/Il-Paġna_prinċipali#cite_note-:4-32">[32]</ref>, li sar Duka ta’ <ref target="https://mt.wikipedia.org/wiki/Nemours">Nemours</ref> fl-1515 bis-saħħa ta’ <ref target="https://mt.wikipedia.org/wiki/François_I_ta’_Franza">François I ta’ Franza</ref></item></list>
<p>Lorenzo adotta lin-neputi tiegħu <ref target="https://mt.wikipedia.org/wiki/Giulio_di_Giuliano_de'_Medici">Giulio di Giuliano de' Medici</ref> (1478-1534), l-iben illeġittimu ta’ ħuh Giuliano li kien inqatel. Fl-1523, wara li mexxa lil Firenze għal erba’ snin, Giulio sar il-<ref target="https://mt.wikipedia.org/wiki/Papa_Klementi_VII">Papa Klementi VII</ref>.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref></p>
<figure><caption>Detall tal-<hi rend="italic">Konferma tal-Ordni Franġiskana</hi> ta’ Domenico Ghirlandaio mill-affreski fil-Kappella Sassetti. Telgħin it-taraġ fuq quddiem hemm l-għalliem ta’ ulied Lorenzo, Angelo Poliziano, u t-tliet it-tfal subien ta’ Lorenzo, Giuliano, Piero u Giovanni, u warajhom żewġ membri tal-Akkademja Umanista.</caption></figure>
L-aħħar snin ta’ ħajtu, mewtu, u l-legat
<figure><caption><hi rend="italic">Sacra rappresentazione dei santi Giovanni e Paolo</hi> (Rappreżentazzjoni sagra ta’ <ref target="https://mt.wikipedia.org/wiki/San_Ġwann_Appostlu_u_Evanġelista">San Ġwann</ref> u <ref target="https://mt.wikipedia.org/wiki/Pawlu_l-Appostlu">San Pawl</ref>), xogħol Lorenzo fl-aħħar snin ta’ ħajtu</caption></figure>
<p>Matul it-tmexxija ta’ Lorenzo, diversi fergħat tal-bank tal-familja Medici sfaxxaw minħabba selfiet ħżiena, u fl-aħħar snin ta’ ħajtu ltaqa’ ma’ diffikultajiet finanzjarji u kellu jdur għall-approprjazzjoni indebita ta’ fondi statali u ta’ fondi fiduċjarji.</p>
<p>Lejn l-aħħar ħajjet Lorenzo, Firenze kienet taħt l-influwenza ta’ <ref target="https://mt.wikipedia.org/wiki/Savonarola">Savonarola</ref>, li kien jemmen li l-Kristjani kienu qorbu wisq mal-kultura Griega-Rumana. Lorenzo kellu rwol x’jaqdi fir-rigward ta’ Savonarola f’Firenze.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref></p>
<p>Lorenzo miet matul il-lejla tat-8 ta’ April 1492, fil-villa ta’ Careggi li kienet ilha tal-familja Medici għal żmien twil.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref> Savonarola żar lil Lorenzo fis-sodda tal-mewt tiegħu. L-għajdut li Savonarola xtaq id-deni lil Lorenzo fis-sodda ta’ mewtu ġie rrifjutat fil-ktieb ta’ <ref target="https://mt.wikipedia.org/wiki/Roberto_Ridolfi">Roberto Ridolfi</ref> <hi rend="italic">Vita di Girolamo Savonarola</hi> (Il-Ħajja ta’ Girolamo Savonarola). Minn ittri li nkitbu minn dawk li kienu xhieda għall-mewt ta’ Lorenzo jidher li huwa miet fil-paċi wara li sema’ l-Vanġelu tal-ġurnata.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref> Bosta sinjali u twiddib li kien se jiġri xi ħaġa ħażina ssemmew li seħħew fil-mument meta miet, fosthom li l-koppla tal-Katidral ta’ Firenze ntlaqtet mis-sajjetti, li dehru xi fatati, u li l-iljuni li kien hemm f’<hi rend="italic">Via Leone</hi> bdew jiġġieldu ma’ xulxin.<ref target="https://mt.wikipedia.org/wiki/Il-Paġna_prinċipali#cite_note-38">[38]</ref></p><p>

Is-<hi rend="italic">Signoria</hi> u l-kunsilli ta’ Firenze ħarġu digriet li kien jgħid:</p><p>Billi l-iktar raġel importanti tal-belt kollha, Lorenzo de' Medici, li miet dan l-aħħar, tul ħajtu kollha ma tilef l-ebda opportunità biex jipproteġi, iżid, isebbaħ u jtejjeb isem din il-belt, iżda anzi kien dejjem lest bil-kunsill u bl-awtorità tiegħu bla heda, bil-ħsieb u bl-azzjoni; u qatt ma qagħad lura lanqas quddiem l-għawġ u l-periklu għall-ġid tal-istat u għal-libertà tagħha..... deher li huwa ġust għas-Senat u għall-poplu ta’ Firenze.... li jiġi stabbilit mafkar pubbliku li jagħti ġieħ lill-memorja ta’ raġel uniku bħalu, sabiex għemilu jingħata ġieħ fost iċ-ċittadini ta’ Firenze, u fil-futur ċittadini oħra jkunu jistgħu jiġu inċitati biex għemilhom iservi għall-ġid komuni bis-setgħa u bl-għerf.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref></p>
<figure><caption>Ritratt ta’ Lorenzo de' Medici wara mewtu ta’ <ref target="https://mt.wikipedia.org/wiki/Giorgio_Vasari">Giorgio Vasari</ref> (is-seklu 16)</caption></figure>
<p>Lorenzo ġie midfun maġenb ħuh Giuliano fil-Knisja ta’ <ref target="https://mt.wikipedia.org/wiki/San_Lawrenz">San Lawrenz</ref> fis-sarkofagu aħmar tal-porfirju ddisinjat għal Piero u Giovanni de' Medici, u mhux kif jista’ jkun mistenni, fis-Sagristija l-Ġdida, iddisinjata minn Michelangelo. Din tal-aħħar fiha ż-żewġ oqbra monumentali ta’ Lorenzo u Giuliano oħrajn mhux dawk l-iktar magħrufa: Lorenzo, id-Duka ta’ <ref target="https://mt.wikipedia.org/wiki/Urbino">Urbino</ref>, u Giuliano, id-Duka ta’ Nemours. Skont Williamson u oħrajn, l-<ref target="https://mt.wikipedia.org/wiki/Statwa">istatwi</ref> ta’ dawn tal-aħħar ġew imnaqqxin minn Michelangelo biex jinkorpora l-essenza tal-Lorenzo u Giuliano l-iktar magħrufa. Fl-1559, il-katavri ta’ Lorenzo de' Medici (“il-Manjifiku”) u ta’ ħuh Giuliano tpoġġew fis-Sagristija l-Ġdida f’qabar mhux immarkat taħt l-istatwa tal-<ref target="https://mt.wikipedia.org/wiki/Santa_Marija">Madonna</ref> magħmula minn Michelangelo.<ref target="https://mt.wikipedia.org/wiki/Il-Paġna_prinċipali#cite_note-40">[40]</ref></p>
<p>L-eredi ta’ Lorenzo kien ibnu l-kbir, Piero di Lorenzo de' Medici, magħruf bħala “Piero l-Isfortunat”. Fl-1494, berbaq il-patrimonju ta’ missieru u l-familja Medici ma baqgħetx tiggverna f’Firenze. It-tieni iben tiegħu, Giovanni, li sar il-Papa Ljun X, reġa’ ħa l-belt f’idejh fl-1512 bl-għajnuna tal-armata <ref target="https://mt.wikipedia.org/wiki/Spanja">Spanjola</ref>.<ref target="https://mt.wikipedia.org/wiki/Il-Paġna_prinċipali#cite_note-41">[41]</ref> Fl-1531, in-neputi ta’ Lorenzo Giulio di Giuliano – li Lorenzo kien rabba bħala ibnu, u li iktar ’il quddiem sar il-Papa Klementi VII – ifformalizza t-tmexxija tal-familja Medici f’Firenze billi stabbilixxa lil <ref target="https://mt.wikipedia.org/wiki/Alessandro_de'_Medici">Alessandro de' Medici</ref> bħala l-ewwel duka ereditarju tal-belt.<ref target="https://mt.wikipedia.org/wiki/Il-Paġna_prinċipali#cite_note-42">[42]</ref></p>
Kultura popolari
<list type="unordered"><item>Lorenzo de' Medici jidher bħala adolexxenti f’<hi rend="italic">Leonardo</hi> tas-CBBC, ħadem fir-rwol tiegħu l-attur <ref target="https://mt.wikipedia.org/wiki/Colin_Ryan">Colin Ryan</ref>.<ref target="https://mt.wikipedia.org/wiki/Il-Paġna_prinċipali#cite_note-43">[43]</ref></item>
<item>Lorenzo de' Medici jidher bħala karattru ta’ appoġġ għall-protagonista, <ref target="https://mt.wikipedia.org/wiki/Ezio_Auditore_da_Firenze">Ezio Auditore da Firenze</ref>, wara li jħarbtu l-pjanijiet ta’ dawk li riedu jwettqu l-konfoffa tal-familja Pazzi f’<hi rend="italic">Assassin's Creed II</hi>.<ref target="https://mt.wikipedia.org/wiki/Il-Paġna_prinċipali#cite_note-44">[44]</ref></item>
<item>Lorenzo de' Medici huwa maħdum minn <ref target="https://mt.wikipedia.org/wiki/Elliot_Cowan">Elliot Cowan</ref> fis-sensiela televiżiva tal-2013 <hi rend="italic">Da Vinci's Demons</hi>.<ref target="https://mt.wikipedia.org/wiki/Il-Paġna_prinċipali#cite_note-45">[45]</ref></item>
<item>Lorenzo de' Medici huwa maħdum minn <ref target="https://mt.wikipedia.org/wiki/Daniel_Sharman">Daniel Sharman</ref> fis-sensiela televiżiva <hi rend="italic">Medici: The Magnificent</hi>.<ref target="https://mt.wikipedia.org/wiki/Il-Paġna_prinċipali#cite_note-46">[46]</ref></item>
<item>Lorenzo de' Medici jissemma f’referenza fl-episodju tal-2001 ta’ <hi rend="italic">The Simpsons</hi>, "A Hunka Hunka Burns in Love". Is-Sur Burns ikellem lil Homer fuq it-<ref target="https://mt.wikipedia.org/wiki/Telefon">telefon</ref> u jinformah li se jordna <ref target="https://mt.wikipedia.org/wiki/Pizza">pizza</ref> u jistaqsih x’ingredjenti jrid fuqha. Meta Homer jistaqsih għal iktar <ref target="https://mt.wikipedia.org/wiki/Ġobon">ġobon</ref>, is-Sur Burns jgħidlu “Min qed taħsibni, Lorenzo de Medici?”.<ref target="https://mt.wikipedia.org/wiki/Il-Paġna_prinċipali#cite_note-47">[47]</ref></item></list>
</text></body></html>