<html><body><text id="wikipedia_mt_wikipedia_org__5104.html" ns="0" revid="263511" sourceurl="https://mt.wikipedia.org/wiki/Erbivoru" title="Erbivoru" type="wikipedia">Erbivoru<figure><caption><ref target="https://mt.wikipedia.org/wiki/Iljunfant">Iljunfant</ref> <hi rend="italic">Loxodonta spp.</hi> eżempju ta' mammiferu <hi rend="bold">Erbivoru</hi> tal-familja <ref target="https://mt.wikipedia.org/wiki/Elephantidae">Elephantidae</ref></caption></figure>
<p><hi rend="bold">Erbivoru</hi> (mil-Latin <hi rend="italic"><hi rend="bold">"herba"</hi></hi> - <hi rend="bold">erbi-</hi> li tfisser ħaxix u <hi rend="italic"><hi rend="bold">"vorare"</hi></hi> - <hi rend="bold"><ref target="https://mt.wikipedia.org/wiki/-voru">-voru</ref></hi> li tfisser tibla' u taħtaf l-ikel) huwa <ref target="https://mt.wikipedia.org/wiki/Organiżmu">organiżmu</ref> li jiekol il-pjanti biss. </p>
<p>B'din id-definizjoni, ħafna <ref target="https://mt.wikipedia.org/wiki/Fungu">fungi</ref>, uħud mil-<ref target="https://mt.wikipedia.org/wiki/Batteru">batteri</ref>, ħafna <ref target="https://mt.wikipedia.org/wiki/Annimali">annimali</ref>, madwar 1% tal-pjanti bil-fjuri u ftit <ref target="https://mt.wikipedia.org/wiki/Protist">protisti</ref> jistgħu jiġu kkunsidrati bħala <hi rend="bold">Erbivori</hi>. Madankollu ħafna nies jużaw din it-termini biex jiddeskrivu l-annimali biss. Fungi, batteri u protisti li jikkunsmaw pjanti ħajjin ħafna drabi jsejħulhom <ref target="https://mt.wikipedia.org/wiki/Fajtopatoloġija">patoġeni tal-pjanti</ref>. Mikrobi li jikkunsmaw pjanti mejtin jgħidulhom <ref target="https://mt.wikipedia.org/wiki/Saprotrofu">saprotrofi</ref>. Pjanti tal-fjuri li jakkwistaw in-nutrizjoni minn pjanti oħrajn ħajjin, normalment jissejħu <ref target="https://mt.wikipedia.org/wiki/Pjanta_parasita">pjanti parasiti</ref>.</p>
<p>Fiż-<ref target="https://mt.wikipedia.org/wiki/Żooloġija">żooloġija</ref>, <hi rend="bold">Erbivoru</hi> huwa <ref target="https://mt.wikipedia.org/wiki/Annimal">annimal</ref> li huwa addattat b' tali mod li jiekol primarjament <ref target="https://mt.wikipedia.org/wiki/Pjanti">pjanti</ref> (minflok il-<ref target="https://mt.wikipedia.org/wiki/Laħam">laħam</ref>). Dawn it-tipi ta' annimali xi kultant jissejħu <ref target="https://mt.wikipedia.org/wiki/Veġetarjan">veġetarjani</ref>, għalkemm din il-kelma nużawha wkoll biex niddiskrivu <ref target="https://mt.wikipedia.org/wiki/Nies">nies</ref> li jagħżlu li ma jiklux <ref target="https://mt.wikipedia.org/wiki/Laħam">laħam</ref>, kontra l-annimali li ma jistgħux jieħdu tali deċiżjoni.</p>
<figure><caption><ref target="https://mt.wikipedia.org/wiki/Biżonti">Biżonti</ref> <hi rend="italic">Bison spp.</hi> eżempju ta' mammiferu <hi rend="bold">Erbivoru</hi> tal-familja <ref target="https://mt.wikipedia.org/wiki/Bovidae">Bovidae</ref></caption></figure>
<p>L-<hi rend="bold">Erbivori</hi> jistgħu jiġu klassifikati u jinqasmu f' sottogruppi varji, bħala <ref target="https://mt.wikipedia.org/wiki/Fruġivoru">fruġivori</ref>, li jieklu primarjament <ref target="https://mt.wikipedia.org/wiki/Frotta">frott</ref>; <ref target="https://mt.wikipedia.org/wiki/Folivoru">folivori</ref>, li jispeċjalizzaw billi jieklu <ref target="https://mt.wikipedia.org/wiki/Werqa">weraq</ref>; <ref target="https://mt.wikipedia.org/wiki/Nettarivoru">nettarivori</ref>, li jikkunsmaw in-nettari tal-fjuri, (sustanza likwida ħelwa ħafna); fost l-<ref target="https://mt.wikipedia.org/wiki/Insett">insetti</ref> u l-<ref target="https://mt.wikipedia.org/wiki/Artopodu">artropodi</ref> <hi rend="bold">erbivori</hi>, il-livell ta' speċjalizzazjoni jista jiġi rfinut aktar u jinkludi l-wikkiela taż-żerriegħa <ref target="https://mt.wikipedia.org/wiki/Granivoru">granivori</ref>, il-wikkiela tal-pollini <ref target="https://mt.wikipedia.org/wiki/Pollinivoru">pollinivori</ref>, il-konsumaturi tal-likwidi tal-pjanti <ref target="https://mt.wikipedia.org/wiki/Mukivoru">mukivori</ref> u dawk speċjalizzati biex jieklu l-injam <ref target="https://mt.wikipedia.org/wiki/Ksilofagu">ksilofaġi</ref> jew għeruq <ref target="https://mt.wikipedia.org/wiki/Riżofagu">riżofaġi</ref>. </p>
<p>F'annimali oħra, il-grad ta' speċjalizzazjoni mhuwiex daqshekk avvanzat, u ħafna annimali li jieklu l-frott u l-weraq jieklu partijiet oħra mil-pjanti, ħafna drabi l-għeruq u ż-żrieragħ. Id-dieta ta' wħud mil-<hi rend="bold">erbivori</hi> tvarja minn staġun għal ieħor, speċjalment f' <ref target="https://mt.wikipedia.org/wiki/Żona_Temperata">żoni temperati</ref>, fejn partijiet differenti tal-pjanti jkunu disponibbli fi żminijiet differenti tas-sena. </p>
<p>L-<hi rend="bold">Erbivori</hi> jiffurmaw ħolqa importanti fil-katina tal-ikel, għax dawn jibdlu jew jittrasformaw l-enerġija tax-xemx maħżuna fil-pjanti, f'ikel li jista' jiġi kkunsmat mil-<ref target="https://mt.wikipedia.org/wiki/Karnivoru">karnivori</ref> u l-<ref target="https://mt.wikipedia.org/wiki/Omnivoru">omnivori</ref>. Għalhekk ngħidulhom il-<hi rend="bold">konsumaturi primarji</hi> fil-katina tal-ikel.</p>
Ara Ukoll
<list type="unordered"><item><ref target="https://mt.wikipedia.org/wiki/Omnivoru">Omnivoru</ref></item>
<item><ref target="https://mt.wikipedia.org/wiki/Karnivoru">Karnivoru</ref></item>
<item><ref target="https://mt.wikipedia.org/wiki/-voru">Lista ta' l-ivori</ref></item></list>
Referenzi
<list type="unordered"><item>Burton, N. H. K. (2002). Red Grouse chick eaten by sheep. <hi rend="italic">Brit. Birds</hi> 95: 87.</item>
<item>Furness, R. W. (1988). The predation of tern chicks by sheep. <hi rend="italic">Bird Study</hi> 35: 199-202.</item></list>
Link Esterni
<list type="unordered"><item>Definizjni ta' <hi rend="bold">Erbivoru</hi> fuq il-Web </item>
<item><ref target="http://www.sankey.ws/senecio.html">Difiżi <hi rend="bold">Erbivori</hi> ta' <hi rend="italic">Senecio viscusus</hi></ref></item>
<item><ref target="http://www.muhlenberg.edu/depts/biology/nsf/">Difiżi <hi rend="bold">Erbivori</hi> f' <hi rend="italic">Lindera benzoin</hi></ref></item></list>
</text></body></html>