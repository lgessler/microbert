<html><body><text id="wikipedia_mt_wikipedia_org__27058.html" ns="0" revid="273145" sourceurl="https://mt.wikipedia.org/wiki/Andr%C3%A9_Weil" title="André Weil" type="wikipedia">André Weil
<p><hi rend="bold">André Weil</hi> (/veɪ/; pronunzja bil-<ref target="https://mt.wikipedia.org/wiki/Lingwa_Franċiża">Franċiż</ref>: [ɑ̃dʁe vɛj]; twieled fis-6 ta' Mejju 1906 – miet fis-6 ta' Awwissu 1998)<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> kien matematiku Franċiż<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>, magħruf għax-xogħol fundamentali tiegħu fit-<ref target="https://mt.wikipedia.org/wiki/Teorija_tan-numri">teorija tan-numri</ref> u fil-<ref target="https://mt.wikipedia.org/wiki/Ġeometrija">ġeometrija</ref> <ref target="https://mt.wikipedia.org/wiki/Alġebra">alġebrajka</ref>. Huwa kien membru fundatur u l-mexxej bikri <hi rend="italic">de facto</hi> tal-grupp <ref target="https://mt.wikipedia.org/wiki/Matematika">matematiku</ref> ta' Bourbaki. Il-<ref target="https://mt.wikipedia.org/wiki/Filosofija">filosfa</ref> <ref target="https://mt.wikipedia.org/wiki/Simone_Weil">Simone Weil</ref> kienet oħtu<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> filwaqt li l-<ref target="https://mt.wikipedia.org/wiki/Kittieb">kittieba</ref> <ref target="https://mt.wikipedia.org/wiki/Sylvie_Weil">Sylvie Weil</ref> hija bintu.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Ħajja
<p>André Weil twieled f'<ref target="https://mt.wikipedia.org/wiki/Pariġi">Pariġi</ref>. Kien it-tifel ta' ġenituri <ref target="https://mt.wikipedia.org/wiki/Ġudaiżmu">Lhud</ref> anjostiċi minn <ref target="https://mt.wikipedia.org/wiki/Alsace">Alsace</ref> li kienu ħarbu l-annessjoni ta' Alsace-Lorraine mill-Imperu Ġermaniż wara l-Gwerra Franko-Prussjana fl-1870-1871.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Simone Weil, li iktar 'il quddiem saret filosfa famuża, kienet oħtu ż-żgħira. Huwa studja f'Pariġi, f'<ref target="https://mt.wikipedia.org/wiki/Ruma">Ruma</ref> u f'<ref target="https://mt.wikipedia.org/wiki/Göttingen">Göttingen</ref> u kiseb id-dottorat tiegħu fl-1928. Meta kien il-<ref target="https://mt.wikipedia.org/wiki/Ġermanja">Ġermanja</ref>, Weil għamel ħbieb ma' <ref target="https://mt.wikipedia.org/wiki/Carl_Ludwig_Siegel">Carl Ludwig Siegel</ref>. Mill-1930, huwa qatta' sentejn akkademiċi fl-Università Musulmana ta' Aligarh fl-<ref target="https://mt.wikipedia.org/wiki/Indja">Indja</ref>. Minbarra l-matematika, Weil kellu interessi tul ħajtu kollha fil-letteratura klassika Griega u Latina, fl-<ref target="https://mt.wikipedia.org/wiki/Ħinduiżmu">Induiżmu</ref> u fil-letteratura Sanskrita: hu kien tgħallem is-Sanskritu waħdu fl-1920.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Wara li <ref target="https://mt.wikipedia.org/wiki/Għalliem">għallem</ref> għal sena fl-Università ta' Aix-Marseille, huwa għallem għal sitt snin fl-Università ta' <ref target="https://mt.wikipedia.org/wiki/Strasburgu">Strasburgu</ref>. Huwa żżewweġ lil <ref target="https://mt.wikipedia.org/wiki/Éveline_de_Possel">Éveline de Possel</ref> (imwielda Éveline Gillet) fl-1937.<ref target="https://mt.wikipedia.org/wiki/Il-Paġna_prinċipali#cite_note-:1-8">[8]</ref></p>
<p>Weil kien il-<ref target="https://mt.wikipedia.org/wiki/Finlandja">Finlandja</ref> meta faqqgħet <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>; hu kien ilu jivvjaġġa fl-<ref target="https://mt.wikipedia.org/wiki/Skandinavja">Iskandinavja</ref> minn April 1939. Martu Éveline rritornat fi <ref target="https://mt.wikipedia.org/wiki/Franza">Franza</ref> mingħajru. Weil ġie arrestat bi żball fil-Finlandja malli faqqgħet il-Gwerra tax-Xitwa fuq suspett li kien spjun; madankollu, il-ġrajjiet fejn kien jingħad li ħajtu kienet fil-periklu ntwerew li kienu esaġerati.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref> Weil irritorna fi Franza billi għadda mill-<ref target="https://mt.wikipedia.org/wiki/Żvezja">Iżvezja</ref> u mir-<ref target="https://mt.wikipedia.org/wiki/Renju_Unit">Renju Unit</ref>, u ġie arrestat f'<ref target="https://mt.wikipedia.org/wiki/Le_Havre">Le Havre</ref> f'Jannar 1940. Huwa ġie akkużat li ma weġibx għas-sejħa biex jaqdi dmiru fis-servizz, u ntefa' l-ħabs f'Le Havre u mbagħad f'<ref target="https://mt.wikipedia.org/wiki/Rouen">Rouen</ref>. Kien fil-ħabs militari f'Bonne-Nouvelle, distrett ta' Rouen, minn Frar sa Mejju, li Weil lesta x-xogħol li bnielu r-reputazzjoni tiegħu. Huwa għadda ġuri fit-3 ta' Mejju 1940 u ngħata sentenza ta' ħames snin ħabs. Minflok, huwa talab li jiġi stazzjonat ma' unità militari u ngħata ċ-ċans li jingħaqad ma' riġment f'<ref target="https://mt.wikipedia.org/wiki/Cherbourg">Cherbourg</ref>. Wara l-waqgħa ta' Franza f'Ġunju 1940, huwa ltaqa' mal-familja tiegħu f'<ref target="https://mt.wikipedia.org/wiki/Marsilja">Marsilja</ref>, fejn wasal bil-baħar. Imbagħad mar f'Clermont-Ferrand, fejn irnexxielu jingħaqad ma' martu Éveline, li kienet qed tgħix fin-naħa ta' Franza okkupata mill-Ġermaniżi.</p>
<p>F'Jannar 1941, Weil u l-familja tiegħu baħħru minn Marsilja lejn il-<ref target="https://mt.wikipedia.org/wiki/Belt_ta'_New_York">Belt ta' New York</ref>. Huwa qatta' l-bqija tal-gwerra fl-<ref target="https://mt.wikipedia.org/wiki/Stati_Uniti">Istati Uniti</ref>, fejn ġie appoġġat mill-Fondazzjoni Rockefeller u mill-Fondazzjoni Guggenheim. Għal sentejn, huwa għallem il-matematika fl-Università ta' Lehigh, fejn ma kienx apprezzat, kien jaħdem iż-żejjed u ma kienx imħallas tajjeb, għalkemm ma kellux għalfejn jinkwieta li jintgħażel għall-gwerra, għad-differenza tal-istudenti Amerikani tiegħu. Huwa telaq mill-impjieg tiegħu f'Lehigh u mar jgħix fil-<ref target="https://mt.wikipedia.org/wiki/Brażil">Brażil</ref>, u għallem fl-Università ta' <ref target="https://mt.wikipedia.org/wiki/São_Paulo">São Paulo</ref> mill-1945 sal-1947, fejn ħadem ma' <ref target="https://mt.wikipedia.org/wiki/Oscar_Zariski">Oscar Zariski</ref>. Weil u martu kellhom żewġt itfal bniet, Sylvie (li twieldet fl-1942) u Nicolette (li twieldet fl-1946).<ref target="https://mt.wikipedia.org/wiki/Il-Paġna_prinċipali#cite_note-:1-8">[8]</ref></p>
<p>Iktar 'il quddiem huwa rritorna lejn l-Istati Uniti u għallem fl-Università ta' Chicago mill-1947 sal-1958, qabel ma' mar jaħdem mal-Istitut għall-Istudju Avvanzat, fejn baqa' għall-kumplament tal-karriera tiegħu. Huwa kien Kelliem fil-Plenarja tal-ICM fl-1950 f'Cambridge, Massachusetts<ref target="https://mt.wikipedia.org/wiki/Il-Paġna_prinċipali#cite_note-10">[10]</ref>, fl-1954 f'<ref target="https://mt.wikipedia.org/wiki/Amsterdam">Amsterdam</ref>, in-<ref target="https://mt.wikipedia.org/wiki/Pajjiżi_l-Baxxi">Netherlands</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref>, u fl-1978 f'<ref target="https://mt.wikipedia.org/wiki/Ħelsinki">Helsinki</ref>, il-Finlandja.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Weil ġie elett Membru Barrani tas-Soċjetà Rjali (bl-<ref target="https://mt.wikipedia.org/wiki/Lingwa_Ingliża">Ingliż</ref>: Royal Society) fl-1966.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Fl-1979, huwa kkondivida t-tieni Premju Wolf fil-Matematika ma' <ref target="https://mt.wikipedia.org/wiki/Jean_Leray">Jean Leray</ref>.</p>
Xogħol
<p>Weil ta kontributi sostanzjali f'għadd ta' oqsma; l-iktar wieħed importanti kien l-iskoperta ta' rabtiet sfiqa bejn il-ġeometrija alġebrajka u t-teorija tan-numri. Din l-iskoperta bdiet fil-ħidma tiegħu għad-dottorat li wasslet għat-teorema ta' Mordell-Weil (fl-1928, u applikata għal żmien qasir fit-teorema ta' Siegel dwar il-punti integrali).<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> It-teorema ta' Mordell kellha prova <hi rend="italic">ad hoc</hi>;<ref target="https://mt.wikipedia.org/wiki/Il-Paġna_prinċipali#cite_note-14">[14]</ref> Weil beda s-separazzjoni tal-argument tal-inżul infinit f'żewġ tipi ta' approċċi strutturali, permezz ta' funzjonijiet tal-għoli għat-tqassim tad-daqsijiet tal-punti razzjonali, u permezz ta' koomoloġija ta' Galois, li ġiet ikkategorizzata b'dan il-mod xi żewġ deċennji wara. Iż-żewġ aspetti tal-ħidma ta' Weil żviluppaw sew f'teoriji sostanzjali.</p>
<p>Fost l-ikbar kisbiet tiegħu kien hemm il-prova tas-snin 40 tas-seklu 20 tal-ipoteżi ta' Riemann għall-funzjonijiet żeta tal-kurvi fuq kampi finiti<ref target="https://mt.wikipedia.org/wiki/Il-Paġna_prinċipali#cite_note-15">[15]</ref>, u l-bini sussegwenti li għamel ta' pedamenti siewja għall-ġeometrija alġebrajka biex jappoġġa dak ir-riżultat (bl-iktar mod intensiv mill-1942 sal-1946). L-hekk imsejħa konġetturi ta' Weil kienu influwenti ferm minn madwar l-1950; il-provi rigward dawn id-dikjarazzjonijiet iktar 'il quddiem instabu minn <ref target="https://mt.wikipedia.org/wiki/Bernard_Dwork">Bernard Dwork</ref><ref target="https://mt.wikipedia.org/wiki/Il-Paġna_prinċipali#cite_note-16">[16]</ref>, <ref target="https://mt.wikipedia.org/wiki/Alexander_Grothendieck">Alexander Grothendieck</ref><ref target="https://mt.wikipedia.org/wiki/Il-Paġna_prinċipali#cite_note-17">[17]</ref><ref target="https://mt.wikipedia.org/wiki/Il-Paġna_prinċipali#cite_note-18">[18]</ref><ref target="https://mt.wikipedia.org/wiki/Il-Paġna_prinċipali#cite_note-19">[19]</ref>, <ref target="https://mt.wikipedia.org/wiki/Michael_Artin">Michael Artin</ref>, u finalment minn <ref target="https://mt.wikipedia.org/wiki/Pierre_Deligne">Pierre Deligne</ref>, li lesta l-iktar pass diffiċli fl-1973.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref><ref target="https://mt.wikipedia.org/wiki/Il-Paġna_prinċipali#cite_note-21">[21]</ref><ref target="https://mt.wikipedia.org/wiki/Il-Paġna_prinċipali#cite_note-22">[22]</ref><ref target="https://mt.wikipedia.org/wiki/Il-Paġna_prinċipali#cite_note-23">[23]</ref><ref target="https://mt.wikipedia.org/wiki/Il-Paġna_prinċipali#cite_note-24">[24]</ref></p>
<p>Weil introduċa ċ-ċirku ta' adeli<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> fl-aħħar tas-snin 30 tas-seklu 20, wara x-xogħol ta' <ref target="https://mt.wikipedia.org/wiki/Claude_Chevalley">Claude Chevalley</ref> bl-ideli, u ta prova tat-teorema ta' Riemann-Roch bihom (verżjoni dehret fix-xogħol tiegħu <hi rend="italic">Basic Number Theory</hi> fl-1967).<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> It-teorema ta' Riemann-Roch tad-"diviżur tal-matriċi" tiegħu (raggruppament ta' vetturi <hi rend="italic">avant la lettre</hi>), mill-1938 kienet antiċipazzjoni bikrija ħafna ta' ideat suċċessivi bħall-ispazji tal-moduli tar-raggruppamenti. Il-konġettura ta' Weil dwar in-numri ta' Tamagawa baqgħet reżistenti għal ħafna snin.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref> Eventwalment, l-approċċ tal-adeli sar bażiku fit-teorija tar-rappreżentazzjoni awtomorfika. Huwa sab <hi rend="italic">konġettura ta' Weil</hi> akkreditata oħra għall-ħabta tal-1967, li iktar 'il quddiem taħt pressjoni minn <ref target="https://mt.wikipedia.org/wiki/Serge_Lang">Serge Lang</ref>, saret magħrufa bħala l-konġettura ta' Taniyama-Shimura, ibbażata fuq mistoqsija fformulata b'mod approssimattiv minn Taniyama fil-konferenza ta' <ref target="https://mt.wikipedia.org/wiki/Nikkō">Nikkō</ref> fl-1955. L-attitudni tiegħu lejn il-konġetturi kienet li wieħed ma għandux jistabbilixxi qata' mill-ewwel bħala konġettura, u fil-każ ta' Taniyama, l-evidenza nstabet biss wara xogħol komputazzjonali estensiv li twettaq fl-aħħar tas-snin 60 tas-seklu 20.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref></p>
<p>Huwa kiseb riżultati sinifikanti oħra fir-rigward tad-duwalità ta' Pontryagin u l-ġeometrija differenzjali.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref> Huwa introduċa l-kunċett ta' spazju uniformi fit-topoloġija ġenerali, bħala prodott sekondarju tal-kollaborazzjoni tiegħu ma' <ref target="https://mt.wikipedia.org/wiki/Nicolas_Bourbaki">Nicolas Bourbaki</ref>. Ix-xogħol tiegħu fuq it-teorija tal-qatet bil-kemm jidher fix-xogħol ippubblikat tiegħu, iżda korrispondenza ma' <ref target="https://mt.wikipedia.org/wiki/Henri_Cartan">Henri Cartan</ref> fl-aħħar tas-snin 40 tas-seklu 20, li ġiet stampata mill-ġdid fil-ġabra ta' xogħlijiet tiegħu, uriet kemm dan ix-xogħol kien influwenti. Huwa għażel ukoll is-simbolu ∅, li oriġina mill-ittra Ø fl-<ref target="https://mt.wikipedia.org/wiki/Alfabett">alfabett</ref> Norveġiż (li hu biss fi ħdan il-grupp ta' Bourbaki kien familjari miegħu), biex jirrappreżenta sett vojt.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref></p>
<p>Weil ta kontribut magħruf sew ukoll fil-ġeometrija ta' Riemann fl-ewwel xogħol tiegħu fl-1926, meta wera li l-inugwaljanza isoperimetrika klassika tibqa' valida fir-rigward ta' superfiċi mhux pożittivament kurvi. Din stabbiliet il-każ bidimensjonali li iktar 'il quddiem sar magħruf bħala l-konġettura ta' Cartan-Hadamard.</p>
<p>Huwa skopra l-hekk imsejħa rappreżentazzjoni ta' Weil, li preċedentement kienet introdotta fil-mekkanika kwantistika minn <ref target="https://mt.wikipedia.org/wiki/Irving_Segal">Irving Segal</ref> u <ref target="https://mt.wikipedia.org/wiki/David_Shale">David Shale</ref>, li pprovdiet qafas kontemporanju għall-fehim tat-teorija klassika tal-forom kwadratiċi. Dan kien il-bidu wkoll ta' żvilupp sostanzjali minn oħrajn, li kkollega t-teorija tar-rappreżentazzjoni mal-funzjonijiet teta.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
Bħala espożitur
<p>L-ideat ta' Weil taw kontribut importanti għall-kitbiet u għas-seminars ta' Bourbaki, qabel u wara t-Tieni Gwerra Dinjija. Huwa kiteb ukoll diversi kotba dwar l-<ref target="https://mt.wikipedia.org/wiki/Storja">istorja</ref> tat-Teorija tan-Numri.</p>
Twemmin
<p>Il-ħsieb Induista kellu influwenza kbira fuq Weil.<ref target="https://mt.wikipedia.org/wiki/Il-Paġna_prinċipali#cite_note-32">[32]</ref> Huwa kien anjostiku<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> u kien jirrispetta r-<ref target="https://mt.wikipedia.org/wiki/Reliġjon">reliġjonijiet</ref>.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref></p>
Legat
<p>L-<ref target="https://mt.wikipedia.org/wiki/Asterojde">asterojde</ref> 289085 Andreweil, li ġiet skoperta mill-<ref target="https://mt.wikipedia.org/wiki/Astronomija">astronomi</ref> fl-Osservatorju ta' Saint-Sulpice fi Franza fl-2004, ingħatat ismu u kunjomu biex jibqa' mfakkar.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref> Il-kwotazzjoni bl-isem uffiċjali ġiet ippubblikata miċ-Ċentru tal-Pjaneti Minuri fl-14 ta' Frar 2014 (M.P.C. 87143).<ref target="https://mt.wikipedia.org/wiki/Il-Paġna_prinċipali#cite_note-36">[36]</ref></p>
Biblijografija
<p>Xogħlijiet matematiċi:</p>
<list type="unordered"><item><hi rend="italic">Arithmétique et géométrie sur les variétés algébriques</hi> (1935)</item>
<item><hi rend="italic">Sur les espaces à structure uniforme et sur la topologie générale</hi> (1937)</item>
<item><hi rend="italic">L'intégration dans les groupes topologiques et ses applications</hi> (1940)</item>
<item><hi rend="italic">Foundations of Algebraic Geometry</hi> (1946)</item>
<item><hi rend="italic">Sur les courbes algébriques et les variétés qui s'en déduisent</hi> (1948)</item>
<item><hi rend="italic">Variétés abéliennes et courbes algébriques</hi> (1948)</item>
<item><hi rend="italic">Introduction à l'étude des variétés kählériennes</hi> (1958)</item>
<item><hi rend="italic">Discontinuous subgroups of classical groups</hi> (1958)</item>
<item><hi rend="italic">Basic number theory</hi> (1967)</item>
<item><hi rend="italic">Dirichlet Series and Automorphic Forms, Lezioni Fermiane</hi> (1971)</item>
<item><hi rend="italic">Essais historiques sur la théorie des nombres</hi> (1975)</item>
<item><hi rend="italic">Elliptic Functions According to Eisenstein and Kronecker</hi> (1976)</item>
<item><hi rend="italic">Number Theory for Beginners</hi> (1979) ma' Maxwell Rosenlicht</item>
<item><hi rend="italic">Adeles and Algebraic Groups</hi> (1982)</item>
<item><hi rend="italic">Number Theory: An Approach Through History From Hammurapi to Legendre</hi> (1984)</item></list>
<p>Ġabra ta' xogħlijiet:</p>
<list type="unordered"><item><hi rend="italic">Œuvres Scientifiques, Collected Works, three volumes</hi> (1979)
<list type="unordered"><item><hi rend="italic">Œuvres Scientifiques Vol. 1</hi></item>
<item><hi rend="italic">Œuvres Scientifiques Vol. 2</hi></item>
<item><hi rend="italic">Œuvres Scientifiques Vol. 3</hi></item></list></item></list>
<p>Awtobijografija:</p>
<list type="unordered"><item>bil-Franċiż: <hi rend="italic">Souvenirs d'Apprentissage</hi> (1991)</item>
<item>traduzzjoni bl-Ingliż: <hi rend="italic">The Apprenticeship of a Mathematician</hi> (1992)</item></list>
<p>Mafkar bil-miktub magħmul minn bintu:</p>
<list type="unordered"><item><hi rend="italic">At Home with André and Simone Weil</hi> ta' Sylvie Weil (2010)</item></list>
</text></body></html>