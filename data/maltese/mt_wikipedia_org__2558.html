<html><body><text id="wikipedia_mt_wikipedia_org__2558.html" ns="0" revid="250055" sourceurl="https://mt.wikipedia.org/wiki/O%C4%8Bean_Pa%C4%8Bifiku" title="Oċean Paċifiku" type="wikipedia">Oċean Paċifiku
<figure></figure>
<p>L-<hi rend="bold">Oċean Paċifiku</hi>, huwa medda ta' ilma li tkopri iktar minn terz ta' wiċċ id-<ref target="https://mt.wikipedia.org/wiki/Dinja">Dinja</ref>, u huwa l-ikbar u l-ifnad oċean. Dan l-oċean għandu lejn il-punent tiegħu, l-<ref target="https://mt.wikipedia.org/wiki/Asja">Asja</ref> u l-<ref target="https://mt.wikipedia.org/wiki/Awstralasja">Awstralasja</ref>, l-<ref target="https://mt.wikipedia.org/wiki/Ameriki">Ameriki</ref> lejn il-lvant, l-<ref target="https://mt.wikipedia.org/wiki/Oċean_tan-Nofsinhar">Oċean tan-Nofsinhar</ref> lejn in-nofsinhar, u l-<ref target="https://mt.wikipedia.org/wiki/Oċean_Arktiku">Oċean Arktiku</ref> lejn it-tramuntana. L-Oċean Paċifiku jmiss l-<ref target="https://mt.wikipedia.org/wiki/Oċean_Atlantiku">Oċean Atlantiku</ref> fuq linja immaġinarja mpinġija minn <ref target="https://mt.wikipedia.org/wiki/Cape_Horn">Cape Horn</ref>, fiċ-<ref target="https://mt.wikipedia.org/wiki/Ċili">Ċili</ref>/<ref target="https://mt.wikipedia.org/wiki/Arġentina">Arġentina</ref>, li tibqa' nieżla 'l isfel lejn l-<ref target="https://mt.wikipedia.org/wiki/Antarktika">Antarktika</ref>, u jmiss l-<ref target="https://mt.wikipedia.org/wiki/Oċean_Indjan">Oċean Indjan</ref> fuq linja immaġinarja mpinġija mit-<ref target="https://mt.wikipedia.org/wiki/Tażmanja">Tażmanja</ref> fl-<ref target="https://mt.wikipedia.org/wiki/Awstralja">Awstralja</ref>, li tibqa' nieżla 'l isfel sal-Antarktika.</p>
<p>Ħafna drabi, l-Oċean Paċifiku jiġi maqsum fil-<ref target="https://mt.wikipedia.org/wiki/Paċifiku_ta'_Fuq">Paċifiku ta' Fuq</ref> u l-<ref target="https://mt.wikipedia.org/wiki/Paċifiku_ta'_Isfel">Paċifiku ta' Isfel</ref>, skond jekk jinsabx 'il fuq jew 'l isfel mill-<ref target="https://mt.wikipedia.org/wiki/Ekwatur">Ekwatur</ref>, rispettivament. L-isem Paċifiku ngħata mill-baħħar Portugiż <ref target="https://mt.wikipedia.org/wiki/Ferdinand_Magellan">Ferdinand Magellan</ref> fl-<ref target="https://mt.wikipedia.org/wiki/1520">1520</ref> u jfisser l-istess bħall-aġġettiv.</p>
</text></body></html>