<html><body><text id="wikipedia_mt_wikipedia_org__6357.html" ns="0" revid="243276" sourceurl="https://mt.wikipedia.org/wiki/Premier_League" title="Premier League" type="wikipedia">Premier League<hi rend="italic">Għal użi oħra, ara <ref target="https://mt.wikipedia.org/wiki/Il-Paġna_prinċipali_(diżambigwazzjoni)">Il-Paġna prinċipali (diżambigwazzjoni)</ref></hi>
<p>Il-<hi rend="bold">Premier League</hi> (magħruf uffiċjalment bħala l-<hi rend="bold">Barclays Premier League</hi> għal raġunijiet ta' sponsorizzazzjoni) huwa kampjonat professjonali għall-<ref target="https://mt.wikipedia.org/wiki/Klabb_tal-futbol">klabbs tal-futbol</ref> li jinsabu fl-ogħla diviżjoni tal-futbol <ref target="https://mt.wikipedia.org/wiki/Ingilterra">Ingliż</ref>. Hu fost l-iktar kampjonati sportivi segwiti fid-dinja u l-iktar kampjonat bi profitt.</p>
<p>Il-kompetizzjoni ġiet fundata bħala <hi rend="bold">FA Premier League</hi> fl-20 ta' Frar 1992 u l-ewwel sett ta' logħob intlagħbu fil-15 ta' Awwissu ta' dik l-istess sena, wara d-deċiżjoni mill-klabbs tal-<ref target="https://mt.wikipedia.org/wiki/L-Ewwel_Diviżjoni_tal-Football_League">Ewwel Diviżjoni</ref> biex jinfirdu mill-<ref target="https://mt.wikipedia.org/wiki/Football_League">Football League</ref> u b'hekk jieħdu vantaġġ ta' drittijiet televiżivi; il-Football League kien serva bħala l-ewwel kompetizzjoni tal-futbol tal-Ingilterra u ta' Wales mill-1888. Minn dakinhar 'l hawn, il-Premier League sar l-aktar kampjonat sportiv segwit,<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> fejn jiġi mxandar f'212-il territorju lil 643 miljun dar u udjenza li tlaħħaq mal-4.7 biljun ruħ.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Il-Premier League huwa klassifikat fit-tieni post fil-<ref target="https://mt.wikipedia.org/wiki/Koeffiċjenti_tal-UEFA">koeffiċjenti tal-UEFA</ref> bbażat skont il-prestazzjonijiet tal-klabbs Ingliżi f'kompetizzjonijiet Ewropej fl-aħħar ħames snin.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Mill-1888, total ta' 23 klabb ġie nkurunat ċampjin Ingliż. Mill-45 klabb li ikkompetew mill-bidu tal-Premier League fl-1992, ħamsa rebħu t-titlu: <ref target="https://mt.wikipedia.org/wiki/Manchester_United_FC">Manchester United</ref> (13), <ref target="https://mt.wikipedia.org/wiki/Arsenal_FC">Arsenal</ref> (3), <ref target="https://mt.wikipedia.org/wiki/Chelsea_FC">Chelsea</ref> (3), <ref target="https://mt.wikipedia.org/wiki/Blackburn_Rovers_FC">Blackburn Rovers</ref> (1) u <ref target="https://mt.wikipedia.org/wiki/Manchester_City_FC">Manchester City</ref>. Iċ-ċampjin attwali tal-Premier League huma Manchester United li rebħu t-titlu għall-<ref target="https://mt.wikipedia.org/wiki/Premier_League_2012–13">istaġun 2012–13</ref>.</p>
Storja
Oriġini
<p>Minkejja suċċess notevoli fil-kamp Ewropew matul is-snin sebgħin u l-bidu tas-snin tmenin, l-aħħar tat-tmeninijiet immarkaw żmien ikrah għall-futbol Ingliż. L-impjanti sporti kienu fi stat ħażin, il-partitarji kellhom faċilitajiet ħżiena, il-vandali kienu fl-aqwa tagħhom, u l-klabbs Ingliżi kienu sospiżi mill-kompetizzjonijiet Ewropej wara l-<ref target="https://mt.wikipedia.org/wiki/Diżastru_ta'_Heysel_Stadium">ġrajja ta' Heysel</ref> fl-1985.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> L-<ref target="https://mt.wikipedia.org/wiki/L-Ewwel_Diviżjoni_tal-Football_League">Ewwel Diviżjoni tal-Football League</ref>, li mill-1888 kienet isservi bħala l-ogħla diviżjoni tal-futbol fl-Ingilterra, kienet 'il bogħod mil-livell tas-<ref target="https://mt.wikipedia.org/wiki/Serie_A">Serie A</ref> Taljana u tal-<ref target="https://mt.wikipedia.org/wiki/La_Liga">La Liga</ref> Spanjola f'dak li għandu x'jaqsam mal-attendenzi u introjtu; ħafna plejers Ingliżi kienu telqu mill-Ingilterra biex jilgħabu barra.<ref target="https://mt.wikipedia.org/wiki/Il-Paġna_prinċipali#cite_note-premsitehistory-5">[5]</ref></p>
<p>Madanakollu, il-folja nqalbet mal-bidu tas-snin disgħin; l-Ingilterra laħqet is-semifinali fit-<ref target="https://mt.wikipedia.org/wiki/Tazza_tad-Dinja_tal-Futbol_1990">Tazza tad-Dinja 1990</ref>. Il-<ref target="https://mt.wikipedia.org/wiki/UEFA">UEFA</ref> neħħiet is-sospensjoni ta' ħames snin fl-1990 (b'Manchester United jgħollu t-<ref target="https://mt.wikipedia.org/wiki/Tazza_tat-Tazez_Ewropej">Tazza tat-Tazez Ewropej</ref> fl-1991) u t-"Taylor Report" dwar is-sigurtà tal-impjanti, li ppropona żvilupp fil-grawnds, ġie ppublikat f'Jannar ta' dik is-sena.</p>
<p>Il-flus mit-televiżjoni saru iktar importanti; il-Football League rċieva £6.3 miljun għal ftehim ta' sentejn fl-1986, imma meta l-ftehim reġa' ġie mġedded fl-1988, is-somma telgħet għal £44 fl-erba' snin ta' wara.<ref target="https://mt.wikipedia.org/wiki/Il-Paġna_prinċipali#cite_note-leicester_tv-6">[6]</ref> In-negozjati tal-1988 wasslu l-ewwel sinjali ta' firda fil-kampjonat; għaxar klabbs heddu li jitilqu u jifformaw "<hi rend="italic">super league</hi>", imma ġew persważi sabiex jibqgħu.<ref target="https://mt.wikipedia.org/wiki/Il-Paġna_prinċipali#cite_note-storja_FL-7">[7]</ref> Hekk kif l-impjanti tjiebu u l-introjti żdiedu, l-aqwa timijiet tal-pajjiż ikkunsidraw li jitilqu mill-Football League sabiex jieħdu vantaġġ tal-influss qawwi ta' flus li kien qiegħed jintefa'.<ref target="https://mt.wikipedia.org/wiki/Il-Paġna_prinċipali#cite_note-storja_FL-7">[7]</ref></p>

Fundazzjoni
<p>F'għeluq tal-istaġun 1991, kienet ġiet ideata proposta ta' bidu ta' kampjonat ġdid li kien jġib aktar flus. Il-Ftehim tal-Membri Fundatarji, iffirmat fis-17 ta' Lulju 1991 mit-timijiet tal-aqwa serje, stabbilixxew il-prinċipji bażiċi biex issir l-FA Premier League.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> L-aqwa diviżjoni li kienet għadha kemm ġiet fundata kien se jkollha independenza kummerċjali mill-Football Association u l-Football League, fejn jagħti lill-FA Premier League il-liċenzja li tinnegozja ix-xandar tagħha u ftehim ta' <ref target="https://mt.wikipedia.org/wiki/Sponsorizazzjoni">sponsorizazzjoni</ref>. Din kienet ikkunsidrata bħala neċessarja biex klabbs Ingliżi jistgħu għal darb'oħra jikkompetu u jirbħu lill-aqwa tal-<ref target="https://mt.wikipedia.org/wiki/Ewropa">Ewropa</ref>, waqt li jattiraw l-aqwa talent tad-dinja, xi ħaġa li fl-1991 kienet prattikkament impensabbli.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Fl-1992, il-klabbs tal-First Division irriżenjaw mill-Football League u fis-27 ta' Marzu 1992, l-FA Premier League kienet iffurmata bħala kumpanija li kienet limitata għal uffiċċju sakemm imxew għall-kwartieri ġenerali f'<ref target="https://mt.wikipedia.org/wiki/Lancaster_Gate">Lancaster Gate</ref>.<ref target="https://mt.wikipedia.org/wiki/Il-Paġna_prinċipali#cite_note-premsitehistory-5">[5]</ref> Dan kien ifisser separazzjoni tal-Football League li kienet ilha sservi bl-erba' diviżjonijiet tagħha għal 104 snin; il-Premier League kienet se topera b'diviżjoni waħda u l-Football League bi tlieta. Ma kien hemm l-ebda tibdil fil-format tal-kompetizzjoni; l-istess numru ta' timijiet li jikkompetu fl-aqwa serje, u promozzjoni u relegazzjoni bejn il-Premier League u l-First Division il-ġdida baqgħet l-istess bħall-First u s-Second Division l-antiki.</p>
<p>It-22 membri inawgurali tal-Premiership kienu <ref target="https://mt.wikipedia.org/wiki/Arsenal_FC">Arsenal</ref>, <ref target="https://mt.wikipedia.org/wiki/Aston_Villa_FC">Aston Villa</ref>, <ref target="https://mt.wikipedia.org/wiki/Blackburn_Rovers_FC">Blackburn Rovers</ref>, <ref target="https://mt.wikipedia.org/wiki/Chelsea_FC">Chelsea</ref>, <ref target="https://mt.wikipedia.org/wiki/Coventry_City_FC">Coventry City</ref>, <ref target="https://mt.wikipedia.org/wiki/Crystal_Palace_FC">Crystal Palace</ref>, <ref target="https://mt.wikipedia.org/wiki/Everton_FC">Everton</ref>, <ref target="https://mt.wikipedia.org/wiki/Ipswich_Town_FC">Ipswich Town</ref>, <ref target="https://mt.wikipedia.org/wiki/Leeds_United_FC">Leeds United</ref>, <ref target="https://mt.wikipedia.org/wiki/Liverpool_FC">Liverpool</ref>, <ref target="https://mt.wikipedia.org/wiki/Manchester_City_FC">Manchester City</ref>, <ref target="https://mt.wikipedia.org/wiki/Manchester_United_FC">Manchester United</ref>, <ref target="https://mt.wikipedia.org/wiki/Middlesbrough_FC">Middlesbrough</ref>, <ref target="https://mt.wikipedia.org/wiki/Norwich_City_FC">Norwich City</ref>, <ref target="https://mt.wikipedia.org/wiki/Nottingham_Forest_FC">Nottingham Forest</ref>, <ref target="https://mt.wikipedia.org/wiki/Oldham_Athletic_AFC">Oldham Athletic</ref>, <ref target="https://mt.wikipedia.org/wiki/Queens_Park_Rangers_FC">Queens Park Rangers</ref>, <ref target="https://mt.wikipedia.org/wiki/Sheffield_United_FC">Sheffield United</ref>, <ref target="https://mt.wikipedia.org/wiki/Sheffield_Wednesday_FC">Sheffield Wednesday</ref>, <ref target="https://mt.wikipedia.org/wiki/Southampton_FC">Southampton</ref>, <ref target="https://mt.wikipedia.org/wiki/Tottenham_Hotspur_FC">Tottenham Hotspur</ref>, u <ref target="https://mt.wikipedia.org/wiki/Wimbledon">Wimbledon FC</ref>.</p>
Stabbiliment
<p>Sa tmiem l-<ref target="https://mt.wikipedia.org/wiki/Premier_League_2009–10">istaġun 2009–10</ref>, kien hemm 18-il staġun komplut tal-Premier League. L-ewwel staġun tal-kampjonat sar fl-<ref target="https://mt.wikipedia.org/wiki/Premier_League_1992–93">1992–93</ref> u oriġinarjmanet kien kompost minn 22 klabb. L-ewwel gowl tal-Premiership sar minn <ref target="https://mt.wikipedia.org/wiki/Brian_Deane">Brian Deane</ref> ta' <ref target="https://mt.wikipedia.org/wiki/Sheffield_United_FC">Sheffield United</ref> fir-rebħa ta' 2–1 kontra Manchester United. Wara l-insistenza mill-<ref target="https://mt.wikipedia.org/wiki/FIFA">FIFA</ref>, in-numru ta' timijiet naqas għal għoxrin fl-1995 meta erba' timijiet kienu relegati u tnejn biss promossi. Fit-8 ta' Ġunju 2006, il-FIFA xtaqet li kull kampjonat kbir fl-Ewropa, li jinkludi wkoll is-Serie A Taljana u l-La Liga Spanjola, in-numru ta' timijiet ikun ta' tmintax mal-bidu tal-istaġun 2007–08. Il-Premier League ħabbret l-intenzjoni li tirreżisti l-idea tan-nuqqas ta' timijiet.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref> L-<ref target="https://mt.wikipedia.org/wiki/Premier_League_2007–08">istaġun 2007–08</ref>, fl-aħħar beda b'20 tim. Il-kampjonat biddel ismu minn <hi rend="italic">FA Premier League</hi> għal sempliċiment <hi rend="italic">Premier League</hi> fl-<ref target="https://mt.wikipedia.org/wiki/2007">2007</ref>.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> F'dak l-istess staġun kien hemm diskussjoni dwar jekk ikunx hemm id-39 logħba, fejn din tintlagħab barra mill-Ingilterra.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref></p>
Struttura
<p>Il-Premier League hu operat bħala korporazzjoni li hi pposseduta mill-għoxrin klabb. Kull klabb hu kkunsidrat bħala azzjonista b'vot kull wieħed fuq regoli li jkunu se jinbidlu u l-kuntratti. Il-klabbs jeleġġu ċ-ċermen, iċ-ċif eżekuttiv, u l-bord tad-diretturi biex jieħdu ħsieb l-operazzjonijiet ta' kuljum dwar il-kampjonat.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Il-Football Association mhix involuta direttament fl-operazzjonijiet tal-Premier League, però għandha poter bħala azzjonista speċjali matul l-elezzjonijiet tal-pożizzjonijiet għoljin u meta regoli ġodda jiġu introdotti.</p>
<p>Il-Premier League jibgħat repreżentattivi għall-Forum tal-Klabbs Ewropej tal-UEFA. Dan il-forum huwa responsabbli biex jeleġġi tliet membri għall-Kumitat tal-Kompetizzjonijiet għall-klabbs tal-UEFA, li hi involuta fl-operazzjonijiet tal-kompetizzjonijiet tal-<ref target="https://mt.wikipedia.org/wiki/UEFA">UEFA</ref> bħaċ-<ref target="https://mt.wikipedia.org/wiki/UEFA_Champions_League">Champions League</ref> u t-<ref target="https://mt.wikipedia.org/wiki/Tazza_UEFA">Tazza UEFA</ref>.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref></p>
Klabbs tal-Premier League
<p>Total ta' 43 klabb ħadu sehem fil-Premier League bejn l-1992 u l-2010. Żewġ klabbs oħra (<ref target="https://mt.wikipedia.org/wiki/Luton_Town_FC">Luton Town</ref> u <ref target="https://mt.wikipedia.org/wiki/Notts_County_FC">Notts County</ref>) kienu iffirmaw kuntratt mal-Premier League u li kienu ristretti bih, imma spiċċaw relegati qabel l-inawgurazzjoni tal-istaġun tal-Premiership u minn dak iż-żmien qatt ma reġgħu telgħu f'din l-ogħla diviżjoni.</p>
<p>Seba' klabbs ilhom membri tal-Premiership mill-bidu tagħha u komplew l-istaġuni kollha. Dan il-grupp jikkonsisti minn Arsenal, Aston Villa, Chelsea, Everton, Liverpool, Manchester United u Tottenham Hotspur.</p>
Timijiet tal-istaġun 2011–12

<p>a Membri fundaturi tal-Premier League
b Qatt ma ġew relegati mill-Premier League
ċ Wieħed mit-tnax-il tim oriġinali tal-Football League</p>
Plejers

<p>Il-klabbs tal-Premier League għandhom kważi l-libertà kompluta fuq ix-xiri ta' kwalunkwe numru u kategorija ta' plejers li jixtiequ. M'hemm l-ebda limitu ta' salarju ta' tim jew individwu, m'hemm l-ebda limitu dwar id-daqs tal-iskwadra, m'hemm l-ebda restrizzjonijiet dwar l-età ħlief dawk applikati mil-liġi tal-impjieg ġenerali, l-ebda restrizzjoni fuq in-numru ta' plejers barranin, u restrizzjoni żgħira fuq plejers barranin — il-plejers kollha b'nazzjonalità tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref>, li jinkludu dawk li għandhom iċ-ċans li jakkwistaw passaport tal-UE permezz ta' xi ġenitur jew nannu/a, huma eleġibbli li jilgħabu, u plejers barra l-UE għandhom iċ-ċans li jiksbu l-permessi għax-xogħol fir-Renju Unit. L-uniku żona fejn ir-regoli ta' reġistrazzjoni tal-plejers tal-Premier League jirrestrinġu iktar minn dawk ta' kampjonati nazzjonali oħra, bħal dawk fil-Belġju u l-Portugall, hi dik fejn il-plejers fuq livell akkademiku li mhumiex mill-UE għandhom ftit aċċess għall-futbol Ingliż.<ref target="https://mt.wikipedia.org/wiki/Il-Paġna_prinċipali#cite_note-HOworkpermits-16">[16]</ref> Il-klabbs li jikkompetu fiċ-Champions League jew fil-UEFA Europa League iridu jaqblu mar-regoli tal-eleġibilità tal-plejer imposti mill-UEFA fuq dawn il-kompetizzjonijiet.</p>
<p>Fil-bidu tal-FA Premier League <ref target="https://mt.wikipedia.org/wiki/Premier_League_1992–93">1992–93</ref>, ħdax-il plejer biss li kienu msemmijin fl-ewwel ħdax tat-timijiet mill-ewwel rawnd kienu barranin (plejers barra mir-<ref target="https://mt.wikipedia.org/wiki/Renju_Unit">Renju Unit</ref> u mir-<ref target="https://mt.wikipedia.org/wiki/Irlanda">Repubblika Irlandiża</ref>).<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Sal-<ref target="https://mt.wikipedia.org/wiki/Premier_League_2000–01">2000–01</ref>, in-numru ta' barranin li kienu qed jieħdu sehem fil-Premier League kien ta' 36%. Fl-istaġun <ref target="https://mt.wikipedia.org/wiki/Premier_League_2004–05">2004–05</ref> il-figura żdiedet għal 45%. Fis-26 ta' Diċembru 1999, <ref target="https://mt.wikipedia.org/wiki/Chelsea_FC">Chelsea</ref> sar l-ewwel tim fil-Premier League li fl-ewwel ħdax tal-partita semma plejers kollha barranin, u fl-14 ta' Frar 2005 <ref target="https://mt.wikipedia.org/wiki/Arseanl_FC">Arsenal</ref> kienu l-ewwel biex sejħu sittax-il plejer għal logħba, kollha ta' nazzjonalità barranija. L-ebda kowċ Ingliż ma rebaħ il-Premier League; il-ħames kowċis li rebħu dan it-titlu huma żewġ <ref target="https://mt.wikipedia.org/wiki/Skozja">Skoċċiżi</ref> (<ref target="https://mt.wikipedia.org/wiki/Alex_Ferguson">Sir Alex Ferguson</ref> - Manchester United, ħdax-il rebħa; <ref target="https://mt.wikipedia.org/wiki/Kenny_Dalgish">Kenny Dalgish</ref> - Blackburn Rovers, rebħa waħda), <ref target="https://mt.wikipedia.org/wiki/Franza">Franċiż</ref> (<ref target="https://mt.wikipedia.org/wiki/Arsène_Wenger">Arsène Wenger</ref> - Arsenal, tliet rebħiet), <ref target="https://mt.wikipedia.org/wiki/Portugall">Portugiż</ref> (<ref target="https://mt.wikipedia.org/wiki/José_Mourinho">José Mourinho</ref> - Chelsea, żewġ rebħiet) u Taljan (<ref target="https://mt.wikipedia.org/wiki/Carlo_Ancelotti">Carlo Ancelotti</ref> - Chelsea, rebħa waħda).</p>
<p>Fl-1999 il-<ref target="https://mt.wikipedia.org/wiki/Home_Office">Home Office</ref> saħħet aktar ir-regoli biex il-plejers li ġejjin minn pajjiżi li mhumiex fl-<ref target="https://mt.wikipedia.org/wiki/Unjoni_Ewropea">Unjoni Ewropea</ref>, ikollhom permess biex jilgħabu.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> Preżentament, plejer li mhux ġej miż-żona tal-Unjoni Ewropea jrid ikun lagħab għal pajjiżu mill-inqas 75% mil-logħob kompetittiv tat-tim u li jkun ilu parti mill-iskwadra għal sentejn. Pajjiżu jrid ikun ikklassifikat f'medja tal-inqas mis-70 post fil-<ref target="https://mt.wikipedia.org/wiki/Klassifika_mondjali_tal-FIFA">klassifika mondjali tal-FIFA</ref> f'dawk l-aħħar sentejn. Jekk plejer ma' jilħaqx dawn il-kriterji, il-klabb li jkun se jieħu s-servizzi tiegħu jistgħu jappellaw jekk jemmnu li hu talent speċjali u li jkollu s-saħħa biex jikkontrubwixxi sinjifikament għall-iżvilupp tal-logħba fir-Renju Unit.<ref target="https://mt.wikipedia.org/wiki/Il-Paġna_prinċipali#cite_note-HOworkpermits-16">[16]</ref></p>
<p>Aktar minn 260 plejer barrani jilgħabu fil-kampjonat, u 101 plejer li jilagħbu fil-kampjonat Ingliż ikkompetew fit-<ref target="https://mt.wikipedia.org/wiki/Tazza_tad-Dinja_tal-Futbol_2002">Tazza tad-Dinja 2002</ref> fil-<ref target="https://mt.wikipedia.org/wiki/Korea_t'Isfel">Korea</ref> u l-<ref target="https://mt.wikipedia.org/wiki/Ġappun">Ġappun</ref>. Fit-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref> fil-<ref target="https://mt.wikipedia.org/wiki/Ġermanja">Ġermanja</ref>, il-Premier League kien l-aktar kampjonat rappreżentat b'aktar minn tmenin plejer fil-kompetizzjoni, inklużi wkoll 21 tat-23 plejer fl-iskwadra Ingliża.</p>
<p>Ir-rekord tat-trasferimenti tal-Premier League inkiser diversi drabi mill-bidu ta' din il-kompetizzjoni. Qabel il-bidu tal-ewwel staġun tal-Premier League, <ref target="https://mt.wikipedia.org/wiki/Alan_Shearer">Alan Shearer</ref> sar l-ewwel plejer Brittaniku li nxtara għal aktar minn £3 miljun.<ref target="https://mt.wikipedia.org/wiki/Il-Paġna_prinċipali#cite_note-OSMtransfers-19">[19]</ref> Dan ir-rekord mal-ewwel tela' mal-ewwel ftit staġuni tal-Premier League, sakemm Alan Shearer għamel rekord dinji meta ngħaqad ma' <ref target="https://mt.wikipedia.org/wiki/Newcastle_United_FC">Newcastle United</ref> għal somma ta' £15-il miljun fl-1996.<ref target="https://mt.wikipedia.org/wiki/Il-Paġna_prinċipali#cite_note-OSMtransfers-19">[19]</ref> Dan kien rekord Brittaniku għal erba' snin sakemm <ref target="https://mt.wikipedia.org/wiki/Leeds_United_FC">Leeds United</ref> ħallsu £18-il miljun lil <ref target="https://mt.wikipedia.org/wiki/West_Ham_United_FC">West Ham</ref> għall-akkwist ta' <ref target="https://mt.wikipedia.org/wiki/Rio_Ferdinand">Rio Ferdinand</ref>.<ref target="https://mt.wikipedia.org/wiki/Il-Paġna_prinċipali#cite_note-OSMtransfers-19">[19]</ref> <ref target="https://mt.wikipedia.org/wiki/Manchester_United_FC">Manchester United</ref> sussegwentament kisru r-rekord tliet darbiet bl-akkwisti ta' <ref target="https://mt.wikipedia.org/wiki/Ruud_van_Nistelrooy">Ruud van Nistelrooy</ref>, <ref target="https://mt.wikipedia.org/wiki/Juan_Sebastián_Verón">Juan Sebastián Verón</ref> u Rio Ferdinand.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref><ref target="https://mt.wikipedia.org/wiki/Il-Paġna_prinċipali#cite_note-21">[21]</ref> <ref target="https://mt.wikipedia.org/wiki/Chelsea_FC">Chelsea</ref> kisru r-rekord f'Mejju tal-2006 meta xtraw lil <ref target="https://mt.wikipedia.org/wiki/Andry_Shevchenko">Andry Shevchenko</ref> minn <ref target="https://mt.wikipedia.org/wiki/AC_Milan">AC Milan</ref>. Il-figura eżatta ma kinitx pubblikata, imma kien hemm xniegħat li kienet madwar it-£30 miljun.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Din is-somma reġgħet ġie megħluba meta <ref target="https://mt.wikipedia.org/wiki/Manchester_City_FC">Manchester City</ref> fl-1 ta' Settembru 2008 ħallsu £32.5 miljun lil <ref target="https://mt.wikipedia.org/wiki/Real_Madrid_CF">Real Madrid</ref> għas-servizzi ta' <ref target="https://mt.wikipedia.org/wiki/Robinho">Robinho</ref>.</p>
L-aqwa skorers

<p>Il-plejers fil-Premier League jistgħu jikkompetu għaż-Żarbuna tad-Deheb tal-Premier League, li tingħata lill-aqwa skorer fi tmiem l-istaġun, kif ukoll iż-Żarbuna tad-Deheb għall-ewwel persuna li jiskorja 10, 20 jew 30 gowl fl-istaġun. Huma jistgħu jieħdu sehem ukoll f'kompetizzjonijiet informali tal-Gowl tax-Xahar u l-Gowl tal-Istaġun. Titli oħra li plejers jista' jikkompetu għalihom jinkludu l-aqwa skorer tal-istaġun. L-attakkant ta' <ref target="https://mt.wikipedia.org/wiki/Blackburn_Rovers_FC">Blackburn Rovers</ref> u <ref target="https://mt.wikipedia.org/wiki/Newcastle_United_FC">Newcastle United</ref> <ref target="https://mt.wikipedia.org/wiki/Alan_Shearer">Alan Shearer</ref> iżomm ir-rekord tal-aktar gowls skurjati fil-Premiership b'total ta' 260 gowl. Shearer spiċċa għal għaxar darbiet minn erbatax-il staġun fost l-aqwa għaxar skorers tal-Premier League u rebaħ it-titlu tal-aqwa skorer tliet darbiet. Matul l-istaġun 1995–96 hu sar l-ewwel plejer li skorja 100 gowl fil-Premier League.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref></p>
<p>Mill-ewwel staġun tal-Premier League fl-1992–93, tlettax-il plejer differenti rebħu jew qasmu t-titlu tal-aqwa skorer. <ref target="https://mt.wikipedia.org/wiki/Thierry_Henry">Thierry Henry</ref> rebaħ it-tielet wieħed konsekuttiv u total ta' erbgħa meta skorja 27 gowl fl-istaġun 2005–06. Dan in-numru għadda dak ta' tliet titli ta' Shearer, li kien rebaħ bejn l-1994–95 u l-1996–97. Rebbieħa oħra jinkludu <ref target="https://mt.wikipedia.org/wiki/Michael_Owen">Michael Owen</ref> u <ref target="https://mt.wikipedia.org/wiki/Jimmy_Floyd_Hasselbaink">Jimmy Floyd Hasselbaink</ref> li rebħu żewġ titli kull wieħed. <ref target="https://mt.wikipedia.org/wiki/Andrew_Cole">Andrew Cole</ref> u Alan Shearer iżommu r-rekord tal-aktar numru ta' gowls fi staġun (34) - għal Newcastle United u Blackburn Rovers rispettivament. Ir-rekord ta' Cole ġie fl-1993–94 waqt li ta' Shearer wasal fl-istaġun ta' wara, ilkoll fi staġun ta' 42 logħba.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref> Il-marka ta' Shearer ta' 31 gowl minn staġun ta' 38 logħba fl-istaġun 1995–96 kien ugwaljat fl-istaġun 2007–08 minn <ref target="https://mt.wikipedia.org/wiki/Cristiano_Ronaldo">Cristiano Ronaldo</ref>, marka li għeleb ir-rekord tal-aktar gowls skurjati minn midfilder fi staġun.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref></p>
<p><ref target="https://mt.wikipedia.org/wiki/Manchester_United_FC">Manchester United</ref> saru l-ewwel tim li skorjaw 1,000 gowl fil-kampjonat meta <ref target="https://mt.wikipedia.org/wiki/Cristiano_Ronaldo">Cristiano Ronaldo</ref> skorja, f'telfa ta' 4–1 kontra <ref target="https://mt.wikipedia.org/wiki/Middlesbrough_FC">Middlesbrough</ref> fl-istaġun 2005–06. L-Arsenal hu l-uniku tim ieħor li laħaq dan it-tragward. L-aktar partita li pprovdiet gowls sal-lum il-ġurnata fil-Premier League seħħet fit-29 ta' Settembru 2007 meta <ref target="https://mt.wikipedia.org/wiki/Portsmouth_FC">Portsmouth</ref> rebħu 7–4 lil <ref target="https://mt.wikipedia.org/wiki/Reading_FC">Reading</ref>.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> <ref target="https://mt.wikipedia.org/wiki/Ryan_Giggs">Ryan Giggs</ref> ta' <ref target="https://mt.wikipedia.org/wiki/Manchester_United_FC">Manchester United</ref> hu l-uniku plejer li kellu l-unur li jiskorja fit-tmintax-il edizzjoni tal-Premier League.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref></p>


Ħoloq esterni

<list type="unordered"><item>(EN)  <ref target="http://www.premierleague.com">Sit uffiċjali</ref></item>
<item>(EN)  <ref target="http://www.thefa.com">Football Association</ref></item>
<item>(EN)  <ref target="http://www.historicalkits.co.uk/">Storja tal-flokkijiet tal-futbol ta' kull klabb</ref></item></list>
</text></body></html>