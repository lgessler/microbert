<html><body><text id="wikipedia_mt_wikipedia_org__26858.html" ns="0" revid="267709" sourceurl="https://mt.wikipedia.org/wiki/Bidwi" title="Bidwi" type="wikipedia">Bidwi<figure><caption>Bidwi fiċ-<ref target="https://mt.wikipedia.org/wiki/Ċad">Chad</ref></caption></figure>
<p><hi rend="bold">Bidwi</hi><ref target="https://mt.wikipedia.org/wiki/Il-Paġna_prinċipali#cite_note-1">[1]</ref> huwa xi ħadd li jaħdem fl-agrikoltura u jkabbar l-organiżmi ħajjin għall-ikel jew għall-materja prima. It-terminu s-soltu japplika għall-persuni li jkabbru l-għelejjel fl-għelieqi, iħawwlu s-siġar tal-<ref target="https://mt.wikipedia.org/wiki/Frott">frott</ref>, jieħdu ħsieb l-għelieqi bid-dwieli, u jkabbru t-tjur jew <ref target="https://mt.wikipedia.org/wiki/Annimal">annimali</ref> ħajjin oħra. Bidwi jista’ jkun is-sid tar-raba’ jew jaħdem bħala ħaddiem fl-art ta’ oħrajn, iżda fl-ekonomiji avvanzati, bidwi s-soltu jkun is-sid ta’ razzett jew azjenda agrikola, filwaqt li l-impjegati jkunu magħrufa bħala ħaddiema agrikola. Madankollu, fl-imgħoddi mhux daqstant imbiegħed, bidwi kien dak li jippromwovi jew itejjeb it-tkabbir ta’ pjanti, għelejjel, annimali, eċċ. permezz tax-xogħol u l-attenzjoni.</p>
<p>Iżjed minn nofs biljun bidwi huma bdiewa b’azjendi agrikoli żgħar, magħrufa wkoll bħala bdiewa żgħar, u l-biċċa l-kbira jinsabu fil-pajjiżi li qed jiżviluppaw. Dawn jappoġġaw ekonomikament li kważi żewġ biljun ruħ.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Globalment, in-nisa jikkostitwixxu iktar minn 40% tal-impjegati agrikoli.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Storja
<figure><caption>Bdiewa jaħartu l-għalqa bl-għajnuna tal-bhejjem</caption></figure>
<p>Il-biedja tmur lura saħansitra saż-Żmien <ref target="https://mt.wikipedia.org/wiki/Neolitiku">Neolitiku</ref>, u kienet waħda mill-karatteristiċi ewlenin ta’ dak iż-żmien. Sa Żmien il-<ref target="https://mt.wikipedia.org/wiki/Bronż">Bronż</ref>, għall-ħabta tal-5000-4000 <ref target="https://mt.wikipedia.org/wiki/QK">Q.K.</ref>, is-<ref target="https://mt.wikipedia.org/wiki/Sumeri">Sumeri</ref> kellhom forza tax-xogħol speċjalizzata fl-agrikoltura, u kienu jiddependu ferm fuq l-irrigazzjoni għat-tkabbir tal-għelejjel. Kienu jiddependu fuq timijiet magħmula minn tliet persuni meta fir-rebbiegħa kien jasal il-ħsad.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Il-bdiewa tal-<ref target="https://mt.wikipedia.org/wiki/Eġittu">Eġittu</ref> tal-qedem kienu jaħdmu r-raba’ u kienu jiddependu fuq l-ilma tax-xmara <ref target="https://mt.wikipedia.org/wiki/Nil">Nil</ref> għall-irrigazzjoni.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
<p>It-trobbija tal-annimali speċifikament għall-ikel jew għall-materja prima ilha teżisti għal eluf ta’ snin. Il-<ref target="https://mt.wikipedia.org/wiki/Kelb">klieb</ref> ġew iddomestikati fil-Lvant tal-<ref target="https://mt.wikipedia.org/wiki/Asja">Asja</ref> madwar 15,000 sena ilu. Il-<ref target="https://mt.wikipedia.org/wiki/Mogħża">mogħoż</ref> u n-<ref target="https://mt.wikipedia.org/wiki/Nagħġa">nagħaġ</ref> ġew iddomestikati għall-ħabta tat-8000 Q.K. fl-Asja. L-annimali suwini jew il-<ref target="https://mt.wikipedia.org/wiki/Ħanżir">ħnieżer</ref> ġew iddomestikati għall-ħabta tas-7000 Q.K. fil-<ref target="https://mt.wikipedia.org/wiki/Lvant_Nofsani">Lvant Nofsani</ref> u fiċ-<ref target="https://mt.wikipedia.org/wiki/Ċina">Ċina</ref>. L-iktar evidenza bikrija ta’ <ref target="https://mt.wikipedia.org/wiki/Żiemel">żwiemel</ref> li kienu jiġu ddomestikati tmur lura għall-ħabta tal-4000 Q.K.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<figure><caption>Tratturi u inġenji agrikoli oħra li jużaw il-bdiewa moderni</caption></figure>
Avvanzi fit-teknoloġija
<p>Fis-snin 30 tas-seklu 20 fl-<ref target="https://mt.wikipedia.org/wiki/Stati_Uniti">Istati Uniti</ref>, bidwi seta’ jipproduċi biss biżżejjed ikel biex jitma’ lil tliet konsumaturi oħra. Bidwi modern jipproduċi biżżejjed ikel biex jitma’ ferm iktar minn mitt ruħ. Madankollu, xi awturi jqisu li din l-istima hija żbaljata, għax ma tikkunsidrax li l-biedja teħtieġ l-enerġija u ħafna sorsi oħra li jridu jiġu pprovduti minn ħaddiema addizzjonali, u b’hekk il-proporzjon huwa effettivament iżgħar minn bidwi wieħed li jitma’ 100 ruħ.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Tipi
<figure><caption>Bidwi tat-trobbija tal-baqar tal-ħalib</caption></figure>
<p>Spiss jintużaw termini iktar distinti biex jiddeskrivu l-bdiewa li jrabbu annimali ddomestikati speċifiċi. Pereżempju, dawk li jrabbu l-bhejjem tar-ragħa, bħall-<ref target="https://mt.wikipedia.org/wiki/Baqra">baqar</ref>, in-nagħaġ, il-mogħoż, u ż-żwiemel, huma magħrufa bħala <hi rend="italic">ranchers</hi> fl-Istati Uniti u bħala <hi rend="italic">graziers</hi> jew sempliċement <hi rend="italic">stockmen</hi> fl-<ref target="https://mt.wikipedia.org/wiki/Awstralja">Awstralja</ref> u fir-<ref target="https://mt.wikipedia.org/wiki/Renju_Unit">Renju Unit</ref>. Il-bdiewa li jrabbu n-nagħaġ, il-mogħoż u l-baqar jiġu msejħa wkoll <ref target="https://mt.wikipedia.org/wiki/Ragħaj">rgħajja</ref>. Dawk li jaħdmu l-iktar fil-produzzjoni tal-ħalib u tal-prodotti tal-ħalib, minn baqar, mogħoż, nagħaġ jew annimali oħra li jipproduċu l-ħalib, ġieli jissejħu bdiewa tat-trobbija tal-annimali tal-ħalib. Dawk li jieħdu ħsieb l-iktar it-trobbija tat-tjur bħat-<ref target="https://mt.wikipedia.org/wiki/Tiġieġa">tiġieġ</ref>, id-<ref target="https://mt.wikipedia.org/wiki/Dundjan">dundjani</ref>, il-<ref target="https://mt.wikipedia.org/wiki/Papra">papri</ref> jew il-<ref target="https://mt.wikipedia.org/wiki/Wiżża">wiżż</ref>, għal-<ref target="https://mt.wikipedia.org/wiki/Laħam">laħam</ref>, għall-<ref target="https://mt.wikipedia.org/wiki/Bajd">bajd</ref> jew għall-produzzjoni tar-rix, ġieli jissejħu bdiewa tat-tjur. Persuna li tkabbar varjetà ta’ ħxejjex għas-suq jew għall-pitkalija tista’ tissejjaħ tal-ħaxix jew tal-pitkalija.</p>
<p>Fil-pajjiżi żviluppati, bidwi (bħala <ref target="https://mt.wikipedia.org/wiki/Professjoni">professjoni</ref>) is-soltu jiġi definit bħala xi ħadd b’interess ta’ sjieda fl-għelejjel jew fil-bhejjem tat-trobbija, u li jipprovdi l-art jew l-immaniġġjar fil-produzzjoni tagħhom. Dawk li jipprovdu x-xogħol biss spiss jissejħu ħaddiema agrikoli. Fil-kuntest tal-agrikoltura kummerċjali, bidwi jiġi definit b’mod wiesa’, u b’hekk ħafna individwi li mhux neċessarjament jaħdmu full-time bħala bdiewa, xorta waħda jistgħu legalment jikkwalifikaw fil-qafas tal-politika agrikola għal diversi sussidji, inċentivi u tnaqqis tat-taxxi.</p>
Tekniki
<figure><caption>Taħriġ agrikolu dwar l-użu tas-serer offrut liż-żgħażagħ <ref target="https://mt.wikipedia.org/wiki/Afganistan">Afgani</ref></caption></figure>
<p>Fil-kuntest tal-pajjiżi li qed jiżviluppaw jew kulturi preindustrijali oħra, il-biċċa l-kbira tal-bdiewa jipprattikaw agrikoltura tas-sussistenza biss—jiġifieri sistema ta’ biedja organika bin-newba tal-għelejjel, bl-iffrankar taż-żrieragħ, bil-qtugħ u l-ħruq, jew tekniki oħra ta’ massimizzazzjoni tal-effiċjenza filwaqt li fl-istess ħin jiġu ssodisfati l-ħtiġijiet tal-unità domestika jew tal-komunità. Bidwi li jaqla’ l-għajxien tiegħu b’dan il-mod xi kultant jissejjaħ ukoll raħħal, kultant b’assoċjazzjoni dispreġjattiva ta’ “mentalità ta’ raħħal”.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Madankollu, fil-pajjiżi żviluppati, persuna li tuża dawn it-tekniki fuq irqajja’ żgħar ta’ raba’ jista’ jissejjaħ <ref target="https://mt.wikipedia.org/wiki/Ġardinar">ġardinar</ref> u jitqies bħala wieħed li qed iwettaq passatemp. Min-naħa l-oħra, persuna jaf tibda twettaq dawn il-prattiki minħabba l-faqar, jew ironikament—fl-isfond tal-agrikoltura kummerċjali fuq skala kbira—jaf issir bidwi organiku li jkabbar prodotti għal konsumaturi fis-suq li joqogħdu iktar attenti x’ikel jixtru u jieklu.</p>
Organizzazzjonijiet tal-bdiewa
<p>Il-bdiewa spiss ikunu membri ta’ unjins jew organizzazzjonijiet tal-bdiewa jew tal-produtturi agrikoli lokali, reġjonali jew nazzjonali u jista’ jkollhom influwenza politika sinifikanti. Il-Moviment ta’ Grange fl-Istati Uniti kien effettiv biex javvanza l-aġendi tal-bdiewa, speċjalment kontra l-interessi tal-linji ferrovjarji u tal-agrikoltura kummerċjali fil-bidu tas-seklu 20. L-FNSEA hija attiva ħafna politikament fi <ref target="https://mt.wikipedia.org/wiki/Franza">Franza</ref>, speċjalment fir-rigward tal-ikel ġenetikament modifikat. Il-produtturi agrikoli, kemm żgħar kif ukoll kbar, jiġu rrappreżentati globalment mill-Federazzjoni Internazzjonali tal-Produtturi Agrikoli (IFAP), li tirrappreżenta iktar minn 600 miljun bidwi permezz ta’ 120 unjin nazzjonali tal-bdiewa f’79 pajjiż.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
Organizzazzjonijiet tal-bdiewa żgħażagħ
<p>Hemm ħafna organizzazzjonijiet li huma mmirati biex jgħallmu liż-żgħażagħ kif isiru bdiewa u biex ixerrdu l-għarfien dwar il-benefiċċji tal-agrikoltura sostenibbli.</p>
<list type="unordered"><item>4-H twaqqaf fl-1902 u huwa network ibbażat fl-Istati Uniti li għandu madwar 6.5 miljun membru, ta’ bejn ħames snin u 21 sena, u huwa amministrat mill-Istitut Nazzjonali tal-Ikel u l-Agrikoltura tad-Dipartiment tal-Agrikoltura tal-Istati Uniti (USDA).</item>
<item>L-Organizzazzjoni Nazzjonali tal-FFA (magħrufa qabel bħala “Future Farmers of America” jiġifieri “l-Bdiewa Futuri tal-Amerka”) twaqqfet fl-1925 u tiffoka b’mod speċifiku fuq li tipprovdi l-edukazzjoni dwar l-agrikoltura għall-istudenti sekondarji u postsekondarji.</item>
<item>Rural Youth Europe (<ref target="https://mt.wikipedia.org/wiki/Ewropa">Ewropa</ref> Rurali taż-Żgħażagħ) hija organizzazzjoni mhux governattiva għaż-żgħażagħ Ewropej li tistinka biex trawwem kuxjenza dwar kwistjonijiet ambjentali u agrikoli rurali. Twaqqfet fl-1957 u l-kwartieri ġenerali tagħha huma f’<ref target="https://mt.wikipedia.org/wiki/Ħelsinki">Helsinki</ref>, il-<ref target="https://mt.wikipedia.org/wiki/Finlandja">Finlandja</ref>. L-organizzazzjoni hija attiva fi 17-il pajjiż b’iktar minn 500,000 parteċipant.</item></list>
Introjtu
<p>Il-prodotti agrikoli jistgħu jinbiegħu lil suq jew lill-pitkalija, jew direttament mir-razzett jew mill-azjenda agrikola. F’ekonomija tas-sussistenza, il-prodotti agrikoli xi kultant jiġu kkonsmati mill-familja tal-bidwi jew jiġu kondiviżi mal-komunità.</p>
Perikli okkupazzjonali
<p>Hemm bosta perikli okkupazzjonali għall-bdiewa li jaħdmu fl-agrikoltura; it-trobbija tal-annimali hija industrija partikolarment perikoluża.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Il-bdiewa jistgħu jiltaqgħu ma’ <ref target="https://mt.wikipedia.org/wiki/Insett">insetti</ref> jew artropodi perikolużi jew jingidmu minnhom, fosthom <ref target="https://mt.wikipedia.org/wiki/Skorpjun">skorpjuni</ref>, <ref target="https://mt.wikipedia.org/wiki/Brimba">brimb</ref>, <ref target="https://mt.wikipedia.org/wiki/Naħla">naħal</ref>, <ref target="https://mt.wikipedia.org/wiki/Żunżana">żunżan</ref>, eċċ.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Il-bdiewa jaħdmu wkoll b’makkinarji u inġenji tqal li jistgħu jkorruhom jew joqtluhom. Il-bdiewa jistgħu wkoll jiżviluppaw uġigħ fil-<ref target="https://mt.wikipedia.org/wiki/Muskolu">muskoli</ref> u fil-ġogi minħabba x-xogħol ripetittiv.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref></p>
Etimoloġija
<p>Il-kelma “bidwi” oriġinarjament kienet tfisser persuna li jiġbor it-taxxi mill-gabillotti li kienu jaħdmu r-raba’ u l-għelieqi ta’ sid.<ref target="https://mt.wikipedia.org/wiki/Il-Paġna_prinċipali#cite_note-14">[14]</ref><ref target="https://mt.wikipedia.org/wiki/Il-Paġna_prinċipali#cite_note-15">[15]</ref> It-tifsira tal-kelma nbidlet u saret tirreferi għall-persuna li taħdem ir-raba’ jew l-għalqa.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref></p>
</text></body></html>