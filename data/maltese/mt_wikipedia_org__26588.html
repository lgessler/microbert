<html><body><text id="wikipedia_mt_wikipedia_org__26588.html" ns="0" revid="265923" sourceurl="https://mt.wikipedia.org/wiki/G%C5%BCira_Manoel" title="Gżira Manoel" type="wikipedia">Gżira Manoel<p>Il-<hi rend="bold">Gżira Manoel</hi> (bl-<ref target="https://mt.wikipedia.org/wiki/Lingwa_Ingliża">Ingliż</ref>: <hi rend="bold">Manoel Island</hi>), li qabel kienet magħrufa bħala <hi rend="bold">Gżira tal-Isqof</hi> (bl-Ingliż: Bishop's Island; bit-<ref target="https://mt.wikipedia.org/wiki/Lingwa_Taljana">Taljan</ref>: Isola del Vescovo) jew <hi rend="italic"><hi rend="bold">Isolotto</hi></hi>, hija <ref target="https://mt.wikipedia.org/wiki/Gżira">gżira</ref> żgħira li tifforma parti mill-muniċipalità tal-<ref target="https://mt.wikipedia.org/wiki/Gżira_(lokalità)">Gżira</ref> fil-<ref target="https://mt.wikipedia.org/wiki/Port_ta’_Marsamxett">Port ta’ Marsamxett</ref>, <ref target="https://mt.wikipedia.org/wiki/Malta">Malta</ref>. Hija msemmija għall-Gran Mastru Portugiż <ref target="https://mt.wikipedia.org/wiki/António_Manoel_de_Vilhena">António Manoel de Vilhena</ref>, li bena <ref target="https://mt.wikipedia.org/wiki/Forti_Manoel">forti</ref> fil-gżira fis-snin 20 tas-seklu 18.</p>
Ġeografija
<figure><caption> Pittura tal-Ġżira Manoel fis-seklu 19</caption></figure>
<p>Il-Gżira Manoel hija gżira ċatta ffurmata bejn wieħed u ieħor bħal werqa. Hija tinsab fin-nofs tal-Port ta' Marsamxett, bil-qala ta' Lazzarett fin-Nofsinhar tagħha u x-xatt ta' <ref target="https://mt.wikipedia.org/wiki/Tas-Sliema">Tas-Sliema</ref> fit-Tramuntana tagħha. Il-gżira hija magħquda mal-gżira prinċipali ta' Malta permezz ta’ pont. </p>
<p>Il-gżira kollha tidher mis-swar tal-<ref target="https://mt.wikipedia.org/wiki/Belt_kapitali">belt kapitali</ref> <ref target="https://mt.wikipedia.org/wiki/Valletta">Valletta</ref>.</p>
Storja
<p>Fl-1570, il-gżira ġiet akkwistata mill-Kapitlu tal-Katidral tal-<ref target="https://mt.wikipedia.org/wiki/Mdina">Imdina</ref> u saret proprjetà tal-Isqof ta’ Malta. Għalhekk kienet tissejjaħ <hi rend="italic">l-Isola tal-Vescovo</hi> jew il-Gżira tal-Isqof.</p>
Lazzarett
<figure><caption> Lazzarett</caption></figure>
<p>Fl-1592, sptar tal-kwarantina magħruf bħala <ref target="https://mt.wikipedia.org/wiki/Lazzarett">Lazzarett</ref> nbena meta faqqgħet il-<ref target="https://mt.wikipedia.org/wiki/Pesta_s-sewda">pesta</ref>. L-isptar kien magħmul minn barrakki tal-<ref target="https://mt.wikipedia.org/wiki/Injam">injam</ref>, u tneħħa sena wara, wara li l-marda kienet naqset sew. Fl-1643, matul it-tmexxija tal-Gran Mastru <ref target="https://mt.wikipedia.org/wiki/Giovanni_Paolo_Lascaris">Lascaris</ref>, l-<ref target="https://mt.wikipedia.org/wiki/Ordni_Militari_Sovran_ta'_Malta">Ordni ta’ San Ġwann</ref> partet il-gżira mal-knisja għal xi art fir-<ref target="https://mt.wikipedia.org/wiki/Rabat_(Malta)">Rabat</ref> u bniet Lazzarett permanenti f’tentattiv biex tikkontrolla l-influss perjodiku tal-pesta u l-<ref target="https://mt.wikipedia.org/wiki/Kolera">kolera</ref> abbord vapuri li jżuru Malta. Inizjalment il-gżira kienet tintuża bħala ċentru ta’ kwarantina fejn jittieħdu passiġġieri minn vapuri li jitwaqqfu. L-isptar sussegwentement ġie mtejjeb matul ir-renji tal-Gran Mastri <ref target="https://mt.wikipedia.org/wiki/Nicolas_Cotoner">Cotoner</ref>, <ref target="https://mt.wikipedia.org/wiki/Gregorio_Carafa">Carafa</ref> u de Vilhena.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Fil-perjodu taħt il-<ref target="https://mt.wikipedia.org/wiki/Renju_Unit">Brittaniċi</ref>, il-Lazzarett kompla jintuża u tkabbar matul il-governanza ta' Sir <ref target="https://mt.wikipedia.org/wiki/Henry_Bouverie">Henry Bouverie</ref> fl-1837 u fl-1838. Għal żmien qasir intuża biex joqogħdu fih it-truppi iżda ġie kkonvertit lura fi sptar fl-1871. Matul is-seklu 19, xi posta li kienet dieħla Malta ġiet iffumigata u diżinfettata fl-Uffiċċju Profumo tal-isptar biex jiġi evitatat it-tixrid tal-mard.</p>
Forti Manoel
<figure><caption>Forti Manoel</caption></figure>
<p>Bejn l-1723 u l-1733, inbena forti ġdida b’għamla ta’ stilla fuq il-gżira mill-Gran Mastru Portugiż António Manoel de Vilhena. Il-forti ngħata l-isem ta’ Forti Manoel għal dan il-Gran Mastru, u l-gżira nbidlet mill-ġdid f'dan il-punt. Il-forti huwa meqjus bħala eżempju tipiku ta’ inġinerija militari tas-seklu 18, u l-pjanta oriġinali tiegħu huma attribwiti lil <ref target="https://mt.wikipedia.org/wiki/René_Jacob_de_Tigné">René Jacob de Tigné</ref>, u jingħad li ġew modifikati mill-ħabib u kollega tiegħu <ref target="https://mt.wikipedia.org/wiki/Charles_François_de_Mondion">Charles François de Mondion</ref>, li jinsab midfun f’kripta taħt il-Forti Manoel. Il-forti għandu kwadranglu, grawnd għall-parati, u sistema ta' arkati, u għal xi żmien kien fih ukoll <ref target="https://mt.wikipedia.org/wiki/Kappella">kappella</ref> <ref target="https://mt.wikipedia.org/wiki/Barokk">Barokka</ref> ddedikata lil <ref target="https://mt.wikipedia.org/wiki/Sant'Antnin_ta'_Padova">Sant’Antnin ta’ Padova</ref>, taħt il-kmand dirett tal-Ordni.</p>
<p>Matul <ref target="https://mt.wikipedia.org/wiki/It-Tieni_Gwerra_Dinjija">it-Tieni Gwerra Dinjija</ref>, meta Malta kienet taħt assedju, il-Gżira Manoel u l-forti tagħha ntużaw bħala bażi navali mill-10 Flotta tas-Sottomarini tar-Royal Navy, u dak iż-żmien kienet imsejħa "HMS Talbot" jew "HMS Phœnicia". Il-Kappella ta’ Sant’Antnin inqerdet meta ntlaqtet direttament mill-bombi tal-Luftwaffe f’Marzu tal-1942. </p>
<p>Wara żmien l-Ingliżi, il-gżira u l-forti ġew abbandunati għal ħafna snin u l-Forti Manoel u l-Lazzarett t-tnejn li huma ġew vandalizzati.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Illum
Marina u Impjant tal-Bini u t-Tiswija tal-Jottijiet
<figure><caption> Impjant tal-Bini u t-Tiswija tal-Jottijiet tal-Gżira Manoel</caption></figure>
<p>Il-Gżira Manoel fiha marina u impjant tal-bini u t-tiswija tal-jottijiet. Il-marina ilha taħt amministrazzjoni ġdida mill-2011 u tilqa’ bastimenti b’tul sa 80 metru. Għandha total ta' 350 irmiġġ.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>L-impjant tal-bini u t-tiswija tal-jottijiet jista' jakkomoda jottijiet u katamarani b’tul sa 50 metru u b’tunnellaġġ ta’ spostament ta' 500 tunnellata. L-impjant tal-bini u t-tiswija tal-jottijiet joffri ħażna ta' dgħajjes, irmiġġ fuq wiċċ l-ilma, tiswijiet u armar komplut.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Villaġġ tal-Papri
<figure><caption> Villaġġ tal-Papri</caption></figure>
<p>Għal bosta snin, il-Gżira Manoel ospitat santwarju pittoresk u informali għall-<ref target="https://mt.wikipedia.org/wiki/Papri">papri</ref> u <ref target="https://mt.wikipedia.org/wiki/Tjur_tal-ilma">għasafar tal-ilma</ref> oħra ħdejn il-pont li jgħaqqad il-gżira mal-gżira ewlenija ta’ Malta. Ġie maħluq u miżmum minn voluntier lokali, u ffinanzjat kollu kemm hu minn donazzjonijiet privati.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
</text></body></html>