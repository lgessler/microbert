<html><body><text id="wikipedia_mt_wikipedia_org__13759.html" ns="0" revid="246333" sourceurl="https://mt.wikipedia.org/wiki/Cecil_Satariano" title="Cecil Satariano" type="wikipedia">Cecil Satariano<figure><caption>Cecil Satariano</caption></figure><p>{| border="0" cellpadding="2" cellspacing="0" align="right" style="margin: 0em 1em 0em 1em; clear: right" class="toccolours"</p>
<p>|+ style="font-size:larger" | <hi rend="bold">Cecil Satariano</hi>
|style="background:#efefef;" align="center" colspan="2"|
|-
|<hi rend="bold">Data tat-Twelid:</hi>
| 29 ta' Settembru, 1930
|-
|<hi rend="bold">Data tal-Mewt:</hi>
| 16 ta' Diċembru, 1996
|-
|<hi rend="bold">Post tat-Twelid:</hi>
| <ref target="https://mt.wikipedia.org/wiki/Malta">Malta</ref>
|-
|}</p>
<p>Bħala ċineasta ta’ ħila, Satariano kien l-ewwel Malti li kiseb għarfien internazzjonali f’dan il-qasam. Huwa rebaħ għadd ta’ premjijiet f’kemm-il festival taċ-ċinema barranin. L-ingredjenti li Cecil kien jinqeda bihom għall-films tiegħu kienu l-kultura, id-drawwiet u l-folklor Maltin.</p>
<p>

Satariano twieled fid-29 ta’ Settembru, 1930 u tgħallem fil-Kulleġġ St Edward’s. Meta kiber kien jaħdem mal-<hi rend="italic">Cable &amp; Wireless</hi> u kien kritiku tal-films mas-<hi rend="italic">Sunday Times of Malta</hi> u ma’ <hi rend="italic">The Times</hi>. Fl-1972 il-Gvern stiednu jkun membru tal-Bord taċ-Ċensura taċ-Ċinema.</p>
<p>

Satariano beda jagħmel il-films fl-1969 u kien juża <hi rend="italic">Super 8mm Cine Camera</hi>, il-magħrufa Canon 518. Imbagħad beda juża wkoll il-pellikola ta’ 16mm. F’dik is-sena wkoll issieħeb mal-<ref target="http://www.goldenknightmalta.org">Malta Cine Circle</ref> u s-sena ta’ wara għamel l-ewwel film tiegħu.</p>
<p>

Satariano mexxa ħames films b’kollox: I<hi rend="italic">’m Furious ... Red, The Beach, Ilona, Ġużeppi,</hi> u <hi rend="italic"><ref target="http://www.imdb.com/name/nm0766110/">"Katarin"</ref></hi> f’dik l-ordni. L-ewwel film tiegħu rebaħ Ten Best Trophy mill-Ingilterra. Imbagħad ingħaqad ma’ Ronnie Demajo li ħareġ il-flus għall-aħħar erba’ produzzjonijiet ta’ Cecil. Mistoqsi dwar din l-esperjenza, <ref target="http://www.film.com/celebrities/ronnie-demajo/21188854">Ronnie Demajo</ref> qal li dawk il-jiem għalih kienu tal-għaġeb u ma jinsiehom qatt. Kien pjaċir kbir jaħdem ma’ Cecil. Meta jiġbed film, ix-xewqa ta’ Cecil kienet dejjem li joħloq xi ħaġa sabiħa. Kellu għajn għal kollox, isib il-post perfett għat-temi li jkollu, jagħżel l-aħjar persunaġġi u fuq kollox kien jaf isib l-angolazzjoni t-tajba, l-aħjar <hi rend="italic">close-ups</hi>, u l-irqaqat kollha meħtieġa għal film tajjeb<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>. </p>
<p>

Imma x-aktarx li l-aqwa żewġ films ta’ Satariano kienu <hi rend="italic">Ġużeppi</hi> u <hi rend="italic">Katarin</hi>. Ġużeppi Mallia ħadem fl-ewwel film. Il-ġrajja tal-film kienet episodju veru f’ħajjet Ġużeppi. Ġużeppi kellu diżabilità u meta Cecil mar fuqu u stiednu jieħu sehem f’film, Mallia saqsieh fuqiex kien qed ikellmu. Meta fissirlu kollox, Mallia wieġeb biss li lanqas biss kien jaf x’inhu film billi la qatt kien Ra wieħed u lanqas daħal f’ċinema f’ħajtu. Iżda fil-film ħadem b’mod naturali ħafna u billi Satariano l-film kienet l-għaxqa tiegħu, irnexxielu joħroġ l-aħjar minn Ġużeppi. Meta r-reġista <ref target="https://mt.wikipedia.org/wiki/Mike_Hodges">Mike Hodges</ref> kien hawn Malta jiġbed il-film tiegħu <hi rend="italic">Pulp</hi> u lemaħ ritratt ta’ Mallia fit-<hi rend="italic">Times of Malta</hi>, ra kif għamel u daħħlu fil-film tiegħu wkoll. <hi rend="italic">Ġużeppi</hi> kien l-aqwa film tal-karriera ta’ Satariano u kisiblu aktar minn tużżana <hi rend="italic">Awards</hi> mid-dinja kollha, fosthom Nagasaki, Londra (fejn rebaħ <hi rend="italic">Gold Star</hi> oħra fit-<hi rend="italic">Ten Best UK</hi>, Cannes, Tokjo, Lisbona, Hiroshima u bliet oħrajn, barra milli kisiblu l-<hi rend="italic">Kodak Award</hi> għall-aħjar fotografija.</p>
<p>

Iżda Satariano laħaq il-quċċata tal-karriera tiegħu bil-film <hi rend="italic">Katarin</hi>. Għall-ewwel il-film kien miġbud bis-16mm u mbagħad intefaħ għal 35mm u ħareġ fiċ-ċinema ta’ Malta u ta’ Londra. Intwera kemm fl-<hi rend="italic">Embassy</hi> tal-Belt kemm fil-<hi rend="italic">Plaza</hi> Tas-Sliema. <hi rend="italic">Katarin</hi> intwera wkoll Londra. Kien l-ewwel film Malti li qatt intwera hemmhekk.</p>
<p>

Il-ġrajja tal-film hija dwar tfajla kampanjola ta’ 15-il sena li tibda ssir xebba. Hawnhekk ukoll għandna lil Satariano jressaq quddiemna tfajla tar-raħal bil-kuntrasti kollha bejn il-ħajja innoċenti tar-raba’ u d-dinja moderna ta’ dak iż-żmien<ref target="https://mt.wikipedia.org/wiki/Il-Paġna_prinċipali#cite_note-2">[2]</ref>.</p>
<p>

Satariano kien ukoll l-awtur ta’ ktieb dwar l-art taċ-ċinema u kif isiru films amatorjali li jirbħu l-premjijiet, bl-isem ta’<hi rend="italic">Canon Fire</hi>.</p>
<p>

Fl-1956 Cecil iżżewweġ lil Eileen nee Grixti u kellhom tliet ulied, Mark, Madeleine u Michael. Huwa miet fis-16 ta’ Diċembru 1996.</p>
</text></body></html>