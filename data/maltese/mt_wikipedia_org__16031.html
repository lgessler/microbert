<html><body><text id="wikipedia_mt_wikipedia_org__16031.html" ns="0" revid="249925" sourceurl="https://mt.wikipedia.org/wiki/Lucrezia_Borgia" title="Lucrezia Borgia" type="wikipedia">Lucrezia Borgia<figure><caption>Ritratt ta' Lucrezia Borgia, xogħol ta' <ref target="https://mt.wikipedia.org/wiki/Bartolomeo_Veneziano">Bartolomeo Veneziano</ref></caption></figure>
<p><hi rend="bold">Lucrezia Borgia</hi> (<ref target="https://mt.wikipedia.org/wiki/Subiaco">Subiaco</ref>, <ref target="https://mt.wikipedia.org/wiki/18_ta'_April">18 ta' April</ref> <ref target="https://mt.wikipedia.org/wiki/1480">1480</ref> – <ref target="https://mt.wikipedia.org/wiki/Ferrara">Ferrara</ref>, <ref target="https://mt.wikipedia.org/wiki/24_ta'_Ġunju">24 ta' Ġunju</ref> <ref target="https://mt.wikipedia.org/wiki/1519">1519</ref>) kienet it-tifla illeġittima tal-<ref target="https://mt.wikipedia.org/wiki/Papa_Alessandru_VI">Papa Alessandru VI</ref> (Rodrigo Borgia) u l-maħbuba tiegħu <ref target="https://mt.wikipedia.org/wiki/Vannozza_Cattaneo">Vannozza Cattaneo</ref>. </p>
<p>Kienet mara ta' sbuħija affaxxinanti li spiss sabet ruħha mdaħħla fl-intrigi tal-qrati Taljani ta' żmienha. Ħajjitha kienet marbuta mal-fortuna tal-familja qawwija tagħha. Kienet kastellana  <ref target="https://mt.wikipedia.org/wiki/Rinaxximent">Rinaxximentali</ref> perfetta li tattira l-ammirazzjoni u tbeżża' fl-istess ħin <ref target="https://mt.wikipedia.org/wiki/Il-Paġna_prinċipali#cite_note-1">[1]</ref> u kisbet il-fama ta' politikanta ta' ħila u diplomatika għaqlija. </p>
<p>Il-familja ta' Lucrezia, matul l-istorja, spiċċat biex saret l-inkarnazzjoni  tal-politika <ref target="https://mt.wikipedia.org/wiki/Niccolo_Machiavelli">Machiavelljana</ref> bla ħniena u tal-korruzzjoni sesswali attribwita lill-papati Rinaxximentali. Missierha, <ref target="https://mt.wikipedia.org/wiki/Papa_Alessandru_VI">Alessandru VI</ref> u <ref target="https://mt.wikipedia.org/wiki/Cesare_Borgia">ħuha Cesare</ref> irranġawlha bosta żwiġijiet ma' rġiel importanti u qawwija, bl-għan li jilħqu l-ambizzjonijiet politiċi tagħhom. </p>
<p>F'dan il-kuntest, l-għedewwa tal-familja Borgia għamlu lil Lucrezia xbieha ta'
<hi rend="italic"><ref target="https://mt.wikipedia.org/wiki/Femme_fatale">femme fatale</ref></hi>, parti li tidher fiha f'ħafna xogħlijiet tal-arti, rumanzi u films, li però għadha ma' ġietx dokumentata bis-serjetà. M'għandniex fatti biżżejjed dwar il-vera Lucrezia biex ikunu ċerti jekk l-istejjer li kienet imdaħħla fil-kriminalità ta' missierha u ħuha humiex minnhom. </p>
<p>Fil-Qorti ta' <ref target="https://mt.wikipedia.org/wiki/Este">Este</ref> tat-tielet raġel tagħha, Alfonsu I, Lucretia setgħet tinsa l-imgħoddi tagħha u saret popolarissma bis-saħħa tas-sbuħija u l-intelliġenza tagħha. Tilfet l-interess kollu fil-politika u ntefgħet minflok fuq il-ħolqien ta' ħajja immaġinattiva u intellettwali fil-qorti, iċċelebrata minn poeti bħal <ref target="https://mt.wikipedia.org/wiki/Ariosto">Ariosto</ref>, <ref target="https://mt.wikipedia.org/wiki/Bembo">Bembo</ref>, <ref target="https://mt.wikipedia.org/wiki/Trissino">Trissino</ref> u <ref target="https://mt.wikipedia.org/wiki/Strozzi">Ercole Strozzi</ref>, u ġabret madwarha n-nies l-aktar famużi tar-Rinaxximent. </p>
<p>Mill-1512, minħabba l-iżventuri li laqtu lilha u d-dar ta' Ferrara, Lucrezia għaddiet perjodi twal fil-kunvent. Mietet fl-1519 ta' disa' u tletin sena hija u twelled. </p>
Bijografija
Żgħożija fil-qorti papali
<p>Lucrezia Borgia twieldet Subiaco, issa <ref target="https://mt.wikipedia.org/wiki/Provinċja_ta'_Ruma">provinċja ta' Ruma</ref>, fit-18 ta' April, 1480. Missierha kien il-kardinal Spanjol Rodrigo Borgia, <ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Arċisqof ta' Valenzja, li fl-1492 ġie elett <ref target="https://mt.wikipedia.org/wiki/Papa">Papa</ref> tal-<ref target="https://mt.wikipedia.org/wiki/Knisja_Kattolika">Knisja Kattolika</ref> bl-isem ta' <ref target="https://mt.wikipedia.org/wiki/Alessandru_VI">Alessandru VI</ref>. Ommha  <ref target="https://mt.wikipedia.org/wiki/Vannozza_Cattanei">Vannozza Cattanei</ref>, kontessa ta' <ref target="https://mt.wikipedia.org/wiki/Casa_Candia">Casa Candia</ref>, il-maħbuba ta' Rodrigo għal ħmistax-il sena, kienet ta' nissel <ref target="https://mt.wikipedia.org/wiki/Mantova">Mantovan</ref>.</p>
<p>It-tliet ħutha kienu subien, <ref target="https://mt.wikipedia.org/wiki/Cesare_Borgia">Cesare</ref>, <ref target="https://mt.wikipedia.org/wiki/Giovanni_Borgia">Giovanni</ref> u <ref target="https://mt.wikipedia.org/wiki/Goffredo_Borgia">Goffredo</ref>. Lucrezia trabbiet fil-qorti pontifiċju f'perjodu li fih il-figura tal-<ref target="https://mt.wikipedia.org/wiki/Papa">Papa</ref> kienet tixbaħ ħafna iżjed lil dik ta' kap temporali milli ta' mexxej spiritwali. L-edukazzjoni ta' Lucretia kienet fdata f'idejn kuġinitha Adriana Mila Orsini u mart iben din <ref target="https://mt.wikipedia.org/wiki/Giulia_Farnese">Giulia Farnese</ref>. Iż-żewġ nisa kienu joqogħdu ma' Lucretia fil-bini li jmiss mal-Vatikan, f'kuntatt mill-qrib mal-<ref target="https://mt.wikipedia.org/wiki/Papa_Alessandru_VI">Papa Alessandru VI</ref>. Fl-età ta ħdax-il sena, kienet diġà ġiet mwiegħda darbtejn għaż-żwieġ: fis-26 ta' Frar, 1491, in-nutar tal-familja Borgia, Camillo Beneimbene, fassal l-ewwel kuntratt taż-żwieġ ma' Don Cherubino Juan de Centelles sinjur ta' Val d'Ayora fir-renu ta' Valenzja. Il-kuntratt stipula dota ta' 30,000 <hi rend="italic">"timbres"</hi> (valuri) maqsumin parti fi flus u parti f'ornamenti u ġojjelli mogħtija lill-għarusa mill-familja Borgia. Xahrejn wara però missierha <ref target="https://mt.wikipedia.org/wiki/Rodrigo_Borgia">Rodrigo Borgia</ref> ftiehem patti taż-żwieġ ġodda ma' Gaspare d'Aversa, konti ta' Procida ta' familja Valenzjana, imma mbagħad xolja ż-żewġ għerusijiet.</p>
Iż-żwieġ ma' Giovanni Sforza
<figure><caption>Ritratt ta' Lucrezia Borgia fid-<hi rend="italic">Disputa ta' Santa Katerina</hi> fl-Appartment Borgia, fis-Sala tal-Qaddisin fil-Vatikan</caption></figure>
<p>Wara li Rodrigo laħaq <ref target="https://mt.wikipedia.org/wiki/Papa_Alessandru_VI">Papa Alessandru VI</ref>, żewweġ lil Lucrezia ma' <ref target="https://mt.wikipedia.org/wiki/Giovanni_Sforza">Giovanni Sforza</ref>, biex jistabilixxi alleanza mal-familja qawwija ta' Sforza li magħha waqqaf lega difensiva għad-difiża tal-istat tal-Knisja kontra l-invażjoni Franċiża imminenti taħt <ref target="https://mt.wikipedia.org/wiki/Karlu_VIII">Karlu VIII</ref>.</p>
<p>Fit-2 ta' Frar, 1493, Nicolò da Saiano żewweġ bi prokura lil Lucrezia Borgia, li kellha biss tlettax-il sena, ma'  <ref target="https://mt.wikipedia.org/wiki/Giovanni_Sforza">Giovanni Sforza</ref> u fit-12 ta' Ġunju 12 ta' dik is-sena kien hemm ċ-ċelebrazzjoni reliġjuża tat-tieġ fil-preżenza tan-nutar imsemmi hawn fuq, Beneimbene, l-isqof ta' Concordia u l-konti ta' Pittigliano. </p>
<p>Il-tieġ, però ma ġiex konsumat (x'aktarx minħabba n-nuqqas ta' maturità fiżika ta' Lucrezia li kienet għadha tifla) sa nofs Novembru ta' dik is-sena. F'dan il-perjodu il-miżżewġin għexu mifrudin, wieħed bejn Pesaro u Milan, l-oħra fil-palazz ta' Santa Maria in Portico fil-Vatikan, dejjem taħt il-ġwienaħ protettivi ta' missierha. </p>
<p>Wara ftit, il-<ref target="https://mt.wikipedia.org/wiki/Familja_Borgia">familja Borgia</ref> ma kellhiex bżonn iżjed tal-familja Sforza, u l-preżenza ta' Giovanni fil-qorti papali saret żejda, l-aktar billi kellu l-ħsieb li jiħodha 'l bogħod lil maħbuba Lucrezia. Il-Papa kellu bżonn alleanzi politiċi ġodda aktar vantaġġużi, tant li forsi bil-moħbi orndna l-qtil ta' Giovanni.  Ħu Lucrezia,  <ref target="https://mt.wikipedia.org/wiki/Cesare_Borgia">Cesare</ref> għarrafha b'dan u hi qalet lil żewġha, li telaq jiġri lejn <ref target="https://mt.wikipedia.org/wiki/Ruma">Ruma</ref>. Jew forsi l-Papa qatt ma ta din ordni, u kien pjan maħsub minn Cesare u Lucrezia biex jeħilsu mir-raġel li kien xebbagħhom. Ġara x’ġara, il-Papa Alessandru u Cesare kienu kuntenti bl-opportunità ji jirranġaw żwieġ ieħor vantaġġuż għal Lucrezia. Iżda qabel ma seta' jiġri dan kien hemm bżonn li jeħilsuha minn Giovanni Sforza.</p>
L-annullament taż-żwieġ
<p>Alessandru talab liz-ziju ta' Giovanni, il-<ref target="https://mt.wikipedia.org/wiki/Ascanio_Maria_Visconti_Sforza">Kardinal Ascanio Sforza</ref>, biex jipperswadi lil Giovanni li jċedi d-<ref target="https://mt.wikipedia.org/wiki/Divorzju">divorzju</ref>. Madankollu, id-divorzju kien għajb intollerabbli u Giovanni rrifjuta. 
Il-Papa, li ried bilfors is-separazzjoni, akkuża lil Giovanni bl-<ref target="https://mt.wikipedia.org/wiki/Impotenza">impotenza</ref>, billi ż-żwieġ ma kienx meqjus validu jekk ma kienx jista' jiġi kkonsmat u hekk iwassal għall-ulied. Għalhekk beda proċess għall-annullament.</p>
<p>Giovanni imbagħad akkuża lil Borgia b'inċest ma' bintu, iżda mhux pubblikament imma permezz ta' kuġinuh <ref target="https://mt.wikipedia.org/wiki/Ludovico_il_Moro">Ludovico il Moro</ref>, li kien mar jitlob parir minn għandu. Ludovico waqqa' l-insinwazzjoni biex jevita l-inkwiet u pproponha lil kuġinuh li juri li kellu ħila jikkonsma ż-żwieġ billi jagħti prova quddiem ix-xhieda (b'tgħammir sesswali ma' martu jew nisa oħra quddiem xhieda aċċettati miż-żewġ partijiet) imma Giovanni kien kontra dan għal kollox. 
Fi ftit xhur, kemm Ludovico il Moro kif ukoll il-Kardinal Ascanio Sforza ma baqgħux jappoġġjaw lid-Duka ta' Pesaro, il-Papa beda jirrabja fuq id-dewmien fl-iffirmar tad-divorzju u dawn fl-aħħar mill-aħħar ma kinux beħsiebhom jagħmlu għadu minnu.</p>
<p>Il-Papa ddikjara ż-żwieġ null billi skontu dan ma kienx ikkonsmat, u offra lil Giovanni d-dota kollha ta' Lucrezia jekk jagħti l-kunsens tiegħu (flimkien ma' dikjarazzjoni ta' impotenza). Il-familja Sforza reġgħet ma kinitx se tagħti l-protezzjoni tagħha lil Giovanni kieku kellu jirrifjuta l-offerta tal-Papa. Giovanni Sforza ma setax jagħmel ieħor u ffirma quddiem ix-xhieda kemm l-istqarrija tal-impotenza kif ukoll id-dokument ta' nullità. </p>
<p>Minkejja li l-insinwazzjoni dwar ir-relazzjonijiet inċestwużi fil-familja Borgia malajr waqgħet, dawk li riedu jmaqdru lill-Papa għamlu minn kollox biex jagħtuha importanza fiċ-ċrieki l-aktar prestiġjużi.</p>
L-affari ta' Perotto
<p>Matul il-proċess delikat tal-annullament, Lucrezia kellha relazzjoni sesswali ma' xi ħadd, jista' jkun il-messaġġier ta' Alessandru, Perrot Calderon, li aktar tard ġie assassinat, skont kif jaħsbu, minn idejn Cesare Borgia stess. Ir-riżultat kien li meta ż-żwieġ ġie annullat għaliex ma ġiex ikkonsmat, Lucrezia kienet tqila, u dan hu wieħed mill-fatti li dawk li jridu jmaqdruha jsemmu biex isaħħu l-fama ħażina tagħha. Il-tarbija twieldet bil-moħbi u mbagħad Lucretia żżewġet lill-ġuvni ta' sbatax-il sena, <ref target="https://mt.wikipedia.org/wiki/Alfonsu_ta'_Aragona_(1481-1500)">Alfonsu ta' Aragona</ref>, Duka ta' Bisceglie, it-tifel illeġittmu tar-re Alfonsu II ta' Napli. Dan it-tieġ seħħ fil-21 ta' Lulju 1498, quddiem il-Kardinal Ascanio Sforza fil-palazz ta' <ref target="https://mt.wikipedia.org/wiki/Santa_Maria_Portico">Santa Maria Portico</ref>, wara negozjati komplessi dwar id-dota ta' Lucretia. Fil-5 ta' Awissu, ġiet iċċelebrata ċerimonja oħra.</p>
Alfonsu ta' Aragona
<figure><caption>Cesare Borgia, hu Lucrezia</caption></figure>
<p>Mill-1499 sal-1502 Lucrezia kienet, b'ħatra papali, il-gvernatriċi ta' <ref target="https://mt.wikipedia.org/wiki/Spoleto">Spoleto</ref>, <ref target="https://mt.wikipedia.org/wiki/Foligno">Foligno</ref>, <ref target="https://mt.wikipedia.org/wiki/Assisi">Assisi</ref> <ref target="https://mt.wikipedia.org/wiki/Nocera_Umbra">Nocera</ref>,  <ref target="https://mt.wikipedia.org/wiki/Sassoferrato">Sassoferrato</ref>, <ref target="https://mt.wikipedia.org/wiki/Visso">Visso</ref>, <ref target="https://mt.wikipedia.org/wiki/Gualdo_Cattaneo">Gualdo</ref>, <ref target="https://mt.wikipedia.org/wiki/Bettona">Bettona</ref>, <ref target="https://mt.wikipedia.org/wiki/Trevi">Trevi</ref>, <ref target="https://mt.wikipedia.org/wiki/Bevagna">Bevagna</ref>, <ref target="https://mt.wikipedia.org/wiki/Montefalco">Montefalco</ref>, <ref target="https://mt.wikipedia.org/wiki/Sangemini">Sangemini</ref> u tal-abbazija ta' <ref target="https://mt.wikipedia.org/wiki/Ferentillo">Ferentillo</ref>. Kienet toqgħod Spoleto.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Matul it-tieni żwieġ tagħha, Lucrezia kienet mitlufa għal kollox fid-dinja ta' missierha, milli jidher mingħajr ma kienet taf kemm kien qarrieq, u konvinta li l-Papa kien jagħmel kollox immexxi biss mill-imħabba immensa li kellu għat-tifla fessuda tiegħu. Allura laqitgħu lil <ref target="https://mt.wikipedia.org/wiki/Alfonsu_ta'_Aragona_(1481-1500)">Alfonsu ta' Aragona</ref>, li milli jidher kien l-ewwel imħabba ta' ħajjitha. Iż-żgħażagħ simili ħafna, it-tnejn sagrifikati għal raġunijiet tal-istat, malajr sabu ruħhom jaqblu u jħobbu lil xulxin. Kellhom tarbija, Rodrigo Aragona.</p>
<p>Madankollu, il-Papa kellu għanijiet espansjonisti kbar u, minħabba l-inkwiet fuq l-alleanza li kellu ma' Franza, kontra Spanja u Napli, wasal għall-konklużjoni li ż-żwieġ kien piż biss għalih. Alfonsu sar jaf u minkejja li kien iħobbha lil Lucrezia, ħarab biex isalva ħajtu. Il-Papa wieġeb għat-talbiet tal-għażiża bintu biex iġibilha lil żewġha lura, bagħatlu garanzija li jkun salv u ġabu lura. Imbagħad stenna mument propizju.   </p>
<p>Hekk mela fil-lejla tal-15 tal-Lulju 1500 iż-żagħżugħ waqt li kien qiegħed jagħmel l-erba' passi ta' filgħaxija, ġie attakkat minn xi nies li mid-dehra kienu pellegrini. 
Ġew jgħinuh Sancha, il-mara tal-iżgħar mill-aħwa Borgia (Goffredo), u Lucrezia, li kkurawh għal xahar. Kienu jibdlu l-għassa fil-kamra tal-marid biex ma jħalluhx mument waħdu. Hekk kienu żguri lil-periklu kien ġej minn ġewwa l-palazz li kienu jħejjulu l-ikel huma stess. Iżda fit-18 ta' Awissu, Lucrezia u Sancha ġew imwarrbin mill-kamra tal-marid bil-qerq, u l-prinċep, issa mhux iżjed fil-periklu u qiegħed jirkupra, ġie fgat misterjożament.  Fl-assassinju kulħadd għaraf id Michelotto, bniedem li Cesare Borgia kien jafda u kien il-bojja personali tiegħu. </p>
<p>Lucrezia għaddiet iż-żmien tal-vistu f'Nepi, 'il bogħod mill-familja. Meta marret lura Ruma reġgħet għamlet ħbieb ma' missierha, tant li fl-assenza tiegħu kien iħalliha tmexxi hi.</p>
Dukessa ta' Ferrara
<figure><caption> Lucrezia Borgia mpinġija minn <ref target="https://mt.wikipedia.org/wiki/Dosso_Dossi">Dosso Dossi</ref> (1518)</caption></figure>
<p>F'dan il-waqt, missier Lucrezia seta' jirranġa żwieġ ieħor li kien għalih iktar ta' siwi. Bl-għan li jsaħħaħ il-ħakma ta' Cesare fir-Romagna, ta lil Lucrezia fiż-żwieġ lil <ref target="https://mt.wikipedia.org/wiki/Alfonsu_I_d'Este">Alfonsu I d'Este</ref>, weriet leġittmu tad-Dukat ta' <ref target="https://mt.wikipedia.org/wiki/Ferrara">Ferrara</ref>. </p>
<p>Fit-30 ta' Diċembru 1501 iżżewġu bi prokura, u xahar wara Lucrezia ġiet milqugħa fil-qorti l-ġdid tagħha. Ir-raġel il-ġdid mhux biss ma riedx jiżżewiġha, iżda kien jibża' minnha minħabba l-fama terribbli tal-familja Borgia. Iżżewwiġha għax beża' mill-qawwa tal-Papa u ta' Cesare, u għax kien imġiegħel minn missieru, id-Duka <ref target="https://mt.wikipedia.org/wiki/Ercole_I_d'Este">Ercole I d'Este</ref>, billi dan miż-żwieġ kien ħa jiksiblu privileġġi ġodda għall-qorti tiegħu. Madankollu, meta ra lil Lucrezia baqa' imsaħħar bis-sbuħija tagħha.</p>
<p>Minn Alfonsu, Lucrezia kellha sitt ulied, Alessandro d'Este (1505), Ercole II d'Este (1508-1559), Duka ta' Ferrara, Ippolito II d'Este (1509 -1572) kardinal,  Eleonora d'Este (1515-1575), Francesco d'Este (1516-1578) u Isabella Maria d'Este (1519-1521). Lucrezia kienet tgħaddi ħafna ħin ma' wlieda. Kienet tlibbishom b'mod sempliċi kif jixraq il-qagħda tagħhom għax, kif qalet hi, riedet "tarahom jinfaqgħu bid-daħk, jieħdu gost b'ruħhom u ġisimhom  mingħajr l-ebda xorta ta' xkiel, jintilfu fuq il-logħob kollu adattat għall-età tagħhom."<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Fil-Qorti ta' Este Lucrezia irpiljat mill-akkużi li spiss kien ikun hemm kontriha fl-imgħoddi, għamlet ruħha apprezzata permezz tal-patrunaġġ tal-arti u għexet ħajja x’aktarx modesta, allavolja fl-ewwel snin kellha mill-inqas żewġ maħbubin: il-futur kardinal <ref target="https://mt.wikipedia.org/wiki/Pietro_Bembo">Pietro Bembo</ref> u <ref target="https://mt.wikipedia.org/wiki/Francesco_II_Gonzaga">Francesco II Gonzaga</ref>, ħu r-raġel. Bembo iddedikalha <hi rend="italic"><ref target="https://mt.wikipedia.org/wiki/Gli_Asolani">Gli Asolani</ref></hi>, fejn faħħar is-sbuħija u l-virtù tagħha tagħha, filwaqt li <ref target="https://mt.wikipedia.org/wiki/Ludovico_Ariosto">Ariosto</ref> faħħar il-virtù fi stanza ta' <hi rend="italic"><ref target="https://mt.wikipedia.org/wiki/Orlando_Furioso">Orlando Furioso</ref></hi> u fis-<hi rend="italic"><ref target="https://mt.wikipedia.org/wiki/Satiri_(Ariosto)">Satiri</ref></hi>. </p>
<p>Fl-aħħar snin ta' ħajjitha kellha kriżi reliġjuża profonda u saret terzjarja Franġiskana, titqarben kull filgħodu u tgħaddi sigħat twal fit-talb matul il-jum. </p>

Għajdut u leġġendi

<p>Baqgħu ħajjin matul is-snin bosta għajdut u leġġendi, li jispekulaw l-iżjed fuq in-natura stravaganti tal-festi organizzati mill-familja Borgia.  
Jingħad li Lucrezia kellha ċurkett vojt minn ġewwa li kienet spiss tużah biex tavvelena x-xorb. Jew li fil-pranzijiet tagħhom kienet tuża faqqiegħ velenuż għall-fwied li joqtol il-mistednin tagħha wara xi żmien sabiex ma tqajjimx suspett. 
Il-ħafna spekulazzjoni dwar ir-<ref target="https://mt.wikipedia.org/wiki/Inċest">relazzjoni inċestwuża</ref> ta' Lucretia ma' missierha u ħutha hi magħrufa sewwa.</p>
Velenu
<p>Jingħad li kellha ċurkett (jew vojt minn ġewwa jew b'labra) li kull jum kienet tgħammed fil-velenu li vvintat hi, il-<hi rend="italic">cantarella</hi>. Biex tikseb it-taħlita kien meħtieġ li troxx l-<ref target="https://mt.wikipedia.org/wiki/Arseniku">arseniku</ref> fuq l-imsaren ta' ħanżir li jkun għadu kemm inqatel. Meta l-massa mmuffata tinxef, tindaħan fi trab. Tant hu vjolenti l-velenu ta' din it-taħlita li joqtol f'erbgħa u għoxrin siegħa, f'agunija orribbli. B'dan iċ-ċurkett setgħet toqtol b'tmellisa jew billi ddaħlu fix-xarba tal-vittma. 
Iżda m'hemm l-ebda traċċa ta' dan kollu fid-dokumenti ta' dak iż-żmien, u l-iżjed fl-ittri tal-ambaxxaturi. Tabilħaqq, Lucrezia kienet dejjem deskritta bħala <hi rend="italic">madonna decorosissima</hi> (sinjura ta' dinjità kbira).</p>
Burckardt
<p>L-ikbar maqdâr tal-familja Borgia kien <ref target="https://mt.wikipedia.org/wiki/Johannes_Burckardt">Burckardt ta' Strasburgu</ref>, mastru taċ-ċerimonji fil-qorti papali. Skond dawn Lucrezia u missierha kienu jorganizzaw <ref target="https://mt.wikipedia.org/wiki/Sibt_is-Seħer">Sibtijiet is-Seħer</ref> Sataniċi, fosthom "iż-żifna tal-qastan", xorta ta' <ref target="https://mt.wikipedia.org/wiki/Orġija">orġija</ref> maħluqa minn Cesare. Barra minn hekk akkuża lil Lucrezia b'relazzjonijiet inċestwużi mal-Papa u ħuha Cesare. Wasal biex jgħid li l-<hi rend="italic">Infante Rumano</hi>, l-ewwel iben ta' Lucrezia, twieled minn <ref target="https://mt.wikipedia.org/wiki/Inċest">inċest</ref>, u li ħafna mid-delitti tal-membri tal-familja kienu ġejjin mill-għira li kellhom għaliha. L-għan ta' Burckardt bħal ta' ħafna oħrajn kien li jrażżan il-qawwa tal-familja Borgia. Imma dawn u leġġendi oħra baqgħu ħajjin wara ħafna li l-qawwa rjali li kellha l-familja kienet għebet. </p>
<p>Diversi xhieda stqarru li raw xadini suwed jgħassu l-kamra tal-Papa, oħrajn li kienu raw il-Papa jiffirma patt max-<ref target="https://mt.wikipedia.org/wiki/Xitan">xitan</ref>.  Dak iż-żmien, il-figura tad-dimonju kienet tieħu l-għamla ta' barri, li qiegħed fl-istemma araldika tal-familja Borgia.  X'aktarx dawn il-leġġendi ġew mil-mibegħda profonda li dan il-Papa rnexxielu jiġbed lejh, hekk li l-<ref target="https://mt.wikipedia.org/wiki/Riforma_Luterana">Riforma Luterana</ref> tnisslet proprjament mill-imġiba immorali tiegħu. 
Però hu improbabbli ħafna li Lucrezia, kienet kemm kienet kolta, setgħet tieħu xi 
deċiżjonijiet. Kienet biss mara fl-Ewropa tal-aħħar tas-seklu XV, u valurha kien ibbażat biss fuq l-alleanzi li setgħet tistabbilixxi permezz taż-żwiġijiet tagħha.
Madankollu, hi miftakra bħala mara ħażina, kattiva u l-protagonista ta' konfoffi u qtil.</p>
Lucrezia fil-kultura popolari
Teatru
<list type="unordered"><item><hi rend="italic"><ref target="https://mt.wikipedia.org/wiki/Lucrezia_Borgia_(opra)">Lucrezia Borgia</ref></hi> ta' <ref target="https://mt.wikipedia.org/wiki/Gaetano_Donizetti">Gaetano Donizetti</ref> (1833).</item></list>
Rumanzi
<list type="unordered"><item><hi rend="italic"><ref target="https://mt.wikipedia.org/wiki/Lucrezia_Borgia_(Hugo)">Lucrezia Borgia</ref></hi> traġedja miktuba minn <ref target="https://mt.wikipedia.org/wiki/Victor_Hugo">Victor Hugo</ref> fl-1833.</item>
<item><hi rend="italic">Lucrezia Borgia</hi> rumanz ta' <ref target="https://mt.wikipedia.org/wiki/Maria_Bellonci">Maria Bellonci</ref>, miktuba fl-1939 (premio Viareggio).</item>
<item><hi rend="italic">The Family</hi> (Il-Familja) rumanz ta' <ref target="https://mt.wikipedia.org/wiki/Mario_Puzo">Mario Puzo</ref>.</item>
<item><ref target="https://mt.wikipedia.org/wiki/Antonio_Scurati">Antonio Scurati</ref> f'kapitolu ta' <hi rend="italic">Il rumore sordo della battaglia</hi> ta' Bompiani 2002, jirrakkonta l-perjodu li għaddiet f'Pesaro Lucrezia Borgia u jiddeskrivi l-imġiba żienja tagħha</item></list>
Ċinema
<list type="unordered"><item><hi rend="italic">Lucrezia Borgia</hi>, dirett minn Gerolamo Lo Savio (1912).</item>
<item><hi rend="italic">Lucrezia Borgia</hi>, taħdem Diana Karenne (1919).</item>
<item><hi rend="italic">Lucrezia Borgia</hi>, taħdem Liane Haid (1926).</item>
<item><hi rend="italic">Lucrèce Borgia</hi>, ta 'Abel Gance taħdem Edwige Feuillère (1935).</item>
<item><hi rend="italic">Lucrezia Borgia</hi>, taħdem Isa Pola (1940).</item>
<item><hi rend="italic">La maschera dei Borgia</hi>, taħdem Paulette Goddard (1949).</item>
<item><hi rend="italic">Lucrezia Borgia</hi>, taħdem Martine Carol (1953).</item>
<item><hi rend="italic">Lucrezia Borgia, l'amante del diavolo</hi>, taħdem Olga Schoberová (1968).</item>
<item><hi rend="italic">Il manichino assassino</hi>, taħdem Rosa Huerta (1973)</item>
<item><hi rend="italic">Lucrezia giovane</hi>, taħdem Simonetta Stefanelli (1974).</item>
<item><hi rend="italic">Le notti segrete di Lucrezia Borgia</hi>, taħdem Sirpa Lane (1982).</item>
<item><hi rend="italic">Lucrezia Borgia</hi>, taħdem Lucia [Prato (1990).</item>
<item><hi rend="italic">Los Borgia</hi>, taħdem María Valverde (2006).</item></list>
</text></body></html>