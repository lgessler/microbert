<html><body><text id="wikipedia_mt_wikipedia_org__7024.html" ns="0" revid="270782" sourceurl="https://mt.wikipedia.org/wiki/Sport" title="Sport" type="wikipedia">Sport<figure><caption>Sport minn età żgħira. Il-logħba tal-<ref target="https://mt.wikipedia.org/wiki/Futbol">futbol</ref>, li tidher hawn fuq fl-istampa, hu <ref target="https://mt.wikipedia.org/wiki/Sport_tat-tim">sport tat-tim</ref>, u għandu importanza soċjali.</caption></figure>
<p><hi rend="bold">“</hi>L-importanti mhuwiex li tirbaħ, imma li tipparteċipa biex tkun tista' tirbaħ.<hi rend="bold">”</hi></p>
—<ref target="https://mt.wikipedia.org/wiki/Pierre_de_Coubertin">Pierre de Coubertin</ref>
<figure><caption>Sport</caption></figure>
<p>L-<hi rend="bold">isport</hi> huwa <ref target="https://mt.wikipedia.org/wiki/Attività">attività</ref> li għandu numru ta' regoli jew tradizzjonijiet, magħġuna flimkien mas-sens kbir ta' kompettitività. L-isport huwa magħruf bħala attività fejn il-kapaċitajiet fiżiċi tal-kompetitur huma l-uniċi punti determinanti tar-riżultat (li tirbaħ jew titlef), però dan it-terminu hu użat ukoll biex jinkludi attivitajiet bħal <ref target="https://mt.wikipedia.org/wiki/Sport_tal-moħħ">sport tal-moħħ</ref> (isem komuni għal xi <ref target="https://mt.wikipedia.org/wiki/Logħob_bil-karti">logħob bil-karti</ref> jew <ref target="https://mt.wikipedia.org/wiki/Logħob_bil-bord">logħob bil-bord</ref>) u <ref target="https://mt.wikipedia.org/wiki/Sport_tal-muturi">sport tal-muturi</ref> fejn tintuża l-konċentrazzjoni tal-moħħ kif ukoll għodda oħra ta' kwalità.</p>
Etimoloġija
<p>It-terminu <hi rend="italic">sport</hi> għandu storja twila, fejn l-oriġini tiegħu saħansitra ġej mit-terminu <ref target="https://mt.wikipedia.org/wiki/Lingwa_Latina">Latin</ref> <hi rend="italic">deportare</hi> li fost it-tifsiriet tiegħu kellu wkoll dak li <hi rend="italic">toħroġ barra l-bieb</hi>, jiġifieri li toħroġ 'il barra mill-<ref target="https://mt.wikipedia.org/wiki/Ħitan_difensivi">ħitan fortifikati</ref> biex wieħed jiddedika l-ħin għall-attività sportiva. Minn dan it-terminu ħarġu <hi rend="italic">deportar</hi> mill-<ref target="https://mt.wikipedia.org/wiki/Lingwa_Oksitana">Oksitan</ref>, <hi rend="italic">deportar</hi> mill-<ref target="https://mt.wikipedia.org/wiki/Lingwa_Spanjola">iSpanjol</ref> u <hi rend="italic">desporter</hi> (divertiment, żvog) mill-<ref target="https://mt.wikipedia.org/wiki/Lingwa_Franċiża">Franċiż</ref>; minn dan tal-aħħar ħareġ l-oriġini, fis-<ref target="https://mt.wikipedia.org/wiki/Seklu_14">seklu 14</ref>, tal-kelma bl-<ref target="https://mt.wikipedia.org/wiki/Lingwa_Ingliża">Ingliż</ref> <hi rend="italic">disport</hi> li wara, madwar is-<ref target="https://mt.wikipedia.org/wiki/Seklu_16">seklu 16</ref>, ġiet imqassra għal sempliċiment <hi rend="italic">sport</hi>.</p>
Storja
<p>L-istudju tal-iżvilupp tal-isport fl-<ref target="https://mt.wikipedia.org/wiki/Storja">istorja</ref> umana jista' jagħtina indikazzjonijiet sinjifikanti fuq it-tibdil soċjali li seħħ matul is-sekli u fuq dawk li jikkonċernaw il-konċepiment stess tal-attività sportiva fil-kulturi differenti.</p>
<p>Il-fehma tal-isport bħala attività li tinvolvi l-abilitajiet bażiċi umani (fiżiċi u mentali), flimkien mal-iskop li teżerċitahom konstantament u b'hekk ittejjibhom, biex tużahom suċċessivament b'manjiera ta' gwadann għalik personali, tissuġġerixxi li l-isport hu probabbilment antik daqs l-iżvilupp tal-intelliġenza umana. Għall-bniedem primittiv l-attività fiżika, minkejja n-nuqqas tas-sens kompetittiv li kiber illum il-ġurnata, kienet biss mod utli biex ittejjeb il-konoxxenza proprja tan-natura u jikkontrolla l-ambjent li kien jiċċirkundah.</p>
<ref target="https://mt.wikipedia.org/wiki/Preistorja">Preistorja</ref>
<p>Matul is-<ref target="https://mt.wikipedia.org/wiki/Seklu_19">seklu 19</ref> saru diversi skoperti ta' eżempji ta' arti fl-għerien fi <ref target="https://mt.wikipedia.org/wiki/Franza">Franza</ref>, pereżempju f'<ref target="https://mt.wikipedia.org/wiki/Lascaux">Lascaux</ref>, fl-<ref target="https://mt.wikipedia.org/wiki/Afrika">Afrika</ref> u fl-<ref target="https://mt.wikipedia.org/wiki/Awstralja">Awstralja</ref>, li juru kif fiż-żminijiet Preistoriċi kienu jsiru ċerimonji ritwali li kienu jinvolvu attività fiżika tal-parteċipanti. Xi sejbiet minn dawn imorru lura tal-anqas sa 30,000 sena ilu.</p>
<p>Il-graffiti stess huma dimostrazzjoni tal-interess min-naħa tal-bnedmin tal-għerien għall-attivitajiet li ma kellhomx x'jaqsmu mat-tfittxija għall-ikel u għas-sopravivenza, imma li nistgħu nfissruhom bħala żvog jew riti ta' awspiċju tajjeb għall-kaċċa.</p>
<p>It-tribujiet primittivi <ref target="https://mt.wikipedia.org/wiki/Afrika">Afrikani</ref>, <ref target="https://mt.wikipedia.org/wiki/Amerika">Amerikani</ref> u <ref target="https://mt.wikipedia.org/wiki/Oċeanja">Oċeaniċi</ref> li ġew analizzati minn <ref target="https://mt.wikipedia.org/wiki/Etnografija">etnografi</ref> fil-bidu tas-seklu 19, ikkonservaw għall-millenji sħaħ, is-sens u l-karattru tal-eżerċitazzjonijiet sportivi u kkunsenta li jiġu formulati xi ipotesi fuq l-evoluzzjoni tal-eżerċizzi, mill-iskop prattiku oriġinarju għal dak suċċessiv ta' ritwal fl-ambitu ta' ċerimonji reliġjużi jew festivi.</p>
Oriġini tal-isport
<p>L-eżerċizzji, li qabel kienu jsiru individwalment, suċċessivament saru fuq bażi kollettiva. L-eżerċizzju l-aktar komuni u antik kien dak tat-<ref target="https://mt.wikipedia.org/wiki/Tellieqa">tlielaq</ref>, li miegħu żdiedu, immedjatament wara, it-<ref target="https://mt.wikipedia.org/wiki/Tfigħ">tfigħ</ref> u l-<ref target="https://mt.wikipedia.org/wiki/Qbiż">qbiż</ref>, li kienu utli għall-<ref target="https://mt.wikipedia.org/wiki/Kaċċa">kaċċa</ref> u għall-gwerer. Ftit żmien wara ħarġu manifestazzjonijiet oħra li saru indispensabbli għas-sopravivenza, li minnhom oriġinaw l-<ref target="https://mt.wikipedia.org/wiki/Għawm">għawm</ref>, il-<ref target="https://mt.wikipedia.org/wiki/Kanottaġġ">kanottaġġ</ref>, l-<ref target="https://mt.wikipedia.org/wiki/Ekwitazzjoni">ekwitazzjoni</ref>, il-<ref target="https://mt.wikipedia.org/wiki/Lotta">lotta</ref>, il-<ref target="https://mt.wikipedia.org/wiki/Boksing">boksing</ref>, l-<ref target="https://mt.wikipedia.org/wiki/Skerma">iskerma</ref>, li magħhom żdiedu wkoll logħob bil-blalen magħmula mill-ħaxix u frott kbir.</p>
<p>Għall-bidu dawn il-manifestazzjonijiet ma wrewx karatteristċi kompetittivi, anzi, taw karatteristika ta' logħob u ta' divertiment. Fiż-żminijiet ta' wara, l-eżerċizzji ħadu aspett doppju: dak mediku-spirtwali li żviluppa l-aktar fl-<ref target="https://mt.wikipedia.org/wiki/Orjent">Orjent</ref>, u dak atletiku-ritwali li ffjorixxa fil-baċil tal-<ref target="https://mt.wikipedia.org/wiki/Mediterran">Mediterran</ref>.</p>
<p>Fl-<ref target="https://mt.wikipedia.org/wiki/Oċċident">Oċċident</ref> kiber l-aktar l-aspett atletiku, il-kura tal-enerġija muskolari u r-reżistenza għall-għeja għall-għanijiet militari.</p>
Il-<ref target="https://mt.wikipedia.org/wiki/Mediterran">Mediterran</ref> Antik u l-<ref target="https://mt.wikipedia.org/wiki/Lvant_Nofsani">Lvant Nofsani</ref>
<p>Il-<ref target="https://mt.wikipedia.org/wiki/Lhud">Lhud</ref> kienu jieħdu ħsieb l-isparar bil-katapulta, l-<ref target="https://mt.wikipedia.org/wiki/Sparar_bil-qaws">isparar bil-qaws</ref> u kompetizzjoni tas-saħħa bbażata fuq l-irfigħ ta' ġebla li kien jissejjaħ "il-logħba tal-ġebla tal-paragun". Xi illustrazzjonijiet li nstabu fid-deżert Libjan minn Żmien il-Ġebel juru rġiel jgħumu u jisparaw bil-qaws.</p>
<p>Permezz ta' ġnus oħra, bħall-<ref target="https://mt.wikipedia.org/wiki/Babilonjani">Babilonjani</ref>, l-<ref target="https://mt.wikipedia.org/wiki/Assirji">Assirji</ref>, il-<ref target="https://mt.wikipedia.org/wiki/Medi">Medi</ref>, il-<ref target="https://mt.wikipedia.org/wiki/Persjani">Persjani</ref>, l-<ref target="https://mt.wikipedia.org/wiki/Etruski">Etruski</ref>, u l-<ref target="https://mt.wikipedia.org/wiki/Kreti">Kreti</ref>, il-logħob ibbażat fuq l-abilità u l-fiżiċità, grazzi għall-karatteristiċi espressivi tal-qawwa u l-vitalità li huma kienu jħaddnu, kienu jużawhom biex jimmanefistaw il-gratitudni tagħhom lejn dawn id-doni għad-divinitajiet li tawhomlhom u għalhekk kienu inklużi fiċ-ċerimonji sagri ta' supplikazzjoni, flimkien maż-żfin u l-kant.</p>
<p>Suċċessivament, il-logħob sportiv ġie miżjud fiċ-ċerimonji funebri, biex jonoraw lir-rejiet u kondutturi, li kienu saru hekk grazzi anki għall-abilitajiet fiżiċi u morali tagħhom u għall-maestrija fil-gwerer. Permezz ta' dan il-logħob sportiv, ħafna drabi, kien jiġi magħżul is-suċċessur tagħhom. Dawn it-tradizzjonijiet komplew jestendu lejn il-kosti tal-<ref target="https://mt.wikipedia.org/wiki/Asja_Minuri">Asja Minuri</ref> u tal-<ref target="https://mt.wikipedia.org/wiki/Greċja">Greċja</ref>.</p>
<ref target="https://mt.wikipedia.org/wiki/Eġittu_l-Antik">Eġittu l-Antik</ref>
<p>L-iskrizzjonijiet fuq monumenti antiki <ref target="https://mt.wikipedia.org/wiki/Eġittu">Eġizzjani</ref> juru kif fi żmien il-Fargħuni kienu diġà jiġu pprattikati diversi attivitajiet sportivi bi skop essenzjali ta' divertiment: il-<ref target="https://mt.wikipedia.org/wiki/Lotta">lotta</ref>, il-<ref target="https://mt.wikipedia.org/wiki/Ġinnastika">ġinnastika</ref>, il-<ref target="https://mt.wikipedia.org/wiki/Boksing">boksing</ref>, l-<ref target="https://mt.wikipedia.org/wiki/Għawm">għawm</ref>, il-<ref target="https://mt.wikipedia.org/wiki/Kanottaġġ">kanottaġġ</ref>, is-<ref target="https://mt.wikipedia.org/wiki/Sajd">sajd</ref>, l-<ref target="https://mt.wikipedia.org/wiki/Atletika">atletika</ref> u ġeneri differenti ta' logħob bil-ballun. Il-Farawni, li kienu d-dinjitarji u l-irġiel tal-istat tal-Eġittu l-Antik, kienu jassistu għal kompetizzjonijiet sportivi b'attenzjoni u kienu jiffavorixxu l-kors tal-logħba billi jippromovu l-kostruzzjoni tal-istrutturi neċessarji.</p>
<p>Mill-<ref target="https://mt.wikipedia.org/wiki/Ġeroglifiċi_Eġizzjani">ġeroglifiċi</ref> kien possibbli li jiġi stabbilit li millenji qabel il-<ref target="https://mt.wikipedia.org/wiki/Greċja">Griegi</ref>, l-Eġizzjani antiki kienu diġà pprovedew biex joħolqu r-regoli bażiċi għal xi logħob, biex jafdaw il-kontroll tar-regoli tal-logħob f'idejn persuna newtrali, li l-plejers jilbsu l-uniformi, u li jonoraw ir-rebbieħa billi jagħtuhom kullari bi stili differenti</p>
<p>Kemm għar-rebbieħ u kif ukoll għat-tellief kienu jingħataw omaġġ, għal tal-ewwel għas-superjorità tiegħu u għal tat-tieni għall-ispirtu sportiv tiegħu.</p>
<ref target="https://mt.wikipedia.org/wiki/Greċja_l-Antika">Greċja l-Antika</ref>
<figure><caption>Reduzzjoni <ref target="https://mt.wikipedia.org/wiki/Ruma">Rumana</ref> tal-<ref target="https://mt.wikipedia.org/wiki/Bronż">bronż</ref> tad-<ref target="https://mt.wikipedia.org/wiki/Diskobolus">diskobolus</ref> ta' <ref target="https://mt.wikipedia.org/wiki/Myron">Myron</ref>, tieni seklu w.K.</caption></figure>
<p>Għażla kbira ta' sport kienet diġà prattikata fi żmien il-Greċja l-Antika: it-tellieqa, il-qabża fit-tul, il-lotta, il-boksing, it-tfigħ tal-ġavellott, it-tfigħ tad-disku, il-kompetizzjoni tal-karrijiet tal-gwerra u l-pentatlon kienu l-aktar diffużi. Din il-preferenza tindika l-influwenza dominanti li l-kultura militari kellha fil-Greċja l-Antika fuq l-iżvilupp tal-isport.</p>
<p>Skont il-leġġenda, kien <ref target="https://mt.wikipedia.org/wiki/Erakle">Erakle</ref> li beda, bħala sinjal ta' ringrazzjament lil <ref target="https://mt.wikipedia.org/wiki/Żews">Żews</ref>, il-logħob sagru ta' Olimpja wara li kien issupera s-seba' mit-tnax-il sforz li kien previst. L-ewwel edizzjoni kienet onorata bil-parteċipazzjoni ta' <ref target="https://mt.wikipedia.org/wiki/Apollu">Apollu</ref> u <ref target="https://mt.wikipedia.org/wiki/Marte_(mitoloġija)">Marte</ref>; wara sekli ta' astinenza minn dawn il-logħob, ir-Re <ref target="https://mt.wikipedia.org/wiki/Ifitu">Ifitu</ref> reġa' ta l-bidu tal-<ref target="https://mt.wikipedia.org/wiki/Logħob_Olimpiku">Logħob Olimpiku</ref> fis-sena <ref target="https://mt.wikipedia.org/wiki/776_q.K.">776 q.K.</ref> bl-għan li jissalvagwardja n-newtralità tal-pajjiż nattiv tiegħu. Kienu jsiru f'<ref target="https://mt.wikipedia.org/wiki/Olimpja">Olimpja</ref> kull erba' snin ad unur Żews, f'raħal żgħir ta' <ref target="https://mt.wikipedia.org/wiki/Peloponnesu">Peloponnesu</ref>. L-<ref target="https://mt.wikipedia.org/wiki/Olimpjadi">Olimpjadi</ref> ma kinux biss avveniment sportiv imma kienu ċ-ċelebrazzjoni tal-eċċellenza individwali, tal-varjetà kulturali u artistika tal-kultura sħiħa Griega u, fuq kollox, kienu l-okkażjoni biex jonoraw l-aqwa divinità reliġjuża.</p>
<p>Minħabba li l-Logħob Olimpiku kienu kkunsidrati bħala sagri, il-Griegi kienu jikkunsidraw l-ostilità bħala sagrileġġ lil Żews matul l-iżvolġiment tal-Logħob. Mill-bidu sat-tmiem tal-Olimpjadi kienet tiġi proklamata tregwa fuq il-kampijiet Griegi kollha tal-battalja. Anki l-eżekuzzjonijiet kienu jiġu sospiża. It-tregwa Olimpika, kif kienet magħrufa, kienet tippermetti liċ-ċittadini Griegi li jingħaqdu paċifikament u li jikkompetu bejn xulxin f'atmosfera ta' rispett reċiproku.</p>
<ref target="https://mt.wikipedia.org/wiki/Ruma">Ruma</ref> l-Antika
<p>Il-kultura Rumana, bħal dik Ellenistika, kienet tiċċelebra l-eżaltazzjoni tal-kompetizzjoni fiżika. L-attività sportiva mhux kompetittiva kienet tiġi prattikata bħala parti fundamentali tal-benessri li kien pilastru tas-soċjetà Rumana. Anki fiż-żminijiet tal-fundazzjoni tal-belt kienu jiġu ċċelebrati festi reliġjużi, fejn fihom kienu previsti kompetizzjonijiet sportivi.</p>
<p>It-terminu <hi rend="italic">ludi</hi>, li kien jindika ġeneralment il-kompetizzjonijiet sportivi, ġej probabbilment mill-<ref target="https://mt.wikipedia.org/wiki/Lingwa_Etruska">Etrusk</ref>, bħala parti kbira tal-attività sportiva Rumana. Il-<hi rend="italic">ludi</hi> kienu organizzati mill-klassi saċerdotali u fil-kompetizzjonijiet kienu jipparteċipaw il-ġuvintur li kienu jappartejnu għan-nobilità.</p>
<p>L-aspett sagru tal-avveniment sportiv, karatteristika komuni għall-attività tal-isport fil-Greċja, wasal bil-mod f'Ruma li, minflok, kien sostitwit bl-aspett spettakulari mix-xewqa tad-divertiment kollettiv.</p>
<p>Mir-referenzi l-aktar antiki jidher li l-isport jew il-logħob l-aktar ipprattikat f'Ruma kien jinkludi anki l-ispeċjalitajiet tal-Olimpjadi Griegi, imma fost dawn il-pubbliku kien jippreferi l-logħob l-aktar vjolenti bħall-<ref target="https://mt.wikipedia.org/wiki/Boksing">boksing</ref> u l-<ref target="https://mt.wikipedia.org/wiki/Lotta">lotta</ref> u partikularment lill-<ref target="https://mt.wikipedia.org/wiki/Pankrazju">pankrazju</ref>, li kien forma oħra tal-boksing aktar vjolenta u ħafna drabi b'konsegwenzi fatali. L-eżasperazzjoni tal-komponent vjolenti tal-kompetizzjoni f'Ruma l-Antika tinstab faċilment fis-suċċess kostanti li kiseb il-ġlied bejn il-<ref target="https://mt.wikipedia.org/wiki/Gladjatur">gladjaturi</ref> mal-popolazzjoni, li kienu mal-ewwel użati bħala stabilizzaturi soċjali. F'dan is-sens għandu jidher il-kostruzzjoni f'diversi ibliet tal-imperu ta' anfiteatri kbar, bħall-<ref target="https://mt.wikipedia.org/wiki/Kolossew">Kolossew</ref>.</p>
<ref target="https://mt.wikipedia.org/wiki/Ċina">Ċina l-Antika</ref>
<p>Is-sejba ta' strutturi antiki u oġġetti magħmula minn id il-bniedem, jissuġġerixxu li ċ-ċiviltà Ċiniża bdiet tipprattika attivitajiet atletiċi, li jistgħu jiġu assimilati mal-konċepiment modern tal-isport, sa qabel is-sena <ref target="https://mt.wikipedia.org/wiki/4000_q.K.">4000 q.K.</ref>. L-iżvilupp tad-dixxiplini sportivi antiki fiċ-Ċina jidher li huma kollegati mal-iżvilupp ta' attivitajiet oħra tal-bniedem: l-<ref target="https://mt.wikipedia.org/wiki/Agrikoltura">agrikoltura</ref>, l-<ref target="https://mt.wikipedia.org/wiki/Artiġjanat">artiġjanat</ref>, il-<ref target="https://mt.wikipedia.org/wiki/Gwerra">gwerra</ref> u d-<ref target="https://mt.wikipedia.org/wiki/Divertiment">divertiment</ref>.</p>
<p>L-attività sportiva l-aktar popolari fiċ-Ċina l-Antika jidher li kienet il-<ref target="https://mt.wikipedia.org/wiki/Ġinnastika">ġinnastika</ref>. Grazzi għall-monastiċi Buddisti, fis-sena <ref target="https://mt.wikipedia.org/wiki/2700_q.K.">2700 q.K.</ref> żdiedu r-regoli li kienu mbassra biex jeffetwaw flessjonijiet, torsjonijiet, u atti respiratorji. L-istess mgħallma tat-<ref target="https://mt.wikipedia.org/wiki/Tao">Tao</ref> kienu jgħallmu l-ġinnastika minħabba li kienet tiggarantixxi s-saħħa tal-ġisem u l-immortalità tar-ruħ. Mill-<ref target="https://mt.wikipedia.org/wiki/Ġinnastika">ġinnastika</ref> seta' kiber faċilment l-iżvilupp fiċ-Ċina tal-<ref target="https://mt.wikipedia.org/wiki/Arti_marzjali">arti marzjali</ref> (l-aktar stil famuż hu żgur l-Kung-Fu tat-tempju Shaolin), kif ukoll it-tradizzjoni akrobatika tal-artisti taċ-<ref target="https://mt.wikipedia.org/wiki/Ċirklu">ċirklu</ref> tradizzjonali Ċiniż.</p>
Spirtu Kristjan
<p>Fis-sena <ref target="https://mt.wikipedia.org/wiki/393">393</ref> w.K. l-<ref target="https://mt.wikipedia.org/wiki/Olimpjadi">Olimpjadi</ref> ġew sospiżi, imma fil-<ref target="https://mt.wikipedia.org/wiki/Mediterran">Mediterran</ref> kien qed jitwieled spirtu partikulari influwenzat mill-ispirtwalità Evanġelika u mill-kulturi tat-Tramuntana. Dawn kienu l-materja prima għat-twelid tal-"<ref target="https://mt.wikipedia.org/wiki/Kavallerija">kavallerija</ref>". Punti deċisivi tal-preparazzjoni fiżika baqgħu t-<ref target="https://mt.wikipedia.org/wiki/Tellieqa">tlielaq</ref>, il-<ref target="https://mt.wikipedia.org/wiki/Qbiż">qbiż</ref>, il-<ref target="https://mt.wikipedia.org/wiki/Lotta">lotta</ref>, l-<ref target="https://mt.wikipedia.org/wiki/Skerma">iskerma</ref>, it-<ref target="https://mt.wikipedia.org/wiki/Tfigħ">tfigħ</ref> u t-<ref target="https://mt.wikipedia.org/wiki/Tiġrijiet_biż-żwiemel">tiġrijiet biż-żwiemel</ref>. Il-kompetizzjonijiet tal-kavallerija entużjażmaw għal sekli sħaħ l-Oċċident.</p>
<p>Dejjem fil-<ref target="https://mt.wikipedia.org/wiki/Medju_Evu">Medju Evu</ref>, daħlu manifestazzjonijiet oħra sportivi li rnexxielhom ikollhom fortuna anki fis-sekli segwenti: il-logħob bil-ballun. Waqt li l-"kavallerija" kien sport artistokratiku, fejn il-poplu kien biss limitat għal rwol ta' spettatur, fil-logħob bil-ballun, in-nies kellhom l-irwol ta' protagonista. Madwar is-<ref target="https://mt.wikipedia.org/wiki/Seklu_10">seklu 10</ref>, matul il-festi reliġjużi, fi tmiem ta' purċissjoni, l-isqof kien jixħet ballun f'nofs żewġ timijiet ta' numru ta' plejers, fejn huma kienu jikkompetu għalih. Jidher li l-ewwel manifestazzjoni simili saret fi <ref target="https://mt.wikipedia.org/wiki/Vjenna">Vjenna</ref> matul iċ-ċelebrazzjonijiet tal-<ref target="https://mt.wikipedia.org/wiki/Għid">Għid</ref>. Din il-prattika mal-ewwel ġiet diffuża fi <ref target="https://mt.wikipedia.org/wiki/Franza">Franza</ref> u <ref target="https://mt.wikipedia.org/wiki/Spanja">Spanja</ref>, u ġew fundati żewġ tipi ta' dixxiplini: waħda kienet tinvolvi l-użu tas-saqajn biex tmexxi l-ballun, u fil-kors tas-sekli, permezz tal-<ref target="https://mt.wikipedia.org/wiki/Futbol">futbol</ref> u tar-<ref target="https://mt.wikipedia.org/wiki/Rugbì">rugbì</ref>, evolva wkoll użu ieħor, dak li permezz ta' bastun wieħed jolqot il-ballun, fejn dan żvilupp fit-<ref target="https://mt.wikipedia.org/wiki/Tennis">tennis</ref>, il-<ref target="https://mt.wikipedia.org/wiki/Golf_(sport)">golf</ref>, u l-<ref target="https://mt.wikipedia.org/wiki/Baseball">baseball</ref>. Kien wara li ffurmaw it-teknika tal-ballun li tintlagħab bl-idejn, forsi minħabba li kienu kkunsidrati bħala aktar faċli jew forsi qabel kienu projbiti, għal raġunijiet reliġjużi.</p>
Terġa' titwieled il-kultura sportiva
<figure><caption><ref target="https://mt.wikipedia.org/wiki/Thomas_Arnold">Thomas Arnold</ref></caption></figure>
<p>Kien f'idejn il-poplu <ref target="https://mt.wikipedia.org/wiki/Gran_Brittanja">Brittaniku</ref> biex jelaboraw u jerġgħu jagħtu l-ħajja lill-kultura sportiva, li kienet tpoġġiet mal-ġenb tas-soċjetà minħabba l-<ref target="https://mt.wikipedia.org/wiki/Illuminiżmu">Illuminiżmu</ref> u r-<ref target="https://mt.wikipedia.org/wiki/Romantiċiżmu">Romantiċiżmu</ref>. Kien <ref target="https://mt.wikipedia.org/wiki/Thomas_Arnold">Thomas Arnold</ref> (1795-1842), li b'kawża tal-preokupazzjoni tiegħu fuq it-tifrix rapidu tal-vizzji u tal-għakkarija, li ffonda t-"tagħlim sportiv" modern; kien grazzi għalih li illum jeżisti t-terminu "sport", li hu kien jinterpretah bħala "mod ta' edukazzjoni divertenti", b'kull rispett għall-kunċett ta' <ref target="https://mt.wikipedia.org/wiki/Vittorino_de_Feltre">Vittorino de Feltre</ref>.</p>
<p>Wieħed li kien tal-istess fehma ta' Arnold kien l-<ref target="https://mt.wikipedia.org/wiki/Żvezja">Iżvediż</ref> Enrico Ring li, preokkupat minħabba l-istat ħażin tas-saħħa taċ-ċittadini ta' pajjiżu, ħoloq serje ta' regoli ġinnastiċi definiti bħala "Żvediżi", u miegħu, grupp ta' intelletwali u edukaturi saħqu fuq il-bżonn li jirritornaw l-attivitajiet fiżiċi u tal-logħob biex jiżviluppaw b'mod armoniku l-ġisem u r-ruħ.</p>
Professjonaliżmu u dilettantiżmu
 Jekk jogħġbok għin din is-sezzjoni billi <ref target="//mt.wikipedia.org/w/index.php?title=Il-Pa%C4%A1na_prin%C4%8Bipali&amp;action=edit&amp;section=12">tespandiha</ref>. Għal aktar dettalji, ikkonsulta il-<ref target="https://mt.wikipedia.org/wiki/Diskussjoni:Il-Paġna_prinċipali">paġna ta' diskussjoni</ref>.
<p>L-aspett tal-pjaċir tal-isport, flimkien mat-tixrid tal-midja u ħin aktar liberu, ġab lill-isports isir wieħed professjonist. Dan irriżulta f'xi ftit tal-kunflitt, fejn il-qligħ tal-flus jista' jidher bħala aktar importanti mill-aspett li wieħed jieħu gost, jew fejn l-isport huwa mibdul sempliċiment biex ikun aktar profittabli u popolari, u b'hekk jitlef tradizzjonijiet ta' valur.</p>
Teknoloġija
<figure><caption>L-isport tal-<ref target="https://mt.wikipedia.org/wiki/Golf_(sport)">golf</ref></caption></figure>
<p>It-teknoloġija għandha rwol importanti fl-isport, fejn kemm jekk għandu x'jaqsam mas-saħħa tal-atleta, it-teknika tal-atleta jew l-għodda li juża, it-teknoloġija hija importanti.</p>
<list type="unordered"><item><hi rend="bold">Fornimenti</hi> - Hekk kif l-isports sar aktar kompetittiv, il-bżonn ta' fornimenti aħjar beda jinħass. Diversi għodda li jintużaw waqt l-isport bħal elmi, blalen, u oħrajn raw bidliet kosiderevoli hekk kif teknoloġiji ġodda dehru</item></list>
<list type="unordered"><item><hi rend="bold">Saħħa</hi> - Minn nutrizzjoni għal trattament ta' xi korriment, hekk kif id-dehen fuq il-ġisem tal-bniedem kiber aktar, il-potenzjal tal-atleta kiber aktar. L-atleti issa jistgħu jilagħbu f'età iktar ikbar milli kienet qabel, jirkupraw aktar mill-uġigħ li jkollhom, u jipprattikaw aktar effettivament minn ġenerazzjonijiet oħra ta' atleti.</item></list>
<list type="unordered"><item><hi rend="bold">Struzzjoni</hi> - It-teknoloġija ħolqot opportunitajiet ġodda ta' riċerka fl-isport. Issa hu possibli li tanalizza l-aspetti tal-isport li qabel ma setgħux jintlaqgħu. Li tkun kapaċi tara l-movimenti ta' atleta jew simulazzjonijiet fuq kompjuters avvanzati biex jimmudellaw xenarji fiżiċi, tkabbar aktar l-abilità tal-atleta biex jifhem dak li qed jagħmel u kif jistgħu jiżviluppaw lilhom infushom.</item></list>
Biblijografija
<list type="unordered"><item>Mandel, Michael. <hi rend="italic">The Meaning of Sports</hi>. <ref target="https://mt.wikipedia.org/wiki/Special:BookSources/1586482521">ISBN 1-58648-252-1</ref>.</item>
<item><ref target="http://www.humankinetics.com/JPS/index.cfm">Ġurnal tal-Filosofija Sportiva</ref></item></list>
Ara wkoll

<list type="unordered"><item><ref target="https://mt.wikipedia.org/wiki/Doping">Doping</ref></item>
<item><ref target="https://mt.wikipedia.org/wiki/Sport_femminili">Sport femminili</ref></item>
<item><ref target="https://mt.wikipedia.org/wiki/Logħob_Olimpiku">Logħob Olimpiku</ref></item></list>
</text></body></html>