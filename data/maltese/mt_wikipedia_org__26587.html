<html><body><text id="wikipedia_mt_wikipedia_org__26587.html" ns="0" revid="273314" sourceurl="https://mt.wikipedia.org/wiki/Claude_Joseph_Rouget_de_Lisle" title="Claude Joseph Rouget de Lisle" type="wikipedia">Claude Joseph Rouget de Lisle
<p><hi rend="bold">Claude Joseph Rouget de Lisle</hi> (bil-<ref target="https://mt.wikipedia.org/wiki/Lingwa_Franċiża">Franċiż</ref>: [klod ʒɔzɛf ʁuʒɛ d(ə) lil]), xi kultant spellut <hi rend="bold">de l'Isle</hi> jew <hi rend="bold">de Lile</hi><ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> (twieled fl-10 ta’ Mejju 1760 – miet fis-26 ta’ Ġunju 1836)<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref>, kien uffiċjal tal-armata Franċiża fil-<ref target="https://mt.wikipedia.org/wiki/Rivoluzzjoni_Franċiża">Gwerer Rivoluzzjonarji Franċiżi</ref>. Huwa magħruf l-iktar għax kiteb il-lirika u l-<ref target="https://mt.wikipedia.org/wiki/Mużika">mużika</ref> tax-<hi rend="italic">Chant de guerre pour l'armée du Rhin</hi> fl-1792, li iktar ’il quddiem saret magħrufa bħala <hi rend="italic">La Marseillaise</hi> u saret l-innu nazzjonali Franċiż.</p>
Ħajja bikrija
<p>Rouget de Lisle twieled f’<ref target="https://mt.wikipedia.org/wiki/Lons-le-Saunier">Lons-le-Saunier</ref>, x’aktarx f’jum meta kien hemm is-suq. Il-ġenituri tiegħu kienu jgħixu fil-villaġġ viċin ta’ <ref target="https://mt.wikipedia.org/wiki/Montaigu">Montaigu</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Fil-post preċiż fejn twieled twaħħlet plakka bħala mafkar u fl-1882, fiċ-ċentru tar-raħal, tpoġġiet <ref target="https://mt.wikipedia.org/wiki/Statwa">statwa</ref> tiegħu. Huwa kien l-ewwel iben ta’ <ref target="https://mt.wikipedia.org/wiki/Claude_Ignace_Rouget">Claude Ignace Rouget</ref> (twieled fil-5 ta’ April 1735 – miet fis-6 ta’ Awwissu 1792 f’Orgelet) u ta’ <ref target="https://mt.wikipedia.org/wiki/Jeanne_Madeleine_Gaillande">Jeanne Madeleine Gaillande</ref> (twieldet fit-2 ta’ Lulju 1734 – mietet fl-20 ta’ Marzu 1811).<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Fl-1784, huwa ġie msieħeb fil-"Les Frères discrets", loġġa tal-mażuni f’<ref target="https://mt.wikipedia.org/wiki/Charleville">Charleville</ref>, ftit wara li ġie promoss bħala uffiċjal.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Karriera
<figure><caption><hi rend="italic">Rouget de Lisle jkanta l-La Marseillaise għall-ewwel darba</hi> - pittura ta’ <ref target="https://mt.wikipedia.org/wiki/Isidore_Pils">Isidore Pils</ref> (1813-1875)</caption></figure>
<p>Huwa ssieħeb fl-armata bħala inġinier u kiseb il-grad ta’ kaptan. Huwa kien irjalista bħal missieru u rrifjuta li jieħu l-ġurament tal-fedeltà fir-rigward tal-kostituzzjoni l-ġdida.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> Rouget de Lisle nqabad u ntefa’ l-ħabs fl-1793, u ffranka l-<ref target="https://mt.wikipedia.org/wiki/Giljottina">giljottina</ref> bi żbrixx. Huwa nħeles matul ir-<ref target="https://mt.wikipedia.org/wiki/Reazzjoni_Termidorjana">Reazzjoni Termidorjana</ref> u rtira lejn Montaigu.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
La Marseillaise
<p>Il-kanzunetta li għamlitu famuż, "La Marseillaise", ikkomponiha fi <ref target="https://mt.wikipedia.org/wiki/Strażburgu">Strasburgu</ref>, fejn kien hemm il-gwarniġjon ta’ Rouget de Lisle f’April 1792. <ref target="https://mt.wikipedia.org/wiki/Franza">Franza</ref> kienet għadha kemm iddikjarat gwerra kontra l-<ref target="https://mt.wikipedia.org/wiki/Awstrija">Awstrija</ref>, u s-sindku ta’ Strasburgu u l-kap għoli tal-loġġa tal-mażuni lokali, il-Baruni <ref target="https://mt.wikipedia.org/wiki/Philippe-Frédéric_de_Dietrich">Philippe-Frédéric de Dietrich</ref>, organizzaw ċena għall-uffiċjali tal-gwarniġjon, fejn ilmenta li Franza ma kellhiex innu nazzjonali. Rouget de Lisle rritorna lejn il-kwartieri tiegħu u qalb mument ta’ eċitament patrijottiku kiteb il-lirika. Il-biċċa mużikali fil-bidu kien jisimha <hi rend="italic">Chant de guerre pour l'armée du Rhin</hi> ("Kanzunetta tal-Gwerra għall-Armata tar-Renu") u mbagħad ingħatat l-isem ta’ <hi rend="italic">Marseillaise</hi> mill-adozzjoni tagħha mill-voluntiera ta’ Provençal li <ref target="https://mt.wikipedia.org/wiki/Barbaroux">Barbaroux</ref> daħħal f’<ref target="https://mt.wikipedia.org/wiki/Pariġi">Pariġi</ref> u li kienu prominenti fl-attakk kontra l-Palazz ta’ Tuileries fl-10 ta’ Awwissu 1792.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref></p>
<figure><caption>Il-lapida u l-qabar ta’ Rouget de Lisle</caption></figure>
<p>Wara l-gwerra, Rouget de Lisle kiteb xi kanzunetti oħra tal-istess tip bħall-"Marseillaise", u fl-1825 huwa ppubblika x-<hi rend="italic">Chants français</hi> (<hi rend="italic">Kanzunetti Franċiżi</hi>) fejn ikkonverta f’<ref target="https://mt.wikipedia.org/wiki/Mużika">mużika</ref> ħamsin <ref target="https://mt.wikipedia.org/wiki/Poeżija">poeżija</ref> ta’ diversi awturi. L-<hi rend="italic">Essais en vers et en prose</hi> (<hi rend="italic">Esejs dwar il-Versi u l-Proża</hi>, 1797) jinkludu l-<hi rend="italic">Marseillaise</hi>; il-proża sentimentali ta’ <hi rend="italic">Adelaide et Monville</hi>; u xi poeżiji okkażjonali. Huwa reġa’ lura għall-ħajja pubblika wara r-Rivoluzzjoni ta’ Lulju; <ref target="https://mt.wikipedia.org/wiki/Louis_Philippe">Louis Philippe</ref> tah l-ġieħ tal-Leġjun tal-Unur.<ref target="https://mt.wikipedia.org/wiki/Il-Paġna_prinċipali#cite_note-:1-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-6">[6]</ref><ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Mewt
<p>Rouget de Lisle miet fil-faqar f’<ref target="https://mt.wikipedia.org/wiki/Choisy-le-Roi">Choisy-le-Roi</ref>, <ref target="https://mt.wikipedia.org/wiki/Val_de_Marne">Val de Marne</ref>.<ref target="https://mt.wikipedia.org/wiki/Il-Paġna_prinċipali#cite_note-:2-8">[8]</ref> L-irmied tiegħu ġie ttrasferit miċ-ċimiterju ta’ Choisy-le-Roi għall-<ref target="https://mt.wikipedia.org/wiki/Invalides">Invalides</ref> fl-14 ta’ Lulju 1915, matul <ref target="https://mt.wikipedia.org/wiki/L-Ewwel_Gwerra_Dinjija">l-Ewwel Gwerra Dinjija</ref>.<ref target="https://mt.wikipedia.org/wiki/Il-Paġna_prinċipali#cite_note-:2-8">[8]</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref><ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
</text></body></html>