<html><body><text id="wikipedia_mt_wikipedia_org__23130.html" ns="0" revid="271380" sourceurl="https://mt.wikipedia.org/wiki/Osama_bin_Laden" title="Osama bin Laden" type="wikipedia">Osama bin Laden
<p><hi rend="bold">Osama bin Moħammed bin Awad bin Laden</hi> (bl-<ref target="https://mt.wikipedia.org/wiki/Lingwa_Għarbija">Għarbi</ref>: أسامة بن محمد بن عوض بن لادن‎, <hi rend="italic">ʾUsāmah bin Muḥammad bin ʿAwaḍ bin Lādin</hi>; <ref target="https://mt.wikipedia.org/wiki/Riyad">Riyad</ref>, <ref target="https://mt.wikipedia.org/wiki/10_ta'_Marzu">10 ta' Marzu</ref> <ref target="https://mt.wikipedia.org/wiki/1957">1957</ref> – <ref target="https://mt.wikipedia.org/wiki/Abbottabad">Abbottabad</ref>, <ref target="https://mt.wikipedia.org/wiki/1_ta'_Mejju">1 ta' Mejju</ref> <ref target="https://mt.wikipedia.org/wiki/2011">2011</ref>) kien membru tal-familja bin Laden, familja biljunarja <ref target="https://mt.wikipedia.org/wiki/Għarabja_Sawdija">Sawdija</ref> u fundatur tal-organizzazzjoni ġiħadija <ref target="https://mt.wikipedia.org/wiki/Al-Qagħida">al-Qagħida</ref>, responsabbli għall-attakki tal-11 ta' Settembru fuq l-<ref target="https://mt.wikipedia.org/wiki/Stati_Uniti_tal-Amerika">Istati Uniti tal-Amerka</ref> u ħafna attakki fuq miri ċivili u militari b'eluf ta' vittmi. Minħabba dan bin Laden tilef iċ-ċittadinanza Sawdija tiegħu u ġie miċħud minn familtu.</p>
<p>bin Laden kien fuq il-listi tal-<hi rend="italic">American Federal Bureau of Investigation</hi> tal-iktar għaxar maħruba mfittxija u l-iktar terroristi mfittxija, għall-involviment tiegħu fl-isplużjonijiet ta' ambaxxati Amerikani fl-1998. Wara l-2001, bin Laden kien il-mira ewlenija tal-<hi rend="italic">War on Terror</hi> tal-Istati Uniti. bin Laden u l-mexxejja l-oħra ta' al-Qagħida kien maħsub li kienu mistoħbija fuq il-fruntiera bejn l-<ref target="https://mt.wikipedia.org/wiki/Afganistan">Afganistan</ref> u l-<ref target="https://mt.wikipedia.org/wiki/Pakistan">Pakistan</ref>.</p>
Assassinat
<p>Nhar l-1 ta' Mejju 2011, <ref target="https://mt.wikipedia.org/wiki/Barack_Obama">Barack Obama</ref> ħabbar li unita' żgħira speċjali tal-Istati Uniti fetħet attakk dirett fuq bin Laden, fil-belt ta' Abbottabad, madwar 60 mil 'il barra mill-kapitali tal-Pakistan, <ref target="https://mt.wikipedia.org/wiki/Islamabad">Islamabad</ref>. Ingħad li bin Laden ċaħad l-għażla li ingħata li jagħti ruħu b'idejh, bil-konsegwenza li spiċċa maqtul fl-isparatura li żviluppat bejn iż-żewġ naħat. Ingħad ukoll li fl-attakk inqatlu wkoll membri oħra tal-familja tiegħu, b'wieħed minnhom ikun iben l-istess bin Laden. </p>
<p>Wara li ħarġet l-aħbar ta' din il-mewt, ċentri diplomatiċi Amerikani madwar id-dinja tpoġġew fuq l-ogħla livell ta' twissija, filwaqt li ċittadini madwar id-dinja qed jitwissew biex joqgħodu iktar attenti, minħabba l-biża' li sostenituri ta' bin Laden jistgħu jirritaljaw. </p>
<p>Malli ħarġet l-aħbar, mijiet ta' nies inġabru quddiem il-White House u b'mod spontanju kantaw diversi innijiet, fosthom, l-innu nazzjonali.</p>
</text></body></html>