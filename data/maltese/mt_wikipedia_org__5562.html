<html><body><text id="wikipedia_mt_wikipedia_org__5562.html" ns="0" revid="268826" sourceurl="https://mt.wikipedia.org/wiki/Pont_du_Gard" title="Pont du Gard" type="wikipedia">Pont du Gard<figure><caption>Pont du Gard</caption></figure>
<p>Il-<hi rend="bold">Pont du Gard</hi> huwa l-ogħla pont u akkwedott <ref target="https://mt.wikipedia.org/wiki/Imperu_Ruman">Ruman</ref> u wieħed mill-aħjar li ġie ppreservat, tant li fl-1985 tniżżel fil-lista tas-<ref target="https://mt.wikipedia.org/wiki/Sit_ta'_Wirt_Dinji">Siti ta' Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> għall-importanza storika tiegħu.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<figure><caption>Tpinġija trasversali tal-Pont du Gard (lemin) u l-pont bit-triq tas-seklu 18 (xellug), <ref target="https://mt.wikipedia.org/wiki/Alfred_Léger">Alfred Léger</ref>, 1875<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></caption></figure>
<p>Għal xi żmien kien jingħad li l-Pont du Gard inbena madwar is-sena 19 <ref target="https://mt.wikipedia.org/wiki/QK">Q.K.</ref> Imma, skavi ġodda wrew li l-bini sar f'nofs l-ewwel seklu <ref target="https://mt.wikipedia.org/wiki/W.K">W.K</ref>. Ix-xogħol tal-bini huwa attribwit lil <ref target="https://mt.wikipedia.org/wiki/Marcus_Vipsanius_Agrippa">Marcus Vipsanius Agrippa</ref>, l-assistent ta' <ref target="https://mt.wikipedia.org/wiki/Ċesri_Awgustu">Ċesri Awgustu</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Dan il-pont huwa ddisinjat biex iġorr l-ilma minn naħa għall-oħra tax-xmara <ref target="https://mt.wikipedia.org/wiki/Gardon">Gardon</ref>. Fil-fatt jagħmel parti minn akkwedott ta' 50 kilometru li jġib l-ilma min-nixxiegħa maġenb Uzes sal-kolonja Rumana ta' <hi rend="italic">Nemausus</hi>, magħrufa llum bħala <ref target="https://mt.wikipedia.org/wiki/Nîmes">Nîmes</ref>.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
<p>Il-Pont du Gard hu mibni fuq tliet livelli:</p>
<list type="unordered"><item>il-livell ta' taħt: fih sitt arkati, twil 142 metru, b'sitt metri ħxuna, u għoli ta' 22 metru.</item>
<item>il-livell tan-nofs: fih 11-il arkata, twil 242 metru b'erba' metri ħxuna, u għoli ta' 20 metru.</item>
<item>il-livell ta' fuq: fih 35 arkata, twil 275 metru bi tliet metri ħxuna, u għoli ta' seba' metri.</item></list>
<p>Fl-ewwel livell hemm triq u fuq it-tielet livell, hemm tubu tal-ilma, li hu fond 1.8 metru u wiesa' 1.2 metru.<ref target="https://mt.wikipedia.org/wiki/Il-Paġna_prinċipali#cite_note-:1-4">[4]</ref></p>
Sit ta' Wirt Dinji
<p>Il-Pont du Gard ġie ddeżinjat bħala Sit ta' Wirt Dinji tal-UNESCO fl-1985 u fl-2007 saret modifika minuri fil-konfini tas-sit.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>Il-valur universali straordinarju tas-sit ġie rrikonoxxut abbażi ta' tliet kriterji tal-għażla tal-UNESCO: <hi rend="bold">il-kriterju (i)</hi> "Rappreżentazzjoni ta' kapulavur frott il-kreattività tal-bniedem"; <hi rend="bold">il-kriterju (iii)</hi> "Xhieda unika jew minn tal-inqas eċċezzjonali ta' tradizzjoni kulturali jew ta' ċivilizzazzjoni li għadha ħajja jew li għebet"; u <hi rend="bold">l-kriterju (iv)</hi> "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<figure><caption>Veduta panoramika tal-akkwedott Ruman</caption></figure>
</text></body></html>