<html><body><text id="wikipedia_mt_wikipedia_org__3446.html" ns="0" revid="258607" sourceurl="https://mt.wikipedia.org/wiki/Tumas_Dingli" title="Tumas Dingli" type="wikipedia">Tumas Dingli
<p><hi rend="bold">Tumas Dingli</hi> kien bennej tal-<ref target="https://mt.wikipedia.org/wiki/Knisja">knejjes</ref> u <ref target="https://mt.wikipedia.org/wiki/Skultur">skultur</ref> fil-ġebla Maltija, li twieled fit-<ref target="https://mt.wikipedia.org/wiki/22_ta'_Diċembru">22 ta' Diċembru</ref>, <ref target="https://mt.wikipedia.org/wiki/1591">1591</ref>. Fiż-żewġ oqsma għamel isem kbir għalih u għal pajjiżu għaliex minn taħt l-idejn imħarrġa tiegħu ħarġet skultura qisha bizzilla li żżejjen il-knisja l-qadima ta' <ref target="https://mt.wikipedia.org/wiki/Birkirkara">Birkirkara</ref> u dik ta' <ref target="https://mt.wikipedia.org/wiki/Attard">Ħ'Attard</ref>. </p>
Bijografija u Xogħlijiet
<p>Tumas Dingli mexa tista' tgħid fuq il-passi ta' missieru Ġakbu Dingli, kif ukoll iz-ziju, Andrea Dingli. Dingli studja il-<ref target="https://mt.wikipedia.org/wiki/Matematika">Matematika</ref> u wara ħa s-sengħa t'arkitett minn Matteo Coglitura. Dingli kien ġej minn familja ta' skalpellini, jiġifieri skulturi fil-ġebla. Ismu huwa ġeneralment marbut ma' tipoloġija ta' knisja fi stil li nistgħu nsejħulu, b'ċerta riserva, Rinaxximentali. Karattristiċi ewliena huma l-proporzjonijiet armonjużi, l-użu tal-pilastri ġġanteski bil-panew, l-użu tan-niċċa biex tagħti artikolazzjoni aktar rikka lill-faċċata u lit-tambur tal-koppla, u fuq kollox, l-iskultura fina fil-ġebel, speċjalment fil-prospettivi ta' l-altari u madwar il-bibieb. </p>
<p>Is-sengħa tiegħu fit-tifsil tal-knejjes għandha xhieda ħajja fl-irħula ta' Ħ'Attard, in-<ref target="https://mt.wikipedia.org/wiki/Naxxar">Naxxar</ref>, <ref target="https://mt.wikipedia.org/wiki/Ħal_Għargħur">Ħal Għargħur</ref>, il-<ref target="https://mt.wikipedia.org/wiki/Gudja">Gudja</ref>, <ref target="https://mt.wikipedia.org/wiki/Ħaż-Żabbar">Ħaż-Żabbar</ref> u Birkirkara. Kien ukoll imdaħħal fil-bini tal-Akwedott, il-Palazz tal-Isqof u Porta Reale fil-<ref target="https://mt.wikipedia.org/wiki/Valletta">Belt Valletta</ref>.</p>
Influwenzi
<p>Bħala bennej ta' knejjes jidher li mexa fuq il-passi ta' Vittorio Cassar, it-tifel ta' <ref target="https://mt.wikipedia.org/wiki/Ġerolamo_Cassar">Ġerolamo Cassar</ref>. Tgħallem ukoll minn Giovanni Attard, li kiseb fama bħala bennej ta' l-akwedott.</p>
Mewt
<p>Tumas Dingli miet ta' 75 sena, fit-<ref target="https://mt.wikipedia.org/wiki/22_ta'_Jannar">22 ta' Jannar</ref>, <ref target="https://mt.wikipedia.org/wiki/1663">1663</ref> u jinsab midfun fil-knisja ta' Ħ'Attard taħt l-artal tad-Duluri. Sfortunatament iż-żmien ħassar u qered lapida li kienet tfakkar il-post fejn jinsab jistrieħ fil-knisja ta' Ħ'Attard iżda fortunatament għandna traskrizzjoni tagħha.</p>
</text></body></html>