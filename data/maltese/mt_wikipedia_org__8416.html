<html><body><text id="wikipedia_mt_wikipedia_org__8416.html" ns="0" revid="269469" sourceurl="https://mt.wikipedia.org/wiki/%C4%A0unju" title="Ġunju" type="wikipedia">Ġunju

<hi rend="italic">Għal użi oħra, ara <ref target="https://mt.wikipedia.org/wiki/Il-Paġna_prinċipali_(diżambigwazzjoni)">Il-Paġna prinċipali (diżambigwazzjoni)</ref></hi>
<p><hi rend="bold">Ġunju</hi> hu s-sitt <ref target="https://mt.wikipedia.org/wiki/Xahar">xahar</ref> tas-<ref target="https://mt.wikipedia.org/wiki/Sena">sena</ref> fil-<ref target="https://mt.wikipedia.org/wiki/Kalendarju_Gregorjan">kalendarju Gregorjan</ref> u għandu 30 jum. Ix-xahar hu msemmi għall-<ref target="https://mt.wikipedia.org/wiki/Mitoloġija_Rumana">alla Rumana</ref> <ref target="https://mt.wikipedia.org/wiki/Ġuno">Ġuno</ref>, il-mara ta' <ref target="https://mt.wikipedia.org/wiki/Ġove_(mitoloġija)">Ġove</ref>.</p>
<p>Fil-bidu ta' Ġunju, ix-xemx titla' fil-kostellazzjoni tal-<ref target="https://mt.wikipedia.org/wiki/Barri_(kostellazzjoni)">Barri</ref>; fl-aħħar ta' Ġunju x-xemx titla' fil-kostellazzjoni tat-<ref target="https://mt.wikipedia.org/wiki/Tewmin_(kostellazzjoni)">Tewmin</ref>. Madanakollu, minħabba l-<ref target="https://mt.wikipedia.org/wiki/Preċessjoni">preċessjoni</ref> tal-ekwinozji, Ġunju jibda bix-xemx fis-simbolu astroloġiku tat-<ref target="https://mt.wikipedia.org/wiki/Tewmin_(astroloġija)">Tewmin</ref>, u jispiċċa bix-xemx fis-simbolu tal-<ref target="https://mt.wikipedia.org/wiki/Qabru_(astroloġija)">Qabru</ref>. Ġunju hu x-xahar bl-ikbar numru ta' sigħat ta' dawl tax-xemx fl-<ref target="https://mt.wikipedia.org/wiki/Emisferu_tat-Tramuntana">emisferu tat-Tramuntana</ref> u bl-inqas numru ta' sigħat ta' dawl tax-xemx fl-<ref target="https://mt.wikipedia.org/wiki/Emisferu_ta'_Nofsinhar">emisferu ta' Nofsinhar</ref>.</p>
<p>Ġunju, fl-emisferu tat-Tramuntana hu l-ekwivalenti staġjonali ta' <ref target="https://mt.wikipedia.org/wiki/Diċembru">Diċembru</ref> fl-emisferu ta' Nofsinhar u viċi-versa. Ix-xahar ta' Ġunju — fl-emisferu tat-Tramuntana — hu fir-<ref target="https://mt.wikipedia.org/wiki/Rebbiegħa">rebbiegħa</ref> sal-21, meta s-<ref target="https://mt.wikipedia.org/wiki/Sajf">sajf</ref> jibda.</p>
<figure><caption>Ġunju, illustrazzjoni minn <hi rend="italic">Très riches heures du duc de Berry</hi></caption></figure>
<p>Dan ix-xahar hu magħruf għall-għad kbir ta' tiġijiet matulu. Dan in-numru kbir ta' żwiġijiet jista' jiġi attribwit lill-alla <ref target="https://mt.wikipedia.org/wiki/Ġuno_(mitoloġija)">Ġuno</ref> jew <ref target="https://mt.wikipedia.org/wiki/Ħera">Ħera</ref>, li Ġunju hu msemmi għaliha. Ġuno hi l-alla protetriċi taż-żwieġ, u għalhekk xi nies jaħsbu li żwieġ li jsir f'dan ix-xahar ikollu r-riżq.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Avvenimenti f'Ġunju
<list type="unordered"><item>F'<ref target="https://mt.wikipedia.org/wiki/1_ta'_Ġunju">1 ta' Ġunju</ref> l-<ref target="https://mt.wikipedia.org/wiki/Kenja">Kenja</ref> tikkomemora l-<ref target="https://mt.wikipedia.org/wiki/Madaraka_Day">Madaraka Day</ref>, li tfakkar meta huma kisbu l-ħakma interna tal-pajjiż (wara segwiet l-Indipendenza).</item>
<item><ref target="https://mt.wikipedia.org/wiki/Jum_il-Bandiera">Jum il-Bandiera</ref> tal-<ref target="https://mt.wikipedia.org/wiki/Żvezja">Iżvezja</ref> (<ref target="https://mt.wikipedia.org/wiki/6_ta'_Ġunju">6 ta' Ġunju</ref>), fl-<ref target="https://mt.wikipedia.org/wiki/Stati_Uniti">Istati Uniti</ref> (<ref target="https://mt.wikipedia.org/wiki/14_ta'_Ġunju">14 ta' Ġunju</ref>), fid-<ref target="https://mt.wikipedia.org/wiki/Danimarka">Danimarka</ref> (<ref target="https://mt.wikipedia.org/wiki/15_ta'_Ġunju">15 ta' Ġunju</ref>), fl-<ref target="https://mt.wikipedia.org/wiki/Arġentina">Arġentina</ref> (<ref target="https://mt.wikipedia.org/wiki/20_ta'_Ġunju">20 ta' Ġunju</ref>) u fir-<ref target="https://mt.wikipedia.org/wiki/Rumanija">Rumanija</ref> (<ref target="https://mt.wikipedia.org/wiki/26_ta'_Ġunju">26 ta' Ġunju</ref>).</item>
<item>Għeluq is-snin tal-karattru ta' <ref target="https://mt.wikipedia.org/wiki/Disney">Disney</ref>, <ref target="https://mt.wikipedia.org/wiki/Donald_Duck">Donald Duck</ref> – <ref target="https://mt.wikipedia.org/wiki/9_ta'_Ġunju">9 ta' Ġunju</ref></item>
<item><ref target="https://mt.wikipedia.org/wiki/Kamehameha_Day">Kamehameha Day</ref>, fil-<ref target="https://mt.wikipedia.org/wiki/11_ta'_Ġunju">11 ta' Ġunju</ref>, hi vaganza statali fil-<ref target="https://mt.wikipedia.org/wiki/Ħawaj">Ħawaj</ref>, <ref target="https://mt.wikipedia.org/wiki/Stati_Uniti">Stati Uniti</ref>, fejn jonorow l-ħâkem li stabilixxa l-unifikazzjoni tas-saltna tal-Ħawaj</item>
<item><ref target="https://mt.wikipedia.org/wiki/Jum_l-Indipendenza">Jum l-Indipendenza</ref> fil-<ref target="https://mt.wikipedia.org/wiki/Filippini">Filippini</ref> – <ref target="https://mt.wikipedia.org/wiki/12_ta'_Ġunju">12 ta' Ġunju</ref></item>
<item>Festa ta' <ref target="https://mt.wikipedia.org/wiki/Sant'Antnin_ta'_Padova">Sant'Antnin ta' Padova</ref> – <ref target="https://mt.wikipedia.org/wiki/13_ta'_Ġunju">13 ta' Ġunju</ref></item>
<item><ref target="https://mt.wikipedia.org/wiki/Bloomsday">Bloomsday</ref> fl-<ref target="https://mt.wikipedia.org/wiki/Irlanda">Irlanda</ref> – <ref target="https://mt.wikipedia.org/wiki/16_ta'_Ġunju">16 ta' Ġunju</ref></item>
<item><ref target="https://mt.wikipedia.org/wiki/Juneteenth">Juneteenth</ref> – <ref target="https://mt.wikipedia.org/wiki/19_ta'_Ġunju">19 ta' Ġunju</ref></item>
<item>"Jum il-Martri" fl-<ref target="https://mt.wikipedia.org/wiki/Ertirea">Ertirea</ref> – <ref target="https://mt.wikipedia.org/wiki/20_ta'_Ġunju">20 ta' Ġunju</ref></item>
<item><ref target="https://mt.wikipedia.org/wiki/Fête_nationale_du_Québec">Jum San Ġwanni l-Battista</ref> fil-<ref target="https://mt.wikipedia.org/wiki/Quebec">Quebec</ref> – <ref target="https://mt.wikipedia.org/wiki/24_ta'_Ġunju">24 ta' Ġunju</ref></item>
<item>Festa ta' <ref target="https://mt.wikipedia.org/wiki/San_Pietru">San Pietru</ref> u <ref target="https://mt.wikipedia.org/wiki/San_Pawl">San Pawl</ref>, patruni prinċipali tal-<ref target="https://mt.wikipedia.org/wiki/Knisja_Kattolika">Knisja Kattolika</ref> – <ref target="https://mt.wikipedia.org/wiki/29_ta'_Ġunju">29 ta' Ġunju</ref></item>
<item><ref target="https://mt.wikipedia.org/wiki/Jum_il-Missier">Jum il-Missier</ref> (fil-<ref target="https://mt.wikipedia.org/wiki/Belġju">Belġju</ref> fit-tieni <ref target="https://mt.wikipedia.org/wiki/Ħadd">Ħadd</ref> ta' Ġunju; fl-<ref target="https://mt.wikipedia.org/wiki/Stati_Uniti">Istati Uniti</ref>, fir-<ref target="https://mt.wikipedia.org/wiki/Renju_Unit">Renju Unit</ref>, fil-<ref target="https://mt.wikipedia.org/wiki/Messiku">Messiku</ref>, fl-<ref target="https://mt.wikipedia.org/wiki/Olanda">Olanda</ref>, fl-<ref target="https://mt.wikipedia.org/wiki/Irlanda">Irlanda</ref> u fil-<ref target="https://mt.wikipedia.org/wiki/Kanada">Kanada</ref> fit-tielet <ref target="https://mt.wikipedia.org/wiki/Ħadd">Ħadd</ref> ta' Ġunju).</item>
<item>Ħafna skejjel fl-Istati Uniti jibdew il-vaganzi tas-sajf.</item>
<item>L-ewwel <ref target="https://mt.wikipedia.org/wiki/Tnejn_(ġurnata)">Tnejn</ref> ta' Ġunju hi waħda mill-btajjel pubbliċi fl-<ref target="https://mt.wikipedia.org/wiki/Irlanda">Irlanda</ref>; fil-<ref target="https://mt.wikipedia.org/wiki/Kalendarju_Irlandiż">kalendarju Irlandiż</ref> dan ix-xahar hu msejjaħ <hi rend="italic">Meitheamh</hi> u hu x-xahar tan-nofs tal-istaġun tas-sajf. F'dan ix-xahar ma jkunx hemm skola għal dawk li jattendu l-iskejjel sekondarji (kif ukoll matul Lulju u Awissu), waqt li Ġunju hu l-aħħar xahar tal-iskejjel primarji.</item></list>
</text></body></html>