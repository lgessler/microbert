<html><body><text id="wikipedia_mt_wikipedia_org__1079.html" ns="0" revid="273422" sourceurl="https://mt.wikipedia.org/wiki/L-Imdina" title="L-Imdina" type="wikipedia">L-Imdina

<p>L-<hi rend="bold">Imdina</hi> (Feniċju: 𐤌𐤋𐤈‎, <hi rend="italic">Maleṭ</hi>, Grieg antik: Μελίττη <hi rend="italic">Melíttē</hi>, <ref target="https://mt.wikipedia.org/wiki/Lingwa_Għarbija">Għarbi</ref>: مدينة‎ <hi rend="italic">Madinah</hi>, <ref target="https://mt.wikipedia.org/wiki/Lingwa_Taljana">Taljan</ref>: <hi rend="italic">Medina</hi>), magħrufa ukoll bit-titli, <hi rend="italic"><hi rend="bold">Città Vecchia</hi></hi> jew <hi rend="italic"><hi rend="bold">Città Notabile</hi></hi>, hija belt fortifikata fir-reġjun tat-Tramuntana ta' Malta li serviet bħala l-belt kapitali minn żmien l-qedem sal-<ref target="https://mt.wikipedia.org/wiki/Medjuevu">medjuevu</ref>. Il-belt għadha mħaddna mill-ħitan tagħha u fiha jgħixu madwar 230 resident.</p>
Storja
<p>L-Imdina kif nafuha llum hija ferm differenti minn dik ta’ żmien Medjevali, meta din il-belt ċkejkna kienet isservi bħala l-belt kapitali ta’ Malta.</p>
<p>Minn żmien qabel ma ġew ir-Rumani sa tmiem is-seklu sittax, l-Imdina flimkien mar-Rabat kienu l-aktar żona abitata fil-gżejjer Maltin. Dan minħabba li dawn l-inħawi kienu joffru widien bl-għejjun tal-ilma, għax l-Imdina u l-madwar huma l-aktar post għoli. Fi <ref target="https://mt.wikipedia.org/wiki/Żmien_Ruman">żmien Ruman</ref>, l-Imdina – dak iż-żmien imsejħa Melita - kienet daqs ħames darbiet akbar milli hi llum, u l-ħitan tagħha kienu jwasslu sa fejn illum hemm il-knisja ta’ San Pawl fir-Rabat.  </p>
<p>Meta ġew l-Għarab, f’870 w.K., din il-belt bdiet tissejjah Mdina, riferenza għal parti ffortifikata tal-belt, bħal ma huma ħafna bliet fid-dinja Għarbija. Malta baqgħet maħkuma u mibdula f’kultura Għarbija u Musulmana sakemm ġew in-Normanni u aktar tard. Mil-perjodu Għarbi ma fadal xejn, ħlief ċimetrju Musulman li nstab barra s-swar tal-Mdina, preċiżament fuq il-pedamenti tad-<ref target="https://mt.wikipedia.org/wiki/Domus_Ruman">Domus Ruman</ref> (il-Villa Rumana) qrib il-Bieb tal-Għarreqin. Dan iċ-ċimiterju kien instab fl-1881, waqt xi xogħlijiet li kienu qed isiru fuq il-Ġnien Howard u t-triq li tagħti lejn l-Imtarfa.</p>
<p>Fi żmien in-Normanni, jiġifieri fis-seklu 11 u 12, il-popolazzjoni ta’ Malta  bdiet bil-mod il-mod taqleb għal waħda Nisranija u Europeja fil-mod ta’ amministrazzjoni. Fl-1282, jissemma li fl-Imdina kien diġà jeżisti katidral, anki jekk f’dan il-perijodu, fl-Mdina kien hemm mhux biss Insara iżda anke Musulmani u Lhud.</p>
<p>Kien għall-ħabta ta’ dan iż-żmien li Malta biddlet ħafna jdejn skont ix-xewqa tar-Rejiet ta’ Spanja u l-Viċi Rejiet ta’ <ref target="https://mt.wikipedia.org/wiki/Sqallija">Sqallija</ref>.  Fl-1432, ir-Re Alfonso ta’ Spanja żar l-Imdina u nnominaha bħala 'ġawra fil-kuruna tar-renju' tiegħu.</p>
<p>F’dan il-perijodu, il-popolazzjoni tal-Imdina kienet ta’ madwar 1,500 ruħ, waqt li l-popolazzjoni sħiħa tal-gżejjer Maltin kienet tammonta daqs 10,000.Fl-Imdina kien hemm  l-<hi rend="italic">Universita</hi>’ (tip ta’ kunsill lokali li mhux biss ma kienx jieħu ħsieb il-bżonnijiet ta' din il-belt, iżda anki kien jitratta kwistjonijiet ta' natura nazzjonali, bħal l-importazzjoni ta’ oġġetti essenzjali ta'  qamħ, inbid u oġġetti oħra kemm ta' ikel kif ukoll oħrajn.</p>
<p>L-Imdina baqgħet isservi bħala l-belt kapitali ta' Malta sakemm ġew il-kavallieri tal-<ref target="https://mt.wikipedia.org/wiki/Ordni_ta’_San_Ġwann">Ordni ta’ San Ġwann</ref>.  Dawn għażlu li jgħixu ġol-Birgu u wara l-<ref target="https://mt.wikipedia.org/wiki/Assedju_l-Kbir">Assedju l-Kbir</ref> iddeċidew li jibnu l-Belt <ref target="https://mt.wikipedia.org/wiki/Valletta">Valletta</ref> fejn ittrasferrixxew ruħhom biex jamminstraw il-gżejjer Maltin. Minn dak iż-żmien 'l hawn, l-Imdina bdiet titlef l-importanza strateġika u kummerċjali tagħha u ħafna nies li kienu jgħixu f'dawk l-inħawi bdew bdew bil-mod il-mod jitilqu minn hemm u jmorru jgħixu fl-inħawi tal-Port il-Kbir. </p>
<p>Illum il-popolazzjoni tal-Imdina tlaħħaq biss mal-230 ruħ. Xorta waħda  din-il belt llum tkun mimlija ħajja għall-parti l-kbira tal-jum, l-aktar meta jżuruha kwantità kbira ta’ turisti.</p>
Postijiet ta' interess
<list type="unordered"><item><ref target="https://mt.wikipedia.org/wiki/Il-Katidral">Il-Katidral</ref> ta' Malta (iddedikat lil San Pawl)</item></list>
<list type="unordered"><item><ref target="https://mt.wikipedia.org/wiki/Il-Mużew_tal-Katidral">Il-Mużew tal-Katidral,</ref> Pjazza tal-Arċisqof</item></list>
<list type="unordered"><item>Il-<ref target="https://mt.wikipedia.org/wiki/Mużew_Nazzjonali_dwar_l-Istorja_Naturali">Mużew Nazzjonali dwar l-Istorja Natural</ref><ref target="https://mt.wikipedia.org/wiki/Mużew_Nazzjonali_dwar_l-Istorja_Naturali">i</ref> (Palazzo Vilhena), Pjazza San Pubbliju</item></list>
<list type="unordered"><item><ref target="https://mt.wikipedia.org/wiki/Mdina_Dungeons">Mdina Dungeons,</ref> Pjazza San Pubbliju</item></list>
<list type="unordered"><item><ref target="https://mt.wikipedia.org/wiki/Palazzo_Falzon">Palazzo Falson</ref> (Id-Dar Normanna) Triq Villegaignon</item></list>
<list type="unordered"><item>Il-<ref target="https://mt.wikipedia.org/wiki/Kunvent_tal-Karmelitani">Kunvent tal-Karmelitani,</ref> Triq Villegaignon</item></list>
<list type="unordered"><item>The Knights of Malta - Triq l-Imħażen</item>
<item>The Mdina Experience - Pjazza Mesquita</item></list>
Ritratti
<list type="unordered">
<item>Is-swar tal-belt</item>
<item>Veduta ta' l-iMdina mir-Rabat, belt fil-qrib</item>
<item>Id-daħla ta' l-Imdina</item>
<item>Dar Normanna</item>
<item>Triq dejqa medjovali tipika</item>
<item>Bieb Malti tipiku fl-iMdina</item>
<item>iskrizzjoni fuq kanun</item>
<item>Il-katidral tal-Imdina</item>
</list>
</text></body></html>