<html><body><text id="wikipedia_mt_wikipedia_org__3266.html" ns="0" revid="268698" sourceurl="https://mt.wikipedia.org/wiki/Ludwig_van_Beethoven" title="Ludwig van Beethoven" type="wikipedia">Ludwig van Beethoven

<p><hi rend="bold">“</hi>Kollox jgħaddi u d-dinja tmut, imma s-Sinfonija nru. 9 tibqa' għal dejjem.<hi rend="bold">”</hi></p>
—<ref target="https://mt.wikipedia.org/wiki/Michael_Bakunin">Michael Bakunin</ref>
<figure></figure>
<p><hi rend="bold">Ludwig van Beethoven</hi> (pronunzjata <ref target="https://mt.wikipedia.org/wiki/Għajnuna:IPA_għall-Ingliż">/luːtvɪç fan ˈbeːthoːfn/</ref>; <ref target="https://mt.wikipedia.org/wiki/Bonn">Bonn</ref>, <ref target="https://mt.wikipedia.org/wiki/17_ta'_Diċembru">17 ta' Diċembru</ref> <ref target="https://mt.wikipedia.org/wiki/1770">1770</ref> – <ref target="https://mt.wikipedia.org/wiki/Vjenna">Vjenna</ref>, <ref target="https://mt.wikipedia.org/wiki/26_ta'_Marzu">26 ta' Marzu</ref> <ref target="https://mt.wikipedia.org/wiki/1827">1827</ref>) kien <ref target="https://mt.wikipedia.org/wiki/Kompożitur">kompożitur</ref> <ref target="https://mt.wikipedia.org/wiki/Ġermanja">Ġermaniż</ref> li x-xogħol tiegħu jinfirex mill-perjodu klassiku sal-bidu tar-<ref target="https://mt.wikipedia.org/wiki/Romantiċiżmu">Romantiċiżmu</ref>.</p>
<p>Bħala l-aħħar rappreżentant tal-klassiċiżmu <ref target="https://mt.wikipedia.org/wiki/Vjenna">Vjenniż</ref> (wara <ref target="https://mt.wikipedia.org/wiki/Christoph_Willibald_Gluck">Gluck</ref>, <ref target="https://mt.wikipedia.org/wiki/Joseph_Haydn">Haydn</ref> u <ref target="https://mt.wikipedia.org/wiki/Wolfgang_Amadeus_Mozart">Mozart</ref>), Beethoven ħejja t-triq għall-evoluzzjoni lejn ir-Romantiċizmu fil-<ref target="https://mt.wikipedia.org/wiki/Mużika">mużika</ref> u influwenza l-mużika tal-Punent matul parti kbira tas-<ref target="https://mt.wikipedia.org/wiki/Seklu_19">seklu 19</ref>. Kien inkomparabbli ("Tagħtini l-impressjoni li inti bniedem b'ħafna mħuħ, ħafna qlub u ħafna rwieħ" qallu Haydn qrib l-1793)<ref target="https://mt.wikipedia.org/wiki/Il-Paġna_prinċipali#cite_note-Massin-1">[1]</ref> u esprima <ref target="https://mt.wikipedia.org/wiki/L-Arti">l-arti</ref> tiegħu fil-forom kollha tal-mużika. Minkejja li l-<ref target="https://mt.wikipedia.org/wiki/Mużika_sinfonika">mużika sinfonika</ref> kienet il-kawża prinċipali tal-popularità universali tiegħu, kienet il-kitba pjanistika u l-<hi rend="italic"><ref target="https://mt.wikipedia.org/wiki/Musica_da_camera">musica da camera</ref></hi> li għamlu l-ikbar impatt.</p>
<p>Bil-qawwa tar-rieda tiegħu rebaħ fuq it-tiġrib li ġabitlu t-traġedja tat-<ref target="https://mt.wikipedia.org/wiki/Truxija">truxija</ref> u ċċelebra fil-mużika tiegħu t-trijonf tal-<ref target="https://mt.wikipedia.org/wiki/Eroiżmu">eroiżmu</ref> u l-ferħ waqt li d-destin tah biss iżolament u miżerja. Għaldaqstant, kien tassew jistħoqqlu t-tifħir ta' <ref target="https://mt.wikipedia.org/wiki/Romain_Rolland">Romain Rolland</ref> meta dan tal-aħħar wasal biex qal: "Hu l-aqwa fost l-aqwa mużiċisti. Hu l-forza l-iżjed erojka fl-arti moderna".<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Ix-xogħlijiet ta' Beethoven, li għalih il-kreazzjoni mużikali kienet att ta' bniedem ħieles u independenti, u espressjoni ta' ottimiżmu u ta' fiduċja soda fil-bniedem, jagħmluh wieħed mill-figuri l-iżjed importanti fl-<ref target="https://mt.wikipedia.org/wiki/Storja">istorja</ref> tal-mużika.</p>
Bijografija
1770-1792: Ifeġġ il-ġenju
Oriġni u tfulija
<figure><caption>Johann van Beethoven u Maria-Magdalena Keverich, il-ġenituri ta' Beethoven.</caption></figure>
<p>Ludwig van Beethoven twieled Bonn fis-16 ta' Diċembru jew fis-17 ta' Diċembru 1770,<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> minn familja umli li kellha tradizzjoni mużikali ta' mill-inqas żewġ ġenerazzjonijiet. Nannuh min-naħa ta' missieru, Ludwig van Beethoven ix-xiħ (1712-1773), kien ġej minn familja ordinarja <ref target="https://mt.wikipedia.org/wiki/Fjandri_(Belġju)">Fjamminga</ref> minn <ref target="https://mt.wikipedia.org/wiki/Mechelen">Mechelen</ref> (il-partiċella "van" m'għandhiex x'taqsam man-nobbiltà).<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Dan kien raġel rispettat u mużiċista tajjeb li mar joqgħod Bonn fl-1732 u sar Maestro di Cappella tal-<ref target="https://mt.wikipedia.org/wiki/Prinċep-Elettur">Prinċep-Elettur</ref> ta' <ref target="https://mt.wikipedia.org/wiki/Kolonja_(Ġermanja)">Kolonja</ref>. Missieru, <ref target="https://mt.wikipedia.org/wiki/Johann_van_Beethoven">Johann van Beethoven</ref> (1740-1792), kien mużiċista u <ref target="https://mt.wikipedia.org/wiki/Tenur">tenur</ref> fil-Qorti tal-Elettur, bniedem medjokri, kiefer u magħruf bħala xurban, li rabba 'l-uliedu taħt dixxiplina kbira. Ommu, Maria-Magdalena van Beethoven, imwielda Keverich (1746-1787), kienet bint <ref target="https://mt.wikipedia.org/wiki/Kok">kok</ref> tal-Elettur ta' <ref target="https://mt.wikipedia.org/wiki/Trier">Trier</ref>. Kienet mara qalba tajba imma depressiva, maħbuba minn uliedha imma dejjem tibqa' lura. Ludwig kien wieħed fost seba' wlied li minnhom tlieta biss laħqu l-età adulta: hu stess, u ż-żewg ħutu iżgħar minnu, Kaspar-Karl (1774-1815) u Johann (1776-1848).<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Johann van Beethoven ma damx ma ntebaħ bid-don mużikali ta' ibnu u induna kemm seta' jaqla' minnu. Ftakar fiċ-ċkejken Mozart, muri f'kunċerti madwar l-<ref target="https://mt.wikipedia.org/wiki/Ewropa">Ewropa</ref> xi ħmistax-il sena qabel, u mill-1775 ħa l-<ref target="https://mt.wikipedia.org/wiki/Edukazzjoni">edukazzjoni</ref> mużikali ta' Ludwig f'idejh biex fl-1778 ħadu jdoqq il-<ref target="https://mt.wikipedia.org/wiki/Pjanu">pjanu</ref> quddiem udjenzi mar-Rheinland kollha, minn Bonn sa Kolonja. Imma għall-kuntrarju ta' <ref target="https://mt.wikipedia.org/wiki/Léopold_Mozart">Léopold Mozart</ref>, minflok ma pprova juża l-<ref target="https://mt.wikipedia.org/wiki/Pedagoġija">pedagoġija</ref> ma' ibnu, Johann van Beethoven kien kapaċi biss juża l-awtortità u l-ħruxija u din l-esperjenza sfat bla <ref target="https://mt.wikipedia.org/wiki/Frott">frott</ref> u ma ttennitx darba oħra, ħlief dawra waħda fil-<ref target="https://mt.wikipedia.org/wiki/Pajjiżi_l-Baxxi">Pajjiżi l-Baxxi</ref> fl-1781.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> Flimkien ma' edukazzjoni ġenerali, li kien jafha fil-parti kbira lill-benevolenza tal-familja von Breuning u lill-ħbiberija mat-<ref target="https://mt.wikipedia.org/wiki/Tabib">tabib</ref> Franz-Gerhard Wegeler, li baqgħet għal ħajtu kollha, it-tfajjel Ludwig sar l-istudent ta' <ref target="https://mt.wikipedia.org/wiki/Christian_Gottlob_Neefe">Christian Gottlob Neefe</ref> (pjanu, orgni, kompożizzjoni), u bejn l-1782 u l-1783 ikkompona għall-pjanu, id-<hi rend="italic">Disa' Varjazzjonijiet fuq marċ ta' Dressler</hi>,<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> u t-tliet <hi rend="italic">Sonatini</hi> msejħa "lill-Elettur" li mmarkaw simbolikament il-bidu tax-xogħol mużikali tiegħu.</p>
Patrunaġġ ta' Waldstein u l-laqgħa ma' Haydn
<figure><caption>Ittra ta' <hi rend="bold">Waldstein</hi> lil Beethoven, Ottubru 1792: "Irċievi minn idejn Haydn l-ispirtu ta' Mozart"</caption></figure>
<p>Fl-1784, Beethoven nħatar organista fil-Qorti tal-Elettur il-ġdid Max-Franz li sar il-patrun tiegħu. Hemm induna bih il-Konti <ref target="https://mt.wikipedia.org/wiki/Ferdinand_von_Waldstein">Ferdinand von Waldstein</ref> li l-għajnuna tiegħu kienet kruċjali għall-mużiċista żagħżugħ. Ħa 'l Beethoven <ref target="https://mt.wikipedia.org/wiki/Vjenna">Vjenna</ref> għall-ewwel darba f'April 1787, u fiż-żjara kellu laqgħa qasira ma' Mozart.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> F'Lulju 1792, von Waldstein ippreżenta ż-żagħżugħ Ludwig lil Joseph Haydn li kien għadu ġej minn dawra mal-<ref target="https://mt.wikipedia.org/wiki/Ingilterra">Ingilterra</ref> u waqaf Bonn. Haydn impressjona ruħu ħafna meta qara l-mużika ta' <hi rend="italic"><ref target="https://mt.wikipedia.org/wiki/Kantata">kantata</ref></hi> komposta minn Beethoven (jew <hi rend="italic">Nhar il-mewt ta' <ref target="https://mt.wikipedia.org/wiki/Ġużeppi_II_tal-Imperu_Qaddis_Ruman">Ġużeppi II</ref></hi> jew <hi rend="italic">Nhar il-miġja ta' <ref target="https://mt.wikipedia.org/wiki/Leopoldu_II_tal-Imperu_Qaddis_Ruman">Leopoldu II</ref></hi>) u stiednu jkompli jistudja Vjenna taħt id-direzzjoni tiegħu. Beethoven kien jaf li l-opportunità li jitgħallem taħt mużiċista tal-fama ta' Haydn ma kinitx ta' min jitlifha, u fl-istess ħin kważi ma kienx għad baqagħlu aktar irbit mal-familja (ommu kienet mietet bit-<ref target="https://mt.wikipedia.org/wiki/Tuberkulożi">tuberkulożi</ref> f'Lulju 1787, u missieru kien dejjem fis-sakra u ma kienx kapaċi jmantni l-familja). Għalhekk Beethoven aċċetta u fit-2 ta' Novembru 1792 telaq ir-<ref target="https://mt.wikipedia.org/wiki/Renu">Renu</ref> u qatt ma reġa' lura. Waldstein (Novembru 1792) kien qallu hekk:</p>

1792-1802: Minn Vjenna għal Heiligenstadt
L-ewwel snin fi Vjenna
<figure><caption><hi rend="bold"><ref target="https://mt.wikipedia.org/wiki/Joseph_Haydn">Joseph Haydn</ref></hi> (1732-1809) kien l-għalliem ta' Beethoven mill-1792 sal-1794. Minkejja li r-relazzjonijiet bejniethom kienu xi kultant ikunu diffiċli, it-tnejn li huma wrew stima kbira lil xulxin.</caption></figure>
<figure><caption>It-<hi rend="bold"><ref target="https://mt.wikipedia.org/wiki/Theater_an_der_Wien">Theater an der Wien</ref></hi>, post importanti tal-ħajja mużikali ta' <ref target="https://mt.wikipedia.org/wiki/Vjenna">Vjenna</ref> fil-bidu tas-seklu 19, li ra l-ħolqien ta' bosta xogħlijiet kbar ta' Beethoven fosthom <hi rend="italic">Fidelio</hi> u l-<hi rend="italic">Ħames sinfonija</hi>.</caption></figure>
<p>Fl-aħħar tas-<ref target="https://mt.wikipedia.org/wiki/Seklu_18">seklu 18</ref>, <ref target="https://mt.wikipedia.org/wiki/Vjenna">Vjenna</ref> kienet il-kapitali tal-mużika Oċċidentali u kienet tirrapreżenta l-aħjar ċans biex wieħed jirnexxi fil-karriera mużikali. Meta wasal hemm fl-età ta' 22 sena, kien diġà kkompona ħafna, però fil-verità l-ebda waħda mill-kompożizzjonijiet sa dak iż-żmien kienet imporanti wisq, u kien għadu lura milli jilħaq il-<ref target="https://mt.wikipedia.org/wiki/Maturità_artistika">maturità artistika</ref>. Dan jiddistingwih fundamentalment minn <ref target="https://mt.wikipedia.org/wiki/Wolfgang_Amadeus_Mozart">Mozart</ref>. Fil-fatt kien bħala pjanista "virtuoso" li xtaq isir famuż, qabel ma jagħmel isem bħala <ref target="https://mt.wikipedia.org/wiki/Kompożitur">kompożitur</ref>. Rigward it-tagħlim minn <ref target="https://mt.wikipedia.org/wiki/Haydn">Haydn</ref>, minkejja li kien mill-aktar prestiġjuż, kien ukoll diżappuntat minn xi aspetti. Minn naħa minnhom, Beethoven malajr daħħalaha f'rasu li l-għalliem tiegħu kien jgħir għalih, waqt li min-naħa l-oħra Haydn ma damx ma beda jiddejjaq bin-nuqqas ta' dixxiplina u l-awdaċja mużikali tal-istudent tiegħu. Minkejja l-istima li kellhom lejn xulxin, imfakkra bosta drabi, "missier is-sinfonija" qatt ma kellu ma' Beethoven l-istess ħbiberija profonda li kellu ma' Mozart, ħbiberija li wasslet għat-twelid ta' emulazzjoni li tat ħafna frott.
Haydn, lejn l-1793 qallu:</p>
<p>Matul dan iż-żmien Haydn kellu influwenza profonda u twila fuq ix-xogħol ta' Beethoven, u iżjed tard dan kien se jirrikonoxxi dak li kien jaf lill-għalliem tiegħu. Wara li Haydn reġa' mar <ref target="https://mt.wikipedia.org/wiki/Londra">Londra</ref> (Jannar 1794), Beethoven kompla l-istudji tiegħu sporadikament sal-bidu tal-1795 ma' bosta għalliema oħra fosthom il-kompożitur <ref target="https://mt.wikipedia.org/wiki/Johann_Baptist_Schenk">Johann Schenk</ref> u tnejn oħra mill-epoka Mozartina: <ref target="https://mt.wikipedia.org/wiki/Johann_Georg_Albrechtsberger">Johann Georg Albrechtsberger</ref> u <ref target="https://mt.wikipedia.org/wiki/Antonio_Salieri">Antonio Salieri</ref>. Meta temm l-apprentistat tiegħu, Beethoven iddeċieda li jibqa' Vjenna. It-talenti tiegħu bħala pjanista għamluh magħruf u apprezzat mid-dilettanti tal-mużika tal-aristokrazija Vjenniża li fosthom insibu bosta ismijiet li baqgħu sal-lum marbutin mad-dedikazzjonijiet ta' ħafna mill-kapulavuri tiegħu, bħall-Baruni Nikolaus Zmeskall, il-Prinċep Carl Lichnowsky, il-Konti <ref target="https://mt.wikipedia.org/wiki/Andrei_Razumovsky">Andrei Razumovsky</ref>, il-Prinċep <ref target="https://mt.wikipedia.org/wiki/Joseph_Franz_von_Lobkowitz">Joseph Franz von Lobkowitz</ref>, u aktar tard l-Arċiduka Rodolfu tal-Awstrija. Wara li ppublika l-ewwel tliet trii tiegħu għall-pjanu, vjolin u vjolinċell, taħt in-numru opus 1, imbagħad l-ewwel <hi rend="italic"><ref target="https://mt.wikipedia.org/wiki/Sonata">Sonati</ref> għall-pjanu</hi> tiegħu, Beethoven ta l-ewwel kunċert pubbliku fid-29 ta' Marzu 1795, fejn daqq il-kreazzjoni tiegħu <hi rend="italic"><ref target="https://mt.wikipedia.org/wiki/Kunċert_għall-pjanu_nru._2">Kunċert għall-pjanu nru. 2</ref></hi> (li fil-fatt kien ikkompona l-ewwel meta kien għadu <ref target="https://mt.wikipedia.org/wiki/Bonn">Bonn</ref>).</p>
L-aqwa virtuoso ta' Vjenna
<figure><caption><hi rend="bold">Beethoven lejn l-1800</hi>. It-talenti tiegħu ta' improviżatur u virtuoso fuq il-<ref target="https://mt.wikipedia.org/wiki/Pjanu">pjanu</ref> ġew murija lill-pubbliku Vjenniż.Pittura ta' C.T. Riedel, 1801</caption></figure>
<p>Fl-1796 Beethoven għamel sensiela ta' kunċerti li ħaduh minn <ref target="https://mt.wikipedia.org/wiki/Vjenna">Vjenna</ref> sa <ref target="https://mt.wikipedia.org/wiki/Berlin">Berlin</ref> u għadda minn <ref target="https://mt.wikipedia.org/wiki/Dresden">Dresden</ref>, <ref target="https://mt.wikipedia.org/wiki/Leipzig">Leipzig</ref>, <ref target="https://mt.wikipedia.org/wiki/Nuremberga">Nuremberga</ref> u <ref target="https://mt.wikipedia.org/wiki/Praga">Praga</ref>. Waqt li l-pubbliku
faħħar il-<hi rend="italic">virtuosità</hi> u l-ispirazzjoni tiegħu fuq il-<ref target="https://mt.wikipedia.org/wiki/Pjanu">pjanu</ref>, il-kritiċi l-iżjed konservazzjonisti laqgħu l-entużjażmu tiegħu b'ċertu xettiċiżmu.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref></p>
<p>Il-qari tal-klassiċi Griegi, ta' <ref target="https://mt.wikipedia.org/wiki/William_Shakespeare">Shakespeare</ref> u tal-mexxejja tal-moviment politiku-letterarju <hi rend="italic"><ref target="https://mt.wikipedia.org/wiki/Sturm_und_Drang">Sturm und Drang</ref></hi> li kienu <ref target="https://mt.wikipedia.org/wiki/Johann_Wolfgang_von_Goethe">Goethe</ref> u <ref target="https://mt.wikipedia.org/wiki/Friedrich_von_Schiller">Schiller</ref>, xaqleb it-temperament tal-mużiċista b'mod permanenti lejn l-<ref target="https://mt.wikipedia.org/wiki/Idealiżmu">idealiżmu</ref>. Dan l-idealiżmu kien imsaħħaħ ukoll mill-ideat <ref target="https://mt.wikipedia.org/wiki/Demokrazija">demokratiċi</ref> tal-<ref target="https://mt.wikipedia.org/wiki/Illuminiżmu">Illuminiżmu</ref> u r-<ref target="https://mt.wikipedia.org/wiki/Ir-Rivoluzzjoni_Franċiża">Rivoluzzjoni Franċiża</ref> li dak iż-żmien kienu nfirxu mal-<ref target="https://mt.wikipedia.org/wiki/Ewropa">Ewropa</ref>. Fl-1798 Beethoven kien sikwit iżur l-ambaxxata ta' <ref target="https://mt.wikipedia.org/wiki/Franza">Franza</ref> fi Vjenna fejn iltaqa' ma' <ref target="https://mt.wikipedia.org/wiki/Bernadotte">Bernadotte</ref> u mal-<ref target="https://mt.wikipedia.org/wiki/Vjolinista">vjolinista</ref> <ref target="https://mt.wikipedia.org/wiki/Rodolphe_Kreutzer">Rodolphe Kreutzer</ref>, li fl-1803 iddedikalu is-<hi rend="italic">Sonata għall-vjolin nru. 9</hi> li ġġib ismu. Waqt li l-attività kreattiva tiegħu intensifikat (kompożizzjoni tas-<hi rend="italic">Sonati għall-pjanu</hi>, <hi rend="italic">Sonata għall-pjanu nru. 5</hi> sa <hi rend="italic">Sonata għall-pjanu nru. 7</hi>, l-ewwel <hi rend="italic">Sonati għall-vjolin u pjanu</hi>), sa madwar l-1800, il-kompożitur kien għadu jieħu sehem fil-konkorsi mużikali li kienu popolari ħafna fis-soċjetà Vjenniża u li għamluh l-aqwa virtuoso ta' Vjenna, għad-detriment għal pjanisti ta' fama bħal <ref target="https://mt.wikipedia.org/wiki/Muzio_Clementi">Clementi</ref>, <ref target="https://mt.wikipedia.org/wiki/Johann_Baptist_Cramer">Cramer</ref>, <ref target="https://mt.wikipedia.org/wiki/Josef_Gelinek">Gelinek</ref>, <ref target="https://mt.wikipedia.org/wiki/Johann_Hummel">Hummel</ref> u <ref target="https://mt.wikipedia.org/wiki/Daniel_Steibelt">Steibelt</ref>.</p>
<p>L-aħħar tas-snin 1790 kien ukoll l-epoka tal-ewwel kapulavuri: l-<hi rend="italic">Kunċert għall-pjanu nru. 1</hi> (1798), l-ewwel sitt <hi rend="italic">kwartetti għall-arki</hi> (1798-1800), is-<hi rend="italic">Settett għall-arki u nifsijiet</hi> (1799-1800) u fix-xogħlijiet li jaffermaw bl-iżjed mod ċar il-karattru tal-mużiċista li kien qiegħed jissawwar: is-<hi rend="italic">Sonata għall-pjanu nru. 8 (msejħa Patetika)</hi> (1798-1799) u s-<hi rend="italic">Sinfonija nru. 1</hi> (1800). Minkejja li l-influwenza tal-aħħar sinfoniji ta' <ref target="https://mt.wikipedia.org/wiki/Joseph_Haydn">Haydn</ref> kienet għadha tidher ċara fihom, din tal-aħħar kienet diġà stampata bil-karattru Beethovenjan (b'mod partikulari fl-i<hi rend="italic"><ref target="https://mt.wikipedia.org/wiki/Scherzo">scherzo</ref></hi> tat-tielet moviment) u diġà kien hemm fiha ż-żerriegħa tal-wegħda ta' suċċessi ikbar. <hi rend="italic">L-Ewwel Kunċert</hi> u <hi rend="italic">L-Ewwel Sinfonija</hi> indaqqu b'suċċess kbir fit-<ref target="https://mt.wikipedia.org/wiki/2_ta'_April">2 ta' April</ref> f'kunċert li Beethoven iddedika għax-xogħlijiet tiegħu. Bl-għajnuna tar-renti li kienu jtuh il-patruni tiegħu, Beethoven, li l-fama tiegħu kienet qiegħda tikber anki barra mill-fruntieri tal-<ref target="https://mt.wikipedia.org/wiki/Awstrija">Awstrija</ref>, kien jidher f'dak il-mument ta' ħajtu li kien garantit ħajja fil-karriera ta' <ref target="https://mt.wikipedia.org/wiki/Kompożitur">kompożitur</ref> u interpretu glorjuż tal-mużika.</p>
<p><ref target="https://mt.wikipedia.org/wiki/Karl_Czerny">Czerny</ref>, lejn l-1840 qal:</p>

Bejn is-sekli
<figure><caption>L-ewwel paġna tal-manuskritt tat-<hi rend="bold"><ref target="https://mt.wikipedia.org/wiki/Testment_ta'_Heiligenstadt">Testment ta' Heiligenstadt</ref></hi>, miktub minn Beethoven fis-6 ta' Ottubru 1802. Fih jispjega d-disperazzjoni tiegħu meta beda jittarax u fl-istess ħin ir-rieda li jkompli l-ħidma tiegħu ta' mużiċista.</caption></figure>
<p>Is-sena 1802 kellha tkun ta' bidla kbira fil-ħajja tal-kompożitur. Mingħajr ma qal lil ħadd, mill-1796 Beethoven beda jinduna bit-<ref target="https://mt.wikipedia.org/wiki/Truxija">truxija</ref> tiegħu, li kienet se tibqa' sejra għall-agħar mingħajr fejqan sakemm fl-1820 ittarrax għal kollox.<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> Għalhekk inqata' min-nies kollha u ngħalaq fis-solitudni minħabba l-biża' li jkollu jammetti fil-pubbliku li kien qiegħed ibati b'din il-marda terribbli. Allura Beethoven ħa l-fama ta' misantropu u sofra din il-fama fis-silenzju sa mewtu.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Billi kien jaf l-marda tiegħu kienet xi darba se twaqqfu milli jaħdem bħala pjanista u forsi anki milli jikkomponi, għal mument daħallu f'rasu li joqtol ruħu b'idejh, imma malajr iddispjaċieh, neħħa din l-idea minn moħħu u esprima l-fiduċja fl-arti tiegħu f'ittra li baqgħet tissejjaħ it-<ref target="https://mt.wikipedia.org/wiki/Testment_ta'_Heiligenstadt">Testment ta' Heiligenstadt</ref>, li qatt ma ntbagħtet u kien biss wara mewtu li din instabet.</p>
<p>Beethoven fis-6 ta' Ottubru 1802 kiteb:</p>
<p>Fortunatament il-vitalità kreattiva tiegħu ma battietx. F'dan il-perjodu ta' kriżi morali, wara l-kompożizzjoni tas-sonata ġentili, <hi rend="italic"><ref target="https://mt.wikipedia.org/wiki/Sonata_għall-vjolin_nru._5">Sonata għall-vjolin nru. 5</ref></hi>, imsejħa <hi rend="italic">Ir-rebbiegħa</hi> (<hi rend="italic">Frühlings</hi>, 1800) u tas-<hi rend="italic"><ref target="https://mt.wikipedia.org/wiki/Sonata_għall-pjanu_nru._14">Sonata għall-pjanu nru. 14</ref></hi>, imsejħa <hi rend="italic">Dawl ta' Qamar</hi> (1801), ikkompona s-sinfonija mhux magħrufa wisq, mimlija ferħ, it-<hi rend="italic"><ref target="https://mt.wikipedia.org/wiki/It-Tieni_Sinfonija">Tieni Sinfonija</ref></hi> (1801-1802) u l-kunċert iżjed ta' swied il-qalb, il-<hi rend="italic"><ref target="https://mt.wikipedia.org/wiki/Kunċert_għall-pjanu_nru._3">Kunċert għall-pjanu nru. 3</ref></hi> (1800-1802) fejn feġġet b'mod ċar, permezz tal-kjavi ta' do minuri, il-personalità karatteristika tal-kompożitur.</p>
<p>Fil-<ref target="https://mt.wikipedia.org/wiki/5_ta'_April">5 ta' April</ref> <ref target="https://mt.wikipedia.org/wiki/1803">1803</ref>, dawn iż-żewġ xogħlijiet intlaqgħu tajjeb, imma għal Beethoven kienet ħa tinqaleb il-folja; minn dak iż-żmien il-karriera tiegħu kienet se tieħu direzzjoni oħra. Miċħud mill-possibbiltà li jesprimi t-talent tiegħu kollu u milli jaqla l-għajxien bħala interpretu tal-mużika, kien sejjer jintefa' b'ruħu u ġismu fuq il-kompożizzjoni b'kuraġġ u qawwa ta' karattru li ħadd ma kien stennihom. Fit-tmiem tal-kriżi tal-1802 feġġ l-eroiżmu trijonfanti tat-<hi rend="italic"><ref target="https://mt.wikipedia.org/wiki/It-Tielet_Sinfonija">Tielet Sinfonija</ref></hi>.</p>
<p>Beethoven fl-1802 qal hekk:</p>

1802-1812: Il-perjodu msejjaħ <hi rend="italic">erojku</hi>
Mill-<hi rend="italic">Erojka</hi> għal <hi rend="italic">Fidelio</hi>
<p>It-<hi rend="italic"><ref target="https://mt.wikipedia.org/wiki/Sinfonija_nru._3_(Beethoven)">Tielet Sinfonija</ref> (l-Erojka)</hi>, kienet pass importanti fix-xogħol ta' Beethoven, mhux biss minħabba l-qawwa espressiva u t-tul tagħha li sa dak iż-żmien kienet ħaġa ġdida għalih, imma wkoll għax tat il-bidu għal sensiela ta' xogħlijiet brillanti, notevoli għat-tul tagħhom, u l-enerġija tagħhom, karatteristiċi tal-istil tal-perjodu tan-nofs ta' Beethoven, imsejjaħ "stil erojku". Il-kompożitur għall-ewwel kellu l-ħsieb li jiddedika din is-sinfonija lill-Ġeneral <ref target="https://mt.wikipedia.org/wiki/Napuljun_I_ta'_Franza">Napuljun Bonaparti</ref> li kien iqisu bħala s-salvatur tar-<ref target="https://mt.wikipedia.org/wiki/Rivoluzzjoni_Franċiża">Rivoluzzjoni Franċiża</ref>.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Imma meta sema' bil-proklamazzjoni maħruġa mill-Imperu Franċiż (Mejju 1804), tant irrabja li qatta' d-dedikazzjoni.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Fl-aħħar, il-kapulavur ingħata t-titlu ta' <hi rend="italic">Sinfonija Kbira Erojka b'tifkira ta' bniedem kbir</hi>. Il-kompożizzjoni tas-sinfonija ħadet mill-1802 sal-1804 u meta nstemgħet fil-pubbliku fis-7 ta' April 1805, qajmet reazzjoni kbira u l-biċċa kbira tan-nies ħasbuha twila wisq. Beethoven ma ħabbilx rasu u qal li din is-sinfonjia jarawha qasira meta jkun ikkompona oħra ta' iżjed minn siegħa,<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> u sal-kompożizzjoni tad-<hi rend="italic">Disa' Sinfonija</hi> baqa' jqis l-<hi rend="italic">Erojka</hi> bħala l-aħjar sinfonija tiegħu.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
<p>Fil-kitba pjanistika, l-istil evolva wkoll: fl-1804 is-<hi rend="italic"><ref target="https://mt.wikipedia.org/wiki/Sonata_għall-pjanu_nru._21">Sonata għall-pjanu nru. 21</ref></hi> iddedikata lill-Konti Waldstein u msemmija għalih, laqtet 'il-pjanisti li daqquha bil-<hi rend="italic">virtuosità</hi> tagħha u b'kemm kienet teħtieġ mill-istrument. Is-sonata grandjuża <hi rend="italic"><ref target="https://mt.wikipedia.org/wiki/Sonata_għall-pjanu_nru._23">Sonata għall-pjanu nru. 23</ref></hi> imsejħa <hi rend="italic">Appassionata</hi> (1805), ħarġet mill-istess forma u ftit żmien warajha l-<hi rend="italic"><ref target="https://mt.wikipedia.org/wiki/Kunċert_Tripplu">Kunċert Tripplu</ref></hi> għall-pjanu, vjolin, vjolinċell u orkestra (1804). F'Lulju tal-1805, il-kompożitur iltaqa' ma' <ref target="https://mt.wikipedia.org/wiki/Luigi_Cherubini">Luigi Cherubini</ref> u ma ħebiex l-ammirazzjoni li kellu għalih.</p>
<p>Ta' ħamsa u tletin sena, Beethoven beda jaħdem fil-forma mużikali li għaliha <ref target="https://mt.wikipedia.org/wiki/Wolfgang_Amadeus_Mozart">Mozart</ref> kien l-iżjed famuż, l-<ref target="https://mt.wikipedia.org/wiki/Opra_lirika">opra lirika</ref>. Fl-1801 għoġbu ħafna l-librett <hi rend="italic">Léonore ou l'amour conjugal</hi> tal-Franċiż Jean-Nicolas Bouilly, u fl-1803 beda l-abbozz tal-opra <hi rend="italic"><ref target="https://mt.wikipedia.org/wiki/Fidelio">Fidelio</ref></hi>, li fil-bidu kienet iġġib it-titlu tal-eroina <hi rend="italic">Léonore</hi>. Imma kellu xi diffikultajiet li ma stennihomx. Din fil-bidu ma ntgħoġbitx mill-pubbliku (kellha tliet rappreżentazzjonijiet biss fl-1805) u Beethoven beda jaħseb li kien hemm konfoffa kontra tiegħu. <hi rend="italic">Fidelio</hi> kellha tgħaddi minn tliet verżjonijiet (1805, 1806 u 1814) u kien biss wara t-tielet waħda li fl-aħħar l-opra kellha r-rikoxximent li xerqilha. Beethoven kien ikkompona xogħol importanti tar-repertorju liriku imma din l-esperjenza ħallietu b'togħma qarsa u qatt ma reġa' ħadem f'dil-forma ta' mużika, allavolja ħaseb fi proġetti oħra, fosthom <hi rend="italic">MacBeth</hi> ispirat mix-xogħol ta' <ref target="https://mt.wikipedia.org/wiki/William_Shakespeare">Shakespeare</ref><ref target="https://mt.wikipedia.org/wiki/Il-Paġna_prinċipali#cite_note-20">[20]</ref> u fuq kollox <hi rend="italic">Faust</hi> ta' <ref target="https://mt.wikipedia.org/wiki/Johann_Wolfgang_von_Goethe">Goethe</ref>, fl-aħħar ta' ħajtu.</p>
L-indipendenza stabbilita
<figure><caption><hi rend="bold">Beethoven lejn l-1804</hi>, fl-epoka tas-<hi rend="italic"><ref target="https://mt.wikipedia.org/wiki/Sonata_Appassionata">Sonata Appassionata</ref></hi> u ta' <hi rend="italic"><ref target="https://mt.wikipedia.org/wiki/Fidelio">Fidelio</ref></hi>. Deċiż li jiġġieled kontra d-destin, f'dan il-perjodu li jinfirex mill-1802 sal-1812, ikkompona sensiela ta' xogħlijiet brillanti mimlijin enerġija, karatteristiċi tal-istil erojku tiegħu.</caption></figure>
<p>Wara l-1805, minkejja l-problemi ta' <hi rend="italic">Fidelio</hi> li tefgħuh lura, il-qagħda ta' Beethoven reġgħet marret għall-aħjar. Reġgħet ġiet lura fih il-vitalità kreattiva, deher li kien aċċetta t-truxija tiegħu u reġa' sab, għall-inqas għal xi żmien, ħajja soċjali sodisfaċenti. Minkejja diżappunt sentimentali ieħor għall-mużiċista fil-ksur tar-relazzjoni intima li kellu ma' Joséphine von Brunsvik, is-snin bejn l-1806 u l-1808 kienu l-iżjed fertili għall-kapulavuri li ħoloq: is-sena 1806 biss rat il-kompożizzjoni tal-<hi rend="italic"><ref target="https://mt.wikipedia.org/wiki/Kunċert_għall-pjanu_nru._4">Kunċert għall-pjanu nru. 4</ref></hi>, ta' tliet kwartetti għall-arki, <hi rend="italic"><ref target="https://mt.wikipedia.org/wiki/Kwartett_għall-arki">nru. 7</ref>, <ref target="https://mt.wikipedia.org/wiki/Kwartett_għall-arki">nru. 8</ref> u <ref target="https://mt.wikipedia.org/wiki/Kwartett_għall-arki">nru. 9</ref></hi> iddedikat lill-Konti <ref target="https://mt.wikipedia.org/wiki/Andrei_Razumovsky">Razumovsky</ref>, tar-<hi rend="italic"><ref target="https://mt.wikipedia.org/wiki/Sinfonija_nru._4_(Beethoven)">Raba' Sinfonija</ref></hi> u tal-<hi rend="italic"><ref target="https://mt.wikipedia.org/wiki/Kunċert_għall-vjolin">Kunċert għall-vjolin</ref></hi>. Fil-ħarifa ta' dik is-sena Beethoven mar joqgħod mal-patrun tiegħu, il-Prinċep Carl Lichnowsky, fil-palazz tiegħu fis-<ref target="https://mt.wikipedia.org/wiki/Sleżja">Sleżja</ref> u kien waqt li kien qiegħed hemm li wera bl-iżjed qawwa kemm ried ikun indipendenti. Lichnowsky hedded li jarresta 'l Beethoven jekk dan iwebbes rasu u jirrifjuta li jdoqq il-pjanu quddiem xi uffiċjali Franċiżi li kienu stazzjonati fil-palazz tiegħu (is-Sleżja kienet ilha okkupata mill-armati ta' Napuljun mill-<ref target="https://mt.wikipedia.org/wiki/Battalja_ta'_Austerlitz">Battalja ta' Austerlitz</ref>), u l-kompożitur telaq il-prinċep wara ġlieda vjolenti u bagħatlu nota li m'għandhiex bżonn kummentarju (Ottubru 1806):</p>
<p>Minkejja l-gwaj li ġab fuqu bit-telfa tar-renti mill-patrun ewlieni tiegħu, Beethoven irnexxilu li jistabilixxi ruħu bħala artista independenti u jeħles simbolikament mill-patrunaġġ aristokratiku. Minn hemm l-istil Erojku beda tiela lejn il-quċċata tal-perfezzjoni. Beethoven mexa max-xewqa tiegħu li "jaqbad id-destin minn għonqu" kif qal 'il Wegeler f'Novembru tal-1801<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> u beda jaħdem fuq il-<hi rend="italic"><ref target="https://mt.wikipedia.org/wiki/Sinfonija_nru._5_(Beethoven)">Ħames Sinfonija</ref></hi>. Permezz tal-famuż motiv ritmiku ta' erba' noti li jinstema' fl-ewwel battuta u jinfirex max-xogħol kollu, il-mużiċista ried jesprimi t-taqbida tal-bniedem mad-destin u r-rebħa finali tiegħu. L-<hi rend="italic">ouverture</hi> <hi rend="italic"><ref target="https://mt.wikipedia.org/wiki/Korjolanu">Korjolanu</ref></hi>, li bħalha hi fuq il-kjavi ta' do minuri, ġejja mill-istess epoka. Imma allavolja kienet komposta fl-istess żmien bħall-Ħames Sinfonija, is-<hi rend="italic"><ref target="https://mt.wikipedia.org/wiki/Sinfonija_nru._6_(Beethoven)">Sinfonija Pastorali</ref></hi> hi differenti għal kollox. Michel Lecompte iddeskriviha bħala "l-iżjed serena, l-iżjed mistrieħa, l-iżjed melodika mid-disa' sinfoniji" u fl-istess ħin l-inqas tipika.<ref target="https://mt.wikipedia.org/wiki/Il-Paġna_prinċipali#cite_note-23">[23]</ref> Hi tislima lin-natura minn kompożitur li kien iħobb ħafna l-kampanja, fejn minn dejjem sab il-kalma u l-ħemda li jispirawh. Din tħabbar verament ir-<ref target="https://mt.wikipedia.org/wiki/Romantiċiżmu">romantiċiżmu</ref> fil-mużika, il-<hi rend="italic">Pastorali</hi> għandha bħala sottotitlu din il-frażi ta' Beethoven: "Espressjoni ta' sentiment iżjed minn pittura" u kull moviment fiha għandu indikazzjoni deskrittiva: kienet twieldet is-<ref target="https://mt.wikipedia.org/wiki/Mużika_programmatika">sinfonija programmatika</ref>.</p>
<p>Il-kunċert mogħti minn Beethoven fit-22 ta' Diċembru 1808 kien bla dubju ta' xejn wieħed mill-ikbar fl-istorja (ma' dak tas-7 ta' Mejju 1824). Fih indaqqu għall-ewwel darba l-<hi rend="italic"><ref target="https://mt.wikipedia.org/wiki/Sinfonija_nru._5_(Beethoven)">Ħames Sinfonija</ref></hi>, is-<hi rend="italic"><ref target="https://mt.wikipedia.org/wiki/Sinfonija_nru._6_(Beethoven)">Sinfonija pastorali</ref></hi>, il-<hi rend="italic"><ref target="https://mt.wikipedia.org/wiki/Kunċert_għall-pjanu_nru._4_(Beethoven)">Kunċert għall-pjanu nru. 4</ref></hi>, il-<hi rend="italic"><ref target="https://mt.wikipedia.org/wiki/Fantasija_korali">Fantasija korali</ref></hi> għall-pjanu u orkestra u żewġ innijiet mill-<hi rend="italic"><ref target="https://mt.wikipedia.org/wiki/Quddiesa_fid-Do_maġġuri_(Beethoven)">Quddiesa fid-Do maġguri</ref></hi> li kien ikkompona għall-Prinċep <ref target="https://mt.wikipedia.org/wiki/Esterházy">Esterházy</ref> fl-1807.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref> Wara l-mewt ta' <ref target="https://mt.wikipedia.org/wiki/Joseph_Haydn">Haydn</ref> f'Mejju tal-1809, minkejja li kien għad baqa' avversarji determinati, ma kien jinstab ħadd fid-dinja li seta' jikkontesta l-post ta' Beethoven fil-panteon tal-mużiċisti.</p>
Il-maturità artistika
<figure><caption>Fl-1812 Beethoven kien jispera ħafna li jiltaqa' ma' <hi rend="bold"><ref target="https://mt.wikipedia.org/wiki/Johann_Wolfgang_von_Goethe">Goethe</ref></hi>, imma sab biss indifferenza maħsuba. Jikkumenta fuq Beethoven, il-poeta kiteb: "Għadni qatt ma rajt artista b'iżjed konċentrazzjoni qawwija, iżjed enerġetiku, iżjed interjuri (…) Sfortunatament għandu personalità bla kontroll ta' xejn."<ref target="https://mt.wikipedia.org/wiki/Il-Paġna_prinċipali#cite_note-25">[25]</ref></caption></figure>
<p>Fl-1808, Beethoven kellu offerta mingħand <ref target="https://mt.wikipedia.org/wiki/Jérôme_Bonaparte">Jérôme Bonaparte</ref>, li ħuh kien tah it-tron tal-<ref target="https://mt.wikipedia.org/wiki/Westfalja">Westfalja</ref>, biex isir <hi rend="italic">maestro di cappella</hi> fil-Qorti tiegħu f'Kassel. Jidher li għal mument ġietu l-ħajra li jaċċetta dan l-impieg prestiġuż li, minkejja li kieku ddeċieda li jaċċetta kien iwarrab l-indipendenza tiegħu li tant kien iġġieled għaliha, din il-pożizzjoni kienet tiżguralu aktar kumdità. Imma fl-1809, kien hemm reazzjoni patrijotika mill-aristokrazija Vjenniża. Biex ma jħallux il-mużiċista nazzjonali tagħhom jitlaq, l-Arċiduka Rodolfu, il-Prinċep Kinsky u l-Prinċep Lobkowitz marru jiżguraw 'l Beethoven, li jekk jibqa' <ref target="https://mt.wikipedia.org/wiki/Vjenna">Vjenna</ref>, jkollu ħlas għal ħajtu ta' 4000 florin fis-sena, somma konsiderevoli għal dik l-epoka.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref> Beethoven aċċetta u qata' xewqtu li żgur ma jerġax ikun fil-bżonn. Imma fir-rebbiegħa tal-1809 il-gwerra bejn <ref target="https://mt.wikipedia.org/wiki/Franza">Franza</ref> u l-<ref target="https://mt.wikipedia.org/wiki/Awstrija">Awstrija</ref>, li reġgħet bdiet, ħassret kollox. Il-familja imperjali kienet imġiegħla tħalli 'l Vjenna li kienu qed jokkupaw. Il-kriżi gravi ekonomika li laqtet 'l-<ref target="https://mt.wikipedia.org/wiki/Awstrija">Awstrija</ref> wara l-Battalja ta' Wagram u t-Trattat ta' Schönbrunn impost minn <ref target="https://mt.wikipedia.org/wiki/Napuljun_I_ta'_Franza">Napuljun Bonaparti</ref>, irvinat l-aristokrazija u l-kuntratt ma' Beethoven safa fix-xejn. Sa mewtu s-sitwazzjoni baqgħet tant ħażina li kellu jgħix l-aħħar snin ta' ħajtu kważi fil-faqar.</p>
<figure><caption>Ritratt ta' Antonia Brentano minn Joseph Karl Stieler</caption></figure>
<p>Madankollu, il-lista ta' kompożizzjonijiet baqgħet titwal: is-snin 1809 u 1810 raw il-kompożizzjoni ta' sensiela ġdida ta' kapulavuri, mill-kunċert brillanti, <hi rend="italic"><ref target="https://mt.wikipedia.org/wiki/Kunċert_għall-pjanu_nru._5_(Beethoven)">Kunċert għall-pjanu nru. 5</ref></hi>, li ndaqq għall-ewwel darba minn <ref target="https://mt.wikipedia.org/wiki/Karl_Czerny">Karl Czerny</ref>, il-<hi rend="italic"><ref target="https://mt.wikipedia.org/wiki/Kwartett_għall-arki_nru._10_(Beethoven)">Kwartett għall-arki nru. 10</ref></hi> msejjaħ <hi rend="italic">l-Arpi</hi>, għall-<hi rend="italic">musica di scena</hi> għal <hi rend="italic"><ref target="https://mt.wikipedia.org/wiki/Egmont_(Beethoven)">Egmont</ref></hi> ta' <ref target="https://mt.wikipedia.org/wiki/Johann_Wolfgang_von_Goethe">Goethe</ref>. Meta l-istudent u ħabib tiegħu, l-Arċiduka Rudolf, l-iżgħar tifel tal-familja imperjali, kien imġiegħel jitlaq, Beethoven ikkompona s-<hi rend="italic"><ref target="https://mt.wikipedia.org/wiki/Sonata_għall-pjanu_nru._26_(Beethoven)">Sonata "Saħħiet"</ref></hi>. Bla dubju, is-snin 1811 u 1812 raw il-kompożitur jilħaq l-quċċata tal-ħajja kreattiva tiegħu. It-<hi rend="italic"><ref target="https://mt.wikipedia.org/wiki/Triju_bil-pjanu_nru._7_(Beethoven)">Triju tal-Arċiduka</ref></hi> u s-<hi rend="italic"><ref target="https://mt.wikipedia.org/wiki/Sinfonija_nru._7_(Beethoven)">Seba' Sinfonija</ref></hi> kienu ħa jkunu l-ogħla punt tal-perjodu erojku.</p>
<p>Fil-ħajja personali, Beethoven kien imweġġa profondament meta fl-1810 kien se jiżżewweġ lil Thérèse Malfatti, li lilha ddedika l-famuża <hi rend="italic"><ref target="https://mt.wikipedia.org/wiki/Ittra_lil_Eliża">Ittra lil Eliża</ref></hi>, u t-tieġ tħassar. Il-bijografi kitbu ħafna fuq il-ħajja sentimentali ta' Beethoven. Il-kompożitur innamra ma' bosta nisa sbieħ, sikwit miżżewġin, imma qatt ma wasal għaż-żwieġ ħlief ma' Malfatti. Ir-relazzjonijiet ma' Giulietta Giucciardi (li kienet l-ispirazzjoni għas-<hi rend="italic"><ref target="https://mt.wikipedia.org/wiki/Sonata_għall-pjanu_nru._14_(Beethoven)">Sonata "Fid-dawl tal-qamar"</ref></hi>), ma' Thérèse von Brunsvik (li ddedikahla s-<hi rend="italic"><ref target="https://mt.wikipedia.org/wiki/Sonata_għall-pjanu_nru._24_(Beethoven)">Sonata għall-pjanu nru. 24</ref></hi>), Maria von Erdödy (li kitbilha żewġ <hi rend="italic"><ref target="https://mt.wikipedia.org/wiki/Sonati_għall-vjolinċell_nru._4_u_5_(Beethoven)">Sonati għall-vjolinċell opus 102</ref></hi>) u ma' Amalie Sebald ma damux wisq. Barra t-tħassir ta' daż-żwieġ, il-ġrajja l-oħra importanti fl-imħabba tal-mużiċista kienet il-kitba fl-1812 tal-ittra emottiva, <ref target="https://mt.wikipedia.org/wiki/Ittra_lill-Maħbuba_immortali">Ittra lill-Maħbuba immortali</ref> li għadna ma nafux lil min kitibha, imma l-ismijiet ta' Joséphine von Brunsvik u fuq kollox ta' Antonia Brentano jispikkaw l-iżjed mill-istudju tal-koppja Massin.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref> u ta' Maynard Solomon.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref></p>
1813-1817: Is-snin imdallma
<figure><caption><hi rend="bold">L-inċident ta' Teplice</hi> (Lulju 1812) minn Carl Rohling, 1887. Beethoven, akkumpanjat minn Goethe (fuq ix-xellug, fil-fond), jirrifjuta li jsellem b'inkin lill-familja imperjali u jibqa' għaddej.</caption></figure>
<p>Ix-xahar ta' Lulju 1812, li fuqu għandna ħafna kummenti mill-bijografiċi tal-mużiċista, wassal għal taqliba kbira fil-ħajja ta' Beethoven. Waqt li kien qiegħed jieħu l-kura termali fir-reġjun ta' <ref target="https://mt.wikipedia.org/wiki/Teplice">Teplice</ref> u ta' <ref target="https://mt.wikipedia.org/wiki/Karlovy_Vary">Karlovy Vary</ref>, kiteb l-ittra enigmatika, "<ref target="https://mt.wikipedia.org/wiki/Ittra_lill-maħbuba_immortali">Ittra lill-maħbuba immortali</ref>", u kellu laqgħa li ma tat ebda frott ma' <ref target="https://mt.wikipedia.org/wiki/Johann_Wolfgang_von_Goethe">Goethe</ref> bil-medjazzjoni ta' <ref target="https://mt.wikipedia.org/wiki/Bettina_von_Arnim">Bettina Brentano</ref>. Għal raġunijiet li ma nafux sew x'kienu, dan kien il-bidu għal perjodu twil ta' nixfa fil-ħajja kreattiva tal-mużiċista. Nafu li s-snin ta' wara l-1812 kienu mimlijin ġrajjiet drammatiċi fil-ħajja ta' Beethoven, ġrajjiet li kellu jħabbat wiċċu magħhom waħdu billi ħbiebu kollha jew kważi kollha kienu telqu minn <ref target="https://mt.wikipedia.org/wiki/Vjenna">Vjenna</ref> minħabba l-gwerra tal-1809, imma xejn ma jista' jispjega għal kollox dan il-waqfien wara għaxar snin ta' kreatività inkredibbli.</p>
<p>Minkejja li l-pubbliku għoġbitu ħafna s-<hi rend="italic"><ref target="https://mt.wikipedia.org/wiki/Sinfonija_nru._7_ta'_Beethoven">Seba' sinfonija</ref></hi> u r-<hi rend="italic"><ref target="https://mt.wikipedia.org/wiki/Ir-Rebħa_ta'_Wellington">Rebħa ta' Wellington</ref></hi> (Diċembru 1813) u minkejja li r-rappreżentazzjoni tal-aħħar verżjoni tal-<hi rend="italic"><ref target="https://mt.wikipedia.org/wiki/Fidelio">Fidelio</ref></hi> kienet suċċess trijonfali (Mejju 1814), Beethoven ftit ftit beda jitlef il-popolarità mal-Vjenniżi li kien għad għandhom nostalġija tal-qatt minsi <ref target="https://mt.wikipedia.org/wiki/Wolfgang_Amadeus_Mozart">Mozart</ref> u bdiet togħġobhom il-mużika iżjed frivola ta' <ref target="https://mt.wikipedia.org/wiki/Gioacchino_Rossini">Rossini</ref>. Il-konferenza li saret fil-<ref target="https://mt.wikipedia.org/wiki/Kungress_ta'_Vjenna">Kungress ta' Vjenna</ref> fejn Beethoven ġie maħtur bħala mużiċista nazzjonali,<ref target="https://mt.wikipedia.org/wiki/Il-Paġna_prinċipali#cite_note-29">[29]</ref>, ma ħebiex għal żmien twil il-fatt li kien qiegħed jitwarrab. Min-naħa l-oħra, id-dittatorjal iktar iħrax ta' <ref target="https://mt.wikipedia.org/wiki/Klemens_Wenzel_von_Metternich">Metternich</ref> poġġieh f'sitwazzjoni delikata billi l-pulizija Vjenniża ma damitx ma ntebħet bil-konvinzjonijiet demokratiċi u rivoluzzjonarji li kellu l-kompożitur u li kien beda jaħbi inqas u inqas. Mil-lat personali, l-ikbar ġrajja kienet il-mewt ta' ħuh Kaspar-Karl fl-1815. Beethoven kien wegħdu li jieħu ħsieb l-edukazzjoni ta' ibnu Karl u kellu jħabbat wiċċu ma' sensiela bla tarf ta' kawżi kontra l-mara ta' ħuh – Johanna Reis – biex jikseb it-tutela esklussiva tiegħu, li fl-aħħar rebaħ wara s-sentenza tat-tribunal maħruġa nhar it-8 ta' April, 1820.<ref target="https://mt.wikipedia.org/wiki/Il-Paġna_prinċipali#cite_note-30">[30]</ref> Minkejja r-rieda tajba li kien iħaddan u l-ħerqa tal-istess kompożitur, dan in-neputi kien se jkun għalih, sa lejliet mewtu, kawża ta' nkwiet bla heda. Minn dawn is-snin imdallma, meta sar trux għal kollox, ħarġu biss xi kapulavuri rari: is-<hi rend="italic"><ref target="https://mt.wikipedia.org/wiki/Sonati_għall-vjolinċell_nru._4_u_5_(Beethoven)">Sonati għall-vjolinċell nru. 4 u 5</ref></hi> iddedikati lill-ħabiba tiegħu Maria von Erdödy (1815), is-<hi rend="italic"><ref target="https://mt.wikipedia.org/wiki/Sonata_għall-pjanu_nru._28_(Beethoven)">Sonata għall-pjanu nru. 28</ref></hi> (1816) u ċ-ċiklu kommoventi ta' <ref target="https://mt.wikipedia.org/wiki/Lied">lieder</ref> <hi rend="italic"><ref target="https://mt.wikipedia.org/wiki/Lill-maħbuba_mbegħda">Lill-maħbuba mbegħda</ref></hi> (<hi rend="italic">An die ferne Geliebte</hi>, 1815-1816), fuq il-poeżiji ta' Alois Jeitteles.</p>
<p>Bejn l-1816 u l-1817, waqt li s-sitwazzjoni finanzjarja tiegħu bdiet sejra aktar għall-agħar, Beethoven marad gravi u deher li ried joqtol ruħu b'idejh. Imma l-forza morali tiegħu u r-rieda qawwija tiegħu reġgħu rebħuh. Hu dar lejn l-introspezzjoni u l-ispiritwalità li wrewh l-importanza ta' dak li kien għad baqgħalu jikteb "fiż-żmenijiet li ġejjin", sab il-qawwa biex jirbaħ fuq dan it-tiġrib biex jibda l-aħħar perjodu kreattiv tiegħu fejn x'aktarx kellu l-ikbar ispirazzjoni. Disa' snin qabel il-ħolqien tad-<hi rend="italic"><ref target="https://mt.wikipedia.org/wiki/Sinfonija_nru._9_(Beethoven)">Disa' Sinfonija</ref></hi>, Beethoven ġabar fi frażi waħda il-ħsieb li kien ħa jkun miegħu fix-xogħol kollu ta' ħajtu (1815):</p>

1818-1827: L-aħħar xogħlijiet ta' Beethoven
Il-quddiesa fir-Re u s-saħħiet lill-pjanu
<figure><caption>Paġna mill-manuskritt tas-<hi rend="bold"><ref target="https://mt.wikipedia.org/wiki/Sonata_għall-pjanu_nru._30_(Beethoven)">Sonata għall-pjanu nru. 30</ref></hi> op. 109 (1820).</caption></figure>
<p>Beethoven reġa' ġie f'tiegħu fl-aħħar tal-1817, meta kiteb sonata ġdida biex tindaqq fuq il-<ref target="https://mt.wikipedia.org/wiki/Pjanu-forte">pjanu-forte</ref> l-iżjed modern (<hi rend="italic">Hammerklavier</hi> bil-Ġermaniż). Hu ried li din tkun l-iżjed vasta minn dawk kollha li kien ikkompona sa dak iż-żmien. Fiha uża sal-aħħar, il-kapaċità kollha tal-istrument, għal kważi ħamsin minuta. Imma din is-sonata, is-<hi rend="italic"><ref target="https://mt.wikipedia.org/wiki/Sonata_għall-pjanu_nru._29_(Beethoven)">Sonata Kbira għall-Hammerklavier</ref></hi> opus 106 intlaqgħet b'indifferenza mill-pjanisti kontemporanji ta' Beethoven għax dehrilhom li ma tistax tindaqq u li t-truxija tal-mużiċista għamlitu mhux kapaċi li jqis eżattament il-possibbilitajiet tal-istrument. Barra mid-<hi rend="italic"><ref target="https://mt.wikipedia.org/wiki/Sinfonija_nru._9_(Beethoven)">Disa' Sinfonija</ref></hi>, ġara l-istess għall-aħħar sensiela ta' xogħlijiet tiegħu. Però hu stess kien jaf li kienu avvanzati wisq għal żmienhom. Madankollu ma tantx kien jagħti każ tat-tgergir tal-pjanisti u fl-1819 lill-editur tiegħu qallu: "Din is-sonata se tħabbat 'il-pjanisti meta jdoqquha ħamsin sena oħra".<ref target="https://mt.wikipedia.org/wiki/Il-Paġna_prinċipali#cite_note-32">[32]</ref> Min dak iż-żmien, billi kien ittarrax għal kollox, kellu jikkomunika man-nies ta' madwaru permezz tal-"pitazzi tal-konverżazzjoni" li allavolja l-parti kbira minhom intilfu jew inqerdu, illum ituna xhieda imprezzabbli tal-aħħar perjodu ta' ħajtu.</p>
<p>Beethoven minn dejjem kien jemmen, mingħajr ma kien prattikant ħerqan, imma l-ħerqa tiegħu għall-<ref target="https://mt.wikipedia.org/wiki/Kristjaneżmu">Kristjaneżmu</ref> żdiedet sewwa fis-snin diffiċli kif jixhdu bosta noti reliġjużi li kkopja fil-pitazzi tiegħu mill-1817 'l hemm.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref>. Madankollu, kellu xi rabtiet mal-mażunerija li setgħu jġibulu Skomunika.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref></p>
<p>Fir-rebbiegħa tal-1818 Beethoven ġietu l-idea li jikteb xogħol reliġjuż importanti u għall-ewwel kellu f'moħħu quddiesa għall-inkoronazzjoni tal-Arċiduka Rodolfu li xi ftit xhur wara kien se jsir <ref target="https://mt.wikipedia.org/wiki/Arċisqof">Arċisqof</ref> ta' <ref target="https://mt.wikipedia.org/wiki/Olmütz">Olmütz</ref>. Imma l-quddiesa kolossali, <hi rend="italic"><ref target="https://mt.wikipedia.org/wiki/Missa_Solemnis_(Beethoven)">Missa Solemnis</ref></hi> fir-Re maġġuri ħaddittlu erba' snin ta' xogħol bla waqfien (1818-1822) u l-quddiesa damet ma kienet ġiet ippreżentata lil Rodolfu sal-1823. Waqt li kien qiegħed jikkomponi l-<hi rend="italic">Missa Solemnis</hi>, li għal bosta drabi stqarr li kienet "l-aħjar u l-ikbar xogħol tiegħu", studja fit-tul il-quddies ta' <ref target="https://mt.wikipedia.org/wiki/Johann_Sebastian_Bach">Bach</ref> u <hi rend="italic"><ref target="https://mt.wikipedia.org/wiki/Il-Messija">Il-Messija</ref></hi> ta' <ref target="https://mt.wikipedia.org/wiki/Georg_Friedrich_Haendel">Haendel</ref>. Fl-istess ħin li kien qiegħed jaħdem fuq il-quddiesa ikkompona l-aħħar tliet <hi rend="italic">Sonati għall-pjanu </hi> (<ref target="https://mt.wikipedia.org/wiki/Sonata_għall-pjanu_nru._30_(Beethoven)">nru. 30</ref>, <ref target="https://mt.wikipedia.org/wiki/Sonata_għall-pjanu_nru._31_(Beethoven)">nru. 31</ref> u <ref target="https://mt.wikipedia.org/wiki/Sonata_għall-pjanu_nru._32_(Beethoven)">nru. 32</ref>). Din tal-aħħar, l-opus 111, bl-ispiritwalità għolja li laħqet setgħet kienet l-aħħar testment tiegħu għall-pjanu. Imma kien għad baqagħlu jikkomponi kapulavur pjanistiku ieħor: l-editur <ref target="https://mt.wikipedia.org/wiki/Anton_Diabelli">Anton Diabelli</ref> fl-1822 stieden il-kompożituri ta' żmienu biex jiktbu varjazzjoni fuq <ref target="https://mt.wikipedia.org/wiki/Valzer">valzer</ref> sempliċi ħafna li kien ikkompona hu. Għall-ewwel Beethoven ma ħadux bis-serjetà,<ref target="https://mt.wikipedia.org/wiki/Il-Paġna_prinċipali#cite_note-35">[35]</ref> imma wara għamel ħafna iżjed milli kienet talbet il-proposta u ħareġ ġabra ta' <hi rend="italic"><ref target="https://mt.wikipedia.org/wiki/Varjazzjonijiet_Diabelli">33 Varjazzjoni</ref></hi> li Diabelli stess qabbel mal-famużi <hi rend="italic"><ref target="https://mt.wikipedia.org/wiki/Varjazzjonijiet_Goldberg">Varjazzjonijiet Goldberg</ref></hi> ta' <ref target="https://mt.wikipedia.org/wiki/Johann_Sebastian_Bach">Bach</ref>, komposti tmenin sena qabel.</p>
Id-Disa' Sinfonija u l-aħħar kwartetti
<figure><caption><hi rend="bold">Beethoven fl-1823</hi>, fl-epoka tal-kompożizzjoni tal-<hi rend="italic"><ref target="https://mt.wikipedia.org/wiki/Varjazzjonijiet_Diabelli">Varjazzjonijiet Diabelli</ref></hi> u tad-<hi rend="italic"><ref target="https://mt.wikipedia.org/wiki/Sinfonija_nu_9_ta'_Beethoven">Disa'sin fonija</ref></hi>. Billi kien ittarax għal kollox, kien jikkomnunika biss ma' ta' madwaru bil-"pitazzi tal-konversazzjoni". Ritratt ta' <ref target="https://mt.wikipedia.org/wiki/Ferdinand_Georg_Waldmüller">F.G. Waldmüller</ref></caption></figure>
<p>Il-kompożizzjoni tad-<hi rend="italic"><ref target="https://mt.wikipedia.org/wiki/Sinfonija_nu_9_ta'_Beethoven">Disa' Sinfonija</ref></hi> inbdiet l-għada li kienet lesta il-<hi rend="italic">Missa Solemnis</hi>. Imma dan ix-xogħol kellu bidu estremament kompless li biex nifhmuh ikollna mmoru lura għaż-żgħożija ta' Beethoven, li minn qabel telaq minn <ref target="https://mt.wikipedia.org/wiki/Bonn">Bonn</ref> kellu l-ħsieb li jikteb il-mużika għall-<hi rend="italic"><ref target="https://mt.wikipedia.org/wiki/Għanja_lill-ferħ">Għanja lill-ferħ</ref></hi> ta' <ref target="https://mt.wikipedia.org/wiki/Friedrich_von_Schiller">Schiller</ref>.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref> Permezz tal-<hi rend="italic"><ref target="https://mt.wikipedia.org/wiki/Finale_(mużika)">finale</ref></hi> li min jisimgħu qatt ma jinsiegħ, fejn introduċa l-<ref target="https://mt.wikipedia.org/wiki/Kor(mużika)">kor</ref>, l-innovazzjoni fil-<ref target="https://mt.wikipedia.org/wiki/Mużika_sinfonika">kitba sinfonika</ref> tad-<hi rend="italic">Disa' sinfonija</hi> dehret, fuq l-istess linji tal-<hi rend="italic">Ħames</hi>, bħala evokazzjoni mużikali tat-trijonf tal-ferħ u l-fraternità fuq id-disperazzjoni, u ħadet id-dimensjoni ta' messaġġ umanista u universali. Is-sinfonija ndaqqet għall-ewwel darba fl-7 ta' Mejju 1824 quddiem pubbliku entużjasta u biha Beethoven reġa' sab is-suċċess. Is-sinfonija kellha l-ikbar suċċess fil-<ref target="https://mt.wikipedia.org/wiki/Prussja">Prussja</ref> u l-<ref target="https://mt.wikipedia.org/wiki/Ingilterra">Ingilterra</ref>, fejn il-fama tal-mużiċista kienet ilha kif xeraqlu l-ġenju tiegħu. Kien mistieden bosta drabi biex imur <ref target="https://mt.wikipedia.org/wiki/Londra">Londra</ref> bħal <ref target="https://mt.wikipedia.org/wiki/Joseph_Haydn">Joseph Haydn</ref>, u Beethoven lejn l-aħħar ta' ħajtu kien tħajjar imur l-Ingilterra li kien pajjiż li hu kien jammira minħabba l-ħajja kulturali u d-demokrazija tiegħu imqabbel mal-frivolità tal-ħajja Vjenniża,<ref target="https://mt.wikipedia.org/wiki/Il-Paġna_prinċipali#cite_note-37">[37]</ref> imma qatt ma żar il-pajjiż fejn kien joqgħod <ref target="https://mt.wikipedia.org/wiki/Georg_Friedrich_Haendel">Haendel</ref> li kien l-idolu ta' Beethoven. L-influwenza ta' Haendel tidher l-iżjed fil-perjodu tal-aħħar ta' Beethoven, li bejn l-1822 u l-1823 kkompona l-<hi rend="italic">ouverture</hi> <hi rend="italic"><ref target="https://mt.wikipedia.org/wiki/Il-konsagrazzjoni_tad-dar">Il-konsagrazzjoni tad-dar</ref></hi> fl-istil tiegħu.</p>
<p>L-aħħar ħames <hi rend="italic">Kwartetti għall-arki</hi> (<ref target="https://mt.wikipedia.org/wiki/Kwartett_għall-arki_nru._12_(Beethoven)">nru. 12</ref>, <ref target="https://mt.wikipedia.org/wiki/Kwartett_għall-arki_nru._13_(Beethoven)">nru. 13</ref>, <ref target="https://mt.wikipedia.org/wiki/Kwartett_għall-arki_nru._14_(Beethoven)">nru. 14</ref>, <ref target="https://mt.wikipedia.org/wiki/Kwartett_għall-arki_nu_15_(Beethoven)">nru. 15</ref>, <ref target="https://mt.wikipedia.org/wiki/Kwartett_għall-arki_nru._16_(Beethoven)">nru. 16</ref>) itemmu għal kollox il-ħidma mużikali ta' Beethoven. Bil-karattru viżżjonarju tagħhom magħqud ma' forom antiki (fil-<hi rend="italic"><ref target="https://mt.wikipedia.org/wiki/Kwartett_għall-arki_nru._15_ta'_Beethoven">Kwartett nru. 15</ref></hi> Beethoven uża l-mod mużikali lidju), dawn juru r-riżultati tal-esperimentazzjoni ta' Beethoven fil-qasam tal-“musica da camera”. Il-movimenti kbar bil-mod u drammatiċi (il-<hi rend="italic">Cavatina</hi> tal-<hi rend="italic"><ref target="https://mt.wikipedia.org/wiki/Kwartett_għall-arki_nru._13_(Beethoven)">Kwartett nru. 13</ref></hi>, u l-<hi rend="italic">Heiliger Dankgesang</hi>, "l-għanja qaddisa ta' ħajr", tal-<hi rend="italic"><ref target="https://mt.wikipedia.org/wiki/Kwartett_għall-arki_nru._15_(Beethoven)">Kwartett nru. 15</ref></hi>) iħabbru l-wasla tar-Romantiċiżmu. Ma' dawn il-ħames kwartetti, komposti fil-perjodu ta' bejn l-1824 u l-1826, irridu nżidu wkoll il-<hi rend="italic"><ref target="https://mt.wikipedia.org/wiki/Fuga_Kbira">Fuga Kbira</ref></hi> fis-Si bemoll maġġuri, opus 133, li kienet fil-bidu l-moviment tal-għeluq tal-<hi rend="italic">Kwartett nru. 13</hi> imma Beethoven firidha minnu fuq it-talba tal-editur tiegħu. Fl-aħħar tas-sajf tal-1826, kif lesta il-<hi rend="italic"><ref target="https://mt.wikipedia.org/wiki/Kwartett_għall-arki_nru._16_(Beethoven)">Kwartett nru. 16</ref></hi>, Beethoven beda jaħseb f'għadd ta' xogħlijiet oħra:<ref target="https://mt.wikipedia.org/wiki/Il-Paġna_prinċipali#cite_note-38">[38]</ref> <hi rend="italic">L-Għaxar Sinfonija</hi>, li xi abbozzi minnha għadhom jeżistu; "ouverture" bl-isem ta' <ref target="https://mt.wikipedia.org/wiki/Johann_Sebastian_Bach">Bach</ref>; <hi rend="italic">Faust</hi> ispirata mid-dramm ta' <ref target="https://mt.wikipedia.org/wiki/Johann_Wolfgang_von_Goethe">Goethe</ref>; oratorju fuq it-tema ta' <ref target="https://mt.wikipedia.org/wiki/Sawl">Sawl</ref> u <ref target="https://mt.wikipedia.org/wiki/David_(Bibbja)">David</ref>, u ieħor fuq it-tema tal-<hi rend="italic">Elementi</hi> u quddiesa <hi rend="italic">Requiem</hi>. Imma fit-30 ta' Lulju 1826, neputih Karl ipprova joqtol ruħu b'idejh. Dan qajjem skandlu u Beethoven inkwetat mar joqgħod ma ħuh Johann f'Gneixendorf fir-reġjun ta' Krems an der Donau, fejn neputih kien qiegħed jistrieħ. Kien hemm li kkompona l-aħħar xogħol tiegħu, moviment <hi rend="italic">allegro</hi> biex jieħu post il-<hi rend="italic">Fuga Kbira</hi> bħala "finale" tal-<hi rend="italic">Kwartett nru. 13</hi>.</p>
It-tmiem
<figure><caption>Il-funeral ta' Beethoven fid-29 ta' Marzu 1827, fejn inġabru eluf ta' nies. Kwadru ta' F. Stober, 1827</caption></figure>
<p>Meta Beethoven mar lura <ref target="https://mt.wikipedia.org/wiki/Vjenna">Vjenna</ref> f'Diċembru tal-1826, qabditu <ref target="https://mt.wikipedia.org/wiki/Pulmonite">pulmonite</ref> doppja li ma setax ifiq minnha: l-aħħar erba' xhur ta' ħajtu kienu mimlijin uġigħ u sofferenza, u saħħtu dejjem kienet sejra lura bħal granċ. Skont l-aħħar tabib tiegħu, Andras Wawruch, il-kawża diretta tal-mewt tal-mużiċista tidher li kienet dekompensazzjoni ta' <ref target="https://mt.wikipedia.org/wiki/Ċirrożi_epatika">ċirrożi epatika</ref>.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref> Imma l-ispjegazzjoni l-iżjed riċenti, ibbażata fuq l-analisi ta' xagħru u frammenti ta' għadmu, hi li kien marid ħajtu kollha, barra mit-truxija, b'<ref target="https://mt.wikipedia.org/wiki/Saturniżmu">saturniżmu kronku</ref><ref target="https://mt.wikipedia.org/wiki/Il-Paġna_prinċipali#cite_note-40">[40]</ref> flimkien ma' defiċjenza ġenetika li żżomm 'il-ġisem milli jeħles miċ-ċomb li wieħed jassorbi (u għalhekk kien jilmenta regularment b'uġigħ addominali u problemi f'għajnejh).</p>
<p>Sal-aħħar, il-kompożitur kien imdawwar bil-ħbieb tal-qalb, l-iżjed Karl Holz, <ref target="https://mt.wikipedia.org/wiki/Anton_Schindler">Anton Schindler</ref> u Stephan von Breuning. Xi ġimgħat qabel mewtu kellu żjara minn <ref target="https://mt.wikipedia.org/wiki/Franz_Schubert">Franz Schubert</ref>,<ref target="https://mt.wikipedia.org/wiki/Il-Paġna_prinċipali#cite_note-41">[41]</ref> li ma kienx jafu u li ddispjaċieh li sar jaf bih hekk tard. L-aħħar ittra tal-kompożitur kienet lil <ref target="https://mt.wikipedia.org/wiki/Ignaz_Moscheles">Ignaz Moscheles</ref>, promotur tal-mużika tiegħu f'<ref target="https://mt.wikipedia.org/wiki/Londra">Londra</ref>, fejn reġa' wiegħed lill-Ingliżi li jikkomponilhom sinfonija ġdida biex jirringrazzjahom għall-appoġġ tagħom.<ref target="https://mt.wikipedia.org/wiki/Il-Paġna_prinċipali#cite_note-42">[42]</ref> Imma kien tard wisq. Fis-26 ta' Marzu 1827, Ludwig van Beethoven miet, fl-età ta' sitta u ħamsin sena. Minkejja li n-nies ta' Vjenna ma tawx każ ta' mewtu għal xi xhur, fil-funeral li sar fid-29 ta' Marzu 1827, inġabret purċissjoni impressjonanti ta' iżjed minn għoxrin elf ruħ. Beethoven indifen fiċ-ċimiterju ta' Vjenna.</p>
<p>Schubert fl-1827 qal:</p>

Lista tax-xogħlijiet ta' Beethoven
Sinfoniji
<list type="unordered"><item>Op. 21: Sinfonija nru. 1 fid-Do maġġuri (1800)</item>
<item>Op. 36: Sinfonija nru. 2 fir-Re maġġuri (1803)</item>
<item>Op. 55: Sinfonija nru. 3 fil-Mi bemoll maġġuri "Erojka" (1805)</item>
<item>Op. 60: Sinfonija nru. 4 fis-Si bemoll maġġuri (1807)</item>
<item>Op. 67: Sinfonija nru. 5 fid-Do minuri (1808)</item>
<item>Op. 68: Sinfonija nru. 6 fil-Fa maġġuri "Pastorali" (1808)</item>
<item>Op. 92: Sinfonija nru. 7 fil-La maġġuri (1813)</item>
<item>Op. 93: Sinfonija nru. 8 fil-Fa maġġuri(1814)</item>
<item>Op. 125: Sinfonija nru. 9 fir-Re minuri "Korali" (1824)</item></list>
Kunċerti
<list type="unordered"><item>Op. 15: Kunċert għall-pjanuforti u orkestra nru. 1 fid-Do maġġuri(1796-1797)</item>
<item>Op. 19: Kunċert għall-pjanuforti u orkestra nru. 2 fis-Si bemoll maġġuri (1798)</item>
<item>Op. 37: Kunċert għall-pjanuforti u orkestra nru. 3 fid-Do minuri (1803)</item>
<item>Op. 40: Romanza għall-vjolin u orkestra nru. 1 fis-Sol maġġuri (1802)</item>
<item>Op. 50: Romanza għall-vjolin u orkestra nru. 2 fil-Fa maġġuri (1802)</item>
<item>Op. 56: Kunċert tripplu għall-pjanuforti, vjolin, vjolinċell u orkestra fid-Do maġġuri (1805)</item>
<item>Op. 58: Kunċert għall-pjanuforti u orkestra nru. 4 fis-Sol maġġuri (1807)</item>
<item>Op. 61: Kunċert għall-vjolin u orkestra fir-Re maġġuri (1808)</item>
<item>Op. 73: Kunċert għall-pjanuforti u orkestra nru. 5 fil-Mi bemoll maġġuri "Imperatur" (1809)</item></list>
Ouvertures
<list type="unordered"><item>Op. 43: Ouverture u ballett "Il-kreaturi ta' Prometew" <hi rend="italic">(Die Geschöpfe des Prometheus)</hi> (1801)</item>
<item>Op. 72a: Leonore "nru. 2" (1805)</item>
<item>Op. 72b: Leonore "nru. 3" (1806)</item>
<item>Op. 138: Leonore "nru. 1" (1807)</item>
<item>Op. 62: Korjolanu (1807)</item>
<item>Op. 84: Egmont (ouverture u 'musica di scena' fuq test ta' Goethe) (1810)</item>
<item>Op. 91: Il-battalja ta' Wellington (1813)</item>
<item>Op. 72: Fidelio (1814)</item>
<item>Op. 113: Ouverture u tmien biċċiet għall-orkestra, "L-irvini ta' Ateni" (1811)</item>
<item>Op. 117: Ouverture u disa' biċċiet għall-orkestra, "Ir-re Stiefnu" (1811)</item>
<item>Op. 115: Ouverture "Zur Namensfeier" (1815)</item>
<item>Op. 124: Ouverture "Il-konsagrazzjoni tad-dar" <hi rend="italic">(Weihe die Hauses))</hi> (1822)</item></list>
Kwartetti għall-arki
<list type="unordered"><item>Op. 18: Sitt kwartetti għall-arki
<list type="unordered"><item>nru. 1: Kwartett għall-arki nru. 1 fil-Fa maġġuri (1799)</item>
<item>nru. 2: Kwartett għall-arki nru. 2 fis-Sol maġġuri (1800)</item>
<item>nru. 3: Kwartett għall-arki nru. 3 fir-Re maġġuri (1798)</item>
<item>nru. 4: Kwartett għall-arki nru. 4 fid-Do minuri (1801)</item>
<item>nru. 5: Kwartett għall-arki nru. 5 fil-La maġġuri (1801)</item>
<item>nru. 6: Kwartett għall-arki nru. 6 fis-Si bemoll maġġuri (1801)</item></list></item>
<item>Op. 59: Tlett kwartetti għall-arki, "Rasumovsky" (1806)
<list type="unordered"><item>nru. 1: Kwartett għall-arki nru. 7 fil-Fa maġġuri</item>
<item>nru. 2: Kwartett għall-arki nru. 8 fil-Mi minuri</item>
<item>nru. 3: Kwartett għall-arki nru. 9 fid-Do maġġuri</item></list></item>
<item>Op. 74: Kwartett għall-arki nru. 10 fil-Mi bemoll maġġuri "tal-Arpi" (1809)</item>
<item>Op. 95: Kwartett għall-arki nru. 11 fil-Fa minuri "Serju" (1810)</item>
<item>Op. 127: Kwartett għall-arki nru. 12 fil-Mi bemoll maġġuri (1825)</item>
<item>Op. 130: Kwartett għall-arki nru. 13 fil-Si bemoll maġġuri (1825)</item>
<item>Op. 131: Kwartett għall-arki nru. 14 fid-Do diesis minuri (1826)</item>
<item>Op. 132: Kwartett għall-arki nru. 15 fil-La minuri (1825)</item>
<item>Op. 133: Große Fuge fis-Si bemoll maġġuri għall-Kwartett tal-arki (1824 u 1825)</item>
<item>Op. 135: Kwartett għall-arki nru. 16 fil-Fa maġġuri (1826)</item></list>
Kwintetti għall-arki
<list type="unordered"><item>Op. 4: Kwintett għall-arki fil-Mi bemoll maġġuri (1795)</item>
<item>Op. 29: Kwintett għall-arki fil-Do maġġuri (1801)</item>
<item>Op. 104: Kwintett għall-arki fil-Do minuri (1817)</item>
<item>Op. 137: Fuga fir-Re maġġuri għall-Kwintett għall-arki (1817)</item></list>
Kwintett għall-pjanu u strumenti tan-nifs
<list type="unordered"><item>Op. 16: Kwintett għall-oboe, klarinett, kornu, fagott u pjanuforti fil-Mi maġġuri</item></list>
Trii
<list type="unordered"><item>Op. 1: Tlett trii għall-vjolin, vjolinċell u pjanuforti (1795)
<list type="unordered"><item>nru. 1 Triju nru. 1</item>
<item>nru. 2 Triju nru. 2</item>
<item>nru. 3 Triju nru. 3</item></list></item>
<item>Op. 11: Triju nru. 4 fis-Si bemoll maġġuri (1798)</item>
<item>Op. 70: Żewġ trii għall-vjolin, vjolinċell u pjanuforti (1808)
<list type="unordered"><item>nru. 1 Triju nru. 5 fir-Re maġġuri "Il-fantażma"</item>
<item>nru. 2 Triju nru. 6 fil-Mi bemoll maġġuri</item></list></item>
<item>Op. 97: Triju nru. 7 fis-Si bemoll maġġuri "Arċiduka" (1811)</item></list>
Sonati għall-vjolin
<list type="unordered"><item>Op. 12: Tlett sonati għall-vjolin u pjanuforti (1798)
<list type="unordered"><item>nru. 1: Sonata għall-vjolin nru. 1 fir-Re maġġuri</item>
<item>nru. 2: Sonata għall-vjolin nru. 2 fil-La maġġuri</item>
<item>nru. 3: Sonata għall-vjolin nru. 3 fil-Mi bemoll maġġuri</item></list></item>
<item>Op. 23: Sonata għall-vjolin nru. 4 fil-La minuri (1801)</item>
<item>Op. 24: Sonata għall-vjolin nru. 5 fil-Fa maġġuri "Ir-Rebbiegħa" (1801)</item>
<item>Op. 30: Tlett sonati għall-vjolin u pjanuforti (1803)
<list type="unordered"><item>nru. 1: Sonata għall-vjolin nru. 6 fil-La maġġuri</item>
<item>nru. 2: Sonata għall-vjolin nru. 7 fil-Do minuri</item>
<item>nru. 3: Sonata għall-vjolin nru. 8 fis-Sol maġġuri</item></list></item>
<item>Op. 47: Sonata għall-vjolin nru. 9 fil-La maġġuri "Kreutzer" (1803)</item>
<item>Op. 96: Sonata għall-vjolin nru. 10 fis-Sol maġġuri (1812)</item></list>
Sonati għall-vjolinċell
<list type="unordered"><item>Op. 5: Żewġ sonati għall-vjolinċell u pjanuforti (1796)
<list type="unordered"><item>nru. 1: Sonata għall-vjolinċell nru. 1</item>
<item>nru. 2: Sonata għall-vjolinċell nru. 2</item></list></item>
<item>Op. 69: Sonata għall-vjolinċell nru. 3 fil-La maġġuri (1808)</item>
<item>Op. 102: Żewġ sonati għall-vjolinċell u pjanuforti (1815)
<list type="unordered"><item>nru. 1: Sonata għall-vjolinċell nru. 4</item>
<item>nru. 2: Sonata għall-vjolinċell nru. 5</item></list></item></list>
Pjanuforti solo
Sonati
<list type="unordered"><item>Op. 2: Tlett sonati għall-pjanuforti (1796)
<list type="unordered"><item>nru. 1: Sonata għall-pjanuforti nru. 1 fil-Fa minuri</item>
<item>nru. 2: Sonata għall-pjanuforti nru. 2 fil-La maġġuri</item>
<item>nru. 3: Sonata għall-pjanuforti nru. 3 fid-Do maġġuri</item></list></item>
<item>Op. 7: Sonata għall-pjanuforti nru. 4 fil-Mi bemoll maġġuri (1797)</item>
<item>Op. 10: Tlett sonati għall-pjanuforti (1798)
<list type="unordered"><item>nru. 1: Sonata għall-pjanuforti nru. 5 fid-Do minuri</item>
<item>nru. 2: Sonata għall-pjanuforti nru. 6 fil-Fa maġġuri</item>
<item>nru. 3: Sonata għall-pjanuforti nru. 7 fir-Re maġġuri</item></list></item>
<item>Op. 13: Sonata għall-pjanuforti nru. 8 fid-Do minuri, "Patetika" (1798)</item>
<item>Op. 14: Żewġ sonati għall-pjanuforti (1799)
<list type="unordered"><item>nru. 1: Sonata għall-pjanuforti nru. 9 fil-Mi maġġuri</item>
<item>nru. 2: Sonata għall-pjanuforti nru. 10 fis-Sol maġġuri</item></list></item>
<item>Op. 22: Sonata għall-pjanuforti nru. 11 fis-Si bemoll maġġuri (1800)</item>
<item>Op. 26: Sonata għall-pjanuforti nru. 12 fil-La bemoll maġġuri "Marċ funebri" (1801)</item>
<item>Op. 27: Żewġ sonati għall-pjanuforti (1801)
<list type="unordered"><item>nru. 1: Sonata għall-pjanuforti nru. 13 fil-Mi bemoll maġġuri "Kważi Fantasija</item>
<item>nru. 2: Sonata għall-pjanuforti nru. 14 fid-Do diesis minuri "Dawl tal-Qamar"</item></list></item>
<item>Op. 28: Sonata għall-pjanuforti nru. 15 fir-Re maġġuri "Pastorali" (1801)</item>
<item>Op. 31: Tlett sonati għall-pjanuforti (1802)
<list type="unordered"><item>nru. 1: Sonata għall-pjanuforti nru. 16 fis-Sol maġġuri</item>
<item>nru. 2: Sonata għall-pjanuforti nru. 17 fir-Re minuri "It-tempesta"</item>
<item>nru. 3: Sonata għall-pjanuforti nru. 18 fil-Mi bemoll maġġuri "Il-kaċċa"</item></list></item>
<item>Op. 49: Żewġ sonati għall-pjanuforti (1792)
<list type="unordered"><item>nru. 1: Sonata għall-pjanuforti nru. 19 fis-Sol minuri</item>
<item>nru. 2: Sonata għall-pjanuforti nru. 20 fis-Sol maġġuri</item></list></item>
<item>Op. 53: Sonata għall-pjanuforti nru. 21 fid-Do maġġuri "Waldstein" (1803)
<list type="unordered"><item>Op. 57: Andante Favori - Muviment ċentrali li ġej mis-sonata (1804)</item></list></item>
<item>Op. 54: Sonata għall-pjanuforti nru. 22 fil-Fa maġġuri (1804)</item>
<item>Op. 57: Sonata għall-pjanuforti nru. 23 fil-Fa minuri "Appassionata" (1805)</item>
<item>Op. 78: Sonata għall-pjanuforti nru. 24 fil-Fa diesis maġġuri "lil Therese" (1809)</item>
<item>Op. 79: Sonata għall-pjanuforti nru. 25 fis-Sol maġġuri (1809)</item>
<item>Op. 81a: Sonata għall-pjanuforti nru. 26 fil-Mi bemoll maġġuri "is-Saħħiet" (1810)</item>
<item>Op. 90: Sonata għall-pjanuforti nru. 27 fil-Mi minuri(1814)</item>
<item>Op. 101: Sonata għall-pjanuforti nru. 28 fil-La maġġuri(1816)</item>
<item>Op. 106: Sonata għall-pjanuforti nru. 29 fis-Si bemoll maġġuri "Hammerklavier" (1819)</item>
<item>Op. 109: Sonata għall-pjanuforti nru. 30 fil-Mi maġġuri (1820)</item>
<item>Op. 110: Sonata għall-pjanuforti nru. 31 fil-La bemoll maġġuri (1821)</item>
<item>Op. 111: Sonata għall-pjanuforti nru. 32 fid-Do minuri (1822)</item></list>
Varjazzjonijiet
<list type="unordered"><item>Op. 34: Sitt varjazzjonijiet fuq tema oriġinali</item>
<item>Op. 35: Ħmistax il-varjazzjoni u fuga fil-Mi bemoll maġġuri</item>
<item>Op. 44: Varjazzjonijiet fil-Mi bemoll maġġuri (1804)</item>
<item>Op. 120: Varjazzjonijiet Diabelli fid-Do maġġuri (1823)</item>
<item>Op. 63: Varjazzjonijiet fuq marċ ta' E. Chr. Dressler</item>
<item>Op. 64: Varjazzjonijiet fuq Kanzunetta svizzera</item>
<item>Op. 80: Tnejn u tletin varjazzjoni fuq tema oriġinali</item></list>
Bagatelli
<list type="unordered"><item>Op. 33: Sebgħa bagatelli għall-pjanuforti (1802)</item>
<item>Op. 59: Bagatell fil-La minuri għall-pjanuforti "lil Eliża" (1808)</item>
<item>Op. 119: Ħdax il-bagatell għall-pjanuforti (1822)</item>
<item>Op. 126: Sitt bagatelli għall-pjanuforti (1824)</item></list>
Mużika oħra għall-pjanuforti
<list type="unordered"><item>Op. 134: Große Fuge rranġata għall-żewġ pjanuforti (1826)</item></list>
Mużika vokali
Opri
<list type="unordered"><item>Op. 72: Fidelio (1814)</item></list>
Mużika oħra vokali
<list type="unordered"><item>Op. 46: "Adelaide" (1794-1795)</item>
<item>Op. 85: "Kristu fuq l-għolja taż-żebbuġ" għas-solisti, kor u orkestra (1803)</item>
<item>Op. 86: Quddiesa fid-Do maġġuri (1807)</item>
<item>Op. 108: Ħamsa u għoxrin kanzunetta skoċċiża</item>
<item>Op. 123: Quddiesa fir-Re maġġuri (Missa Solemnis) (1822)</item>
<item>Op. 136: Der glorreiche Augenblick</item>
<item>Op. 152: Ħamsa u għoxrin kanzunetta irlandiża</item>
<item>Op. 153: Għoxrin kanzunetta irlandiża</item>
<item>Op. 154: Tnax il-kanzunetta irlandiża</item>
<item>Op. 155: Sitta u għoxrin kanzunetta galliża</item>
<item>Op. 157: Tnax il-kanzunetta ta' nazzjonalitajiet varji</item></list>
Bibljografija
<list type="unordered"><item>Georg Kinsky - Hans Halm, <hi rend="italic">Tematisch-Bibliographisches Verzeichnis aller vollendeten Werke Ludwig van Beethoven</hi>, G. Henle Verlag, Monaco, 1955</item>
<item>James F. Green and Willy Hess, <hi rend="italic">The new catalogue of Beethoven's works</hi>, Vance Brook Publications, 2003, ISBN-10:0964057034, ISBN-13: 9780964057036</item></list>


Ħoloq esterni



Referenza ġenerali
<list type="unordered"><item><ref target="http://www.madaboutbeethoven.com/">Mad About Beethoven</ref> mix-xandar televiżiv u rajdufoniku John Suchet</item>
<item><ref target="http://www.edepot.com/beethoven.html">Beethoven Depot</ref> — Ix-xogħol kollu ta' Beethoven taħt format midi.</item>
<item>L-Ittri ta' Beethoven 1790–1826, <ref target="http://www.gutenberg.org/etext/13065">Volum 1</ref>, <ref target="http://www.gutenberg.org/etext/13272">Volum 2</ref>. Bl-Ingliż fuq Gutenberg.org.</item>
<item><ref target="http://lucare.com/immortal">Beethoven: L-Immortali</ref>. Introduzzjoni u bijografija dettaljata tal-ħajja tal-kompożitur. L-artikli jinkludu t-truxija tiegħu, il-komportament tiegħu, ir-rutina ta' kuljum, l-istorja medika tiegħu, l-aħħar ġranet u l-ittri tiegħu.</item>
<item><ref target="http://www.beethoven-haus-bonn.de/sixcms/detail.php//portal_en">Beethoven-Haus Bonn</ref>. Sit uffiċjali ta' <hi rend="italic">Beethoven-Haus</hi> f'<ref target="https://mt.wikipedia.org/wiki/Bonn">Bonn</ref>, fil-<ref target="https://mt.wikipedia.org/wiki/Ġermanja">Ġermanja</ref>. Din tinkludi ħoloq lejn arkivju diġitali u studjo, il-kontenut tal-librerija, il-Mużew <hi rend="italic">Beethoven-Haus</hi> (li tinkludi "esebizzjonijiet fuq l-internet" u "viżti virtwali"), iċ-ċentru ta' riċerka <hi rend="italic">Beethoven-Arhiv</hi>, u informazzjoni fuq pubblikazzjonijiet ta' Beethoven li jiġbu l-interess tal-ispeċjalist u tal-qarrej ġenerali. Kollezzjoni estensiva ta' kompożizzjonijiet u dokumenti miktuba minn Beethoven, b'disponibbiltà tas-smigħ ta' partijiet mill-mużika tiegħu u rikostruzzjoni diġitali tal-aħħar dar li kellu fi Vjenna.</item>
<item><ref target="http://www.beethoven-haus-bonn.de/sixcms/detail.php?template=popup_webcam&amp;_img=/webcam/beetcam/current.jpg">Webcam mill-<hi rend="italic">Beethoven-Haus</hi></ref> li turi ritratt tal-wara tal-bini hekk kif inhu fl-aħħar minuta.</item>
<item><ref target="http://classicalmusic.about.com/od/onestopbeethoven/">Riżorsi fuq Beethoven</ref> — artikli u fatti dwar Beethoven mingħand Aaron Green, gwida għall-Mużika Klassika fuq About.com.</item>
<item><ref target="http://www.all-about-beethoven.com">Dak kollu fuq Ludwig van Beethoven</ref></item>
<item><ref target="http://www.wagele.com/Beeth-personality.html">Il-Personalità u l-Mużika ta' Beethoven: Ir-Romantiku Introvert</ref></item></list>
Suġġetti speċifiċi
<list type="unordered"><item><ref target="http://web.archive.org/web/20061118074918/http://www.cbc.ca/health/story/2000/10/18/beethoven001018.html">Analisi tax-xagħar turi li Beethoven miet kawża ta' avvelenament taċ-ċomb</ref>. CBC News, 18-10-2000.</item>
<item><ref target="http://www.anl.gov/Media_Center/News/2005/news051206.html">Riċerkaturi jikkonfermaw iċ-ċomb bħala kawża tal-marda ta' Beethoven</ref>, Argonne, Ill.</item>
<item><ref target="http://www.marcus-frings.de/beethoven/index-en.htm">L-aħħar appartament ta' Beethoven fi Vjenna</ref>, mibni diġitalment fl-2004</item></list>
Lista ta' xogħlijiet
<list type="unordered"><item>(FR)  <ref target="http://alambix.uquebec.ca/musique//catal/beethoven/beelv.html">Università tal-Quebec</ref> — Tinkludi ħoloq lejn xogħlijiet irranġati skont diversi kriterji, u bi qbil mal-katalgi differenti.</item>
<item><ref target="http://www.lvbeethoven.com/Oeuvres/ListOpus.html">Lista komprensiva ta' xogħlijiet minn opus, WoO, Hess, Biamonti</ref></item></list>
Partituri
<list type="unordered"><item><ref target="https://imslp.org/wiki/Category:Beethoven,_Ludwig_van">Partituri b'xejn ta' Il-Paġna prinċipali</ref> fuq l-<ref target="https://mt.wikipedia.org/wiki/International_Music_Score_Library_Project">International Music Score Library Project</ref></item>
<item><ref target="http://kreusch-sheet-music.net/eng/index.php?action=search&amp;page=show&amp;order=op&amp;query=beethoven">Partituri mużikali b'xejn</ref> minn Kreusch-sheet-music.net</item>
<item><ref target="http://www.mutopiaproject.org/cgibin/make-table.cgi?Composer=BeethovenLv">Partituri ta' Beethoven</ref> fuq il-<ref target="https://mt.wikipedia.org/wiki/Proġett_Mutopia">Proġett Mutopia</ref></item>
<item><ref target="http://www.bl.uk/onlinegallery/themes/music/beethoven.html">Manuskritti ta' Beethoven fil-Librerija Brittanika</ref></item></list>
</text></body></html>