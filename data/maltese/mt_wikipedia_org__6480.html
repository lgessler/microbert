<html><body><text id="wikipedia_mt_wikipedia_org__6480.html" ns="0" revid="274393" sourceurl="https://mt.wikipedia.org/wiki/Cristiano_Ronaldo" title="Cristiano Ronaldo" type="wikipedia">Cristiano Ronaldo
<hi rend="italic">Għal nies oħra bl-isem ta' Ronaldo, ara <ref target="https://mt.wikipedia.org/wiki/Ronaldo_(diżambigwazzjoni)">Ronaldo (diżambigwazzjoni)</ref>.</hi>
<p><hi rend="bold">Cristiano Ronaldo dos Santos Aveiro</hi> (<ref target="https://mt.wikipedia.org/wiki/Funchal">Funchal</ref>, <ref target="https://mt.wikipedia.org/wiki/5_ta'_Frar">5 ta' Frar</ref> <ref target="https://mt.wikipedia.org/wiki/1985">1985</ref>), magħruf aħjar bħala <hi rend="bold">Cristiano Ronaldo</hi>, huwa plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Portugall">Portugiż</ref> li jilgħab mat-tim <ref target="https://mt.wikipedia.org/wiki/Ingilterra">Ingliż</ref> ta' <ref target="https://mt.wikipedia.org/wiki/Manchester_United_FC">Manchester United</ref> u mat-<ref target="https://mt.wikipedia.org/wiki/Tim_nazzjonali_tal-futbol_tal-Portugall">tim nazzjonali tal-Portugall</ref>. Ronaldo ingħaqad ma' <ref target="https://mt.wikipedia.org/wiki/Real_Madrid_CF">Real Madrid</ref> fis-sajf tal-2009, wara li dawn tal-aħħar offrew is-somma rekord ta' £80 miljun (€93.9 miljun) għas-servizzi ta' dan il-plejer. Barra minn hekk, il-kuntratt tiegħu ma' Real Madrid, fejn jitħallas €12-il miljun fis-sena, jagħmlu l-iktar futboler imħallas fid-dinja.</p>
<p>Ronaldo beda l-karriera tiegħu ma' Andorinha, fejn lagħab magħhom għal sentejn qabel ma ngħaqad ma' <ref target="https://mt.wikipedia.org/wiki/CD_Nacional">CD Nacional</ref>. Fl-1997, issieħeb mal-ġganti Portugiżi ta' <ref target="https://mt.wikipedia.org/wiki/Sporting_Clube_de_Portugal">Sporting</ref>. Ronaldo ġibed l-attenzjoni tal-kowċ ta' <ref target="https://mt.wikipedia.org/wiki/Manchester_United_FC">Manchester United</ref> <ref target="https://mt.wikipedia.org/wiki/Alex_Ferguson">Alex Ferguson</ref>, li ffirmah għal £12.24 miljun (€15-il miljun) fl-2003. L-istaġun ta' wara, Ronaldo reabaħ l-ewwel unur tiegħu, l-<ref target="https://mt.wikipedia.org/wiki/FA_Cup">FA Cup</ref>. Hu lagħab ukoll fil-<ref target="https://mt.wikipedia.org/wiki/Kampjonati_Ewropej_tal-Futbol_2004">Kampjonati Ewropej 2004</ref> mal-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref> u skorja l-ewwel gowl internazzjonali tiegħu fil-ġurnata tal-ftuħ tat-turnew kontra l-<ref target="https://mt.wikipedia.org/wiki/Tim_nazzjonali_tal-futbol_tal-Greċja">Greċja</ref>, barra li għen lill-Portugall jilħqu l-finali.</p>
<p>Rebbieħ fl-2007 tal-unuri tal-<ref target="https://mt.wikipedia.org/wiki/Plejer_tas-Sena_tal-PFA">Plejer tas-Sena tal-PFA</ref> u tal-<ref target="https://mt.wikipedia.org/wiki/Plejer_Żagħżugħ_tas-Sena_tal-PFA">Plejer Żagħżugħ tas-Sena tal-PFA</ref>, u t-tielet fl-istess sena tal-unur tal-<ref target="https://mt.wikipedia.org/wiki/Plejer_tas-Sena_tal-FIFA">Plejer tas-Sena tal-FIFA</ref>, Ronaldo hu mħares bħala wieħed mill-akbar talenti tal-ġenerazzjoni tiegħu.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Ronaldo rebaħ ukoll l-unur tal-2008 tal-Plejer tas-Sena tal-PFA u kif ukoll l-<ref target="https://mt.wikipedia.org/wiki/Plejer_tas-Sena_tal-FWA">Plejer tas-Sena tal-FWA</ref>.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref><ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
Bijografija
<p>Ronaldo twieled f'Funchal, <ref target="https://mt.wikipedia.org/wiki/Madeira">Madeira</ref>, il-<ref target="https://mt.wikipedia.org/wiki/Portugall">Portugall</ref>, l-iżgħar wild ta' Maria Dolores dos Santos Aveiro u José Dinis Aveiro. It-tieni isem tiegħu għażluh il-ġenituri ad unur <ref target="https://mt.wikipedia.org/wiki/Ronald_Reagan">Ronald Reagan</ref>, attur preferut ta' missieru u <ref target="https://mt.wikipedia.org/wiki/President_tal-Istati_Uniti">President tal-Istati Uniti</ref> ta' dak iż-żmien.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Hu għandu ħuh ikbar, Hugo (t. 1975), u żewġt aħwa bniet ikbar minnu, Elma (t. 1974) u Liliana Cátia (t. 1976).<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
Karriera
Bidu tal-karriera
<p>Huwa beda jilgħab il-futbol ta' tliet snin, u meta beda l-iskola primarja fl-età ta' sitt snin, il-passjoni lejn l-isports kienet ħaġa evidenti. Fi tfulitu kien it-tim favorit tiegħu kien <ref target="https://mt.wikipedia.org/wiki/SL_Benfica">SL Benfica</ref>, minkejja li l-ewwel tim professjonali tiegħu kien ir-rivali ta' dan l-istess tim, <ref target="https://mt.wikipedia.org/wiki/Sporting_Clube_de_Portugal">Sporting CP</ref>. Ta' tmien snin beda jilgħab ma' <ref target="https://mt.wikipedia.org/wiki/Andorinha">Andorinha</ref>, u fl-1995, meta kellu għaxar snin, bil-mod il-mod ir-reputazzjoni tiegħu fil-Portugall bdiet tikber. Iż-żewġ timijiet ta' <ref target="https://mt.wikipedia.org/wiki/Madeira">Madeira</ref>, <ref target="https://mt.wikipedia.org/wiki/CS_Marítimo">CS Marítimo</ref> u <ref target="https://mt.wikipedia.org/wiki/CD_Nacional">CD Nacional</ref> kienu nteressati biex iġibuh fit-tim. Marítimo, l-ikbar tim, tilef laqgħa importanti u b'hekk Ronaldo sar plejer ta' Nacional. Wara huwa mar tliet ijiem ta' prova ma' Sporting Lisbon hu ttrasferixxa mat-tim.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Sporting Clube de Portugal
<p>Huwa għamel id-debutt ma' Sporting kontra <ref target="https://mt.wikipedia.org/wiki/Moreirense">Moreirense</ref> u skorja doppjetta. Il-prestazzjoni tiegħu ma' Sporting u mat-tim nazzjonali Portugiż ta' taħt id-dsatax-il sena, wasslet għal interess kbir f'dan il-plejer emerġenti. Il-kowċ ta' <ref target="https://mt.wikipedia.org/wiki/Liverpool_FC">Liverpool</ref>, <ref target="https://mt.wikipedia.org/wiki/Gérard_Houllier">Gérard Houllier</ref>, innota il-kwalità ta' dan il-plejer, però minħabba n-nuqqas ta' esperjenza flimkien mal-età tenera naqqsu li jkun hemm interess reali min-naħa tal-klabb Ingliż. Fis-sajf tal-2003, wara l-logħba ta' inawgurazzjoni għall-grawnd <ref target="https://mt.wikipedia.org/wiki/Estádio_José_Alvalade">Alvalade XXI</ref> ta' Sporting kontra <ref target="https://mt.wikipedia.org/wiki/Manchester_United_FC">Manchester United</ref>, li għall-kronaka ntemmet 3–1 f'favur it-tim Portugiż, <ref target="https://mt.wikipedia.org/wiki/Alex_Ferguson">Alex Ferguson</ref> tefa' ħarstu fuq it-tfajjel Ronaldo. Ronaldo wera li kellu abilità li jilgħab fuq iż-żewġ naħat tal-grawnd. Wara l-logħba, il-plejers ta' Manchester United tkellmu b'entużjażmu fuq dan il-talent iż-żgħir, u ma qalux le għaċ-ċans li xi darba isibuh bħala parti mill-iskwadra tagħhom.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
Manchester United
2003–2005
<figure><caption>Ronaldo ma' Manchester United</caption></figure>
<p>Wara li <ref target="https://mt.wikipedia.org/wiki/David_Beckham">David Beckham</ref> ħalla lil Manchester United għal avventura ġdida ma' ohtu fic-cinema, Ferguson għamel l-akkwist ta' Ronaldo billi partu ma bintu ghas somma ta' £12.24 miljun biex sar l-ewwel bniedem Portugiż li qatt lagħab mat-tifla tal-kowc.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Hu ried li n-numru tal-flokk tiegħu ikun 28 (l-istess numru li kellu fiż-żmien li qatta' ma' Sporting), hekk kif ma riedx li fuqu jkollu dik il-pressjoni minħabba li n-numru 7 li Ferguson xtaq li jilgħab bih, kienu libsuh uħud mill-aqwa plejers ta' kull żmien ta' United bħal <ref target="https://mt.wikipedia.org/wiki/George_Best">George Best</ref>, <ref target="https://mt.wikipedia.org/wiki/Bryan_Robson">Bryan Robson</ref>, <ref target="https://mt.wikipedia.org/wiki/Eric_Cantona">Eric Cantona</ref> u <ref target="https://mt.wikipedia.org/wiki/David_Beckham">David Beckham</ref>.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Ronaldo iddebutta bħala sostitut fis-60 minuta fir-rebħa ta' 4–0 fuq <ref target="https://mt.wikipedia.org/wiki/Blackburn_Rovers_FC">Blackburn Rovers</ref> bħala sostitut fis-60 minuta. L-ewwel gowl tiegħu wasal minn <hi rend="italic">free-kick</hi> dirett fir-rebħa ta' 3–0 kontra <ref target="https://mt.wikipedia.org/wiki/Portsmouth_FC">Portsmouth</ref> fl-1 ta' Novembru 2003. Nhar id-29 ta' Ottubru 2005, fit-telfa ta' 4–1 kontra <ref target="https://mt.wikipedia.org/wiki/Middlesbrough_FC">Middlesbrough</ref>, hu skorja l-uniku gowl ta' United li kien l-elf gowl tal-klabb fil-Premier League. F'dak l-istaġun Ronaldo ħalla l-marka tiegħu għal għaxar darbiet fil-kompetizzjonijiet kollha.</p>
2006–2007
<p>F'Novembru u Diċembru tal-2006, Ronaldo irċieva żewġ unuri konsekuttivi tal-Plejer tax-Xahar, fejn sar it-tieni plejer fl-istorja tal-Premier League li għamel dan, wara li dan l-istess pass għamluwh <ref target="https://mt.wikipedia.org/wiki/Dennis_Bergkamp">Dennis Bergkamp</ref> fl-1997 u <ref target="https://mt.wikipedia.org/wiki/Robbie_Fowler">Robbie Fowler</ref> fl-1996.<ref target="https://mt.wikipedia.org/wiki/Il-Paġna_prinċipali#cite_note-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Hu skorja l-50 gowl tiegħu ma' Manchester United kontra r-rivali lokali ta' <ref target="https://mt.wikipedia.org/wiki/Manchester_City_FC">Manchester City</ref> hekk kif United kisbu l-ewwel titlu tal-Premier League f'erba' snin.</p>
<p>Minkejja għajdut li ċċirkulaw f'Marzu tal-2007 li <ref target="https://mt.wikipedia.org/wiki/Real_Madrid_CF">Real Madrid</ref> kienu lesti li joffru <ref target="https://mt.wikipedia.org/wiki/Ewro">€</ref>80 miljun għal Ronaldo,<ref target="https://mt.wikipedia.org/wiki/Il-Paġna_prinċipali#cite_note-12">[12]</ref> fit-13 ta' April hu iffirma estensjoni tal-kuntratt għal ħames snin oħra, bi qligħ ta' £120,000 fil-ġimgħa (total ta' £31 miljun fis-sena), biex sar l-aktar plejer imħallas fl-istorja tal-klabb.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref> F'dak l-istaġun, Ronaldo rebaħ numru ta' unuri personali li jinkludu l-unuri tal-<ref target="https://mt.wikipedia.org/wiki/Plejer_tas-Sena_tal-PFA">Plejer tas-Sena tal-PFA</ref> u l-<ref target="https://mt.wikipedia.org/wiki/Plejer_Żagħżugħ_tas-Sena_tal-PFA">Plejer Żagħżugħ tas-Sena tal-PFA</ref>, fejn ingħaqad ma' <ref target="https://mt.wikipedia.org/wiki/Andy_Gray">Andy Gray</ref> bħala l-uniċi plejers li rċevew dawn iż-żewġ unuri flimkien.<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> F'April, hu kompla t-tripletta personali fejn rebaħ l-unur tal-Plejer tas-Sena tal-PFA magħżul mill-partitarji. Ronaldo kien wieħed mis-seba' plejers ta' Manchester United li spiċċaw fost it-<ref target="https://mt.wikipedia.org/wiki/Tim_tas-Sena_tal-PFA">Tim tas-Sena tal-PFA</ref> 2006–07.</p>
2007–2008
<figure><caption>Ronaldo fiċ-ċentru u <ref target="https://mt.wikipedia.org/wiki/Rio_Ferdinand">Rio Ferdinand</ref> jiċċelebraw gowl</caption></figure>
<p>L-<ref target="https://mt.wikipedia.org/wiki/Premier_League_2007–08">istaġun 2007–08</ref> ta' Ronaldo beda b'karta ħamra għal allegat daqqa' ta' ras fuq il-plejer ta' <ref target="https://mt.wikipedia.org/wiki/Portsmouth_FC">Portsmouth</ref> <ref target="https://mt.wikipedia.org/wiki/Richard_Hughes_(futboler)">Richard Hughes</ref> matul it-tieni partita tal-istaġun ta' United, u ġie sospiż għal tliet partiti.<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Ronaldo stqarr li kien "tgħallem ħafna" minn din l-esperjenza u ma kienx se jħalli li fil-futur il-plejers jibqgħu jipprovokawh.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Wara li skorja l-uniku gowl fil-konfront barra minn darhom kontra <ref target="https://mt.wikipedia.org/wiki/Sporting_Clube_de_Portugal">Sporting</ref> fiċ-Champions League, fil-partita ġewwa Old Trafford hu reġa' ħalla l-marka tiegħu b'gowl fil-ħin mogħti żejjed biex poġġa lil United fil-quċċata tal-klassifika tal-grupp.<ref target="https://mt.wikipedia.org/wiki/Il-Paġna_prinċipali#cite_note-18">[18]</ref></p>
<p>Hu spiċċa fit-tieni post wara <ref target="https://mt.wikipedia.org/wiki/Kaká">Kaká</ref> fil-klassifika finali tal-<ref target="https://mt.wikipedia.org/wiki/Ballun_tad-Deheb">Ballun tad-Deheb</ref>,<ref target="https://mt.wikipedia.org/wiki/Il-Paġna_prinċipali#cite_note-19">[19]</ref> waqt li spiċċa fit-tielet post għall-unur tal-<ref target="https://mt.wikipedia.org/wiki/Plejer_tas-Sena_tal-FIFA">Plejer tas-Sena tal-FIFA</ref> wara Kaká u Lionel Messi.</p>
<p>Ronaldo skorja l-ewwel <ref target="https://mt.wikipedia.org/wiki/Tripletta">tripletta</ref> personali ma' Manchester United fir-rebħa ta' 6–0 kontra <ref target="https://mt.wikipedia.org/wiki/Newcastle_United_FC">Newcastle United</ref> ġewwa Old Trafford, nhar it-12 ta' Jannar 2008, biex tefa' lil United fl-ewwel post tal-klassifika tal-Premier League.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Hu skorja t-tlieta u għoxrin gowl tal-istaġun fir-rebħa ta' 2–0 fuq <ref target="https://mt.wikipedia.org/wiki/Reading_FC">Reading</ref>, fejn ugwalja l-istess numru ta' gowls li kien skorja fl-istaġun preċedenti.<ref target="https://mt.wikipedia.org/wiki/Il-Paġna_prinċipali#cite_note-21">[21]</ref> Matul il-konfront mill-ewwel rawnd eliminatorju tal-UEFA Champions League kontra <ref target="https://mt.wikipedia.org/wiki/Olympique_Lyonnais">Lyon</ref>, ta' nhar l-20 ta' Frar, partitarju inidentifikabbli ta' Lyon kontinwament immira lejżer aħdar lejn Ronaldo u sieħbu <ref target="https://mt.wikipedia.org/wiki/Nani">Nani</ref>, fejn wassal għal investigazzjoni mill-<ref target="https://mt.wikipedia.org/wiki/UEFA">UEFA</ref>.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref> Xahar wara, Lyon ġew immultati £2,427 għal dan l-inċident.<ref target="https://mt.wikipedia.org/wiki/Il-Paġna_prinċipali#cite_note-reuters-23">[23]</ref></p>
<p>Nhar id-19 ta' Marzu 2008, Ronaldo għall-ewwel darba kien <ref target="https://mt.wikipedia.org/wiki/Kaptan_(futbol)">kaptan</ref> ta' United fir-rebħa ġewwa darhom kontra <ref target="https://mt.wikipedia.org/wiki/Bolton_Wanderers_FC">Bolton</ref>, fejn skorja ż-żewġ gowls fir-rebħa ta' 2–0.<ref target="https://mt.wikipedia.org/wiki/Il-Paġna_prinċipali#cite_note-24">[24]</ref> It-tieni wieħed kien it-33 wieħed tal-istaġun, li wassal għal rekord ġdid tal-klabb għall-aktar numru ta' gowls skurjati minn midfilder fi staġun wieħed, rekord preċedentament f'idejn <ref target="https://mt.wikipedia.org/wiki/George_Best">George Best</ref> u li kien ilu aktar minn 40 sena ma jingħeleb, meta fl-istaġun 1967–68 Best kien skorja 32 gowl.<ref target="https://mt.wikipedia.org/wiki/Il-Paġna_prinċipali#cite_note-25">[25]</ref> Fid-29 ta' Marzu, Ronaldo skorja doppjetta oħra fir-rebħa ta' 4–0 fuq <ref target="https://mt.wikipedia.org/wiki/Aston_Villa_FC">Aston Villa</ref>, biex ir-rendiment attwali għall-istaġun kien ta' 35 gowl f'37 logħba domestika u Ewropea. Il-forma tajba tiegħu kompliet sejra u fl-aħħar tal-istaġun ġie onorat biż-<ref target="https://mt.wikipedia.org/wiki/Żarbuna_tad-Deheb">Żarbuna tad-Deheb</ref>.<ref target="https://mt.wikipedia.org/wiki/Il-Paġna_prinċipali#cite_note-26">[26]</ref></p>
<p>Fil-finali tal-<ref target="https://mt.wikipedia.org/wiki/UEFA_Champions_League_2007–08">UEFA Champions League 2007–08</ref> li saret fil-21 ta' Mejju kontra r-rivali <ref target="https://mt.wikipedia.org/wiki/Chelsea_FC">Chelsea</ref>, Ronaldo skorja l-gowl tal-ftuħ fis-26 minuta, li ġie ikkanċellat bil-gowl tal-pari tal-<hi rend="italic">Blues</hi> fil-45 minuta. Il-partita wara l-ħin normali u dak supplementari ntemmet fi skor ta' 1–1. Waqt l-<ref target="https://mt.wikipedia.org/wiki/Għoti_tal-penalties">għoti tal-penalties</ref>, l-iżball tiegħu wassal lil Chelsea f'punt li kienu qrib ir-rebħ tat-trofew, imma <ref target="https://mt.wikipedia.org/wiki/John_Terry">John Terry</ref> falla fil-<hi rend="italic">penalty</hi> deiċiżiv, u Manchester United ħarġu rebbieħa 6–5. Il-partitarji tawh l-unur tal-Plejer tal-Partita<ref target="https://mt.wikipedia.org/wiki/Il-Paġna_prinċipali#cite_note-uefaCL-27">[27]</ref> u għalaq staġun mill-aqwa bi 42 gowl f'kull kompetizzjoni, erba' gowls biss 'il bogħod mir-rekord ta' <ref target="https://mt.wikipedia.org/wiki/Denis_Law">Denis Law</ref> (46 gowl) fl-istaġun 1963–64.</p>
2008–2009
<p>Fil-5 ta' Ġunju 2008, Sky Sports irrapuraw li Ronaldo wera x-xewqa li fl-istaġun segwenti jilgħab ma' <ref target="https://mt.wikipedia.org/wiki/Real_Madrid_CF">Real Madrid</ref> jekk dawn tal-aħħar kienu lesti li joffru l-istess somma li kienet ġiet stipulata fil-bidu tas-sena.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> Nhar id-9 ta' Ġunju, Manchester United għamlu ilment lill-<ref target="https://mt.wikipedia.org/wiki/FIFA">FIFA</ref> bir-raġuni wara dan l-ilment ikun li Real Madrid kienu qed jagħmlu minn kollox biex "jisirqu" lil Ronaldo, minkejja li l-FIFA naqset li tieħu azzjoni.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref><ref target="https://mt.wikipedia.org/wiki/Il-Paġna_prinċipali#cite_note-30">[30]</ref> Dan l-għajdut kompla jiddomina s-suq tat-trasferimenti tas-sajf kollu, sakemm fis-6 ta' Awwissu Ronaldo ikkonferma l-ħsieb tiegħu li jibqa' f'Manchester tal-anqas għal staġun ieħor.<ref target="https://mt.wikipedia.org/wiki/Il-Paġna_prinċipali#cite_note-31">[31]</ref></p>
<p>Fis-7 ta' Lulju, ġewwa <ref target="https://mt.wikipedia.org/wiki/Amsterdam">Amsterdam</ref>, Ronaldo għamel operazzjoni fl-għaksa ta' saqajh u sussegwentament tilef il-bidu tal-<ref target="https://mt.wikipedia.org/wiki/Premier_League_2008–09">istaġun 2008–09</ref>.<ref target="https://mt.wikipedia.org/wiki/Il-Paġna_prinċipali#cite_note-bbcsport-32">[32]</ref> Hu rritorna fl-azzjoni fis-17 ta' Settembru fil-pari ta' mingħajr gowls kontra <ref target="https://mt.wikipedia.org/wiki/Villareal_FC">Villareal FC</ref> fil-<ref target="https://mt.wikipedia.org/wiki/UEFA_Champions_League_2008–09">UEFA Champions League</ref>, fejn daħal bħala sostitut għal <ref target="https://mt.wikipedia.org/wiki/Park_Ji-Sung">Park Ji-Sung</ref>,<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> u skorja l-ewwel gowl tal-istaġun il-ġdid kontra <ref target="https://mt.wikipedia.org/wiki/Middlesbrough_FC">Middlesbrough</ref> fit-Tielet Rawnd tal-<ref target="https://mt.wikipedia.org/wiki/Carling_Cup">Carling Cup</ref> f'Old Trafford, partita li Manchester United rebħu 3–1.</p>
<p>Ronaldo skorja l-100 u l-101 gowl f'kull kompetizzjoni għal Manchester United fir-rebħa ta' 5–0 fuq <ref target="https://mt.wikipedia.org/wiki/Stoke_City_FC">Stoke City</ref> nhar il-15 ta' Novembru 2008, biż-żewġ gowls jaslu kollha minn <hi rend="italic">free-kicks</hi> diretti.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref> Dawn il-gowls ifissru wkoll li b'hekk Ronaldo skorja kontra d-dsatax-il tim l-ieħor tal-<ref target="https://mt.wikipedia.org/wiki/Premier_League">Premier League</ref> ta' dak l-istaġun. Fit-2 ta' Diċembru 2008, Ronaldo sar l-ewwel plejer ta' Manchester United li rċieva l-<ref target="https://mt.wikipedia.org/wiki/Ballun_tad-Deheb">Ballun tad-Deheb</ref> minn mindu George Best rebaħ dan l-unur prestiġjuż lura fl-1968. Hu spiċċa b'446 punt, 165 punt fuq it-tieni klassifikat <ref target="https://mt.wikipedia.org/wiki/Lionel_Messi">Lionel Messi</ref>.<ref target="https://mt.wikipedia.org/wiki/Il-Paġna_prinċipali#cite_note-35">[35]</ref> Fit-<ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs_2008">Tazza tad-Dinja tal-Klabbs 2008</ref> ingħata l-unur tal-Ballun tal-Fidda wara l-kampanja trijonfanti li United għamlu f'din il-kompetizzjoni internazzjonali.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref></p>
<figure><caption>Ronaldo u <ref target="https://mt.wikipedia.org/wiki/Manchester_United">Manchester United</ref> kontra <ref target="https://mt.wikipedia.org/wiki/Blackburn_Rovers_FC">Blackburn Rovers</ref>.</caption></figure>
<p>Nhar it-8 ta' Jannar 2009, Ronaldo safa' involut f'inċident tat-traffiku fil-karozza Ferrari tiegħu qrib l-Ajruport ta' Manchester. L-uffiċjali tal-pulizija ikkonfermaw li hu ma kien taħt l-ebda effett tal-alkoħol u minkejja li l-karozza spiċċat imfarrka, hu xorta waħda attenda s-sessjoni ta' taħriġ li kellu filgħodu.<ref target="https://mt.wikipedia.org/wiki/Il-Paġna_prinċipali#cite_note-37">[37]</ref> Għall-istaġun preċedenti, Ronaldo kompla jikseb il-konfermi ta' sena mill-aqwa għalih, meta fit-12 ta' Jannar 2009 sar l-ewwel plejer tal-Premier League li rebaħ il-<ref target="https://mt.wikipedia.org/wiki/Plejer_tas-Sena_tal-FIFA">Plejer tas-Sena tal-FIFA</ref>, fejn għeleb l-isfidi tal-plejers <ref target="https://mt.wikipedia.org/wiki/Kakà">Kakà</ref> tal-<ref target="https://mt.wikipedia.org/wiki/AC_Milan">Milan</ref>, <ref target="https://mt.wikipedia.org/wiki/Fernando_Torres">Fernando Torres</ref> tal-<ref target="https://mt.wikipedia.org/wiki/Liverpool_FC">Liverpool</ref> u <ref target="https://mt.wikipedia.org/wiki/Lionel_Messi">Lionel Messi</ref> u <ref target="https://mt.wikipedia.org/wiki/Xavi">Xavi</ref> ta' <ref target="https://mt.wikipedia.org/wiki/FC_Barcelona">Barcelona</ref>, u sar ukoll l-ewwel Portugiż li rebaħ dan l-unur wara <ref target="https://mt.wikipedia.org/wiki/Luís_Figo">Luís Figo</ref> li rebħu fl-2001.<ref target="https://mt.wikipedia.org/wiki/Il-Paġna_prinċipali#cite_note-38">[38]</ref></p>
<p>Ronaldo skorja l-ewwel gowl tiegħu tal-istaġun fil-<ref target="https://mt.wikipedia.org/wiki/UEFA_Champions_League_2008–09">UEFA Champions League</ref>, u l-ewwel wieħed mill-gowl fil-finali kontra Chelsea, fir-rebħa ta' 2–0 fuq l-<ref target="https://mt.wikipedia.org/wiki/FC_Internazionale_Milano">Inter</ref> li tefa' lil United fil-kwarti tal-finali tal-kompetizzjoni. Il-forma tajba tiegħu kompliet b'doppjetta fil-<ref target="https://mt.wikipedia.org/wiki/Premier_League_2008–09">kampjonat</ref> kontra <ref target="https://mt.wikipedia.org/wiki/Aston_Villa_FC">Aston Villa</ref> tal-5 ta' April 2009, partita li ntrebħet mit-tim ta' United bl-iskor ta' 3–2 bil-gowl rebbieħ jasal mid-debuttant <ref target="https://mt.wikipedia.org/wiki/Federico_Macheda">Federico Macheda</ref>. Fit-tieni leg tal-kwarti tal-finali taċ-Champions League kontra <ref target="https://mt.wikipedia.org/wiki/FC_Porto">Porto</ref>, Ronaldo skorja gowl sensazzjonali minn madwar 40 metru 'l bogħod biex assigura lil United post fis-semifinali. Il-forma tajba f'din il-kompetizzjoni kompliet sejra fejn fit-tieni leg tas-semifinali kontra l-<ref target="https://mt.wikipedia.org/wiki/Arsenal_FC">Arsenal</ref>, ġewwa l-<ref target="https://mt.wikipedia.org/wiki/Emirates_Stadium">Emirates Stadium</ref>, Ronaldo skorja darbtejn (b'wieħed minnhom ikun <hi rend="italic">free-kick</hi> dirett minn madwar 40 metru) biex United ħarġu 3–1 rebbieħa u ħadu post fil-finali tal-kompetizzjoni.<ref target="https://mt.wikipedia.org/wiki/Il-Paġna_prinċipali#cite_note-39">[39]</ref></p>
<p>Nhar il-11 ta' Ġunju 2009, <ref target="https://mt.wikipedia.org/wiki/Manchester_United">Manchester United</ref> aċċettaw offerta ta' £80 miljun min-naħa ta' <ref target="https://mt.wikipedia.org/wiki/Real_Madrid">Real Madrid</ref> għal Ronaldo.<ref target="https://mt.wikipedia.org/wiki/Il-Paġna_prinċipali#cite_note-40">[40]</ref></p>
Real Madrid
<figure><caption>Ronaldo waqt sessjoni ta' taħriġ ma' Real Madrid.</caption></figure>
<p>Fis-26 ta' Ġunju 2009, Real Madrid ikkonfermaw li Ronaldo se jingħaqad mal-klabb fl-1 ta' Lulju 2009, wara li qabel mat-termini u ffirma kuntratt ta' sitt snin.<ref target="https://mt.wikipedia.org/wiki/Il-Paġna_prinċipali#cite_note-41">[41]</ref> Hu mifhum li l-kuntratt ta' Ronaldo se jiswa €13-il miljun kll staġun u se jkollu klawżola reċissorja ta' €1 biljun.<ref target="https://mt.wikipedia.org/wiki/Il-Paġna_prinċipali#cite_note-42">[42]</ref> Hu ġie ppreżentat lill-istampa dinjija bħala plejer ta' Real Madrid fis-6 ta' Lulju 2009,<ref target="https://mt.wikipedia.org/wiki/Il-Paġna_prinċipali#cite_note-43">[43]</ref> u ġie mogħti l-flokk numru 9,<ref target="https://mt.wikipedia.org/wiki/Il-Paġna_prinċipali#cite_note-Ronaldo9-44">[44]</ref> milbus preċedentament minn <ref target="https://mt.wikipedia.org/wiki/Javier_Saviola">Javier Saviola</ref>. Il-flokk kien ippreżentat lilu mil-leġġenda Madridista <ref target="https://mt.wikipedia.org/wiki/Alfredo_di_Stéfano">Alfredo di Stéfano</ref>.<ref target="https://mt.wikipedia.org/wiki/Il-Paġna_prinċipali#cite_note-45">[45]</ref> Ronaldo ġie milqugħ minn 80,000 benjamin li attendew il-preżentazzjoni fis-<ref target="https://mt.wikipedia.org/wiki/Santiago_Bernabéu_Stadium">Santiago Bernabéu</ref>, fejn din iċ-ċifra għaddiet r-rekord ta' 75,000 partitarju li kienu attendew il-preżentazzjoni ta' <ref target="https://mt.wikipedia.org/wiki/Diego_Maradona">Diego Maradona</ref> fl-<ref target="https://mt.wikipedia.org/wiki/Italja">Italja</ref>, meta dan tal-aħħar għadda minn <ref target="https://mt.wikipedia.org/wiki/FC_Barcelona">Barcelona</ref> għal <ref target="https://mt.wikipedia.org/wiki/SSC_Napoli">Napoli</ref> fl-1984.<ref target="https://mt.wikipedia.org/wiki/Il-Paġna_prinċipali#cite_note-46">[46]</ref> Nhar id-29 ta' Awwissu, il-ġurnata tad-debutt ta' Ronaldo fil-<ref target="https://mt.wikipedia.org/wiki/La_Liga">kampjonat Spanjol</ref>, hu ħalla l-marka tiegħu permezz ta' gowl minn <hi rend="italic">penalty</hi> fir-rebħa ta' 3–2 kontra <ref target="https://mt.wikipedia.org/wiki/Deportivo_La_Coruña">Deportivo La Coruña</ref>.<ref target="https://mt.wikipedia.org/wiki/Il-Paġna_prinċipali#cite_note-47">[47]</ref> L-avventura ma' Real Madrid fiċ-<ref target="https://mt.wikipedia.org/wiki/UEFA_Champions_League_2009–10">Champions League</ref> bdiet b'żewġ gowls kontra <ref target="https://mt.wikipedia.org/wiki/FC_Zürich">FC Zürich</ref> f'rebħa ta' 5–2.<ref target="https://mt.wikipedia.org/wiki/Il-Paġna_prinċipali#cite_note-48">[48]</ref> Permezz ta' doppjetta fil-kampjonat kontra t-tim prmoss ta' <ref target="https://mt.wikipedia.org/wiki/Xerez_CD">Xerez</ref> fir-rebħa ta' 5–0 tal-20 ta' Settembru, u gowl ieħor kontra <ref target="https://mt.wikipedia.org/wiki/Villarreal_CF">Villarreal</ref>, hu kiser ir-rekord tal-klabb fejn sar le-wwel plejer li skorja fl-ewwel erba' partiti tal-istaġun.<ref target="https://mt.wikipedia.org/wiki/Il-Paġna_prinċipali#cite_note-49">[49]</ref> Fl-10 ta' Ottubru 2009, waqt l-impenn mat-tim tal-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ungerija">Ungerija</ref><ref target="https://mt.wikipedia.org/wiki/Il-Paġna_prinċipali#cite_note-50">[50]</ref> huwa weġġa' u kien mistenni li jdum barra bejn xahrejn u tliet xhur. Ir-ritorn tiegħu fl-azzjoni wasal fil-partita valida għall-UEFA Champions League kontra FC Zürich fil-25 ta' Novembru.</p>
Internazzjonali
<p>Ronaldo għamel id-debutt internazzjonali f'Awwissu tal-2003 fir-rebħa ta' 1–0 fuq il-<ref target="https://mt.wikipedia.org/wiki/Tim_nazzjonali_tal-futbol_tal-Każakistan">Każakistan</ref>. Hu ġie msejjaħ fost l-iskwadra Portugiża magħżula għall-<ref target="https://mt.wikipedia.org/wiki/Kampjonati_Ewropej_tal-Futbol_2004">Kampjonati Ewropej 2004</ref>, fejn skorja l-uniku gowl tal-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref> fit-telfa ta' 2–1 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Greċja">Greċja</ref> fil-partita tal-ftuħ, u anki l-ewwel gowl tas-semifinali kontra l-<ref target="https://mt.wikipedia.org/wiki/Tim_nazzjonali_tal-futbol_tal-Olanda">Olanda</ref>, meta l-Portugall rebħu 2–1. Il-finali rat għat-tieni darba f'dik l-edizzjoni lill-Portugall jiltaqgħu mal-Greċja fejn għal darb'oħra, b'sorpiża, il-Griegi ħarġu rebbieħa. Minkejja li Ronaldo naqas li jżid maż-żewġ gowls li kien diġà skorja, il-prestazzjoni tiegħu tatu post fit-tim tat-turnew.<ref target="https://mt.wikipedia.org/wiki/Il-Paġna_prinċipali#cite_note-51">[51]</ref> Ronaldo rrappreżenta lill-Portugall fl-<ref target="https://mt.wikipedia.org/wiki/Logħob_Olimpiku_tas-sajf_2004">Olimpjadi tas-sajf tal-2004</ref>.</p>
Tazza tad-Dinja 2006
<p>Ronaldo kien it-tieni l-aqwa skorer taż-żona Ewropea waqt il-fażi ta' kwalifikazzjoni għat-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref> b'7 gowls. Fil-fażi finali tal-kompetizzjoni, Rnaldo skorja l-ewwel gowl personali fit-Tazza tad-Dinja kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iran">Iran</ref> minn <hi rend="italic">penalty</hi>.<ref target="https://mt.wikipedia.org/wiki/Il-Paġna_prinċipali#cite_note-52">[52]</ref> Fir-rawnd suċċessiv, fil-partita kontra <ref target="https://mt.wikipedia.org/wiki/Tim_nazzjonali_tal-futbol_tal-Olanda">Olanda</ref>, hu kellu jiġi sostitwit minħabba li weġġa' wara daħla minn <ref target="https://mt.wikipedia.org/wiki/Khalid_Boulahrouz">Khalid Boulahrouz</ref>.<ref target="https://mt.wikipedia.org/wiki/Il-Paġna_prinċipali#cite_note-53">[53]</ref> Però hu rritorna għall-konfront ta' wara kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ingilterra">Ingilterra</ref> tal-1 ta' Lulju 2006, fejn din il-logħba kienet karraterizzata mill-karta ħamra murija lill-plejer Ingliż <ref target="https://mt.wikipedia.org/wiki/Wayne_Rooney">Wayne Rooney</ref>. L-istampa Ingliża ħarġet xniegħat li Ronaldo influwenza d-deċiżjoni tar-referi <ref target="https://mt.wikipedia.org/wiki/Horacio_Elizondo">Horacio Elizondo</ref> bl-aġir aggressiv tiegħu, u wara deher jgħammeż lill-bankina Portugiża wara t-tkeċċija ta' Rooney. Wara l-partita, Ronaldo insista li Rooney kien ħabib u ma kienx qed jippersisti sabiex jiġi mkeċċi.<ref target="https://mt.wikipedia.org/wiki/Il-Paġna_prinċipali#cite_note-54">[54]</ref> Fl-4 ta' Lulju, Elizondo iċċara li l-karta l-ħamra kienet minħabba l-infrazzjoni ta' Rooney u mhux minħabba l-frakass bejn Rooney u Ronaldo.<ref target="https://mt.wikipedia.org/wiki/Il-Paġna_prinċipali#cite_note-55">[55]</ref></p>
<p>Ir-reazzjoni irrabbjata min-naħa tal-istampa Ingliża wasslet lil Ronaldo biex jikkunsidra jekk jitlaqx lil United,<ref target="https://mt.wikipedia.org/wiki/Il-Paġna_prinċipali#cite_note-56">[56]</ref> u allegatament qal lill-gazzetta sportiva Spanjola <hi rend="italic"><ref target="https://mt.wikipedia.org/wiki/Marca_(gazzetta)">Marca</ref></hi> li hu xtaq li jittrasferixxi lejn Real Madrid.<ref target="https://mt.wikipedia.org/wiki/Il-Paġna_prinċipali#cite_note-57">[57]</ref> Bħala tweġiba għal din, Ferguson bagħat lill-assistent kowċ Portugiż <ref target="https://mt.wikipedia.org/wiki/Carlos_Queiroz">Carlos Queiroz</ref> biex jitkellem ma' Ronaldo u jipperswadih biex ibiddel ħsiebu.<ref target="https://mt.wikipedia.org/wiki/Il-Paġna_prinċipali#cite_note-58">[58]</ref> Ronaldo iddeċieda li jibqa', u iffirma estensjoni għal ħames snin mal-kuntratt li kellu f'April tal-2007.<ref target="https://mt.wikipedia.org/wiki/Il-Paġna_prinċipali#cite_note-59">[59]</ref></p>
<p>Matul is-semifinali tat-Tazza tad-Dinja kontra <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref> Ronaldo kien ibbuwjat, u minħabba kampanja sħiħa negattiva ta' posta elettronika imnediha minn partitarji Ingliżi, Ronaldo tilef għal ftit milli jieħu l-unur bħala L-Aqwa Żagħżugħ tat-turnew.<ref target="https://mt.wikipedia.org/wiki/Il-Paġna_prinċipali#cite_note-60">[60]</ref> Minkejja li l-votazzjoni li saret online affettwat biss il-proċess ta' nominazzjoni, il-Grupp ta' Studju Tekniku tal-FIFA tat l-unur lil <ref target="https://mt.wikipedia.org/wiki/Lukas_Podolski">Lukas Podolski</ref>, fejn stqarriet li l-imġieba ta' Ronaldo kienet fattur determinanti fid-deċiżjoni.<ref target="https://mt.wikipedia.org/wiki/Il-Paġna_prinċipali#cite_note-61">[61]</ref></p>
Wara t-Tazza tad-Dinja
<p>Ġurnata wara għeluq it-tnejn u għoxrin sena, Ronaldo ġie mogħti l-faxxa ta' kaptan tat-tim Portugiż għall-ewwel darba f'<ref target="https://mt.wikipedia.org/wiki/Logħba_ta'_ħbiberija">logħba ta' ħbiberija</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Brażil">Brażil</ref> li ntlagħbet fis-6 ta' Frar 2007. Ronaldo skorja tmien gowls f'isem il-Portugall fil-<ref target="https://mt.wikipedia.org/wiki/Kwalifikazzjoni_għall-Kampjonati_Ewropej_tal-Futbol_2008">fażi ta' kwalifikazzjoni</ref> għall-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref>,<ref target="https://mt.wikipedia.org/wiki/Il-Paġna_prinċipali#cite_note-62">[62]</ref> imma skorja biss wieħed matul it-turnew hekk kif il-Portugall sfaw eliminati fil-kwarti tal-finali.</p>
Statistika
<p><hi rend="italic">Statistika korretta sal-4 ta' Mejju 2013.</hi></p>
<p>1 Inklużi kompetizzjonijiet oħra bħas-<ref target="https://mt.wikipedia.org/wiki/Supertaça_Cândido_de_Oliveira">Supertaça Cândido de Oliveira</ref>, l-<ref target="https://mt.wikipedia.org/wiki/FA_Community_Shield">FA Community Shield</ref>, is-<ref target="https://mt.wikipedia.org/wiki/Super_Cup_Ewropea">Super Cup Ewropea</ref>, it-<ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs">Tazza tad-Dinja tal-Klabbs</ref>, u s-<ref target="https://mt.wikipedia.org/wiki/Supercopa_de_España">Supercopa de España</ref>.</p>
Unuri
Klabb
<p> <hi rend="bold">Manchester United</hi></p>
<list type="unordered"><item><ref target="https://mt.wikipedia.org/wiki/Premier_League">Premier League</ref>: 2006–07, 2007–08, 2008–09</item>
<item><ref target="https://mt.wikipedia.org/wiki/FA_Cup">FA Cup</ref>: 2003-04</item>
<item><ref target="https://mt.wikipedia.org/wiki/Football_League_Cup">Football League Cup</ref>: 2005–06, 2008–09</item>
<item><ref target="https://mt.wikipedia.org/wiki/Community_Shield">Community Shield</ref>: 2007</item>
<item><ref target="https://mt.wikipedia.org/wiki/UEFA_Champions_League">UEFA Champions League</ref>: 2007–08</item>
<item><ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs">Tazza tad-Dinja tal-Futbol tal-Klabbs</ref>: 2008</item></list>
<p> <hi rend="bold">Real Madrid</hi></p>
<list type="unordered"><item><ref target="https://mt.wikipedia.org/wiki/La_Liga">La Liga</ref>: 2011–12</item>
<item><ref target="https://mt.wikipedia.org/wiki/Copa_del_Rey">Copa del Rey</ref>: 2010–11</item>
<item><ref target="https://mt.wikipedia.org/wiki/Supercopa_de_España">Supercopa de España</ref>: 2012</item></list>
Individwali
<list type="unordered"><item><ref target="https://mt.wikipedia.org/wiki/Trofew_Bravo">Trofew Bravo</ref>: 2004</item>
<item><ref target="https://mt.wikipedia.org/wiki/Plejer_Żagħżugħ_tas-Sena_tal-PFA">Plejer Żagħżugħ tas-Sena tal-PFA</ref>: 2006–07</item>
<item>Tim tas-Sena tal-<ref target="https://mt.wikipedia.org/wiki/UEFA">UEFA</ref>: 2003–04, 2006–07, 2007–08, 2008–09, 2009–10, 2010–11</item>
<item>Tim tas-Sena tal-<ref target="https://mt.wikipedia.org/wiki/Premier_League">Premier League</ref>: 2005–06, 2006–07, 2007–08, 2008–09</item>
<item>Plejer tax-Xahar tal-Premier League: Novembru 2006, Diċembru 2006, Jannar 2008, Marzu 2008</item>
<item><ref target="https://mt.wikipedia.org/wiki/FIFPro_World_XI">FIFPro World XI</ref>: 2007, 2008, 2009, 2010, 2011</item>
<item><ref target="https://mt.wikipedia.org/wiki/Plejer_tas-Sena_tal-FIFA">Plejer tas-Sena tal-FIFA</ref>: 2008</item>
<item><ref target="https://mt.wikipedia.org/wiki/Plejer_tas-Sena_tal-FIFPro">Plejer tas-Sena tal-FIFPro</ref>: 2007–08</item>
<item><ref target="https://mt.wikipedia.org/wiki/Unuri_għall-klabbs_tal-UEFA#Plejer_tas-Sena">Plejer tas-Sena tal-UEFA</ref>: 2007–08</item>
<item><ref target="https://mt.wikipedia.org/wiki/Unuri_għall-klabbs_tal-UEFA#L-Aqwa_Attakkant">L-Aqwa Attakkant tal-UEFA</ref>: 2007–08</item>
<item><ref target="https://mt.wikipedia.org/wiki/FIFA_Puskás_Award">FIFA Puskás Award</ref>: 2009</item>
<item><ref target="https://mt.wikipedia.org/wiki/Plejer_tas-Sena_tal-FWA">Plejer tas-Sena tal-FWA</ref>: 2006–07, 2007–08</item>
<item><ref target="https://mt.wikipedia.org/wiki/Plejer_tas-Sena_tal-PFA">Plejer tas-Sena tal-PFA</ref>: 2006–07, 2007–08</item>
<item><ref target="https://mt.wikipedia.org/wiki/Żarbuna_tad-Deheb">Żarbuna tad-Deheb</ref>: 2007–08, 2010–11</item>
<item><ref target="https://mt.wikipedia.org/wiki/Ballun_tad-Deheb">Ballun tad-Deheb</ref>: 2008</item>
<item><ref target="https://mt.wikipedia.org/wiki/Onze_d'Or">Onze d'Or</ref>: 2008</item>
<item>L-aqwa skorer tal-<ref target="https://mt.wikipedia.org/wiki/UEFA_Champions_League">UEFA Champions League</ref>: 2007–08</item>
<item>L-aqwa skorer tal-<ref target="https://mt.wikipedia.org/wiki/Premier_League">Premier League</ref>: 2007–08</item>
<item>L-aqwa skorer tal-<ref target="https://mt.wikipedia.org/wiki/Kampjonati_Ewropej_tal-Futbol">Kampjonati Ewropej</ref>: 2012</item>
<item><ref target="https://mt.wikipedia.org/wiki/Trofew_Pichichi">Trofew Pichichi</ref>: 2010–11</item></list>


Ħoloq esterni


<list type="unordered"><item><ref target="https://www.cristianoronaldo.com">Sit uffiċjali</ref></item>
<item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item>
<item>Il-mudell {{<ref target="https://mt.wikipedia.org/wiki/Mudell:Nfteams">Nfteams</ref>}} għandu nieqes l-identifikatur u l-entità ma teżistix fuq Wikidata.</item>
<item>{{Il-mudell <ref target="https://mt.wikipedia.org/wiki/Mudell:FIFA">FIFA</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>