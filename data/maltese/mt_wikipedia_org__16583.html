<html><body><text id="wikipedia_mt_wikipedia_org__16583.html" ns="0" revid="248346" sourceurl="https://mt.wikipedia.org/wiki/Tuta_tal-g%C4%A7ollieq" title="Tuta tal-għollieq" type="wikipedia">Tuta tal-għollieq
<p>It-<hi rend="bold">tuta tal-għollieq</hi> hi <ref target="https://mt.wikipedia.org/wiki/Frotta">frotta</ref> li tittiekel magħmula minn xi waħda mix-xtieli tal-għollieq ta' bosta speċi fil-ġeneru <hi rend="italic"><ref target="https://mt.wikipedia.org/wiki/Rubus">Rubus</ref></hi> tal-familja <ref target="https://mt.wikipedia.org/wiki/Rosaceae">Rosaceae</ref>. Il-frotta mhux <ref target="https://mt.wikipedia.org/wiki/Bakka">bakka</ref> tassew; botanikament tissejjaħ "frotta aggregata", magħmula minn <ref target="https://mt.wikipedia.org/wiki/Drupa">drupi</ref> żgħar. Tipikament il-pjanti jkollhom zkuk biennali u għeruq perenni. Dan huwa grupp mifrux, u magħruf sewwa ta' aktar minn 375 speċi, li ħafna minnhom huma mikrospeċi apomitiċi li jiġu minn xulxin mill-qrib, indiġeni fil-partijiet tal-<ref target="https://mt.wikipedia.org/wiki/Emisfera_ta'_Fuq">Emisfera ta' Fuq</ref> u tal-<ref target="https://mt.wikipedia.org/wiki/Amerika_t'Isfel">Amerika t'Isfel</ref> li għandhom klima moderata<ref target="https://mt.wikipedia.org/wiki/Il-Paġna_prinċipali#cite_note-rhs-1">[1]</ref>. F'Malta tikber speċi waħda bl-isem <ref target="https://mt.wikipedia.org/wiki/Rubus_ulmifolius">Rubus ulmifolius</ref>.</p>
Il-mod kif tikber u deskrizzjoni anatomika
<p>L-għollieq hu pjanta perenni li tipikament toħroġ zkuk biennali mis-sistema perenni tal-għeruq <ref target="https://mt.wikipedia.org/wiki/Il-Paġna_prinċipali#cite_note-uga-2">[2]</ref>.</p>
<p>Fl-ewwel sena tagħha, joħroġ zokk ġdid, il-<hi rend="italic">primocane</hi>, li jikber bil-qawwa sa ma jilħaq 3–6 m (ġieli, sa 9 m), jitgħawweġ u jixxeblek mal-art u joħroġ weraq kbar "palmati komposti"  b’ħames jew seba' wrejjaq; dan ma jwarradx. Fit-tieni sena iz-zokk isir <hi rend="italic">floricane</hi> u ma jitwalx aktar, iżda joħroġ l-blanzuni laterali li jipproduċu friegħi laterali li jwarrdu (li jkollhom weraq iżgħar bi tliet jew ħames urejjaq)<ref target="https://mt.wikipedia.org/wiki/Il-Paġna_prinċipali#cite_note-uga-2">[2]</ref>. Ir- rimjiet tal-ewwel u t-tieni sena s-soltu jkollhom ħafna xewk qasir mgħawweġ li jniggeż ħafna. Xi kultivari bla xewk ġew żviluppati. Riċentement fl-Università ta' Arkansas żviluppaw tut tal-għollieq primocane li jikber u jwarrad fuq iz-zkuk tal-ewwel sena bħal-<ref target="https://mt.wikipedia.org/wiki/Lampuna">lampun</ref> aħmar <hi rend="italic">primocane</hi>.</p>
<p>Mingħajr rażan, ix-xtieli maturi jiffurmaw tgħaqqida folta ta' zkuk mgħawġin u mħabblin u f'ħafna speċi l-friegħi jagħmlu l-għeruq meta jmissu mal-art. L-arbuxxelli tat-tut tal-għollieq jittolleraw <ref target="https://mt.wikipedia.org/wiki/Ħamrija">ħamrija</ref> fqira u jikbru maljar u ma jdumux ma jikkolonizzaw kull fejn isibu <ref target="https://mt.wikipedia.org/wiki/Il-Paġna_prinċipali#cite_note-rhs-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-blamey-3">[3]</ref>.</p>
<figure><caption>Naħla tippolinizza t-tut tal-għollieq</caption></figure>
<p>Il-<ref target="https://mt.wikipedia.org/wiki/Fjuri">fjuri</ref> joħorġu fl-aħħar tar-rebbiegħa u l-bidu tas-sajf fuq <ref target="https://mt.wikipedia.org/wiki/Raċemi">raċemi</ref> qsar fit-truf tal-laterali warradija. <ref target="https://mt.wikipedia.org/wiki/Il-Paġna_prinċipali#cite_note-uga-2">[2]</ref> Kull fjura hija madwar 2-3 ċm fid-dijametru b'ħames <ref target="https://mt.wikipedia.org/wiki/Petala">petali</ref> bojod jew roża ċar <ref target="https://mt.wikipedia.org/wiki/Il-Paġna_prinċipali#cite_note-uga-2">[2]</ref>.</p>
<p>Id-drupi żgħar jiżviluppaw biss madwar ovuli li jkunu fertilizzat mill-gameti maskili minn trab atl-pollin. L-aktar kawża probabbli ta' ovuli li ma jiżviluppawx hi n-nuqqas ta' żjarat mill-<ref target="https://mt.wikipedia.org/wiki/Pollinatur">pollinaturi</ref><ref target="https://mt.wikipedia.org/wiki/Il-Paġna_prinċipali#cite_note-4">[4]</ref> . Anke bidla żgħira fil-kondizzjonijiet, bħall-ġurnata bix-xita jew ta' ġurnata taħraq wisq għan-naħal biex ikomplu jaħdmu wara filgħodu kmieni, tista' tnaqqas l-għadd ta' żjarat tan-naħal fuq il-fjuri, u b'hekk tnaqqas il-kwalità tal-frott. L-iżvilupp mhux komplut tad-drupi żgħar jista' wkoll ikun sintomu ta' riservi moħlija fl-għeruq tax-xtieli, jew infezzjoni b'<ref target="https://mt.wikipedia.org/wiki/Viru">viru</ref>. </p>
<p>Fit-terminoloġija <ref target="https://mt.wikipedia.org/wiki/Botanija">botanika</ref>, il-<ref target="https://mt.wikipedia.org/wiki/Frott">frott</ref> mhux <ref target="https://mt.wikipedia.org/wiki/Bakka">bakka</ref>, iżda <ref target="https://mt.wikipedia.org/wiki/Frott_aggregat">frott aggregat</ref> minn ħafna drupi żgħar.</p>
Ekoloġija
<p>Il-weraq tal-għollieq jikluh ċerti <ref target="https://mt.wikipedia.org/wiki/Dudu_tal-ħaxix">dud tal-ħaxix</ref>; xi mammiferi li jirgħu, speċjalment iċ-ċriev, iħobbuhom ħafna l-weraq tiegħu. Id-dud tal-baħrija <hi rend="italic"><ref target="https://mt.wikipedia.org/wiki/Alabonia_geoffrella">Alabonia geoffrella</ref></hi> jieklu l-ġewwieni tar-rimjiet mejta tal-għollieq. Meta jkun misjur, il-frott jikluh bosta mammiferi bħall-volpi l-aħmar u t-tassu Ewrażjatiku, kif ukoll minn għasafar żgħar u dawn l-annimali jxerrdu ż-żerriegħa tiegħu. <ref target="https://mt.wikipedia.org/wiki/Il-Paġna_prinċipali#cite_note-5">[5]</ref>.</p>
Kultivazzjoni u użi
<p>L-ikbar kultivazzjoni ssir fl-istat ta' <ref target="https://mt.wikipedia.org/wiki/Oregon">Oregon</ref> fl-<ref target="https://mt.wikipedia.org/wiki/Stati_Uniti_tal-Amrika">Istati Uniti</ref>. L-Oregon ipproduċa 19.3 miljun kg fuq 25km2, fl-1995 <ref target="https://mt.wikipedia.org/wiki/Il-Paġna_prinċipali#cite_note-6">[6]</ref> u 25.5 miljun kg fuq 20km2 fl-2009.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref>  Filwaqt li l-Oregon hu l-ewwel fid-dinja għall-volum ta' frott prodott, is-<ref target="https://mt.wikipedia.org/wiki/Serbja">Serbja</ref> għandha erja enormi ta' għelieqi b’din il-frotta.</p>
<figure><caption>Il-fjura tat-tut tal-għollieq</caption></figure>
<p>Hu magħruf li t-tut tal-għollieq fih l-antiossidanti polifenoli, kimiċi li jinsabu fin-natura u li jistgħu jagħtu spinta lil ċerti proċessi metaboliċi ta' ġid fil-<ref target="https://mt.wikipedia.org/wiki/Mammiferu">mammiferi</ref>.
L-għeruq tat-tut tal-għollieq li huma <ref target="https://mt.wikipedia.org/wiki/Astrinġenti">astrinġenti</ref>  gieli jintużaw fil-<ref target="https://mt.wikipedia.org/wiki/Fitoterapija">fitoterapija</ref> għal-fejqan tad-<ref target="https://mt.wikipedia.org/wiki/Dijarea">dijarea</ref> u d-<ref target="https://mt.wikipedia.org/wiki/Diżinterija">diżinterija</ref><ref target="https://mt.wikipedia.org/wiki/Il-Paġna_prinċipali#cite_note-8">[8]</ref>.</p>
<p>F'xi partijiet tad-dinja, bħal fl-<ref target="https://mt.wikipedia.org/wiki/Awstralja">Awstralja</ref>, iċ-<ref target="https://mt.wikipedia.org/wiki/Ċili">Ċili</ref>, <ref target="https://mt.wikipedia.org/wiki/New_Zealand">New Zealand</ref> u r-reġjun tal-Paċifiku Majjistru tal-Amerika, xi speċi tat-tut tal-għollieq, partikolarment <hi rend="italic"> <ref target="https://mt.wikipedia.org/wiki/Rubus_armeniacus">Rubus armeniacus</ref></hi>(syn.<hi rend="italic">R. procerus</hi>, "Himalaya") u <hi rend="italic"><ref target="https://mt.wikipedia.org/wiki/Rubus_laciniatus">Rubus laciniatus</ref></hi> saru naturalizzati u meqjusa bħala <ref target="https://mt.wikipedia.org/wiki/Speċi_invażivi">speċi invażivi</ref> u <ref target="https://mt.wikipedia.org/wiki/Ħaxix_ħażin">ħaxix ħażin</ref> li jikber ħafna <ref target="https://mt.wikipedia.org/wiki/Il-Paġna_prinċipali#cite_note-rhs-1">[1]</ref></p>
<p>Peress li hemm xhieda forensika mill-<ref target="https://mt.wikipedia.org/wiki/Mara_ta'_Haraldskær">Mara ta' Haraldskær</ref> tal-<ref target="https://mt.wikipedia.org/wiki/Età_tal-ħadid">Età tal-ħadid</ref> li kienet kielet it-tut tal-għollieq xi 2500 sena ilu, huwa raġonevoli li wieħed jikkonkludi li t-tut tal-għollieq kien jittiekel mill-bniedem ħafna eluf ta' snin ilu.</p>
Mard u insetti ta' ħsara
<p>Id-drosofila bil-ġwienaħ bit-tikek <hi rend="italic"><ref target="https://mt.wikipedia.org/wiki/Drosophila_suzukii">Drosophila suzukii</ref></hi> tagħmel ħsara serja lit-tut tal-għollieq. Kontra qaribitha d-dubbiena tal-frott <hi rend="italic"><ref target="https://mt.wikipedia.org/wiki/Drosophila_melanogaster">Drosophila melanogaster</ref></hi> li jogħġobha l-iżjed il-frott imħassar jew iffermentat, <hi rend="italic">D. suzukii</hi> tattakka l-frott misjur frisk, billi tbid il-bajd taħt il-ġilda ratba. Il-larvi jfaqqsu u jikbru fil-frott u jeqirdu l-valur kummerċjali tal-frott.</p>
Kultivari Kummerċjali
<figure><caption>Tut tal-għollieq <hi rend="italic">Black Butte</hi></caption></figure>
<p>Intgħażlu bosta kultivari għall-kultivazzjoni kummerċjali u dilettantistika fl-<ref target="https://mt.wikipedia.org/wiki/Ewropa">Ewropa</ref><ref target="https://mt.wikipedia.org/wiki/Il-Paġna_prinċipali#cite_note-rhs-1">[1]</ref> u fl-<ref target="https://mt.wikipedia.org/wiki/Stati_Uniti">Stati Uniti</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref>. Peress li ħafna mill-ispeċi jiffurmaw <ref target="https://mt.wikipedia.org/wiki/Ibridi_(bijoloġija)">ibridi</ref> faċilment, hemm bosta kultivari b’aktar minn speċi waħda fost l-antenati tagħhom.</p>
<p>"Marion" hi kultivar importanti li ntgħażlet minn żerriegħa mdakkra bejn l-għolliqiet "Chehalem" u "Olallie"<ref target="https://mt.wikipedia.org/wiki/Il-Paġna_prinċipali#cite_note-10">[10]</ref>.  "Olallie" min-naħa l-oħra intgħażlet bid-dakkir bejn <ref target="https://mt.wikipedia.org/wiki/Loganberry">loganberry</ref> u <ref target="https://mt.wikipedia.org/wiki/Youngberry">youngberry</ref>. "Marion", "Chehalem" u "Olallie" huma biss tlieta mill-ħafna kultivari li jixxebilku tat-tut tal-għollieq żviluppati fil-programm tat-trobbija tat-tut tal-għollieq tad-Dipartiment tal-Agrikoltura tal-Istati Uniti.</p>
<p>Il-kultivari l-aktar riċenti li ħarġu minn dan il-programm huma l-kultivari bla xewk 'Black Diamond', 'Black Pearl' and 'Nightfall' kif ukoll l-għollieq bikri ħafna "Obsidian" u "Metolius". "Black Diamond" bħal issa hu l-kultivar ewlieni tli qiegħed jitħawwel fil-Majjistral ħdejn il-Paċifiku. Fost il-kultivari l-oħra minn dan il-programm hemm 'Waldo', 'Siskiyou', 'Black Butte', 'Kotata', 'Pacific' u 'Cascade'.<ref target="https://mt.wikipedia.org/wiki/Il-Paġna_prinċipali#cite_note-11">[11]</ref>.</p>
<p>L-għollieq li jixxeblek jikber aktar bil-qawwa, jifforma kuruna u jkollu bżonn kannizzata biex iżomm magħha. Dan jiflaħ iżjed għall-kesħa mill-għollieq wieqaf jew nofsu wieqaf. Minbarra fil-Majjistral tal-Istati Uniti ħdejn il-Paċifiku, dawn it-tipi jmorru tajjeb fl-klimi simili bħal fir-<ref target="https://mt.wikipedia.org/wiki/Renju_Unit">Renju Unit</ref>, fin<ref target="https://mt.wikipedia.org/wiki/New_Zealand">New Zealand</ref>, fiċ-<ref target="https://mt.wikipedia.org/wiki/Ċili">Ċili</ref>, u fil-pajjiżi tall-<ref target="https://mt.wikipedia.org/wiki/Mediterran">Mediterran</ref>.</p>
<p>Għollieq nofsu wieqaf mingħajr xewk ġie żviluppat għall-ewwel darba f'<ref target="https://mt.wikipedia.org/wiki/Norwich">Norwich</ref>, fir-Renju Unit, u wara f'<ref target="https://mt.wikipedia.org/wiki/Beltsville,_Maryland">Beltsville, Maryland</ref>. Dawn huma jiffurmaw kuruna, jikbru bil-qawwa ħafna, u jkollhom bżonn kannizzata biex iżżommhom. Fost dawn il -kultivari nsibu 'Black Satin' 'Chester Thornless', 'Dirksen Thornless', 'Hull Thornless', 'Loch Ness', 'Loch Tay', 'Merton Thornless', 'Smoothstem' u 'Triple Crown'. Dan l-aħħar, fis-Serbja ġie żviluppat il-kultivar 'Cacanska Bestrna' u tħawwel fuq ħafna eluf ta' ettari hemmhekk.</p>
<p>L-<ref target="https://mt.wikipedia.org/wiki/Università_ta'_Arkansas">Università ta' Arkansas</ref> żviluppat kultivari tal-għollieq wieqfa. Dawn it-tipi huma inqas vigorużi minn tipi nofshom wieqfa u jipproduċu zkuk ġodda minn ma' l-għeruq (għalhekk jinfirxu taħt l-art bħall-<ref target="https://mt.wikipedia.org/wiki/Lampuna">lampun</ref>). Minn dan il-programm ħarġu kultivari bix-xewk u u bla xewka, fosthomi 'Navaho', 'Ouachita', 'Cherokee', 'Apache', 'Arapaho' u 'Kiowa'. Huma wkoll responsabbli għall-iżvilupp t tal-għollieq li jagħmel il-frott fuq iz-zkuk ta’ inqas minn sena (primocane) bħal 'Prime-Jan' u 'Prime-Jim'.</p>
<p>Fl-lampun, dawn it-tipi jissejħu primocane. 'Prime-Jim' and 'Prime-Jan' ħarġu fl-2004 u huma l-ewwel kultivari primocanr tal-għollieq. Jikbru ftit jew wisq bħall-kultivari wieqfa oħra deskritti hawn fuq, però z-zkuk li joħorġu fir-rebbiegħa, jwarrdu  f'nofs is-sajf u jagħmlu l-frott tard fis-sajf jew fil-ħarifa. Il-frott tal-ħarifa jkun l-aħjar meta jsir fi klima ħafifa friska bħal f'California.</p>
<p>L-għollieqa bix-xewk nofsha wieqfa "Illini Hardy" introdotta mill-<ref target="https://mt.wikipedia.org/wiki/Università_ta'_Illinois">Università ta' Illinois</ref> għandha zkuk li jkampaw f'żoni ta' ħruxija 5, fejn tradizzjonalment il-produzzjoni tat-tut tal-għollieq kienet problematika, minħabba li z-zkuk spiss kienu jmutu fix-xitwa.</p>
Nutrijenti u l-kwalitajiet anti-ossidanti
<p>It-tut tal-għollieq hu magħruf għall-kontenut nutrizzjonali għoli ta' <ref target="https://mt.wikipedia.org/wiki/Fibra">fibra</ref>, <ref target="https://mt.wikipedia.org/wiki/Vitamina_C">vitamina C</ref>, <ref target="https://mt.wikipedia.org/wiki/Vitamina_K">vitamina K</ref>, <ref target="https://mt.wikipedia.org/wiki/Aċidu_foliku">aċidu foliku</ref> (tip ta' <ref target="https://mt.wikipedia.org/wiki/Vitamina_B">vitamina B</ref>), u l-minerali essenzjali l-<ref target="https://mt.wikipedia.org/wiki/Manganiż">manganiż</ref>.</p>
<p>nota: Il-valur ta' kuljum mhux stabbilit</p>
<p>It-tut tal-għollieq hu wieħed mill-frott li fih l-<ref target="https://mt.wikipedia.org/wiki/Antiossidanti">antiossidanti</ref>, b'mod partikolari minħabba l-kontenut dens li fih ta' komposti polifenoliċi, bħall-<ref target="https://mt.wikipedia.org/wiki/Aċtu_ellaġiku">aċtu ellaġiku</ref>, it-<ref target="https://mt.wikipedia.org/wiki/Tannin">tannini</ref>, l-ellagitannini, il-<ref target="https://mt.wikipedia.org/wiki/Kwerċetina">kwerċetina</ref>, l-<ref target="https://mt.wikipedia.org/wiki/Aċtu_galliku">aċtu galliku</ref>, l-<ref target="https://mt.wikipedia.org/wiki/Antċijan">antċijan</ref> u ċ-<ref target="https://mt.wikipedia.org/wiki/Ċijanidina">ċijanidina</ref><ref target="https://mt.wikipedia.org/wiki/Il-Paġna_prinċipali#cite_note-13">[13]</ref><ref target="https://mt.wikipedia.org/wiki/Il-Paġna_prinċipali#cite_note-14">[14]</ref>.</p>
<p>It-tut tal-għollieq għandu valur tal-ORAC (kapaċità tal-assorbenza tar-radikali tal-ossiġenu) ta' 5347 għal kull 100 gramma, li jagħmlu wieħed mill-ogħla fil-valur tal-ORAC. Rapport ieħor li juża metodi differenti għall-kejl tal-qawwa antiossidanta jqiegħed it-tut tal-għollieq fost l-aqwa minn 1000 ikel antiossidanti li jittiekel fl-Istati Uniti<ref target="https://mt.wikipedia.org/wiki/Il-Paġna_prinċipali#cite_note-15">[15]</ref>.</p>
Il-kontenut nutrijenti fiż-żerriegħa
<p>It-tut tal-għollieq fih ħafna żerriegħa kbira li mhux dejjem tintogħob mill-konsumaturi. Però iż-żerriegħa fiha xi żejt li hu rikk fl-<ref target="https://mt.wikipedia.org/wiki/Omega-3">omega-3</ref> (aċtu alfa-linoleniku) u fix-xaħam -6 (aċtu linolejku), kif ukoll xi <ref target="https://mt.wikipedia.org/wiki/Proteini">proteini</ref>, <ref target="https://mt.wikipedia.org/wiki/Fibra">fibra</ref>, karotenojdi, ellagitannini u aċtu ellaġiku <ref target="https://mt.wikipedia.org/wiki/Il-Paġna_prinċipali#cite_note-16">[16]</ref>.</p>
Folklor
<p>Skont il-folklor tar-<ref target="https://mt.wikipedia.org/wiki/Renju_Unit">Renju Unit</ref> it-tut tal-għollieq m'għandux jinġabar wara l-11 ta' Ottubru, li fl-antik kien il-festa ta' <ref target="https://mt.wikipedia.org/wiki/San_Mikiel">San Mikiel</ref> għax ix-xitan ikun għamilhom tiegħu billi jħalli t-tbajja fuq il-weraq meta jagħmel l-awrina fuqhom. Din il-leġġenda mhux vojta għal kollox għax wara dan iż-żmien minħabba x-xita u l-bard il-frott sikwit jiġi infettat minn bosta <ref target="https://mt.wikipedia.org/wiki/Moffa">mofof</ref> bħal <hi rend="italic"><ref target="https://mt.wikipedia.org/wiki/Botryotinia">Botryotinia</ref></hi> li jagħtuh dehra kerha u jista' jkun velenużi<ref target="https://mt.wikipedia.org/wiki/Il-Paġna_prinċipali#cite_note-17">[17]</ref><ref target="https://mt.wikipedia.org/wiki/Il-Paġna_prinċipali#cite_note-18">[18]</ref>.</p>
</text></body></html>