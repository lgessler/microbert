<html><body><text id="wikipedia_mt_wikipedia_org__22733.html" ns="0" revid="257286" sourceurl="https://mt.wikipedia.org/wiki/George_Anthony_Frendo" title="George Anthony Frendo" type="wikipedia">George Anthony Frendo<figure><caption>George Anthony Frendo (2020)</caption></figure>
<figure></figure>
<p><hi rend="bold">L-Isqof George Anthony Frendo</hi> (<ref target="https://mt.wikipedia.org/wiki/Qormi">Qormi</ref>, 4 ta’ April 1946) huwa patri Duminikan u l-Arċisqof ta' <ref target="https://mt.wikipedia.org/wiki/Tirana">Tirana</ref>-Durres, il-kapitali tal-<ref target="https://mt.wikipedia.org/wiki/Albanija">Albanija</ref>.</p>
Studji
<p>George Frendo (isem tal-magħmudija Anthony) twieled Ħal Qormi, l-ħames minn sebat' aħwa, fl-4 ta' April 1946. </p>
<p>Wara li temm l-istudji primarji u sekondarji huwa ħaddan l-Ordni tal-Predikaturi (Dumnikan) fl-1962 u s-sena ta' wara għamel l-ewwel professjoni tieghu. Studja l-filosofija u t-tejoloġija fil-Kulleġġ ta' San Tumas t' Akwinu ġewwa r-Rabat, Malta. </p>
<p>Huwa għamel il-professjoni solenni f' April tal-1967, u ġie ordnat saċerdot fis-7 ta' April 1969. Matul dawn is-snin huwa kellu bħala kumpann tal-grupp lil P. Pawl Cremona, illum Arċisqof Emeritu ta' <ref target="https://mt.wikipedia.org/wiki/Malta">Malta</ref>.</p>
<p>Mill-Kulleġġ San Tumas t' Akwinu tar-Rabat huwa kiseb il-Lettorat fit-Tejoloġija bit-teżi Baptism as the Sacrament of Faith in the Doctrine and Practice of the Church. Wara ssokkta l-istudji tiegħu fl-Universita Pontifiċja ta' San Tumas t' Akwinu (Angelicum) ġewwa Ruma fil-fakulta tad-Dritt Kanoniku. Huwa kiseb id-dottorat fid-Dritt Kanoniku bit-teżi: Indissolubility and Divorce in the Theology of Thirteenth Century Scholastics.</p>
<p>Lura Malta beda jgħallem it-tejoloġija dommatika fil-Kulleġġ Dumnikan San Tumas t' Akwinu ġewwa r-Rabat. Fl-istess żmien beda jgħati korsijiet fit-tejoloġija dommatika (Sagramenti tal-Bidu u Eskatoloġija) fil-Fakulta tat-Tejoloġija ta' Malta u kors ieħor fuq l-Atejiżmu Kontemporanju ġewwa s-Seminarju ta' Għawdex. Fl-Albanija huwa għallem it-tejoloġija dwar it-Trinita Mqaddsa u l-Kristoloġija fis-seminarju interdjoċeżan ġewwa Scutari.</p>
Karigi fl-Ordni Dumnikan
<p>1974 – 1979: Surmast tan-Novizzi u Studenti</p>
<p>1979 – 1981: Pirjol tal-Kunvent ta' G' Manġa</p>
<p>1981 – 1989: Kappillan tal-Parroċċa Madonna ta' Fatima, G' Manġa</p>
<p>1989 – 1997: Provinċjal tal-Provinċja San Piju V, ta' Malta</p>
<p>1992 – 1996: President tal-Konferenza tas-Superjuri Maġġuri tar-Reliġjużi</p>
Karigi fl-Arċidjoċesi ta' Malta
<p>1974 – 1976: Defensor Vinculi fit-Tribunal tal-Prima Istanza</p>
<p>1976 – 1980: Defensor Vinculi fit-Tribunal Inter-Djoċeżan tas-Seconda Istanza</p>
<p>1980 – 1989: Imħallef fit-Tribunal Inter-Djoċeżan tas-Seconda Istanza</p>
<p>Membru tal-Kummissjoni mwaqqfa mill-Konferenza Episkopali Maltija biex tfassal il-liġijiet komplimentari wara l-promulgazzjoni tal-Kodiċi l-ġdid tad-Dritt Kanoniku.</p>
Uffiċċji Ekkleżjastiċi ġewwa l-Albanija
<p>1997 – 1999: Inkarigat biex tfassal il-liġijiet komplimentari wara l-promulgazzjoni tal-Kodiċi l-ġdid tad-Dritt Kanoniku.</p>
<p>1998 – 2018: Vigarju Ġenerali tal-Arċidjoċesi Tirana – Durres</p>
<p>1999 – 2005: President tal-Konferenza tas-Superjuri Maġġuri tar-Reliġjużi ġewwa l-Albanija</p>
<p>2001 – 2006: Membru tal-Kunsill Ġenerali Ewropew tal-UCESM</p>
<p>2001 – 2006: Vicarius Judicialis tat-Tribunal Inter-Djoċeżan (prima istanza)</p>
<p>Mill-23 ta' Settembru 2006: Isqof Awżiljarju ta' Tirana</p>
<p>Fl-2007 ġie maħtur membru tal-Kunsill Pontifiċju għad-Djalogu Inter-Reliġjuż</p>
<p>Segretarju tal-Konferenza Episkopali tal-Albanija u Amministratur Djoċeżan tal-Arċidjoċesi Tirana – Durres.</p>
Awtur
<p>Huwa awtur ta' Diversi kotba ta' natura dottrinali jew spiritwali (e.g. L-Ewkaristija, is-Sagramenti. Marija Santissma, tlett kotba b' temi differenti bħala tħejjija għall-Ġublew il-Kbir, il-Familja, sintesi tal-Katekiżmu tal-Knisja Kattolika, Adorazzjonijiet tal-Ewkaristija ecc.)</p>
<p>Ħa sehem f' diversi laqgħat internazzjonali kemm bħala Provinċjal tad-Dumnikani Maltin kif ukoll bħala president tal-Konferenza tas-Superjuri Maġġuri tar-Reliġjużi f' Malta u fl-Albanija, kif ukoll bħala membru tal-esekuttiv tal-Unio Conferentiarum Europearum Superiorum Maiorum (UCESM) kif ukoll bħala delegate tal-Konferenza Episkopali tal-Albanija.</p>
Arċisqof ta' Tirana-Durres
<p>Papa Franġisku, nhar is-17 ta' Novembru 2016, ħabbar l-għażla ta' Mons Ġorġ Frendo O.P. Isqof Awżiljarju ta' Tirana–Durres, bħala Arċisqof tal-istess Djoċesi, jiġifieri Tirana–Durres ġewwa l-Albanija. </p>
<p>Il-ħatra uffiċjali tiegħu saret nhar is-Sibt 3 ta' Diċembru 2016, fil-Katidral ta` San Pawl ġewwa Triana l-Albanija.</p>
<p>Nhar il-5 ta' Frar 2018, inħatar i-President il-ġdid tal-Konferenza Episkopali fl-Albanija (KISH).</p>
<p>Dan seħħ waqt il-laqgħa tal-istess konferenza fejn ġie appuntat il-grupp ġdid ta’ mexxejja ta’ din l-unjoni ekkleżjali.</p>
Ħoloq esterni
<list type="unordered"><item><ref target="http://www.catholic-hierarchy.org/bishop/bfrendo.html">Patri Frendo</ref> fuq Catholic-Hierarchy</item></list>
</text></body></html>