<html><body><text id="wikipedia_mt_wikipedia_org__15385.html" ns="0" revid="270850" sourceurl="https://mt.wikipedia.org/wiki/Nihat_Kahveci" title="Nihat Kahveci" type="wikipedia">Nihat Kahveci
<p><hi rend="bold">Nihat Kahveci</hi> (<ref target="https://mt.wikipedia.org/wiki/Istanbul">Istanbul</ref>, <ref target="https://mt.wikipedia.org/wiki/23_ta'_Novembru">23 ta' Novembru</ref> <ref target="https://mt.wikipedia.org/wiki/1979">1979</ref>) huwa eks-plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Turkija">Tork</ref> li kien jilgħab bħala <ref target="https://mt.wikipedia.org/wiki/Attakkant">attakkant</ref>.</p>
Karriera
Klabb
<p>Nihat huwa prodott tas-settur ġovanili ta' <ref target="https://mt.wikipedia.org/wiki/Beşiktaş_JK">Beşiktaş</ref> u ġie skopert minn Hürser Mustafa Cindir meta l-istess Nihat kien qiegħed jilgħab ma' Beşiktaş matul l-istaġun 1996–97. L-istaġun segwenti ssieħeb mal-ewwel tim.</p>
<p>F'Jannar tal-2002, huwa ngħaqad ma' <ref target="https://mt.wikipedia.org/wiki/Real_Sociedad">Real Sociedad</ref> ġewwa Spanja, taħt il-gwida tal-eks-kowċ ta' Beşiktaş <ref target="https://mt.wikipedia.org/wiki/John_Toshack">John Toshack</ref>. Mat-tim ta' Sociedad, Nihat lagħab 115-il logħba fejn skorja 57 gowl. Fl-<ref target="https://mt.wikipedia.org/wiki/La_Liga_2002–03">istaġun 2002–03</ref>, Nihat skorja 23 gowl fejn temm l-istaġun bħala t-tieni l-aqwa skorer fil-<ref target="https://mt.wikipedia.org/wiki/La_Liga">La Liga</ref> wara <ref target="https://mt.wikipedia.org/wiki/Roy_Makaay">Roy Makaay</ref> (29 gowls) u bl-istess numru ta' gowls ta' <ref target="https://mt.wikipedia.org/wiki/Ronaldo">Ronaldo</ref>.<ref target="https://mt.wikipedia.org/wiki/Il-Paġna_prinċipali#cite_note-2002-03-1">[1]</ref> Dan l-istaġun ra wkoll lil Real Sociedad jikkonkludu l-impenji tagħhom fil-kampjonat fit-tieni post, b'distakk ta' żewġ punti minn <ref target="https://mt.wikipedia.org/wiki/Real_Madrid_CF">Real Madrid</ref>. Fi żmienu mal-klabb huwa fforma koppja offensiva mal-attakkant Serb <ref target="https://mt.wikipedia.org/wiki/Darko_Kovačević">Darko Kovačević</ref>, tant li l-ġurnalist sportiv Phil Ball tahom il-laqam ta' "Iż-żgħir u l-kbir", bħala referenza għad-differenza fit-tul taż-żewġ plejers.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Fis-16 ta' Mejju 2006, qabel ma ngħaqad ma' <ref target="https://mt.wikipedia.org/wiki/Villarreal_CF">Villarreal</ref>, Nihat iffirma kuntratt ta' ħames snin. Fl-ewwel staġun mal-klabb ftit li xejn kien involut minħabba xi problemi fiżiċi li tappnulu l-istaġun. Però, l-istaġun segwenti kien fundamentali għat-tim hekk kif fil-kampjonat skorja 18-il gowl bit-tim jagħlaq l-istaġun fit-tieni post tal-klassifika. L-aħħar staġun tiegħu mal-Villarreal reġa' kien staġun imtappan bil-problemi fiżiċi fejn fid-dsatax-il dehra li għamel ma skorja l-ebda gowl.</p>
<p>Nhar is-27 ta' Ġunju 2009, Nihat irritorna lura t-Turkija fejn iffirma mat-tim ta' Beşiktaş għal erba' snin.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> Nhar it-18 ta' Mejju 2011, Beşiktaş ħassru l-kuntratt ta' Nihat.</p>
Internazzjonali
<p>F'Ottubru tas-sena 2000 waslet l-ewwel dehra mat-<ref target="https://mt.wikipedia.org/wiki/Tim_nazzjonali_tal-futbol_tat-Turkija">tim nazzjonali tat-Turkija</ref> għal Nihat kontra l-<ref target="https://mt.wikipedia.org/wiki/Tim_nazzjonali_tal-futbol_tal-Iżvezja">Iżvezja</ref>. Man-nazzjonal Torka hu pparteċipa fit-<ref target="https://mt.wikipedia.org/wiki/Tazza_tad-Dinja_tal-Futbol_2002">Tazza tad-Dinja 2002</ref>, liema kompetizzjoni rat lit-tim jispiċċa fit-tielet post. Matul dan it-turnew, l-uniċi dehriet tiegħu kienu bħala sostitut fid-79 minuta għal <ref target="https://mt.wikipedia.org/wiki/Yıldıray_Baştürk">Yıldıray Baştürk</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Kosta_Rika">Kosta Rika</ref> fil-fażi tal-gruppi, u dehra oħra bħala sostitut kontra l-<ref target="https://mt.wikipedia.org/wiki/Tim_nazzjonali_tal-futbol_tal-Ġappun">Ġappun</ref> fil-fażi tal-aħħar sittax.</p>
<p>Hu ħa sehem ukoll fil-<ref target="https://mt.wikipedia.org/wiki/Kampjonati_Ewropej_tal-Futbol_2008">Kampjonati Ewropej 2008</ref>, fejn fit-tielet logħba minn <ref target="https://mt.wikipedia.org/wiki/Grupp_A_tal-Kampjonati_Ewropej_tal-Futbol_2008">Grupp A</ref> Nihat skorja darbtejn kontra r-<ref target="https://mt.wikipedia.org/wiki/Tim_nazzjonali_tal-futbol_tar-Repubblika_Ċeka">Repubblika Ċeka</ref> fejn f'temp ta' kwarta l-iskor inqaleb minn 0–2 minn taħt għal 3–2 favur it-Tork (bil-gowl l-ieħor jasal minn <ref target="https://mt.wikipedia.org/wiki/Arda_Turan">Arda Turan</ref>). Din ir-rebħa wasslet għall-kwalifikazzjoni għar-rawnd suċċessiv għad-danni tal-istess Ċeki.</p>
Unuri
Beşiktaş
<list type="unordered"><item><ref target="https://mt.wikipedia.org/wiki/Tazza_Torka">Tazza Torka</ref>: 1997–98, 2010–11</item></list>


Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Nfteams">Nfteams</ref>}} għandu nieqes l-identifikatur u l-entità ma teżistix fuq Wikidata.</item>
<item>{{Il-mudell <ref target="https://mt.wikipedia.org/wiki/Mudell:FIFA">FIFA</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>