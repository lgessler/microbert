<html><body><text id="wikipedia_mt_wikipedia_org__14278.html" ns="0" revid="267291" sourceurl="https://mt.wikipedia.org/wiki/Organizzazzjoni_Dinjija_tas-Sa%C4%A7%C4%A7a" title="Organizzazzjoni Dinjija tas-Saħħa" type="wikipedia">Organizzazzjoni Dinjija tas-Saħħa
<p>L-<hi rend="bold">Organizzazzjoni Dinjija tas-Saħħa</hi>, jew <hi rend="bold">ODS</hi> (bl-Ingliż: <hi rend="bold">World Health Organization</hi>, <hi rend="italic">WHO</hi>), hija istituzzjoni intergovernattivita fi ħdan il-<ref target="https://mt.wikipedia.org/wiki/Ġnus_Magħquda">Ġnus Magħquda</ref>. L-għan tal-ODS, li tinvolvi 193 stat membru (sal-2010), hu li l-ġnus kollha fid-dinja jilħqu l-ogħla livell ta' saħħa possibbli.</p>
<p>Il-Kostituzzjoni tal-ODS ġiet approvata fl-1946 u daħlet fis-seħħ fis-7 April 1948. Dan il-jum jitfakkar kull sena bħala l-Jum Dinji tas-Saħħa.</p>
<p>

L-ODS taqdi żewġ għanijiet kostituzzjonali ewlenin:</p>
<p>1. li sservi ta’ awtorità sabiex tmexxi u tikkordina xogħol fuq is-saħħa fil-qasam internazzjonali</p>
<p>2. li tinkuraġġixxi koperazzjoni teknika fuq is-saħħa mal-Istati Membri.</p>
<p>

L-ODS taqdi dmirijietha permezz ta’ tliet strutturi ewlenin: l-Assemblea Dinjija tas-Saħħa, il-Bord Eżekuttiv u s-Segretarjat.</p>
<p>•	Il-Kwartieri Ġenerali tal-ODS qegħdin Ġineva fl-iSvizzera.</p>
<p>•	Waħda mill-karatteristiċi tal-ODS hija d-deċentralizzazzjoni tagħha. Hemm sitt reġjuni, kull wieħed minnhom bil-Kumitat Reġjonali u bl-Uffiċċju Reġjonali tiegħu.</p>

Għan u Funzjonijiet
<p>

Bħala l-awtorità li tmexxi u tikkordina x-xogħol fuq is-saħħa fil-qasam internazzjonali, kif miktub fil-Kostituzzjoni tagħha, l-ODS għandha bħala għan “li l-ġnus kollha jilħqu l-ogħla livell ta’ saħħa possibbli”. Hija telenka b’mod partikolari numru ta’ responsabbiltajiet, fosthom:</p>
<list type="unordered"><item>li tgħin il-gvernijiet, fuq talba tagħhom, isaħħu s-servizzi tas-saħħa;</item>
<item>li twettaq u żżomm is-servizzi amministrattivi u tekniċi meħtieġa, inkluż dawk epidemjoloġiċi u statistiċi;</item>
<item>li tipprovdi tagħrif, pariri u għajnuna fil-qasam tas-saħħa;</item>
<item>li tistimula l-qerda ta’ mard epidemiku, endemiku u forom ta’ mard ieħor;</item>
<item>li tippromwovi titjib fin-nutriment, l-akkomodazzjoni, sanità, kundizzjonijiet tax-xogħol, u aspetti oħra tal-iġjene ambjentali;</item>
<item>li tippromwovi koperazzjoni fost gruppi xjentifiċi u professjonali li jikkontribwixxu għat-titjib tas-saħħa;</item>
<item>li tipproponi konvenzjonijiet internazzjonali u ftehim dwar kwistjonijiet ta' saħħa;</item>
<item>li tippromwovi u twettaq riċerka fil-qasam tas-saħħa;</item>
<item>li tiżviluppa standards internazzjonali għall-ikel, prodotti farmaċewtiċi u bioloġiċi; u</item>
<item>li tgħin l-iżvilupp fost il-ġnus kollha ta' opinjoni pubblika infurmata dwar kwistjonijiet ta' saħħa.</item></list>
Struttura
<p>L-<hi rend="italic">Assemblea Dinjija tas-Saħħa</hi> tinżamm f'Mejju ta' kull sena, normalment f'Ġinevra, u jattendu għaliha delegazzjonijiet mill-iStati Membri kollha.  Ix-xogħlijiet ewlenin tagħha huma li jiġi approvat il-baġit tal-programm fuq sentejn, u li jittieħdu deċiżjonijiet dwar kwistjonijiet ewlenin ta' politika. L-Assemblea tas-Saħħa hija l-ogħla struttura deċiżjonali.</p>
<p>

Il-<hi rend="italic">Bord Eżekuttiv</hi> hu magħmul minn 34 individwu teknikament ikkwalifikat fil-qasam tas-saħħa, kull wieħed maħtur minn Stat Membru elett mill-Assemblea Dinjija tas-Saħħa għal dan l-għan. L-iStati Membri jiġu eletti għal perjodu ta’ tliet snin, u l-individwi li huma jaħtru jaġixxu fil-kapaċità personali tagħhom.  Il-Bord jiltaqa' minn tal-inqas darbtejn fis-sena; il-laqgħa ewlenija ssir normalment f'Jannar, b'laqgħa oħra iqsar f'Mejju, dritt wara l-Assemblea tas-Saħħa.  Il-funzjonijiet ewlenin tal-Bord Eżekuttiv huma li jġibu fis-seħħ id-deċiżjonijiet u l-politika tal-Assemblea tas-Saħħa, biex jagħtuha pariri u biex jiffaċilitaw ix-xogħol tagħha b’mod ġenerali.</p>
<p>

Is-<hi rend="italic">Segretarjat</hi> huwa magħmul minn 8000 espert fuq is-saħħa u oqsma oħra, kemm fil-kategoriji professjonali u servizz ġenerali, li jaħdmu kemm fil-kwartieri ġenerali, kif ukoll fis-sitt uffiċċji reġjonali u fil-pajjiżi.  Is-Segretarjat huwa mmexxi mid-Direttur Ġenerali (DĠ) tal-ODS, li huwa maħtur mill-Assemblea Dinjija tas-Saħħa fuq in-nominazzjoni tal-Bord Eżekuttiv.  Id-Direttur Ġenerali huwa megħjun minn Viċi Direttur Ġenerali u l-Assistenti Diretturi Ġenerali.</p>
<p>

Id-Diretturi Ġenerali mill-1948 'l hawn huma:</p>
<p>Id-Direttur Ġenerali preżenti, Dr Margaret Chan, inħatret mill-Assemblea Dinjija tas-Saħħa fid-9 Novembru 2006.  Qabel ma saret Direttur Ġenerali, Dr Chan kellha l-kariga ta’ Assistent DĠ għall-Mard Infettiv kif ukoll Rappreżentant tad-Direttur Ġenerali għall-Influwenza Pandemika.  Qabel ma ssieħbet fl-ODS, hija kienet id-Direttur tas-Saħħa f’Hong Kong.  Matul id-disa' sena tagħha bħala direttur, Dr Chan iffaċċjat l-ewwel epidemija fost il-bniedem tal-influwenza tat-tjur H5N1 fl-1997. Hija rnexxielha tikkontrolla l-każi tas-sindromu respiratorju akut qawwi (severe acute respiratory syndrome, SARS) f'Hong Kong fl-2003.  Hi nediet ukoll servizzi ġodda għall-prevenzjoni tal-mard u l-promozzjoni tas-saħħa.</p>

Deċentralizzazzjoni
<p>Waħda mill-karatteristiċi tal-ODS hija d-deċentralizzazzjoni tagħha f’sitt reġjuni, kull wieħed minnhom magħmul minn Kumitat Reġjonali u Uffiċċju Reġjonali.  Kull Uffiċċju Reġjonali huwa mmexxi minn Direttur Reġjonali.</p>
<p>L-Uffiċċji Reġjonali huma responsabbli biex jifformulaw politika ta' natura reġjonali u għal attivitajiet ta' monitoraġġ reġjonali.  F'ħafna pajjiżi, l-ODS għandha Rappreżentant residenti, li huwa responsabbli mill-attivitajiet tal-ODS fil-pajjiż, u li jagħti appoġġ lill-gvern fl-ippjanar u fit-tmexxija tal-programmi nazzjonali tas-saħħa. </p>
<p>Madwar 40% tal-istaff kollu tal-ODS jaħdem fil-pajjiżi nnifishom fuq programmi tas-saħħa jew bħala Rappreżentanti tal-ODS; 30% jinsabu fis-sitt Uffiċċji Reġjonali; u 30% fil-kwartieri ġenerali f'Ġinevra. Il-mappa hawn taħt turi kif inhuma mqassmin ir-Reġjuni kif ukoll il-lok tas-sitt Uffiċċji Reġjonali: </p>
Referenza
<p>World Health Organization. Facts about WHO. Geneva: World Health Organization, 1990. Organizzazzjoni Dinjija tas-Saħħa. <ref target="http://www.who.int">http://www.who.int</ref></p>
Ħoloq esterni

<list type="unordered"><item><ref target="http://www.who.int/tb">It-Tuberkulożi u l-Organizzazzjoni Dinjija tas-Saħħa</ref></item>
<item><ref target="http://www.who.int/wer/en/">Weekly Epidemiological Record (WER)</ref></item>
<item><ref target="http://www.aids.gov">AIDS.gov - The U.S. Federal Domestic AIDS Resource</ref></item>
<item><ref target="http://www.opentrainingplatform.org">Taħrig bi sħieb ma' UNITAR, FAO, ITU, WHO, ILO u UNEP</ref></item>
<item><ref target="http://ec.europa.eu/health-eu/index_mt.htm">Il-portal uffiċjali tas-Saħħa Pubblika tal-Unjoni Ewropea</ref></item></list>
</text></body></html>