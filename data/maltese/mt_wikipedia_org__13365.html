<html><body><text id="wikipedia_mt_wikipedia_org__13365.html" ns="0" revid="254623" sourceurl="https://mt.wikipedia.org/wiki/Xlendi" title="Xlendi" type="wikipedia">Xlendi<figure><caption>Ritratt Panoramiku tax-Xlendi</caption></figure>
<p><hi rend="bold">Ix-Xlendi</hi> huwa villaġġ tas-sajjieda fl-Lbiċ tal-Gżira Għawdxija. L-isem Xlendi probabilment ġejja mill-kelma <hi rend="italic">xelandion</hi>, li kienet tip ta' dgħajsa Biżantina li kienet tankra f' dan il-port. Dan ir-raħal huwa imdawwar bl-irħula tal-<ref target="https://mt.wikipedia.org/wiki/Munxar">Munxar</ref>, <ref target="https://mt.wikipedia.org/wiki/Kerċem">Kerċem</ref> u <ref target="https://mt.wikipedia.org/wiki/Fontana_(Għawdex)">Fontana (Għawdex)</ref>. Ix-Xlendi jaqa taħt l-amministrazzjoni tal-kunsill lokali tal-Munxar<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>, għalkemm ix-Xlendi għandu il-mottu u l-arma tiegħu. Ix-Xlendi huwa famuż kemm għal bajja biex fiha jgħumu, il-blat fejn it-turisti jistgħu jixxemxu u in-natura għal mixjiet. </p>
<p>Fis-27 ta' Marzu 2010, saret elezzjoni biex jintażlu 5 persuni, biex mill-1 ta' Lulju, jingħaqdu bħala kunsill u jkunu responsabbli mill-finanzi tax-Xlendi. 
Ic-<hi rend="italic">Ic-Chair-person</hi> elett huwa Godwin Azzopardi.
Kunsilliera l-oħra huma: Borg Vincent, Busuttil Mark, Buttigieg Joselle, Michele Fenech Adami. Anthony Grech huwa is-Segretarju Ezekuttiv ta' dan il-Kumitat.</p>
Postijiet Storiċi
<list type="unordered"><item><hi rend="bold">Oqbra Puniċi u Anfori Rumani</hi></item></list>
<p>L-oqbra ta' żmien Puniċi-Biżantini li instabu fl-1923 u 1965, jinsabu fil-Ponta ta' San Xmun (taħt Triq San Xmun) u oħrajn fil-Wied tax-Xlendi eżattament fil-ġebla imsejħa <hi rend="italic">il-Fekruna</hi><ref target="https://mt.wikipedia.org/wiki/Il-Paġna_prinċipali#cite_note-2">[2]</ref>. Ir-Rumani kienu jaraw il-port tax-Xlendi bħala protezzjoni għal imriekeb tagħhom billi l-irdum li jdawru ix-Xlendi kienu jilqgħu ir-riħ. Barra minn hekk, f'nofs il-bokka tal-bajja hemm sikka illi bosta mriekeb kienu jolqtugħa u jgħirqu. Dawn ħallew bosta anfori fil-qiegħ tal-baħar u dawn jattiraw bosta bugħaddasa lejn ix-Xlendi.</p>
<figure><caption>Ritratt tat-Torri tax-Xlendi</caption></figure>
<list type="unordered"><item><hi rend="bold">It-Torri tax-Xlendi</hi></item></list>
<p>It-Torri li jgħasses il-ħalq tal-bajja ġie mibni mill-Gran Mastru Lascaris fid-28 ta' Ġunju 1650. Dan ġie mibni biex iħares il-bajja minn kuntrabandu u żbarki ta' Torok u Pirati. It-Torri tax-Xlendi kien ukoll importanti għal Armata Ingliża, tant u hekk illi kellu l-isem ta' <hi rend="italic">Tower B</hi>. Dan kien importanti għal għassa ta' ebda żbark u dgħajjes ta' l-għadu. Tilef l-importanza mad-dħul ta' l-ajruplani fil-militar. It-Torri għadu kif kien ħlief li għadda minn xi restawr. Issa ġie kemmxejn abbandunat u jinsab fi stat ħażin ħafna u il-Kunsill Lokali qed jippjana restawr fuq il-ħitan ta' barra tat-Torri. </p>
<list type="unordered"><item><hi rend="bold">Kappelli</hi></item></list>
<figure><caption>Salib imnaqqax fil-blat li juri prezenza ta' ċimiterju</caption></figure><p>Hija xi ħaġa kemmxejn straba illi fl-1600 ix-Xlendi kellha 4 kappelli. Dawn kienu: </p>
<list type="ordered"><item><hi rend="bold">San Xmun</hi> kienet tinsab fil-Ponta ta' San Xmun u magħha kellha ċimiterju. Meta din il-kappella ġiet profonata, l-Isqof ordna illi jiġi mnaqqax salib biex juri illi hemm kien hemm midfuna xi nies.</item>
<item><hi rend="bold">Santa Domenika</hi> kienet kappella troglodita li kienet tinsab fuq il-blat (x'aktarx fuq il-wied) bejn ix-Xlendi u il-Munxar. Fil-Viżita Pastorali ta' Dusina (1615) jgħidilna illi kienet kemmxejn diffiċli biex tilħaqa u illi kienet imżejna sabiħ ħafna b'artal imnaqqaf fil-blat. Kien hemm żmien meta din il-kappella kienet popolari ħafna tant illi fil-festa fis-6 ta' Lulju, lejlet kien ikun hemm il-Vespri u f' jumha festa fil-Kappella.</item>
<item><hi rend="bold">Santa Katerina</hi> kienet mibnija fuq ix-Xlendi, fuq l-irdum qrib Kerċem. Ukoll kienet mibnija fuq għar li għandu l-istess isem tiegħu. Jingħad minn storiċi illi madwar din il-kappella kien hemm komunita zgħira tgħix fl-akwati.</item>
<item><hi rend="bold">Viżitazzjoni ta' Forn il-Gir</hi> ma tantx kienet viżitataminn bosta nies. X'aktarx kienet mibnija bejn il-Munxar u ix-Xlendi fiż-żona ta' Ras il-Bajjada imma ftit li xejn nafu fuqha.</item></list>
<p>Dawn il-Kappelli imsemmiha fuq kollha ġew profonati bejn l-1650ijiet u 1680ijiet. Il-Komunita' ta' Sajjieda li inbniet aktar tard fl-1800ijiet ħasset in-nuqqas ta' kappella u bnew statwa ta' Sant' Indrija fil-port sakemm inbniet il-kappella iddedikata lil <ref target="https://mt.wikipedia.org/wiki/Madonna_tal-Karmnu">Madonna tal-Karmnu</ref>. Il-Kappella inbniet fl-1868 u ġiet iddedikata fl-1974. Kull sena, fl-ewwel Ħadd ta' Settembru, tiġi iċċelebrata il-festa lil patrun. Fil-wara nofsinhar, ikun hemm logħob tal-baħar fil-bajja fosthom il-<hi rend="italic">Ġostra</hi> li huwa arblu ta' l-injam jiżloq li jitwaħħal fil-blat ħiereġ lejn il-baħar. Filgħaxija ikun hemm purċissjoni bl-istatwa tal-<ref target="https://mt.wikipedia.org/wiki/Madonna_tal-Karmnu">Madonna tal-Karmnu</ref> madwar ix-Xlendi<ref target="https://mt.wikipedia.org/wiki/Il-Paġna_prinċipali#cite_note-3">[3]</ref>.</p>
<list type="unordered"><item><hi rend="bold">Mitħna Taħt l-Art</hi></item></list>
<p>Fl-1955, fil-blat ta' wara il-kappella tax-Xlendi, ġiet imħaffra mitħna. Kellhom jibnu mina twila 30 metru, għolja 2.5 metru u wiesgħa 3 metri u li tieħu għal kamra kbira fejn hemm il-magni bżonnjużi. Il-Kamra hija maqsuma fi tlett sulari u fuq wara hemm silo li jiġbor elf tunnelata ta' qamħ. The mill kienet mbnija meta kienet qed toqrob il-<ref target="https://mt.wikipedia.org/wiki/Gwerra_Bierda">Gwerra Bierda</ref> u b'hekk imbniet b'tali mod illi bomba nukleari ma ittellifx. Din il-Mitħna qatt ma intużat.</p>

Topografija
<figure><caption>Ritratt li juri il-Wied tax-Xlendi, wieħed mill-postijiet tant sbieħ f'Għawdex</caption></figure><p>Il-Villaġġ tax-Xlendi għandu topografija sabiħa b'irdum fil-gnub għoljin u wied fuq wara li jġorr l-ilma tax-Xitra minn ta' <ref target="https://mt.wikipedia.org/wiki/Kerċem">Kerċem</ref>, <ref target="https://mt.wikipedia.org/wiki/Munxar">Munxar</ref>, <ref target="https://mt.wikipedia.org/wiki/Fontana">Fontana</ref> u ir-<ref target="https://mt.wikipedia.org/wiki/Rabat_(Għawdex">Rabat (Għawdex</ref> għal ġol-baħar.</p>
<list type="unordered"><item><hi rend="bold">Bajja tax-Xlendi</hi></item></list>
<p>Waqt ir-Renju Ingliż f' Malta, ix-Xlendi kellu bajja kbira ramlija li maż-żmien naqas ħafna bil-mewġ, l-ilma tal-wied u ukoll b'interferazzjoni tal-bniedem u issa għad baqa xi ftit ċagħaq. Il-Bajja hija ukoll magħrufa għal blat fuq in-naħa tal-lemin, biex jixxemxu u anke għal għadds.</p>
<list type="unordered"><item><hi rend="bold">Wied tax-Xlendi</hi></item></list>
<figure><caption>Pont mibni mill-Kavallieri li jwassal għat-Torri tax-Xlendi.</caption></figure><p> Dan il-wied jibda mill-Fontana, li jkompli mill-wied tal-<ref target="https://mt.wikipedia.org/wiki/Lunzjata">Lunzjata</ref>. Il-Wied tax-Xlendi ifforma fl-Era Glacali minn ilma nieżel mill-Ewropa ghal Malta, meta dawn kienu magħqudin.  Bħala prova, fil-kanal ta' bejn Sqallija u Malta, insibu sistema wieden taħt l-ilma li jixbħu, fl-istatura u fil-pożizzjoni, lill-Wied tax-Xlendi. Il-wied jiġbor fih l-ilma tax-Xita mill-irħula ta' <ref target="https://mt.wikipedia.org/wiki/Kerċem">Kerċem</ref>, <ref target="https://mt.wikipedia.org/wiki/Munxar">Munxar</ref>, <ref target="https://mt.wikipedia.org/wiki/Fontana">Fontana</ref> u ir-<ref target="https://mt.wikipedia.org/wiki/Rabat_(Għawdex)">Rabat (Għawdex)</ref>. Dan l-ilma jibqa' sejjer minn ġox-Xlendi għal ġol-bajja. Dan il-wied jikkawża ukoll għarar fit-triq ewlenija minn fejn jgħaddi il-wied. Il-wied tax-Xlendi huwa ukoll wieħed mill-ftit djar tal-<ref target="https://mt.wikipedia.org/wiki/Qabru">Qabru</ref>.</p>
<list type="unordered"><item><hi rend="bold">Kantra</hi></item></list>
<p>Il-Kantra huwa wied li jinsab fuq il-lemin tal-bajja maġenb it-Torri tax-Xlendi. L-isem ġej mill-kelma Spanjola-Siċiljana <hi rend="italic">Alcantara</hi>. Dan huwa minħabba il-forma tal-wied u tal-ħalq tal-wied stess. Mill-entrata tal-wied wieħed jista' jara forma ta' qaws. Bosta baħħar kienu jibżgħu mill-Kantra minħabba illi il-Profeta David kien kiteb <hi rend="italic">Ibżgħu mill-qaws</hi>. F'dan il-wied hemm bosta tipi ta' flora u fauna rari u indiġena minħabba illi ma tant jersqu nies fil-wied. Biex wieħed jmur it-Torri tax-Xlendi jista' jgħaddi minn fuq pont fuq il-wied tal-Kantra mibni mill-Kavallieri wara li inbena it-Torri.</p>
<figure><caption>Ritratt meħud minn ħalq l-Għar ta' Karolina</caption></figure>
<list type="unordered"><item><hi rend="bold">Għerien</hi></item></list>
<p>Fix-Xlendi insibu bosta għerien, kbar u żgħar fuq il-ġnub tal-bajja. L-aktar mifgħuma huma:</p>
<p><hi rend="bold">Għar ta' Karolina</hi> huwa għar fuq in-naħa tax-Xellug tal-Bajja. Darba kienet propjeta ta' Karolina Cauchi, sinjura mir-Rabat, bint tan-Nutar Nicolo Cauchi. Aktar tard, Karolina, waqqfet is-Sorijiet Agostinjani f' Għawdex u tat l-art tagħha kollha lilhom, fosthom dan l-għar. Is-sorijiet bdew fis-sajf joqgħodu ix-Xlendi u imorru jgħumu f' dan l-għar ċar u maqtugħ min-nies. </p>
<p><hi rend="bold">L-Għar ta'<ref target="https://mt.wikipedia.org/wiki/Santa_Katerina_ta'_Siena">Santa Katerina ta' Siena</ref></hi> tinsab 'l barra mill-bajja fuq in-naħa tax-Xellug. Hija mifgħuma ħafna għal-baħar kristall li ikun hemm. Fl-1600ijiet in-nies kienu jgħixu madwar l-għar u l-kappella li kienet eżatt fuq l-għar. Għalhekk l-isem ta' l-għar ġej mill-kappella. </p>
<list type="unordered"><item><hi rend="bold">Natura</hi></item></list>
<p>Fil-partijiet mhux developati tax-Xlendi, jgħixu ħafna tipi ta' flora u fauna fejn fosthom hemm dawk rari. Nistgħu insemmu il-<ref target="https://mt.wikipedia.org/wiki/Qabru">Qabru</ref>, <ref target="https://mt.wikipedia.org/wiki/Widnet_il-Baħar">Widnet il-Baħar</ref> u il <ref target="https://mt.wikipedia.org/wiki/Gawwi">Gawwi</ref>. Illum ix-Xlendi huwa wieħed mill-postijiet l-aktar developati u jagħmlu ħsara kbira lil bijodiversita' taż-żona.</p>
Nies Importanti jew Famużi fl-Istorja tax-Xlendi
<list type="unordered"><item><hi rend="bold">Karolina Cauchi</hi></item></list>
<p>Karolina Cauchi twieldet l-Isla fil-25 ta' Diċembru 1824, l-unika wild tan-Nutar Nicolo Cauchi mir-Rabat Għawdex. Karolina ġiet imrobbijja tajjeb ħafna u tgħallmet tikteb bit-Taljan.</p><p>

L-ewwel komunita Dumnikana ġiet moħluqa minn Karolina u kienet tikkonsisti f'9 nisa. Hija tat l-art kollu tagħha lis-Sorijiet u fis-sjuf kienu jistriħu ix-Xlendi fid-dar mibnija minn Karolina. Il-Kongregazzjoni kibret ħafna<ref target="https://mt.wikipedia.org/wiki/Il-Paġna_prinċipali#cite_note-4">[4]</ref>.</p><figure><caption>Ritratt tal-Kappella tax-Xlendi mibnija min-Nutar Nicolo Cauchi</caption></figure>
<p>Missier Karolina, In-Nutar Nicolo, ingħata xi art mill-Patrijiet Karmelitani ta' L-Imdina biex fuqa jibni kappella iddedikata lil <ref target="https://mt.wikipedia.org/wiki/Madonna_tal-Karmnu">Madonna tal-Karmnu</ref>.</p>
<list type="unordered"><item><hi rend="bold">Constance Strickland</hi></item></list>
<p>Lady Constance Strickland ippruvat kemm setgħet biex tirrestawra it-Torri tax-Xlendi f' sentejn fl-1956 meta it-Torri kien għoddu ħa jaqa'. Iżda wara ir-restawr fl-1979 hemm dokumenti Governali illi reġa waqa' fi stat ħażin. </p>
<list type="unordered"><item><hi rend="bold">Toni Portelli - Ta' Talija</hi></item></list>
<p>Toni Portelli kien famuż għal ħajja sempliċi imma nistgħu ngħidu ta' qligħ tiegħu fix-Xlendi. Kellu ħanut żgħir fuq il-port fejn kien ibigħ xi ftit soft drinks, biskuttini u xi ikel għan-nies u sajjieda tax-Xlendi. Barra minn hemm kien famuż għall-istuffat tal-fenek tant illi xi Maltin kienu imorru jieklu għandu. Kien ukoll imur bin-nagħaġ fuq l-irdum tax-Xlendi. </p>
<list type="unordered"><item><hi rend="bold">Ganni ta' Berta</hi></item></list>
<p>Ganni kien il-pulużija tax-Xlendi għal ħafna snin. Kien meqjus serju ħafna f' xogħlu, tant illi kien jgħasses lejl u nhar u anke waqt tempesti kbar biex jara illi ma jkun nġarr ħadd mal-kurrent tal-wied. Ir-Rettur kien jitolbu jiftaħlu il-bieb tal-Knisja kmieni filgħodu u jdoqq ukoll il-qniepel.</p>
<list type="unordered"><item><hi rend="bold">Il-Familja ta' Gori</hi></item></list><p>

Din il-Familja kellha erja kbira ta' għelieqi li fihom kienu jaħdmu il-ġurnata kollha u tant kellhom xogħol illi kienu jitolbu lil nies oħra biex jgħinuhom. Barra minn hekk kellhom 6 baqriet li kienet rarita' fil-gżejjer tagħna f' dak iż-żmien. L-għelejjel u il-ħalib kien jinbih fix-Xlendi u iż-żejjed jinbigħ ta' Kerċem.</p><figure><caption>L-Istatwa tal-Madonna tal-Karmnu tax-Xlendi</caption></figure>
<list type="unordered"><item><hi rend="bold">Retturi</hi></item></list>
<list type="ordered"><item><hi rend="bold">Rafel Cassar</hi> 1872-1904</item>
<item><hi rend="bold">Ganni Marija Attard</hi> 1905-1931</item>
<item><hi rend="bold">Indri Buhagiar</hi> 1931-1939</item>
<item><hi rend="bold">Karm Grech</hi> 1939-1941</item>
<item><hi rend="bold">Guzeppi Grech</hi> 1941-1944</item>
<item><hi rend="bold">Anton Grech Sciluna</hi> 1944-1960</item>
<item><hi rend="bold">Guzeppi Curmi</hi> 1960-1984</item>
<item><hi rend="bold">John Bosco Cremona</hi> 1984-</item></list>
Triqat fix-Xlendi
<list type="unordered"><item>Pjazza l-Anfori <figure><caption>Mappa tax-Xlendi</caption></figure></item>
<item>Triq il-Qsajjam</item>
<item>Triq ir-Rabat</item>
<item>Triq Ras il-Bajjada</item>
<item>Triq San Xmun</item>
<item>Triq il-Bizantini</item>
<item>Triq ir-Rumani</item>
<item>Triq il-Punici</item>
<item>Triq it-Torri</item>
<item>Triq il-Kantra</item>
<item>Triq il-Kavallieri</item>
<item>Triq iz-Zirzieb</item>
<item>Triq l-Ghar ta' Karolina</item>
<item>Triq Sienja</item>
<item>Triq ir-Rancis</item>
<item>Triq Qroll</item>
<item>Triq tal-Karmnu</item>
<item>Triq ix-Xlendi</item>
<item>Triq is-Sajjieda</item>
<item>Triq Sant' Indrija</item></list>
</text></body></html>