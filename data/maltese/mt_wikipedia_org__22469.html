<html><body><text id="wikipedia_mt_wikipedia_org__22469.html" ns="0" revid="267794" sourceurl="https://mt.wikipedia.org/wiki/Alexander_Cachia_Zammit" title="Alexander Cachia Zammit" type="wikipedia">Alexander Cachia Zammit
<p>It-Tabib <hi rend="bold">Alexander Cachia Zammit</hi>, magħruf bħala Sandy, (<ref target="https://mt.wikipedia.org/wiki/Birżebbuġa">Birżebbuġa</ref>, <ref target="https://mt.wikipedia.org/wiki/11_ta'_Awwissu">11 ta' Awwissu</ref> <ref target="https://mt.wikipedia.org/wiki/1924">1924</ref> - <ref target="https://mt.wikipedia.org/wiki/30_ta'_Lulju">30 ta' Lulju</ref> <ref target="https://mt.wikipedia.org/wiki/2014">2014</ref>) kien Ministru għas-Servizzi Soċjali, Xogħol u Emigrazzjoni bejn l-1962 u l-1966, u Ministru tas-Saħħa bejn l-1966 u l-1971. Fl-1987 huwa nħatar Ambaxxatur ta' <ref target="https://mt.wikipedia.org/wiki/Malta">Malta</ref> għall-<ref target="https://mt.wikipedia.org/wiki/Vatikan">Vatikan</ref>. </p>
<p>Studja l-Liċeo u l-<ref target="https://mt.wikipedia.org/wiki/Università_ta'_Malta">Università Irjali ta' Malta</ref> fejn ggradwa bħala tabib fl-1946. Għamel tliet snin fis-servizz pubbliku sakemm beda jipprattika bħala tabib fil-privat fl-1949 fiż-<ref target="https://mt.wikipedia.org/wiki/Żejtun">Żejtun</ref>. </p>
Politika
<p>Bin Alfred u Helen imwielda Asphar, bħal missieru, huwa għamel snin twal involut fil-politika fejn ikkontesta l-ewwel elezzjoni tiegħu fl-1955 mal-<ref target="https://mt.wikipedia.org/wiki/Partit_Nazzjonalista_(Malta)">Partit Nazzjonalista</ref> u baqa' jiġi elett sal-elezzjoni tal-1981. L-1955 kienet sena kruċjali għal Malta. Il-Perit <ref target="https://mt.wikipedia.org/wiki/Dom_Mintoff">Dom Mintoff</ref> kien qed jipproponi l-Integration bħala soluzzjoni dejjiema għal Malta. Cachia Zammit, tabib żagħżugħ ta' 31 sena miż-Żejtun, kellu sfida minn <ref target="https://mt.wikipedia.org/wiki/Ġorġ_Borg_Olivier">Ġorġ Borg Olivier</ref> biex jikkontesta l-elezzjoni ġenerali mal-Partit Nazzjonalista.</p>
<p><ref target="https://mt.wikipedia.org/wiki/George_Vella">George Vella</ref>, Ministru tal-Affarijiet Barranin fi Gvernijiet Laburisti u Żejtuni, jgħid li "Fuq medda ta' 32 sena u aktar assoċjat mal-politika, Sandy daq u ra minn kollox.  Kien żmien meta l-logħba politika kienet tintlagħab, biex ngħid hekk, "aktar bil-goff." Kien bniedem li seta' għażel il-ħajja komda u faċli, u l-qligħ tal-flus, imma minflok għażel li jikkontribwixxi għall-ġid ts-soċjetà u biex jgħin lill-fqir u lill-batut."</p>
<p>Cachia Zammit kien irtira mill-politika fl-1987, u wara serva għal numru ta' snin bħala ambaxxatur.</p>
Ħajja personali
<p>Huwa kien miżżewweġ lil Doris Martin fl-1954, u kellhom żewġ ulied John u Kathryn.</p>
<p>Ismu jibqa' marbut l-aktar maż-Żejtun fejn qatta' l-parti l-kbira ta' ħajtu. Kien ukoll President tal-Banda Beland fiż-Żejtun stess.</p>
<p>Fl-2013 l-awtur Sergio Grech kien ippubblika l-Bijografija ta' Cachia Zammit, intitolata “It-Tabib Sandy”.</p>
</text></body></html>