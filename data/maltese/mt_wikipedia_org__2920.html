<html><body><text id="wikipedia_mt_wikipedia_org__2920.html" ns="0" revid="266492" sourceurl="https://mt.wikipedia.org/wiki/Bel%C4%A1ju" title="Belġju" type="wikipedia">Belġju
<p>Il-<hi rend="bold">Belġju</hi> (<ref target="https://mt.wikipedia.org/wiki/Lingwa_Olandiża">Olandiż</ref>: <hi rend="italic">België</hi>; <ref target="https://mt.wikipedia.org/wiki/Lingwa_Franċiża">Franċiż</ref>: <hi rend="italic">Belgique</hi>; <ref target="https://mt.wikipedia.org/wiki/Lingwa_Ġermaniża">Ġermaniż</ref>: <hi rend="italic">Belgien</hi>), uffiċjalment ir-<hi rend="bold">Renju tal-Belġju</hi>, huwa pajjiż li jinsab fuq il-fruntiera bejn il-parti tal-Ewropa fejn hu mitkellem l-ilsien Ġermaniż u l-kultura rumanza, hu maqsum fi tliet reġjuni. Fit-tramuntana hemm il-<ref target="https://mt.wikipedia.org/wiki/Fjandri">Fjandri</ref> li l-popolazzjoni tagħhom titkellem bil-<ref target="https://mt.wikipedia.org/wiki/Lingwa_Fjamminga">lingwa Fjamminga</ref> (varjanti tal-<ref target="https://mt.wikipedia.org/wiki/Lingwa_Olandiża">Olandiż</ref>) u tagħmel madwar 58% tal-popolazzjoni totali u fin-nofsinhar hemm il-<ref target="https://mt.wikipedia.org/wiki/Wallonja">Wallonja</ref>, kważi għal kollox <ref target="https://mt.wikipedia.org/wiki/Lingwa_Franċiża">Frankofona</ref> bl-eċċezzjoni ta' komunità żgħira li titkellem bil-Ġermaniż, li tagħmel 32% tal-popolazzjoni nazzjonali totali. Fin-nofs jinsab ir-reġjun tal-belt ta' <ref target="https://mt.wikipedia.org/wiki/Brussell">Brussell</ref>, <hi rend="italic">Bruxelles-Capitale</hi>, uffiċjalment bilingwi, għalkemm hu kważi għal kollox Frankofon, u fih tgħix 10% tal-popolazzjoni. Barra minn hekk fuq il-fruntiera mal-<ref target="https://mt.wikipedia.org/wiki/Ġermanja">Ġermanja</ref> fil-<ref target="https://mt.wikipedia.org/wiki/Wallonja">Wallonja</ref> hemm il-komunità li titkellem bil-Ġermaniż li hi magħmula mill-komuni annessi mal-<ref target="https://mt.wikipedia.org/wiki/Ġermanja_Nażista">Ġermanja Nażista</ref> fl-1940-1945 u li kienet ċediet il-<ref target="https://mt.wikipedia.org/wiki/Ġermanja">Ġermanja</ref> lill-Belġju fl-1919.</p>
<p>Il-Belġju kien fost il-membri fundaturi tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref> u l-belt kapitali Brussell hi s-sedi ta' bosta istituzzjonijiet komunitarji.</p>
Storja
<p>Il-pajjiż juri traċċi ċari tal-preżenza umana li jmorru lura għaż-żminijiet preistoriċi, speċjalment fis-siti megalitiċi ta' <ref target="https://mt.wikipedia.org/wiki/Oppagne">Oppagne</ref> u ta' <ref target="https://mt.wikipedia.org/wiki/Wéris">Wéris</ref>, fejn jinsabu <ref target="https://mt.wikipedia.org/wiki/Olmen">olmen</ref> interessanti </p>
<p>L-ewwel nies li għexu fil-Belġju, imsejħin <ref target="https://mt.wikipedia.org/wiki/Belġi">Belġi</ref>, kienu magħmula prinċipalment minn tribujiet <ref target="https://mt.wikipedia.org/wiki/Ċelti">Ċelti</ref> li kin jgħixu fil-<ref target="https://mt.wikipedia.org/wiki/Gallja">Gallja</ref> tat-Tramuntana u kienu megħluba minn <ref target="https://mt.wikipedia.org/wiki/Ġulju_Ċesri">Ġulju Ċesri</ref> fl-<ref target="https://mt.wikipedia.org/wiki/54_QK">54 QK</ref>, kif dan iddeskriva fil-ktieb tiegħu <hi rend="italic"><ref target="https://mt.wikipedia.org/wiki/De_Bello_Gallico">De Bello Gallico</ref> </hi>. Kien Ċesri stess li nnota l-qlubija kbira tal-Belġi fil-battalja, hekk li ikteb: "horum omnium fortissimi sunt belgae" jiġifieri "fost il-popli kollha tal-Gallja, l-iżjed qalbiena huma l-Belġi." L-isem tal-pajjiż ġej mit-terminu "Gallia Belgica" li kienu jużaw ir-Rumani. </p>
<p>F'<ref target="https://mt.wikipedia.org/wiki/Tirlemont">Tirlemont</ref>/<ref target="https://mt.wikipedia.org/wiki/Tienen">Tienen</ref> hemm xi oqbra Rumani msejħa "Trois tumuli" (Tumuli de Grimde) fil-forma ta' tliet għoljiet żgħar. Hemm siti funerari Rumani oħra f'Guèronne u f'<ref target="https://mt.wikipedia.org/wiki/Billemont">Billemont</ref> (Trou de Billemont). Dawn hu magħmula minn tumuli b'kamra sepolkrali u oqbra li jixbħu ħafna lill-oqbra Etruski u qieshom setgħu kienu nbnew fuq siti ta' żminijiet iżjed antiki. </p>
<p>Wara l-waqa' tal-<ref target="https://mt.wikipedia.org/wiki/Imperu_Ruman">Imperu Ruman</ref> (<ref target="https://mt.wikipedia.org/wiki/Seklu_V">seklu V</ref>), il-tribujiet Ġermaniċi invadew il-provinċja Rumana ta' Gallja. Waħda minn dawn ir-razez, il-<ref target="https://mt.wikipedia.org/wiki/Franki">Franki</ref>, fl-aħħar waqqfu renju ġdid taħt il-ħakma tad-dinastija <ref target="https://mt.wikipedia.org/wiki/Merovinġi">Merovinġja</ref>. <ref target="https://mt.wikipedia.org/wiki/Klodovew_I">Klodovew I</ref> kien l-aktar famużi minn dawn ir-rejiet: huwa kkonverta għall-Kristjaneżmu u kien jiġġverna mit-tramuntana ta' Franza, iżda l-imperu tiegħu kien jinkludi wkoll il-Belġju. Studjużi Nsara, l-aktar il-patrijiet Irlandiżi, ippriedkaw il-<ref target="https://mt.wikipedia.org/wiki/Kristjaneżmu">Kristjaneżmu</ref> u bdew ix-xogħol tal-konverżjoni tal-invażuri pagani.</p>
<p>Il-<ref target="https://mt.wikipedia.org/wiki/Merovinġi">Merovinġi</ref> ma kellhomx ħajja twila wisq, u warajhom ħadet il-poter f'idejha d-dinastija <ref target="https://mt.wikipedia.org/wiki/Karolinġi">Karolinġja</ref>: wara li <ref target="https://mt.wikipedia.org/wiki/Karlu_Martell">Karlu Martell</ref> waqqaf l-invażjoni ta' <ref target="https://mt.wikipedia.org/wiki/Spanja">Spanja</ref> mill-<ref target="https://mt.wikipedia.org/wiki/Għarab">Għarab</ref> (732 battalja ta' <ref target="https://mt.wikipedia.org/wiki/Poitiers">Poitiers</ref>), ir-re famuż tagħhom, <ref target="https://mt.wikipedia.org/wiki/Karlumanju">Karlumanju</ref>, ġabar il-parti kbira tal-Ewropa taħt is-sovranità tiegħu u ġie nkurunat "Imperatur tal-<ref target="https://mt.wikipedia.org/wiki/Imqaddes_Imperu_Ruman">Imqaddes Imperu Ruman</ref> " mill-<ref target="https://mt.wikipedia.org/wiki/Papa">Papa</ref> (Milied tat-800). </p>
<p>Il-<ref target="https://mt.wikipedia.org/wiki/Fewdaliżmu">fewdaliżmu</ref> Ewropew sar il-bażi tal-istabilità militari, politika u ekonomika. Il-Kristjaneżmu iffjorixxa permezz tal-protezzjoni ta' dawn il-mexxejja u permezz tat-twaqqif ta' komunitajiet reliġjużi u <ref target="https://mt.wikipedia.org/wiki/Monasteru">monasteri</ref>, ta' <ref target="https://mt.wikipedia.org/wiki/Knisja_(l-arkitettura)">knejjes</ref> u <ref target="https://mt.wikipedia.org/wiki/Pellegrinaġġ">pellegrinaġġi</ref>. </p>
<figure><caption> Il-manjifika <hi rend="italic">Grand Place/Grote Markt</hi> ta' Brussell</caption></figure>
<p>Ir-reġjun wara ingħaqad mal-<ref target="https://mt.wikipedia.org/wiki/Pajjiżi_l-Baxxi">Pajjiżi l-Baxxi</ref>, u hekk l-ewwel għadda taħt id-dominju tal-<ref target="https://mt.wikipedia.org/wiki/Borgonja">Borgonja</ref> imbagħad ta' <ref target="https://mt.wikipedia.org/wiki/Spanja">Spanja</ref>, sakemm il-provinċji <ref target="https://mt.wikipedia.org/wiki/Protestanteżmu">Protestanti</ref> iddikjaraw ruhhom indipendenti (ara <ref target="https://mt.wikipedia.org/wiki/Pajjiżi_l-Baxxi">Pajjiżi l-Baxxi</ref>). Wara ġiet il-ħakma Awstrijaka li bdiet mill-Paċi ta' Utrecht (1713), u xi għexieren ta' snin wara dik Franċiża taħt <ref target="https://mt.wikipedia.org/wiki/Napuljun_Bonaparti">Napuljun</ref>. </p>
<figure><caption>Pittura tar-Rivoluzzjoni Belġjana tal-1830</caption></figure>
<p>Wara d-depożizzjoni ta' Napuljun, megħlub fil-<ref target="https://mt.wikipedia.org/wiki/Battalja_ta'_Waterloo">Battalja ta' Waterloo</ref> fit-18 ta' Ġunju 1815, il-Belġju reġa' ngħaqad mal-provinċji tat-Tramuntana f'Renju tal-Pajjiżi Baxx sa meta, fl-1830, ir- <ref target="https://mt.wikipedia.org/wiki/Rivoluzzjoni_Belġjana">Rivoluzzjoni Belġjana</ref> wasslet għat-twaqqif ta' stat indipendenti Belġjan (rikonoxxut fl-1839).</p>
<p>Ir-Re Belġjan, <ref target="https://mt.wikipedia.org/wiki/Leopoldu_I_tal-Belġju">Leopoldu I</ref> ta' Sassonja-Koburgu, intgħażel bl-għajnuna tal-<ref target="https://mt.wikipedia.org/wiki/Reju_Unit">Brittaniċi</ref>. In-newtralità tal-pajjiż ġiet garantita kontra l-aggressjoni militari futura minn barra. Din in-newtralità ġiet miksura fl-1914, meta l-Ġermanja invadiet il-Belġju bħala parti mill-<ref target="https://mt.wikipedia.org/wiki/Pjan_Schlieffen">Pjan Schlieffen</ref>. Id-deċiżjoni Brittanika li tunura l-obbligi tagħha tat-trattat kif ukoll tal-<hi rend="italic"><ref target="https://mt.wikipedia.org/wiki/Entente_cordiale">Entente cordiale</ref></hi> ma' Franza, spiċċat biex daħħlet ir-<ref target="https://mt.wikipedia.org/wiki/Renju_Unit">Renju Unit</ref> fl-<ref target="https://mt.wikipedia.org/wiki/L-Ewwel_Gwerra_Dinjija">Ewwel Gwerra Dinjija</ref>. Il-Belġju pprova jerġa' lura għan-newtralità fis-<ref target="https://mt.wikipedia.org/wiki/1930">snin 30</ref>, iżda reġa' ġie invadut mill-Ġermanja fl-1940.</p>
<p>Wara it-<ref target="https://mt.wikipedia.org/wiki/Tieni_Gwerra_Dinjija">Tieni Gwerra Dinjija</ref> il-politika ta' newtralità ġiet abbandunata, u l-Belġju ssieħeb fin-<ref target="https://mt.wikipedia.org/wiki/NATO">NATO</ref> u l-<ref target="https://mt.wikipedia.org/wiki/Komunità_Ekonomika_Ewropea">Komunità Ekonomika Ewropea</ref>. </p>
<figure><caption>L-aristokrazija fuq ix-xtajta Belġjana fis-seklu għoxrin</caption></figure>
<p>Il-Belġju kellu kolonja importanti fil-<ref target="https://mt.wikipedia.org/wiki/Afrika">Afrika</ref> matul l-istorja tiegħu: Il-<ref target="https://mt.wikipedia.org/wiki/Konferenza_ta'_Berlin_(1884)">Konferenza ta' Berlin</ref> tal-1884/1885 tat il-<ref target="https://mt.wikipedia.org/wiki/Kongo_Belġjan">Kongo</ref> lir-re <ref target="https://mt.wikipedia.org/wiki/Leopoldu_II_tal-Belġju">Leopoldu II</ref> bħala proprjetà privata tiegħu u sejjaħlu l-<ref target="https://mt.wikipedia.org/wiki/Stata_Ħieles_tal-Kongo">Istat Ħieles tal-Kongo</ref>. Għalih l-<hi rend="italic">Stat Ħieles</hi> kienet primarjament sors ta' dħul mill-<ref target="https://mt.wikipedia.org/wiki/Avorju">avorju</ref> u l-<ref target="https://mt.wikipedia.org/wiki/Gomma_(materjali)">lastiku</ref> u d-<ref target="https://mt.wikipedia.org/wiki/Djamant">djamanti</ref> u il-popolazzjoni lokali kienet ittrattata bi ħruxija u salvaġġerija kbira. Minħabba l-importanza tal-kummerċ tad-djamanti, il-belt Belġjana ta' <ref target="https://mt.wikipedia.org/wiki/Antwerpen">Antwerpen</ref> saret ċentru ta' fama dinjija f'dan is-settur. Fl-<ref target="https://mt.wikipedia.org/wiki/1908">1908</ref>, il-pressjoni internazzjonali kontra l-ħruxija tar-Re Leopold tant saret qawwija li Leopoldu II kien imġiegħel jagħti l-proprjetà tiegħu lill-istat Belġjan bħala kolonja. Minn dakinhar l-Istat Ħieles tal-Kongo sar il-<hi rend="italic">Kongo Belġjan</hi> sakemm kiseb l-indipendenza fl-1960.</p>
<p>L-involviment Belġjan barra l-pajjiż żdied wara l-Ewwel Gwerra Dinjija, meta żewġ kolonji Ġermaniżi, l-<ref target="https://mt.wikipedia.org/wiki/Rwanda">Irwanda</ref> u l-<ref target="https://mt.wikipedia.org/wiki/Burundi">Burundi</ref>, ġew fdati lill-Belġju mis-<ref target="https://mt.wikipedia.org/wiki/Soċjetà_tan-Nazzjonijiet">Soċjetà tan-Nazzjonijiet</ref>.</p>
<p>Mill-bidu tas-seklu XX l-istorja tal-Belġju kienet dejjem iżjed iddominata mill-awtonomija dejjem tikber taż-żewġ komunitajiet ewlenin tagħha, Fjamminga u Wallona. Biex jikkonferma dan, naraw li minn madwar 1970, ma baqgħux jeżistu partiti nazzjonali fil-Belġju, iżda biss partiti Fjammingi jew Walloni. It-tentattivi ripetuti biex jitwaqqfu partiti nazzjonali, ipproduċew r-riżultati, f'termini ta' voti, ta' inqas minn 1% tal-elettorat. Il-partiti ta' Brussell qatt ma qabdu (bħal fil-każ tal- "Blauwe Leeuwen" u tal-"Rode Leeuwen" tal-Fjammingi fi Brussell), jew ingħaqdu ma' wieħed mill-partiti liberali tal-komunità Frankofona (bħall-FDF). Għalhekk, ix-xena politika hi waħda ta' sistema tewmija li tirrifletti ż-żewġ komunitajiet dominanti li hemm. Wara l-elezzjonijiet parlamentari ta' Ġunju tal-2007 dawn il-firdiet politiċi marru għall-agħar, tant li kaxkru l-pajjiż fi kriżi kostituzzjonali partikolarment severa. F'Novembru 2007 kien hemm dimostrazzjoni popolari fi Brussell favur l-għaqda tal-pajjiż u kontra l-pjan biex jinbidel f'konfederazzjoni ta' stati awtonomi fuq bażi etno-lingwistika.</p>
Ġeografija
Morfoloġija
<figure><caption>Il-Belġu minn satellita</caption></figure>
<p>Il-Belġju jkopri erja ta' 30,510 km², u l-ikbar wisa' tiegħu (minn <ref target="https://mt.wikipedia.org/wiki/Ostend">Ostend</ref> sa <ref target="https://mt.wikipedia.org/wiki/Arlon">Arlon</ref>) hi ta' 318 km. Rigward il-fruntieri, il-fruntiera ma' Franza fiha 620 km, mal-Pajjiżi l-Baxxi fiha 450 km, dik mal-Ġermanja fiha 167 km, u fl-aħħar dik mal-Gran Dukat tal-Lussemburgu hi twila 148 km, b'tul totali ta' 1385 km. Il-pajjiż jinsab bejn 50º u 51º lat. Tramuntana u bejn 3º u 6 º lonġ. Lvant. </p>
<p>Il-Belġju jista' jinqasam fi tliet reġjuni fiżiċi ewlenin: il-pjanura tal-kosta, li tinsab fil-Majjistral, il-pjanuri ċentrali u r-reġjun bl-għoljiet tal-<ref target="https://mt.wikipedia.org/wiki/Ardennes">Ardennes</ref>, li jasal sax-Xlokk. </p>
<figure><caption>Reġjun tal-Lvant. Fuq il-fruntiera mal-Ġermanja l-art hi selvaġġi u mhux raba tajba</caption></figure>
<p>L-istrixxa tal-kosta, twila 66 km, hi baxxa u ramlija, ikkaratterizzata minn <ref target="https://mt.wikipedia.org/wiki/Duna">duni</ref> tar-<ref target="https://mt.wikipedia.org/wiki/Ramel">ramel</ref> u <ref target="https://mt.wikipedia.org/wiki/Polder">polderijiet</ref>. Polder hu biċċa art qrib jew taħt il-livell tal-baħar, li ttieħdet mill-baħar u hi protetta minnu minn <ref target="https://mt.wikipedia.org/wiki/Diga">digi</ref>, jew, aktar il-ġewwa, għalqa li tnixxfet mill-ilma permezz ta' kanali artifiċjali. </p>
<p>Fl-intern insibu r-reġjun tal-pjanuri ċentrali. Din hi erja li titla bil-mod il-mod mingħajr qatt ma taqbeż l-għoli ta' 100m 'l fuq mil-livell tal-baħar, ikkaratterizzata minn widien fertili, irrigati minn xmajjar numerużi u minn kanali artifiċjali. 'L hemm u 'l hawn tista' niltaqgħu ma' żoni ftit eħrex, fejn hemm ukoll għerien u goli żgħar. 
Ir-reġjun tal-Ardennes, li essenzjalment jinfirex man-nofsinhar tas-sistema tal-wied Sambre-Meuse, mhux maħdum wisq. F'din ix-xahra għolja bil-blat fil-wiċċ u mhux tajba għall-biedja fil-kobor, ikkaratterizzata minn foresti xi mdaqqiet folti ħafna, id-densità tal-popolazzjoni hija ħafna inqas minn fl-erji tat-Tramuntana, u għalhekk iż-żona ġiet ikkonservazzjoni aħjar. L-ogħla punt insibuh fuq l-għoljiet tal-Ardennes: is-Signal de Botrange, li hu 694 metru għoli biss.</p>
Idrografija
<figure><caption>Ix-xmara Sambre taqsam iċ-ċentru ta' Namur</caption></figure>
<p>Il-xita kontinwa u l-impermjabbilità tal-art jiżguraw li l-xmajjar Belġjani huma ġeneralment mimlijin ħafna bl-ilma, iżda kważi l-ebda waħda minnhom ma tibqa' fit-territorju tal-pajjiż għal kolox. </p>
<p>Il-partijiet tal-Belġju l-baxxi u ta' għoli medju jitfgħu l-ilmijiet tagħhom fl-<ref target="https://mt.wikipedia.org/wiki/IScheldt">iScheldt</ref>, xmara tipika tal-pjanura, ta' pendil baxx u passaġġ regolari. Għalkemm għandha l-bidu tagħha fi Franza u l-fomm fil-Pajjiżi l-Baxxi, l-iScheldt hi x-xmara Belġjana <hi rend="italic">per eccellenza</hi> fis-sens li permezz tal-friegħi tagħha l-ilma ta' kważi nofs it-territorju jiskolja fiha. Fin-nofsinhar, il-Meuse l-ewwel tħaffer widien fondi fil-pjanura għolja tal-Ardennes, u mbagħad tidħol f'gandott kbir lonġitudinali li jiltaqa' fl-ewwel parti mas-Sambre, l-unika fergħa importanti fuq ix-xellug; fuq il-lemin, jinżlu fiha mill-Ardennes bosta friegħi ftit jew wisq qosra. </p>
<p>Ix-xmajjar Belġjani huma kważi kollha navigabbli u għalhekk jikkostitwixxu rotot ta' komunikazzjoni importanti; huma magħqudin flimkien permezz ta' sistema kumplessa ta' kanali li tinfirex fuq tul totali ta' madwar 1,600 km navigabbli.</p>
Klima
<p>Il-klima hi tat-tip Atlantiku, ikkaratterizzata fuq il-kosta minn umdità għolja u varjazzjoni żgħira fit-temperatura. Fl-intern it-temperatura tinbidel iżjed u x-xtiewi huma eħrex. Ix-xita hi abbondati u regolari. </p>
<p>Il-Belġju jgawdi klima li b'kollox nistgħu insejħulha Atlantika; iżda sija għaliex l-art tidħol 'il ġewwa fil-kontinent, u sija minħabba l-pjanura għolja tal-Ardennes, hemm differenzi li jinħassu u jiddependu mill-altitudni u d-distanza mill-baħar. It-temperaturi medji jiżdiedu meta nersqu lejn il-kosta. It-temperatura sajfija medja hi ta' 25°C, l-ogħla tax-xitwa hi ta' 7.2°C, il-minimu u l-massimu annwali rrekordjati fl-imgħoddi huma: -30.1°C e +37.8°C.</p>
<p>Il-preċipitazzjoni hi nferxa sewwa max-xhur tas-sena, iżda s-sistema hi Oċeanika (bix-xita fl-istaġuni kollha imma l-iżjed fil-ħarifa) biss fuq il-kosta, waqt li fl-intern tal-pajjiż diġà tinħass l-influwenza tal-Ewropa kontinentali, b'iżjed xita fis-sajf. </p>
<p>Is-sistema tar-riħ turi l-influwenza dominanti tal-Atlantiku: f'kull staġun il-mases ta' arja oċeaniċi jinġabru fuq il-Belġju u jġiebu ħafna umdità. Mhuwiex rari, madankollu, ir-riħ mill-lvant, speċjalment fir-rebbiegħa, li jista' jġib fuq l-art għolja ġranet ċari, b'kesħa qawwija.</p>
Flora u fawna
<p>L-oqsma bil-foresti tal-pjanuri u r-reġjuni bl-għoljiet huma komposti l-jżjed minn siġar latifolji bħal kwerċi (<hi rend="italic">quercus</hi>), ulmi (<hi rend="italic">ulmus</hi>), u fl-għoli iżjed siġar tal-fagu. Fil-qalba tal-Ardennes insibu minflok foresti ta' siġar koniferi u 'l hawn u 'l hemm xagħri u xagħri mistagħdra. Hemm għadd kbir ta' speċi ta' pjanti tal-fjuri bħal ġjaċinti, virgawreja, pervinka u diġitali. 
Il-fawna selvaġġa li tgħix l-iżjed fl-oqsma forestali, tinkludi l-volpi, it-tassu (<hi rend="italic">meles meles</hi>), l-iskojjattlu (<hi rend="italic">sciuridae</hi>), il-ballottra u l-martra (<hi rend="italic">martes</hi>). Fir-reġjuni muntanjużi jgħixu ċ-ċingjali u ċ-ċriev. </p>
<list type="unordered">
<item><hi rend="bold">Pervinka</hi></item>
<item><hi rend="bold">Diġitali</hi></item>
<item><hi rend="bold">Ġjaċinta</hi></item>
<item><hi rend="bold">Virgawreja</hi></item>
</list>
Żoni protetti
<figure><caption> Sinjal fil-Park Nazzjonali</caption></figure><p> 

Billi għandu popolazzjoni densa, Il-pajjiż baqgħalu ftit oqsma li ma ntmessux mill-punto di vista naturalistiku. Il-protezzjoni titmexxa, b'mod frammentat, l-ewwelnett mill-istat, il-komunitajiet u r-reġjuni, imbagħad mill-provinċji u l-komuni, li jirrappreżentaw il-korpi amministrattivi responsabbli. Dawn jistgħu jagħmlu interventi b'mod awtonomu u indipendenti minn xulxin. Għalhekk l-organizzazzjonijiet privati għandhom sehem importanti ħafna fil-promozzjoni ta' azzjonijiet integrati għall-ħarsien tan-natura. Ftit minn dawn, fl-1952, ħolqu għaqda nazzjonali għall-ħarsien tan-natura, flimkien mal-Assoċjazzjoni tar-riservi naturali u ornitoloġiċi tal-Belġju u l-assoċjazzjoni Wielewaal. </p><figure><caption>Il-riżerva naturali privata ta' Zwin</caption></figure>
<p>B'kollox, iż-żona protetta hi żgħira ħafna, tlaħħaq biss madwar 2.8% tal-pajjiż, iżda fir-realtà ż-żoni attwalment protetti (dawk li jaqgħu taħt ir-riżervi naturali ta' proprjetà u tmexxija pubblika) jokkupaw ftit aktar minn 0.5%. 
Bħalissa fil-Belġju hemm 97 riżervi naturali u 3 riżervi forestali statali, filwaqt li hemm 263 "riżervi naturali awtorizzati" ta' proprjetà u tmexxija privata, li jistgħu jieħdu vantaġġ mis-sussidji li joffri l-gvern. Ir-riżervi privati huma ġeneralment iktar limitati fid-daqs għalkem ir-riżervi Belġjani ġeneralment m'humiex kbar. 
Il-Park Nazzjonali tal-Hautes-Fagnes Eifel biss, stabbilit fl-1984 fil-provinċja ta' Liège, fih erja vasta (67,850 ettaru) u varjetà akbar ta' terreni. L-ewwelnett, hemm il-foresta, li tkopri 50% tal-park, imbagħad xagħri mistagħdra, it-terren fluvjali tax-xmara Our u dak b'żewġ lagi artifiċjali ta' Robertville u Butgenbach. Fost ir-riżervi naturali dak ta' Zwin għandu importanza partikolari. Hemm żona niedja stabbilita fl-1952 b'inizjattiva privata (mill-Assoċjazzjoni tal-riżervi naturali u l-ornitoloġiċi), mifruxa fuq 150 ettaru, li 25 minnhom huma fil-territorju Olandiż. Dan huwa ambjent ta' interess kbir, magħmul l-iżjed minn pjanuri mtajnin, xagħri mistagħdra milħin u għadajjar, fejn jiskennu varjetà kbira ta' għasafar akwatiċi.</p>
Il-popolazzjoni
L-ewwel insedjamenti
<p>L-eqdem traċċi umani li nstabu fil-Belġju huma tal-bniedem Neanderthal. Il-fdalijiet tal-Paleoliku tat-tard u tan-Neolitiku li ġie warajh (sejbiet ta' Hesbaye u Hainaut) huma rari u żgħar. Bil-kuntrarju hemm sejbiet numerużi ta' abitazzjoni fuq l-arbli fil-Fjandri tal-punent u Brabant, li ppersistew sal-età tal-ħadid (kif juru s-siti arkeoloġiċi ta' Neckerspeel, Austruweel u Contich).</p>
L-ivilupp demografiku u l-lingwi
<figure><caption>Il-lingwi u djaletti tal-Benelux</caption></figure>
<p>Hu magħruf fiż-żgur minħabba x-xhieda ta' <ref target="https://mt.wikipedia.org/wiki/Ġulju_Ċesri">Ġulju Ċesri</ref>, li xi razez Ċeltiċi fl-età storika kienu diġà f'mewġa wara l-oħra ħadu post in-nies indiġeni. Imbagħad l-immigrazzjoni minħabba l-konkwista Rumana illatinizzat kompletament ir-reġjun, u wara, meta xi tribujiet Ġermaniċi bdew jinvadu l-pjanuri tat-tramuntana, l-element Ċeltiku-Ruman skenn fl-artijiet għolja tan-nofsinhar, fejn seta' jżomm l-ilsien tiegħu. Minn din il-firxa antika fuq it-territorju Belġjan ta' żewġ popolazzjonijiet ta' nisel differenti ġejja d-dupliċità lingwistika li għadha tikkaratterizza l-abitanti tal-Belġju: fil-<ref target="https://mt.wikipedia.org/wiki/Fjandri">Fjandri</ref>, ir-reġjun tat-tramuntana tal-pajjiż, jitkellmu bil-<ref target="https://mt.wikipedia.org/wiki/Lingwa_Fjamminga">Fjamming</ref>, varjanti tal-<ref target="https://mt.wikipedia.org/wiki/Lingwa_Olandiża">Olandiż</ref> waqt li fil-<ref target="https://mt.wikipedia.org/wiki/Wallonja">Wallonja</ref>, fil-Belġju tan-nofsinhar, jitkellmu bil-<ref target="https://mt.wikipedia.org/wiki/Lingwa_Franċiża">Franċiż</ref> (fil-fatt id-djalett qadim <ref target="https://mt.wikipedia.org/wiki/Wallun">Wallun</ref> m'għadhux użat iżjed mill-popolazzjoni). Fil-<ref target="https://mt.wikipedia.org/wiki/Wallonja">Wallonja</ref> hemm wkoll minoranza ta' lsien <ref target="https://mt.wikipedia.org/wiki/Lingwa_Ġermaniża">Ġermaniż</ref>, li tikkonsisti f'madwar 70,000 rappreżentant, ikkonċentrati f'disa' komuni madwar il-bliet ta' Eupen u Sainth-Vith, fil-provinċja ta' Liege/Luik. Ir-reġjun ta' Brussell huwa uffiċjalment bilingwi, għalkemm is-sehem Frankofonu hu wisq ikbar.</p>
<p>Fl-1830, meta l-Belġju twaqqaf bħala stat indipendenti, il-popolazzjoni ammontat għal 3,785,000 abitant; fl-1914, lejliet il-gwerra, kien hemm 7,500,000 abitant: il-popolazzjoni tal-pajjiż irduppjat f'inqas minn seklu. Wara, minħabba l-gwerra, u fuq kollox minħabba li r-rata tat-twelid naqset bil-mod, iż-żieda kienet ferm iktar baxxa: fl-1947 l-abitanti laħqu t-8 miljuni u nofs u fl-1961 missu d-9 miljuni. 
Anki l-mortalità naqset bil-mod matul l-aħħar seklu u dan ippermetta li r-rata tat-twelid tibqa' ogħla mir-rata tal-mewt, però b'ħafna inqas. Ta' min jinnota madankollu, li storikament l-element Fjamming dejjem kien ogħla mill-element Wallun.</p>
Xejriet demografiċi reċenti
<figure><caption>Tendenzi demografiċi (ikklikkja biex tkabbar)</caption></figure>
<figure><caption>Piramida tal-etajiet (f'eluf)</caption></figure>
<p>Mis-snin sittin ir-ritmu tat-tkabbir demografiku kien dejjem jonqos: fl-erbgħin sena ta' wara l-popolazzjoni Belġjana żdiedet ftit aktar minn miljun. Din iż-żieda seħħet l-iżjed fil-perjodu bejn l-1961 u l-1980, li matulha n-numru ta' reżidenti kważi laħaq l-10 miljuni, imbagħad żdiedu biss b'200,000 matul l-għoxrin sena ta' wara, bir-rati medji annwali qrib iż-żero. Din l-istażi demografika dehret l-iżjed fis-snin tmenin, li matulhom il-popolazzjoni żdiedet biss b'15,000: it-tnaqqis fir-rata tat-twelid fil-Belġju huwa fil-fatti marbut ma' tnaqqis sinifikanti fid-dħul ta' migranti minn barra, depressat mill-kriżi fis-settur tal-azzar, wieħed mill-opportunitajiet ta' impjieg ewlenin fil-pajjiż. Is-snin disgħin kienu, min-naħa l-oħra, karatterizzati minn żieda iktar sostnuta, li fil-bidu tas-seklu XXI wasslet għal popolazzjoni 'l fuq sewwa minn 10,200,000 ruħ (waqt li fl-aħħar tal-2007, il-popolazzjoni kienet ta' 10,585,000 abitant). Fil-bażi ta' din il-qalba ħafifa fit-tendenza hemm id-dħul tal-emigranti –
stimulat mit-titjib fis-sitwazzjoni ekonomika – u l-fatt li r-rata tat-twelid reġghet bdiet tiela': din tal-aħħar li kienet dejjem niżla minn wara l-gwerra, mit-tieni nofs tas-snin disgħin stabilizzat u mbagħad żdiedet ftit, u laħqet fl-2006, il-valur tal-11.5 ‰. Id-differenza dejjem tikber bejn mar-rata tal-mortalità ggarantit bilanċ naturali pożittiv u żieda żgħira.</p>
<p>Id-densità tal-popolazzjoni tal-Belġju, bi 345 abitant/km², hi t-tielet l-ogħla fl-Unjoni Ewropea (wara dik ta' <ref target="https://mt.wikipedia.org/wiki/Malta">Malta</ref> u l-<ref target="https://mt.wikipedia.org/wiki/Pajjiżi_l-Baxxi">Pajjiżi l-Baxxi</ref>). L-istruttura tal-età turi popolazzjoni li qed tixjieħ, mingħajr differenzi reġjonali kbar: il-grupp ta' età bejn il-15 u l-65 sena jirrappreżenta madwar 65.5% tat-total, filwaqt li dik taż-żgħażagħ taħt il-15-il sena jilħaq 17.5%, b'tendenza għal aktar tnaqqis. L-għomor mistenni ma juriex varjazzjonijiet reġjonali sinifikanti u kkalkulat li hu ta' 77 sena għall-irġiel u 82 għan-nisa.</p>
Id-distribuzzjoni tal-popolazzjoni
<figure><caption>Antwerpen. Blokk tipiku urban</caption></figure>
<p>Id-distribuzzjoni tal-popolazzjoni turi ċertu diżomoġenjità spazjali, wirt ta' ġrajjiet storiċi u ekonomiċi li wasslu għal konċentrazzjoni demografika fiċ-ċentri ewlenin urbani u d-distretti minerarji u industrijali. Għalhekk hemm differenzi sinifikanti reġjonali.</p>
<p>Ir-reġjun Fjamming hu dak l-aktar popolat, b'58% tal-popolazzjoni totali (6,120,000 abitant) u densità ta' 447 abitant/km²; l-erji ewlenin tal-popolazzjoni huma fuq il-kosta, fosthom il-bliet ta' <ref target="https://mt.wikipedia.org/wiki/Antwerpen">Antwerpen</ref>, <ref target="https://mt.wikipedia.org/wiki/Gent">Gent</ref> u <ref target="https://mt.wikipedia.org/wiki/Brugge">Brugge</ref>, l-erja emerġenti ta' <ref target="https://mt.wikipedia.org/wiki/Kortrijk">Kortrijk</ref> u l-pol Limburgiż. Fir-reġjun tal-Wallonja joqgħodu madwar terz tal-popolazzjoni totali (3,435,000), b'densità ħafna inqas minn dik Fjamminga (202 abitant km/²). Affettwat b'mod ċar mill-avvenimenti storiċi tal-popolament hemm il-wied Haine-Sambre-<ref target="https://mt.wikipedia.org/wiki/Meuse_(Xmara_)">Meuse</ref>, b'żewġ agglomorati kbar li jikkorrispondu maż-żoni urbani ta' <ref target="https://mt.wikipedia.org/wiki/Liège">Liège</ref> u <ref target="https://mt.wikipedia.org/wiki/Charleroi">Charleroi</ref>. L-ikbar konċentrazzjoni demografika hi fir-reġjun urban ta' Brussell, li jinsab fiċ-ċentru ta' żona b'densità għolja ta' popolazzjoni, delimitata minn <ref target="https://mt.wikipedia.org/wiki/Antwerpen">Antwerpen</ref>, <ref target="https://mt.wikipedia.org/wiki/Leuven">Leuven</ref>, <ref target="https://mt.wikipedia.org/wiki/Nivelles">Nivelles</ref> u <ref target="https://mt.wikipedia.org/wiki/Gent">Gent</ref>. L-agglomerazzjoni Brusselliża taqbeż il-miljun abitant (1,031,000), kważi wieħed minn għaxra tal-popolazzjoni totali u għandha densità tipika tal-konċentrazzjonijiet urbani kbar, ogħla minn 6,200 abitant /km².</p>
Urbanizzazzjoni u deurbanizzazzjoni
<figure><caption>Eżempju ta' dar rurali tradizzjonali</caption></figure>
<p>Ix-xibka urbana tal-Belġju hi folta ħafna, tmien bliet jaqbżu l-100 000 reżident u sittax għandhom popolazzjoni ta' bejn 50,000 u 100,000 abitant, waqt li hemm ħafna bliet żgħar b'popolazzjoni ta' anqas minn 5000 abitant. Wara l-kapitali Brussell (1,031,000 abitant), il-bliet prinċipali tal-pajjiż huma: Antwerpen (466,000 reżident), Gent (235,000) u Brugge (117,000) fir-reġjun Fjamming, Charleroi (201.000), Liège (189,000) u Namur (107,000 ) fil-Wallonja.</p>
<p>Il-grad ta' urbanizzazzjoni – bħala perċentwali tal-popolazzjoni li tgħix fl lokalitajiet urbani – fil-Belġju hu ta' intensità li m'għandu paragun fl-ebda pajjiż Ewropew ieħor, u hu hekk li jpoġġi r-Renju fl-ewwel postijiet fil-klassifika dinjija: il-perċentwal tela' sa ma laħaq, fin-nofs tas-snin disgħin, is-97%, fil-livelli ta' Singapor u ta' Ħong Kong. 
Fost it-tendenzi riċenti fl-urbanizzazzjoni hemm tnaqqis demografiku fiċ-ċentri urbani b'popolazzjoni ta' aktar minn 100,000 ruħ. F'dan il-proċess ta' deurbanizzazzjani li kien diġà beda tard fis-snin sebgħin, in-nies ippreferew soluzzjonijiet reżidenzjali tat-tip periurbani u marru joqgħodu fil-limiti taż-żoni rurali.</p>
<p>Konsegwentement, mis-snin tmenin, il-bliet ta' daqs medju, b'popolazzjoni ta' bejn 10,000 u 50,000 ruħ kibru relattivament, iżda kienu l-bliet aktar żgħar, speċjalment dawk fir-reġjun Fjamming, li wrew vitalità demografika kbira. 
Ġie osservat ukoll mis-snin disgħin li kien hemm irkupru demografiku – għalkemm modest f'termini assoluti – tal-insedjament tat-tip rurali, grazzi għax-xibka ta' trasport effiċjenti li għenet biex bosta ħaddiema li jaħdmu fil-bliet fl-industrija u fis-settur tas-servizzi jżommu jew jadottaw reżidenzi rurali. Speċifikament, hemm predominanza ta' djar rurali f'xi distretti tal-<ref target="https://mt.wikipedia.org/wiki/Fjandri_tal-Punent">Fjandri tal-Punent</ref>, <ref target="https://mt.wikipedia.org/wiki/Limburgu_(Belġju)">Limburgu</ref>, <ref target="https://mt.wikipedia.org/wiki/Brabant_Fjamming">Brabant</ref>, <ref target="https://mt.wikipedia.org/wiki/Hainaut_(provinċja)">Hainaut</ref> u <ref target="https://mt.wikipedia.org/wiki/Liège_(provinċja)">Liège</ref>.</p>
Karatteristiċi tal-migrazzjoni
<p>L-iżvillup demografiku li sar fil-Belġju wara t-Tieni Gwerra Dinjija ġab dħul konsistenti ta' ħaddiema barranin. L-importanza tal-fenomenu tidher ċar meta wieħed iqies il-perċentaġġ ta' reżidenti ta' nisel barrani fil-popolazzjoni totali (9.8%). Dan il-perċentaġġ huwa t-tielet l-ogħla fl-Ewropa. </p>
<p>Matul is-seklu 19 kollu u fl-ewwel għexieren tas-seklu 20, il-movimenti tal-emigrazzjoni u immigrazzjoni kienu modesti, b'iżjed ħruġ minn dħul. Wara l-Ewwel Gwerra Dinjija, però, l-immigrazzjoni bdiet taqbeż l-emigrazzjoni. Infatti ħafna ħaddiema ġew mill-pajjiżi ġirien biex jaħdmu fl-industriji u fil-minjieri. Fl-aħħar tas-snin sebgħin, in-numru totali ta' barranin fil-Belġju qabeż b'kemm kemm id-900,000. Fis-snin tmenin il-kriżi tal-azzar ġabet tnaqqis fl-immigrazzjoni. Fis-snin disgħin, minħabba li s-sitwazzjoni ekonomika ttejbet, kien hemm xi rkupru fl-immigrazzjoni, għalkemm ma kinetx kostanti. </p>
<p>Skont l-aħħar stimi, ir-reżidenti ta' nisel barrani se jaqbżu l-miljun. L-akbar komunitajiet se jkunu l-Marokkini (b'356,000 ruħ), imbagħad it-Taljani (253,000), it-Torok (167,000), il-Franċiżi (88,600) u l-Olandiżi (42,000). 
Ċittadin Belġjan fil-ħamsa għandu nisel mhux Belġjan, u żewġ miljun Belġjan għandhom immigranti fost l-antenati tagħhom<ref target="https://mt.wikipedia.org/wiki/Il-Paġna_prinċipali#cite_note-5">[5]</ref>.</p>
Gruppi etniċi
<p>Fil-Belġju, l-argument <hi rend="italic">etniku</hi> hu marbut profondament ma' dak lingwistiku u wassal għall-ħolqien ta' stat federali uniku fid-dinja tat-tip tiegħu. Fil-fatt, fil-pajjiż jitkellmu bi tliet lingwi li magħhom hi assoċjata l-eżistenza ta' tliet gruppi lingwistiċi: il-<ref target="https://mt.wikipedia.org/wiki/Fjammingi">Fjammingi</ref> (ta' <ref target="https://mt.wikipedia.org/wiki/Lingwa_Olandiża">lingwa Olandiża</ref> fil-forma lokali tagħha msejħa <ref target="https://mt.wikipedia.org/wiki/Lingwa_Fjamminga">Fjamming</ref>), il-<ref target="https://mt.wikipedia.org/wiki/Walluni">Walluni</ref> (ta' <ref target="https://mt.wikipedia.org/wiki/Lingwa_Franċiża">lingwa Franċiża</ref>) u l-<ref target="https://mt.wikipedia.org/wiki/Ġermaniżi">Ġermaniżi</ref> ta' <ref target="https://mt.wikipedia.org/wiki/Lingwa_Ġermaniża">lingwa Ġermaniża</ref>. Kull wieħed mit-tliet gruppi lingwistiċi ewlenin jissejjaħ <hi rend="italic">Komunità</hi>, terminu li jikkorrispondi ma' suddiviżjoni kulturali amministrattiva fi ħdan l-istat federali, flimkien ma' suddiviżjoni ulterjuri tal-Federazzjoni fi tliet <hi rend="italic">reġjuni</hi>, reġjuni li ma jaqblux eżatt mad-definizzjoni tal-komunitajiet deskritti. Fil-fatt, hu diffiċli ħafna li titħaddet fuq "grupp etniku" fil-każ tal-Belġju għax dan jista' jkun grupp lingwistiku permezz tal-pożizzjoni ġeografika u mhux grupp etniku.</p>
<p>Kull <hi rend="italic">Komunità</hi> tieħu ħsieb l-edukazzjoni u l-kultural tan-nies li jitkellmu bil-lingwa tagħha li jgħixu f'żoni monolingwi u/jew bilingwi fit-territorju: il-<ref target="https://mt.wikipedia.org/wiki/Komunità_Frankofona_tal-Belġju">Komunità Frankofona</ref>, il- <ref target="https://mt.wikipedia.org/wiki/Komunità_Fjamminga_tal-Belġju">Komunità Fjamminga</ref> u l-<ref target="https://mt.wikipedia.org/wiki/Komunità_Ġermanofona_tal-Belġju">Komunità Ġermanofona tal-Belġju</ref>. Skond l-aħħar ċensiment lingwistiku – li sar fl-1990 <ref target="https://mt.wikipedia.org/wiki/Il-Paġna_prinċipali#cite_note-6">[6]</ref> – aktar minn nofs il-popolazzjoni Belġjana hi ta' <ref target="https://mt.wikipedia.org/wiki/Lingwa_Olandiża">lingwa Olandiża</ref> (58.2%), filwaqt li l-<ref target="https://mt.wikipedia.org/wiki/Franċiż">Franċiż</ref> hu t-tieni lingwa (34.1% ), segwita mill-<ref target="https://mt.wikipedia.org/wiki/Lingwa_Ġermaniża">Ġermaniż</ref> li jitkellmuh inqas minn 1% tal-popolazzjoni. Il-bqija tal-popolazzjoni titkellem b'lingwi oħra (pereż. l-<ref target="https://mt.wikipedia.org/wiki/Lingwa_Għarbija">Għarbi</ref>, it-<ref target="https://mt.wikipedia.org/wiki/Lingwa_Taljana">Taljan</ref>, il-<ref target="https://mt.wikipedia.org/wiki/Lingwa_Portugiża">Portugiż</ref> ...). Dawn huma immigranti li għadhom jitkellmu bl-ilsien nattiv tagħhom. <ref target="https://mt.wikipedia.org/wiki/Il-Paġna_prinċipali#cite_note-7">[7]</ref>.</p>
<p>Inħolqu tliet reġjuni fl-istat Belġjan għall-organizzazzjoni tal-ħajja ekonomika tal-komunitajiet u tal-belt kapitali, <ref target="https://mt.wikipedia.org/wiki/Brussell">Brussell</ref>, li hi bilingwi (Franċiż-Olandiż). L-ewwel reġjun hu l-<ref target="https://mt.wikipedia.org/wiki/Fjandri">Fjandri</ref>, fejn il-<ref target="https://mt.wikipedia.org/wiki/Lingwa_uffiċjali">lingwa uffiċjali</ref> hi l-Olandiż (fil-verżjoni Fjamminga). Dan ir-reġjun għaqqad l-organi amministrattivi tiegħu ma' dawk tal-<ref target="https://mt.wikipedia.org/wiki/Komunità_Fjamminga_tal-Belġju">Komunità Fjamminga</ref> b'sede governattiv wieħed fi <ref target="https://mt.wikipedia.org/wiki/Brussell">Brussell</ref>. It-tieni hi reġjun hu l-<ref target="https://mt.wikipedia.org/wiki/Wallonja">Wallonja</ref>, fejn il-lingwa uffiċjali hi l-<ref target="https://mt.wikipedia.org/wiki/Franċiż_lingwa">Franċiż</ref>. Fil-<ref target="https://mt.wikipedia.org/wiki/Wallonja">Wallonja</ref> tinsab ukoll il-<ref target="https://mt.wikipedia.org/wiki/Komunità_Ġermanofona_tal-Belġju">Komunità ta' lingwa Ġermaniża</ref> konċentrata fiz-zoni tax-Xlokk u b'sede f'<ref target="https://mt.wikipedia.org/wiki/Eupen">Eupen</ref>. Ir-reġjun tal-<ref target="https://mt.wikipedia.org/wiki/Wallonja">Wallonja</ref> għandu s-sede f'<ref target="https://mt.wikipedia.org/wiki/Namur">Namur</ref>, filwaqt li l-<ref target="https://mt.wikipedia.org/wiki/Komunità_Frankofona_tal-Belġju">Komunità ta' lingwa Franċiża</ref> għandha sede fi <ref target="https://mt.wikipedia.org/wiki/Brussell">Brussell</ref>.</p>
<p>It-tielet reġjun tal-Belġju hu r-<ref target="https://mt.wikipedia.org/wiki/Reġjun_ta'_Bruxelles-Capital">reġjun ta' Bruxelles-Capital</ref>, fir-realtà <ref target="https://mt.wikipedia.org/wiki/Enklavi">enklavi</ref> bilingwi (Franċiż-Olandiż), li tinsab ġeografikament fir-reġjun tal-<ref target="https://mt.wikipedia.org/wiki/Fjandri">Fjandri</ref>. Madankollu, <ref target="https://mt.wikipedia.org/wiki/Brussell">Brussell</ref> hi prinċipalment Frankofona (70% tal-popolazzjoni), u 10% mill-abitanti biss jitkellmu bl-Olandiż u mill-inqas 20% jitkellmu b'lingwa oħra; dawn huma immigranti li għadhom jitkellmu bil-lingwa nattiva tagħhom<ref target="https://mt.wikipedia.org/wiki/Il-Paġna_prinċipali#cite_note-8">[8]</ref>. Dawn iċ-ċifri huma sorsi ta' kunflitt bejn il-Komunitajiet. Allura <ref target="https://mt.wikipedia.org/wiki/Brussell">Brussell</ref> hi uffiċjalment bilingwi. Ir-reġjun ta' Brussell fih 19-il muniċipalità: <ref target="https://mt.wikipedia.org/wiki/Anderlecht">Anderlecht</ref>, <ref target="https://mt.wikipedia.org/wiki/Auderghem">Auderghem</ref>, <ref target="https://mt.wikipedia.org/wiki/Berchem-Sainte-Agathe">Berchem-Sainte-Agathe</ref>, <ref target="https://mt.wikipedia.org/wiki/Bruxelles">Bruxelles</ref>, <ref target="https://mt.wikipedia.org/wiki/Etterbeek">Etterbeek</ref>, <ref target="https://mt.wikipedia.org/wiki/Evere">Evere</ref>, <ref target="https://mt.wikipedia.org/wiki/Forest_(Belgio)">Forest</ref>, <ref target="https://mt.wikipedia.org/wiki/Ganshoren">Ganshoren</ref>, <ref target="https://mt.wikipedia.org/wiki/Ixelles">Ixelles</ref>, <ref target="https://mt.wikipedia.org/wiki/Jette">Jette</ref>, <ref target="https://mt.wikipedia.org/wiki/Koekelberg">Koekelberg</ref>, <ref target="https://mt.wikipedia.org/wiki/Molenbeek-Saint-Jean">Molenbeek-Saint-Jean</ref>, <ref target="https://mt.wikipedia.org/wiki/Saint-Gilles">Saint-Gilles</ref>, <ref target="https://mt.wikipedia.org/wiki/Saint-Josse-ten-Noode">Saint-Josse-ten-Noode</ref>, <ref target="https://mt.wikipedia.org/wiki/Schaerbeek">Schaerbeek</ref>, <ref target="https://mt.wikipedia.org/wiki/Uccle">Uccle</ref>, <ref target="https://mt.wikipedia.org/wiki/Watermael-Boitsfort">Watermael-Boitsfort</ref>, <ref target="https://mt.wikipedia.org/wiki/Woluwe-Saint-Lambert">Woluwe-Saint-Lambert</ref> u <ref target="https://mt.wikipedia.org/wiki/Woluwe-Saint-Pierre">Woluwe-Saint-Pierre</ref>. Dak li s-soltu hu magħruf bħala Brussell fir-realtà hu wieħed mid-19-il muniċipalità (u l-kapitali) tal-reġjun amministrattiv imsejjaħ <ref target="https://mt.wikipedia.org/wiki/Reġjun_ta'_Bruxelles-Capital">reġjun ta' Bruxelles-Capital</ref>. Biex nikkumplikaw l-affarijiet, <ref target="https://mt.wikipedia.org/wiki/Brussell">Brussell</ref> hi wkoll il-belt kapitali tal-Belġju, il-kapitali reġjonali tal-<ref target="https://mt.wikipedia.org/wiki/Fjandri">Fjandri</ref>, il-kapitali tal-<ref target="https://mt.wikipedia.org/wiki/Komunità_Frankofona_tal-Belġju">Komunità Frankofona tal-Belġju</ref> u l-kapitali tal-<ref target="https://mt.wikipedia.org/wiki/Unjoni_Ewropea">Unjoni Ewropea</ref>.</p>
Reliġjon
<figure><caption>Abbatija ta' Cambron-Casteau</caption></figure>
<p>Il-<ref target="https://mt.wikipedia.org/wiki/Kattoliċeżmu">Kattoliċeżmu</ref> huwa r-reliġjon ewlenija, iżda l-pajjiż għaddej minn proċess qawwi ta' <ref target="https://mt.wikipedia.org/wiki/Sekularizzazzjoni">sekularizzazzjoni</ref>. Fl-2010, 60% tal-popolazzjoni kienu jqisu ruħhom Kattoliċi, filwaqt li 87% tal-popolazzjoni kienu twieldu ġo familji Kattoliċi<ref target="https://mt.wikipedia.org/wiki/Il-Paġna_prinċipali#cite_note-9">[9]</ref>. Fl-1980 kienu jqisu ruħhom Kattoliċi 72% tal-Belġjani, u dan il-perċentaġġ naqas għal 68% fl-1990 u għal 65% fl-2005. Hemm minoranzi ta' <ref target="https://mt.wikipedia.org/wiki/Iżlam">Misilmin</ref>, <ref target="https://mt.wikipedia.org/wiki/Protestanteżmu">Protestanti</ref> u <ref target="https://mt.wikipedia.org/wiki/Ġudaiżmu">Lhud</ref>. </p>
<p>Ir-reliġjon kienet waħda mid-differenzi bejn in-nofsinhar Kattoliku u t-tramuntana Protestanta tar-<ref target="https://mt.wikipedia.org/wiki/Renju_tal-Pajjiżi_l-Baxxi">Renju tal-Pajjiżi l-Baxxi</ref>, li wasslet għall-firda tan-nofsinhar, fl-1830, u għat-twelid tal-Belġju tal-lum. Dan jispjega wkoll in-numri prevalenti ta' Kattoliċi. </p>
<p>Mill-1830, il-Kattoliċeżmu kellu wkoll rwol importanti fil-politika Belġjana, pereżempju fl-hekk imsejħa "gwerer skolastiċi" ("<hi rend="italic">guerres scolaires</hi>" bil-Franċiż) bejn il-liberali u l-Kattoliċi li kien hemm l-ewwel bejn l-1879 u l-1884 u mbagħad bejn l-1954 u l-1958.</p>
Is-sistema politika
<p>Il-Belġju huwa monarkija kostituzzjonali federali fejn ir-Re huwa l-kap tal-istat u l-prim ministru huwa l-kap tal-gvern f’sistema multipartitarja. Is-setgħat tat-teħid tad-deċiżjonijiet mhumiex ċentralizzati, iżda maqsumin bejn 3 livelli ta’ gvern: il-gvern federali, 3 komunitajiet ibbażati fuq il-lingwa (Fjamminga, Franċiża u Ġermaniża) u 3 reġjuni (il-Fjandri, il-Kapitali ta’ Brussell u l-Vallonja). Legalment kollha huma ugwali, iżda għandhom setgħat u responsabbiltajiet għal oqsma differenti. Brussell, flimkien mal-belt tal-Lussemburgu u Strasburgu, hija waħda mit-tliet sedi uffiċjali tal-istituzzjonijiet Ewropej.<ref target="https://mt.wikipedia.org/wiki/Il-Paġna_prinċipali#cite_note-EU-10">[10]</ref></p>
Organizzazzjoni tal-istat
Suddiviżjonijiet storiċi u amministrattivi

<p>Fl-14 ta' Lulju 1993 saret reviżjoni tal-<ref target="https://mt.wikipedia.org/wiki/Kostituzzjoni_tal-Belġju">Kostituzzjoni</ref> bil-ħolqien ta' <ref target="https://mt.wikipedia.org/wiki/Stat_Federali">Stat Federali</ref> bbażat fuq tliet livelli:</p>
<list type="unordered"><item>Il-gvern federali bis-sedi tiegħu fi Brussell</item>
<item>It-tliet komunitajiet lingwistiċi:
<list type="unordered"><item>Il-komunità Frankofona</item>
<item>Il-komunità Fjamminga</item>
<item>Il-komunità Ġermanofona</item></list></item>
<item>Il-tliet reġjuni:
<list type="unordered"><item>Ir-Reġjun ta' Bruxelles-Capitale (li għandu popolazzjoni li jitkellmu bil-Franċiż u l-Olandiż ta' madwar 960,000 ruħ)</item>
<item>Il-<ref target="https://mt.wikipedia.org/wiki/Fjandri">Fjandri</ref> (li għandhom popolazzjoni ta' madwar 6 miljuni prinċipalment jitkellmu bl-Olandiż</item>
<item>Il-<ref target="https://mt.wikipedia.org/wiki/Wallonja">Wallonja</ref> (li għandha popolazzjoni ta' 3.3 miljuni prinċipalment jitkellmu bil-Franċiż)</item></list></item></list>
<p>Kull wieħed mill-aħħar żewġ reġjuni hu maqsumin f'5 provinċji.</p>
<figure><caption>Mappa tal-Belġju bir-reġjuni u l-provinċji</caption></figure>
<list type="ordered"><item>Il-<ref target="https://mt.wikipedia.org/wiki/Fjandri">Fjandri</ref> (ta' lingwa Olandiża; <hi rend="italic">Vlaanderen</hi> bl-Olandiż, <hi rend="italic">Flandre</hi> jew <hi rend="italic">Flandres</hi> bil-Franċiż, <hi rend="italic">Flandern</hi> bil-Ġermaniż):
<list type="unordered"><item>Antwerpen</item>
<item>Limburgu</item>
<item>Oost-Vlaanderen</item>
<item>West-Vlaanderen</item>
<item>Vlaams-Brabant</item></list></item>
<item>Il-<ref target="https://mt.wikipedia.org/wiki/Wallonja">Wallonja</ref> (ta' lingwa Franċiża, barra disa' muniċipalitajiet fil-parti tal-Lvant tal-provinċja ta' Liège li jagħmlu l-Komunità Ġermanofona; <hi rend="italic"> Wallonie</hi> bil-Franċiż, <hi rend="italic">Wallonie</hi> bil-Fjamming, <hi rend="italic">die Wallonie</hi> bil-Ġermaniż):
<list type="unordered"><item>Brabant Wallon</item>
<item>Namur</item>
<item>Liège</item>
<item>Hainaut</item>
<item>Luxembourg</item></list></item>
<item>Ir-Reġjun ta' Bruxelles-Capitale (<hi rend="italic">Région de Bruxelles-Capitale</hi> bil-Franċiż, <hi rend="italic">Brussels Hoofdstedelijk Gewest</hi> bl-Olandiż, <hi rend="italic">die Region Brüssel-Hauptstadt</hi> bil-Ġermaniż).</item></list>
<p>Kull provinċja hi fl-aħħar maqsuma f'distretti amministrattivi u mbagħad f'muniċipalitajiet imsejħin <hi rend="italic">communes</hi> bil-Franċiż u <hi rend="italic">gemeenten</hi> bil-Fjamming. Ir-Reġjun ta' Bruxelles-Capitale hu magħmul minn distrett wieħed.</p>
Bliet prinċipali

<p> (1) Rigward il-belt kapital, ngħatu l-popolazzjoni taż-żona urbana tagħha kollha, identifikabbli mar-reġjun Bruxelles-Capitale sħieħ. Fil-fatt, il-popolazzjoni tal-muniċipalità ta' Brussell-Belt waħida, (imsejħa <hi rend="italic">Bruxelles-Ville</hi>, <hi rend="italic">Brussel-Stad</hi>) tammonta għal 143,056 abitant. Fil-figura għall-popolazzjoni ta' Brussell fit-tabella huma magħdudin ukoll il-komuni ta' Anderlecht, Schaerbeek / Schaarbeek, Ixelles / Elsene eċċ., li jiffurmaw mal-belt kapital xibka urbana u għalhekk jistgħu jiġu assimilati.
</p>
Istituzzjonijiet
<figure><caption>Is-sedi tal-Parlament Federali Belġjan fi Brussell</caption></figure>
<p>Il-Belġju huwa <ref target="https://mt.wikipedia.org/wiki/Monarkija_kostituzzjonali">monarkija kostituzzjonali</ref> u <ref target="https://mt.wikipedia.org/wiki/Stat_federali">stat federali</ref>, li l-kap tal-istat tiegħu hu r-<ref target="https://mt.wikipedia.org/wiki/Albertu_II_tal-Belġju">Re Albert II</ref>. Is-sistema politika tal-pajjiż hi bbażata fuq struttura konfederali kumplessa, imsaħħa bl-emendi kostituzzjonali tal-1993, proposti bl-għan li tiġi evitata l-firda finali bejn il-komunita Fjamminga u dik Walluna. Madankollu fadal residwu sostanzjali ta' tensjonijiet ta' natura politiko-ekonomika bejn iż-żewġ gruppi etniċi. Il-federaliżmu Belġjan hu bbażat fuq il-kunċett tal-"ekwipollenza tan-normi", fi kliem ieħor, il-gvern federali m'għandu l-ebda dritt li jmur kontra jew jinjora d-digrieti maħruġin mir-reġjuni konfederati. </p>
<p>Hemm <ref target="https://mt.wikipedia.org/wiki/Parlament_Federali">Parlament Federali</ref>, maqsum f'żewġ kmamar: il-Kamra tar-Rappreżentanti u s-Senat.</p>
Politika
<figure><caption>Il-membri tal-Benelux</caption></figure>
<figure><caption>Ir-re Albertu II tal-Il-Belġju</caption></figure>
<p>Il-Belġju hu monarkija popolari u demokrazija parlamentari kostituzzjonali. Il-parlament federali bikamerali huwa magħmul minn Senat u Kamra tar-Rappreżentanti. L-ewwel waħda hi magħmula minn 40 politiku eletti direttament u 21 rappreżentant maħturin mit-tliet parlamenti tal-Komunità, 10 senaturi li huma co-opted u wlied ir-re, bħala senaturi bi dritt li fil-prattika ma jivvutawx. 
Il-150 rappreżentant tal-kamra jiġu eletti taħt sistema ta' vot proporzjonali minn 11-il distrett elettorali. Fil-Belġju hu obbligatorju li wieħed jivvota u għalhekk il-pajjiz għandu waħda mid-ogħla rati ta' parteċipazzjoni fl-elezzjonijiet fid-dinja.<ref target="https://mt.wikipedia.org/wiki/Il-Paġna_prinċipali#cite_note-Franklin-11">[11]</ref>. </p>
<p>Ir-Re (bħalissa <ref target="https://mt.wikipedia.org/wiki/Albertu_II_tal-Il-Belġju">Albertu II</ref>) huwa l-kap tal-istat, għalkemm bi prerogattivi limitati. Huwa jaħtar il-ministri, inkluż il-Prim Ministru, li jkollhom il-fiduċja tal-Kamra tar-Rappreżentanti biex jiffurmaw il-gvern federali.</p>
<p>In-numri tal-Ministri li jitkellmu bl-Olandiż u bil-Franċiż huma ndaqs kif inhu preskritt fil-kostituzzjoni (il-Prim Ministru ma jgħoddx).<ref target="https://mt.wikipedia.org/wiki/Il-Paġna_prinċipali#cite_note-constitution1-12">[12]</ref>
Is-sistema ġudizzjarja hi bbażata fuq il-liġi ċivili u ġejja mill-<ref target="https://mt.wikipedia.org/wiki/Kodiċi_Napoleonika">kodiċi Napoleonika</ref>. L-ogħla qorti hu l-Qorti tal-Kassazzjoni u l-Qorti tal-Appell hu livell taħtu. </p>
<p>L-istituzzjonijiet politiċi tal-Belġju huma kumplessi; il-parti l-kbira tal-poter politiku huwa organizzat bil-ħsieb li l-komunitajiet kulturali ewlenin jkunu rappeżentati<ref target="https://mt.wikipedia.org/wiki/Il-Paġna_prinċipali#cite_note-13">[13]</ref>.
Minn madwar l-1970, il-partiti politiċi Belġjani importanti inqasmu f'komponenti distinti li jirrappreżentaw prinċipalment l-interessi politiċi u lingwistiċi ta' dawn il-komunitajiet<ref target="https://mt.wikipedia.org/wiki/Il-Paġna_prinċipali#cite_note-14">[14]</ref>.
Il-partiti ewlenin ta' kull Komunità, għalkemm qrib lejn iċ-ċentru politiku, jappartienu għal tliet gruppi ewlenin: Il-Liberali fil-lemin, il-Demokristjani fiċ-ċentru u s-Soċjalisti fix-xellug<ref target="https://mt.wikipedia.org/wiki/Il-Paġna_prinċipali#cite_note-15">[15]</ref>.
Xi partiti importanti oħra inħolqu tard fis-seklu li għadda, l-aktar madwar temi lingistiċi, nazzjonalisti, jew ambjentali u reċentement inħolqu oħrajn b 'xi għan liberali speċifiku<ref target="https://mt.wikipedia.org/wiki/Il-Paġna_prinċipali#cite_note-16">[16]</ref>.</p>
<figure><caption>Il-Prim Ministru <ref target="https://mt.wikipedia.org/wiki/Yves_Leterme">Yves Leterme</ref></caption></figure>
<p>Is-sensiela ta' gvernijiet Demokratiċi Kristjani ta' koalizzjoni mill-1958 inqatgħet fl-1999 waral-kriżi tad-dijossina, skandlu enormi tat-tniġġiż tal-ikel.<ref target="https://mt.wikipedia.org/wiki/Il-Paġna_prinċipali#cite_note-17">[17]</ref>
<ref target="https://mt.wikipedia.org/wiki/Il-Paġna_prinċipali#cite_note-18">[18]</ref>
<ref target="https://mt.wikipedia.org/wiki/Il-Paġna_prinċipali#cite_note-19">[19]</ref>.
"Koalizzjoni qawsalla" inħolqot minn sitt partijiet: il-Liberali, id-Demokratiċi Soċjali u l-Ħodor Fjammingi u Frankofoni<ref target="https://mt.wikipedia.org/wiki/Il-Paġna_prinċipali#cite_note-20">[20]</ref>.
Wara, ġiet iffurmata "koalizzjoni vjola" magħmula mil-Liberali u d-Demokratiċi Soċjali billi l-Ħodor kienu tilfu l-parti l-kbira tar-rappreżentanti fl-elezzjoni tal-2003<ref target="https://mt.wikipedia.org/wiki/Il-Paġna_prinċipali#cite_note-21">[21]</ref>.
Il-gvern immexxi mill-Prim Ministru <ref target="https://mt.wikipedia.org/wiki/Guy_Verhofstadt">Guy Verhofstadt</ref> mill-1999 sal-2007 rnexxielu jagħmel baġit bilanċjat, xi riformi tat-taxxa, riforma fis-suq tax-xogħol, għamel skeda għat-tneħħija gradwali tal-enerġija nukleari u ppropona leġiżlazzjoni għal prosekuzzjoni iżjed ħarxa fil-każ tad-delitti tal-gwerra u iżjed ħanina fil-każ tad-drogi ħfief. Naqqas ir-restrizzjonijiet kontra l-<ref target="https://mt.wikipedia.org/wiki/Ewtanażja">ewtanażja</ref> u l-legalizza ż-żwieġ bejn persuni tal-istess sess. Il-gvern kien favur diplomazija aktar attiva fl-Afrika <ref target="https://mt.wikipedia.org/wiki/Il-Paġna_prinċipali#cite_note-22">[22]</ref> u kontra l-invażjoni tal-Iraq<ref target="https://mt.wikipedia.org/wiki/Il-Paġna_prinċipali#cite_note-23">[23]</ref>.</p>
<p>Il-koalizzjoni ta' Verhofstadt marret ħażin fl-elezzjoni ta' Ġunju 2007. Għal aktar minn sena, il-pajjiż kien fi kriżi politika<ref target="https://mt.wikipedia.org/wiki/Il-Paġna_prinċipali#cite_note-24">[24]</ref>. Din il-kriżi kienet hekk serja li ħafna osservaturi ħasbu li l-Belġju se jinqasam fi tnejn<ref target="https://mt.wikipedia.org/wiki/Il-Paġna_prinċipali#cite_note-25">[25]</ref><ref target="https://mt.wikipedia.org/wiki/Il-Paġna_prinċipali#cite_note-26">[26]</ref><ref target="https://mt.wikipedia.org/wiki/Il-Paġna_prinċipali#cite_note-27">[27]</ref>. Mill-21 ta' Diċembru 2007 sal-20 ta' Marzu 2008 it-tielet gvern temporanju ta' Verhofstadt kien fil-poter. Din il-koalizzjoni kienet magħmula mid-Demokristjani Fjammingi u Frankofoni, il-Liberali Fjammingi u Frankofoni flimkien mal-Partit Soċjalista Frankofona. Fl-20 ta' Marzu 2008, il-gvern il-ġdid immexxi mid-Demokristjan Fjamming <ref target="https://mt.wikipedia.org/wiki/Yves_Leterme">Yves Leterme</ref>, ir-rebbieħ veru tal-elezzjonijiet federali ta' Ġunju tal-2007, ħa l-ġurament quddiem ir-re . Fil-15 ta' Lulju 2008 Leterme 2008 ħabbar ir-riżenja tal-kabinett lir-re, billi ma kien sar l-ebda progress fir-riformi kostituzzjonali<ref target="https://mt.wikipedia.org/wiki/Il-Paġna_prinċipali#cite_note-28">[28]</ref>. F'Diċembru tal-2008 reġa' offra r-riżenja tiegħu lir-re wara l-kriżi finanzjarja marbuta mal-bejgħ tal-bank Fortis lil BNP Paribas <ref target="https://mt.wikipedia.org/wiki/Il-Paġna_prinċipali#cite_note-29">[29]</ref>. Din id-darba r-riżenja tiegħu ġiet aċċettata u d-demokristjan Fjamming <ref target="https://mt.wikipedia.org/wiki/Herman_Van_Rompuy">Herman Van Rompuy</ref> ħa l-ġurament bħala Prim Ministru fit-30 ta' Diċembru 2008<ref target="https://mt.wikipedia.org/wiki/Il-Paġna_prinċipali#cite_note-30">[30]</ref>.</p>
<p>Wara li Herman Van Rompuy ġie nnominat l-ewwel <ref target="https://mt.wikipedia.org/wiki/President_tal-Kunsill_Ewropew">President tal-Kunsill Ewropew</ref> permanenti fid-19 ta' Novembru 2009, fil-25 ta' Novembru offra r-riżenja tal-gvern tiegħu lir-Re Albertu II. Ftit sigħat wara, gvern il-ġdid taħt il-Prim Ministru Yves Leterme ħa l-ġurament. Fit-22 ta' April 2010, Leterme reġa’ offra r-riżenja tal-kabinett tiegħu lir-re <ref target="https://mt.wikipedia.org/wiki/Il-Paġna_prinċipali#cite_note-31">[31]</ref> wara li wieħed mill-partiti imseħbin fil-koalizzjoni, l-<ref target="https://mt.wikipedia.org/wiki/OpenVLD">OpenVLD</ref>, irtira mill-gvern, u fis-26 ta' April 2010 ir-Re Albertu uffiċjalment aċċetta r-riżenja<ref target="https://mt.wikipedia.org/wiki/Il-Paġna_prinċipali#cite_note-32">[32]</ref>.
Fl-elezzjonijiet parlamentari fil-Belġju fit-13 ta' Ġunju 2010 in-nazzjonalisti Fjammingi, N-VA saru l-akbar partit fil-Fjandri, u l-Partit Soċjalista PS l-akbar partit fil-Wallonja<ref target="https://mt.wikipedia.org/wiki/Il-Paġna_prinċipali#cite_note-33">[33]</ref>. Minn dakinhar il-Belġju kien immexxi mill-gvern proviżorju taħt Leterme waqt li qegħdin isiru negozjati għall-formazzjoni ta' gvern ġdid li bħalissa huma wieqfa. Sat-30 ta' Marzu 2011 il-Belġju waqqaf rekord dinji ġdid għaż-żmien li għadda mingħajr gvern uffiċjali (dan ir-rekord qabel kien waqqfu l-<ref target="https://mt.wikipedia.org/wiki/Iraq">Iraq</ref> matul il-gwerra). Peress li dan iż-żmien qabeż sena sħiħa, qiegħed ikun hemm ħafna dubji dwar jekk il-gvern fil-post jistax jibqa' jeżisti u jwettaq biss ix-xogħol urġenti<ref target="https://mt.wikipedia.org/wiki/Il-Paġna_prinċipali#cite_note-34">[34]</ref>.</p>
Il-Belġju fl-UE
<p>Hemm 21 membru tal-<ref target="https://mt.wikipedia.org/wiki/Parlament_Ewropew">Parlament Ewropew</ref> mill-Belġju.<ref target="https://mt.wikipedia.org/wiki/Il-Paġna_prinċipali#cite_note-EU-10">[10]</ref></p>
<p>Fil-<ref target="https://mt.wikipedia.org/wiki/Kunsill_tal-UE">Kunsill tal-UE</ref>, il-ministri nazzjonali jiltaqgħu b'mod regolari biex jadottaw il-liġijiet tal-UE u jikkoordinaw il-politiki. Il-laqgħat tal-Kunsill jattendu għalihom regolarment rappreżentanti mill-gvern Belġjan, skont il-qasam ta' politika li jkun qed jiġi indirizzat.<ref target="https://mt.wikipedia.org/wiki/Il-Paġna_prinċipali#cite_note-EU-10">[10]</ref></p>
<p>Il-Kunsill tal-UE m’għandux persuna waħda permanenti bħala president (bħal pereżempju, il-Kummissjoni jew il-Parlament). Minflok, ix-xogħol jitmexxa mill-pajjiż li jkollu l-Presidenza tal-Kunsill, li jinbidel kull sitt xhur.<ref target="https://mt.wikipedia.org/wiki/Il-Paġna_prinċipali#cite_note-EU-10">[10]</ref></p>
<p>Matul dawn is-6 xhur, il-ministri mill-gvern ta’ dak il-pajjiż jippresiedu u jgħinu jiddeterminaw l-aġenda tal-laqgħat tal-Kunsill f’kull qasam ta’ politika, u jiffaċilitaw id-djalogu ma’ istituzzjonijiet oħra tal-UE.<ref target="https://mt.wikipedia.org/wiki/Il-Paġna_prinċipali#cite_note-EU-10">[10]</ref></p>
<p>Dati tal-Presidenzi Belġjani:</p>
<p>Jan-Ġun 1958 | Jan-Ġun 1961 | Jan-Ġun 1964 | Jan-Ġun 1967 | Jan-Ġun 1970 | Jan-Ġun 1973 | Lul-Diċ 1977 | Jan-Ġun 1982 | Jan-Ġun 1987 | Lul-Diċ 1993 | Lul-Diċ 2001 | Lul-Diċ 2010</p>
<p>Il-Kummissarju nominat mill-Belġju għall-Kummissjoni Ewropea hu <ref target="https://mt.wikipedia.org/wiki/Didier_Reynders">Didier Reynders</ref>, li hu responsabbli għall-Ġustizzja.<ref target="https://mt.wikipedia.org/wiki/Il-Paġna_prinċipali#cite_note-EU-10">[10]</ref></p>
<p>Il-Kummissjoni hija rrappreżentata f’kull pajjiż tal-UE minn uffiċċju lokali, imsejjaħ “rappreżentanza”.<ref target="https://mt.wikipedia.org/wiki/Il-Paġna_prinċipali#cite_note-EU-10">[10]</ref></p>
<p>Il-Belġju għandu 12-il rappreżentant fil-<ref target="https://mt.wikipedia.org/wiki/Kumitat_Ekonomiku_u_Soċjali_Ewropew">Kumitat Ekonomiku u Soċjali Ewropew</ref>. Dan il-korp konsultattiv – li jirrappreżenta lil dawk li jħaddmu, il-ħaddiema u gruppi oħra ta’ interess – huwa kkonsultat dwar il-liġijiet proposti, biex ikun hemm idea aħjar tal-bidliet possibbli tas-sitwazzjonijiet soċjali u tax-xogħol fil-pajjiżi membri.<ref target="https://mt.wikipedia.org/wiki/Il-Paġna_prinċipali#cite_note-EU-10">[10]</ref></p>
<p>Il-Belġju għandu 10-il rappreżentant fil-<ref target="https://mt.wikipedia.org/wiki/Kumitat_Ewropew_tar-Reġjuni">Kumitat Ewropew tar-Reġjuni</ref>, l-assemblea tal-UE ta' rappreżentanti reġjonali u lokali. Dan il-korp konsultattiv jiġi kkonsultat dwar il-liġijiet proposti, biex jiżgura li dawn il-liġijiet iqisu l-perspettiva minn kull reġjun tal-UE.<ref target="https://mt.wikipedia.org/wiki/Il-Paġna_prinċipali#cite_note-EU-10">[10]</ref></p>
<p>Il-Belġju jikkomunika wkoll mal-istituzzjonijiet tal-UE permezz tar-rappreżentanza permanenti tiegħu fi Brussell. Bħala l-“ambaxxata għall-UE” tal-Belġju, il-kompitu ewlieni tagħha huwa li tiżgura li l-interessi u l-politiki tal-pajjiż huma segwiti b’mod effettiv kemm jista’ jkun fl-UE.<ref target="https://mt.wikipedia.org/wiki/Il-Paġna_prinċipali#cite_note-EU-10">[10]</ref></p>
<p>L-ammont li jħallas kull pajjiż tal-UE fil-baġit tal-UE huwa kkalkulat b’mod ġust, skont il-mezzi. Aktar ma tkun kbira l-ekonomija tal-pajjiż, aktar iħallas – u viċi versa.
L-għan tal-baġit tal-UE mhuwiex li jipprova jqassam mill-ġdid il-ġid, iżda pjuttost jiffoka fuq il-ħtiġijiet tal-Ewropej b’mod ġenerali. <ref target="https://mt.wikipedia.org/wiki/Il-Paġna_prinċipali#cite_note-EU-10">[10]</ref></p>
<p>Ċifri tal-2018 għall-Belġju<ref target="https://mt.wikipedia.org/wiki/Il-Paġna_prinċipali#cite_note-EU-10">[10]</ref></p>
<list type="unordered"><item>Nefqa totali tal-UE fil-Belġju – € 8.514-il biljun  (ekwivalenti għal 1.86% tal-ekonomija Belġjana)</item>
<item>Kontribuzzjoni totali għall-baġit tal-UE – € 3.840 biljun (ekwivalenti għal 0.84% tal-ekonomija Belġjana)</item></list>
<p>Il-flus imħallsa fil-baġit tal-UE mill-Belġju jgħinu biex jiġu ffinanzjati programmi u proġetti fil-pajjiżi kollha tal-UE - bħall-bini ta’ toroq, is-sussidjar ta’ riċerkaturi u l-ħarsien tal-ambjent.<ref target="https://mt.wikipedia.org/wiki/Il-Paġna_prinċipali#cite_note-EU-10">[10]</ref></p>
Ekonomija
<p>L-aktar setturi importanti tal-ekonomija tal-Belġju fl-2018 kienu l-amministrazzjoni pubblika, id-difiża, l-edukazzjoni, is-saħħa tal-bniedem u l-attivitajiet ta’ xogħol soċjali (22.1%), il-kummerċ bl-ingrossa u bl-imnut, it-trasport, l-akkomodazzjoni u servizzi tal-ikel (19.4%) u l-industrija (16.7%).<ref target="https://mt.wikipedia.org/wiki/Il-Paġna_prinċipali#cite_note-EU-10">[10]</ref></p>
<p>Il-kummerċ fi ħdan l-UE jammonta għal 73% tal-esportazzjonijiet tal-Belġju (il-Ġermanja 18%, Franza 14% u n-Netherlands 12%), filwaqt li barra mill-UE 5% jmorru fl-Istati Uniti u 2% fl-Indja u fiċ-Ċina.<ref target="https://mt.wikipedia.org/wiki/Il-Paġna_prinċipali#cite_note-EU-10">[10]</ref></p>
<p>F’termini ta’ importazzjonijiet, 64% jiġu minn Stati Membri tal-UE (in-Netherlands 18%, il-Ġermanja 13% u Franza 9%), filwaqt li barra mill-UE 7% jiġu mill-Istati Uniti u 4% miċ-Ċina.<ref target="https://mt.wikipedia.org/wiki/Il-Paġna_prinċipali#cite_note-EU-10">[10]</ref></p>
Struttura ekonomika
<figure><caption>Marcinelle, kumpless tal-minjieri, fejn fl-1956 mietu 262 minatur</caption></figure>
<p>L-ekonomija Belġjana, minkejja xi nuqqasijiet strutturali, hija waħda mill-aktar avvanzati fl-Ewropa. L-iżvilupp tagħha huwa dovut għal varjetà ta' fatturi ġeografiċi u storiċi: </p>
<list type="unordered"><item>il-pożizzjoni ġeografika strateġika fiż-żona l-aktar ekonomikament dinamika tal-kontinent Ewropew;</item>
<item>ix-xibka komprensiva u effiċjenti ta' konnessjoniijiet bil-baħar, bix-xmajjar u bl-art, li għamlet possibbli l-livell għoli ta' integrazzjoni ekonomika mal-pajjiżi ġirien;</item>
<item>l-esperjenza kummerċjali tradizzjonali u stabbilita, li dejjem saqet l-ekonomija Belġjana lejn is-swieq internazzjonali, mgħejuna minn sistema ta' portijiet mill-aktar żviluppati fl-Ewropa;</item>
<item>it-tradizzjoni antika tas-snajja u industrijali ġejja mill-Medjuevu (it-tessuti tal-Fjandri, l-armeriji ta' Liege, il-neffieħa tal-ħġieġ ta' Charleroi).</item></list>
<p>L-industrija Belġjana, billi gawdit mill-preżenza ta' oqsma ta' faħam vasti, daħlet kmieni fl-industrijalizzazzjoni. Fil-fatt, fis-seklu 19, il-Belġju kienet fost l-ewwel pajjiżi li intlaħqu mir-Rivoluzzjoni Industrijali, billi sfruttaw il-faħam tal-Haine-Sambre-Meuse, il-faċilità ta' komunikazzjonijiet u d-disponibbiltà ta' ħaddiema abbundanti u kwalifikati. </p>
<p>Il-Belġju qiegħed fit-18-il post fl-Indiċi ta' Żvilupp Uman (2010) waqt li <ref target="https://mt.wikipedia.org/wiki/Malta">Malta</ref> qiegħda fit-33 post<ref target="https://mt.wikipedia.org/wiki/Il-Paġna_prinċipali#cite_note-35">[35]</ref>.</p>
Trasport u rotot ta' komunikazzjoni
<figure><caption>Kanal navigabbli u bil-pont jitla'</caption></figure>
<p>Fis-seklu 19, il-Belġju kien fost il-pijunieri fl-iżvilupp tal-ferroviji u l-kumpanniji Belġjani pparteċipaw fin-nofs tal-Ewropa fil-kostruzzjoni u fit-tmexxija ta' linji ġodda. Kienet Belġjana wkoll il-kumpannija li mexxiet is-sevizz ta' ristoranti u sodod fuq it-treni fl-Ewropa, il-<ref target="https://mt.wikipedia.org/wiki/Compagnie_Internationale_des_Wagons-Lits">Compagnie Internationale des Wagons-Lits</ref>, mwaqqfa mill-<ref target="https://mt.wikipedia.org/wiki/Georges_Nagelmackers">Georges Nagelmackers</ref>. </p>
<p>Antwerp, li tinsab fuq l-iScheldt, 84 km mill-baħar, hija wieħed mill-portijiet l-iżjed traffikużi fid-dinja (it-tieni fl-Ewropa wara l-port ta' Rotterdam fil-qrib). </p>
<p>Il-xmajjar tal-Belġju huma konnessi permezz ta' sistema kumplessa ta' kanali li għandha tul totali ta' madwar 1,600 km navigabbli. Meta nżidu ma' dawn 152,250 km ta' toroq u 3,542 km ta' lini ferrovjarji insibu xibka tant estensiva li tagħmel il-Belġju l-pajjiż bl-ogħla densità ta' linji ta' komunikazzjoni fid-dinja. </p>
<p>L-ajruport prinċipali fil-pajjiż hu l-ajruport internazzjonali ta' <ref target="https://mt.wikipedia.org/wiki/Brussell">Brussell</ref>.</p>
Diskrepanzi reġjonali
<p>F'xenarju ekonomiku li fit-total hu pożittiv, jidhru diverġenzi reġjonali sinifikanti. Il-Wallonja, ir-reġjun tal-minjieri li kien industrijalizzat kmieni u kien il-mutur prinċipali tal-ekonomija Belġjana sas-snin sebgħin, sofriet kriżi profonda fis-settur tal-azzar u ffaċċat s-seklu 21 bil-ħtieġa li tirristruttura l-industrija, b'livell ta' żvilupp iktar baxx minn dak tal-pajjiżi ġirien u b'rata ta' qgħad għolja. </p>
<p>Ir-reġjun effiċjenti ta' Brussell hu metropoli kbira u moderna, kożmopolitana ħafna u mitfugħa b'mod qawwi fuq l-industrija tas-servizzi, li tibbenefika mill-Unjoni Ewropea u mill-globalizzazzjoni ekonomika, iżda li tidher imfixkla mid-daqs żgħir tat-territorju (inqas minn 1% tat-territorju Belġjan).</p>
<p>Bla dubju il-Fjandri bħalissa huma l-aqwa reġjun tal-pajjiż mill-<hi rend="italic">punto di vista</hi> ekonomiku. Dawn igawdu mill-pożizzjoni ġeografika tagħhom, mill-infrastruttura ta' komunikazzjoni (is-sistema ta' portijiet Antwerp-Ghent-Zeebrugge, xibka tat-toroq integrata sewwa fid-direzzjonijiet prinċipali Ewropej tramuntana-nofsinhar u punent-lvant, xibka ferrovjarja żviluppata sew, l-Ajruport Internazzjonali ta' Brussell), minn ekonomija orjentata ħafna lejn l-esportazzjoni (madwar żewġ terzi tal-produzzjoni industrijali tal-Fjandri huma għall-esportazzjoni), minn ambjent soċjo-ekonomiku li jattira l-kapital barrani u minn struttura produttiva flessibli u teknoloġikament avvanzata.</p>
Enerġija u riżorsi naturali
<figure><caption>Iċ-ċentrali termonukleari ta' Doel</caption></figure>
<p>Storikament, il-faħam kien ir-riżors minerali prinċipali tal-Belġju. Dan jinsab fiż-żewġ widien prinċipali: il-minjieri ta' Haine-Sambre-Meuse, li m'għadhomx jintużaw mis-snin sittin billi inħlew ir-riżervi li jistgħu jiġu estratti faċilment, u dawk ta' Kempen, fejn baqa' xi attività żgħira ta' estrazzjoni. Matul is-seklu dsatax id-depożiti tal-ħadid u ż-żingu li jinsabu fil-wied ta' Sambre-Meuse kienu sfruttati intensivament, imma issa inħlew. Għall-kuntrarju il-minjieri tal-ġibs u tal-franka qrib Tournai, Mons u Liège, għadhom importanti. Dawn jipprovdu l-materjal lil industrija sinifikanti tas-siment. Hemm ukoll barrieri tal-irħam u depożiti ta' ramel użat fil-manufattura tal-<ref target="https://mt.wikipedia.org/wiki/Ħġieġ">ħġieġ</ref>, u tafal użat fil-produzzjoni tal-brikek u oġġetti taċ-ċeramika. </p>
<p>Ir-riżorsi tal-ilma huma kkonċentrati fin-nofsinhar tal-pajjiż. Il-parti l-kbira tax-xmajjar oriġinaw fl-Ardennes u jmorru lejn it-tramuntana. Is-sistema kumplessa ta' akwadotti, kanali u lagi artifiċjali tiżgura li d-distribuzzjoni ġeografika tar-riżorsi tal-ilma hija bilanċjata. </p>
<p>Iċ-ċentrali nukleari ta' Doel fil-<ref target="https://mt.wikipedia.org/wiki/Antwerpen_(provinċja)">provinċja ta' Antwerpen</ref>, is-sors ewlieni tal-elettriku, tipprovdi żewġ terzi mid-domanda nazzjonali. Il-bqija tad-domanda għall-enerġija jipprovduha iċ-ċentrali termoelettriċi u, parti minima iċ-ċentrali ġeotermiċi u idroelettriċi.</p>
Settur tal-agrikoltura
<figure><caption>Għalqa bil-kittien fir-rebbiegħa</caption></figure>
<p>Bħal dik tal-Pajjiżi l-Baxxi, l-agrikoltura Belġjana hi fil-parti l-kbira "artifiċjali" u tinħadem fuq raba' li oriġinarjament ma kinitx adatta għall-biedja, ħlief xi art tajba li tinsab fin-nofs tal-Belġju, u li saret siewja għall-agrikoltura biex xogħol tal-bniedem matul mijiet ta' snin, permezz tat-tinxif tal-polders, tat-tisħin artifiċjali tal-art u tal-isforzar tax-xtieli fis-serer. </p>
<p>Għalkemm hi pprattikata b'mod intensiv u bl-għajnuna tat-teknoloġija moderna, l-agrikoltura għandha sehem dejjem aktar jonqos fl-istruttura ekonomika Belġjana u tirrappreżenta biss 1% tal-PGD u timpjega biss 2% tal-ħaddiema. Anki l-erja agrikola qiegħda tonqos kuljum, u niżlet minn aktar minn 50% fis-snin sittin għal ftit aktar minn kwart tal-erja tal-pajjiż. Qiegħed jinbidel ukoll id-daqs medju tal-irziezet u ftit ftit l-irziezet żgħar qegħdin jgħibu u minflok qegħdin jiżviluppaw strutturi korporattivi li jistgħu jattiraw l-investimenti fil-makkinarju u t-teknoloġiji ġodda meħtieġa sabiex tiżdied il-produttività tal-art. </p>
<p>Il-Fjandri, li tradizjonalment huma agrikoli, għadhom l-aktar reġjun li għandu attività agrikola. Din l-attività tagħmel aktar minn żewġ terzi tal-valur miżjud totali tas-settur. Inqas minn terz jista' jiġi attribwit lill-Wallonja, filwaqt li l-kontribuzzjoni tal-reġjun ta' Brussell, m'għandniex xi ngħidu kważi ma teżistix. </p>
<p>L-ortikultura għandha post ta' importanza partikolari. Din hi pprattikat prinċipalment fil-Fjandri u tirrappreżenta kważi kwart tal-produzzjoni agrikola kollha. Fil-qasam tal-fjuri l-ażalji u l-begonji tal-Fjandri tal-Lvant huma famużi mad-dinja kollha. Il-prodotti l-importanti l-oħra huma l-pitravi, iċ-ċikwejra, il-kittien, iċ-ċereali u l-patata. </p>
<p>Madankollu t-trobbija tal-bhejjem (majjali, l-iżjed fil-Fjandri, u l-baqar għal-laħam u l-ħalib), hi l-qasam prinċipali fl-agrikoltura u tagħmel kważi żewġ terzi tal-valur totali. 
Is-sajd li jsir l-iżjed fl-iskolji tal-Baħar tat-Tramuntana mhuwiex importani wisq. 
Fl-aħħar għandha nsemmi l-forestrija li ssir prinċipalment fl-Ardennes u Kempen.</p>
Settur tal-manifattura
<figure><caption>Raffinerija tax-Shell f'Hemmingstedt</caption></figure>
<p>Minkejja l-effetti negattivi tal-kriżi tal-azzar u d-diffikultajiet li ltaqgħu magħhom fis-snin tmenin xi oqsma tradizzjonali (b'mod partikolari it-tessuti), il-Belġju bedu s-seklu 21 bħala pajjiż li għandu bażi industrijali b'saħħitha, li tokkupa iktar minn kwart tal-popolazzjoni attiva u tikkontribwixxi 25% tal-PGD u għandu indiċi tal-produttività li tiela' minkejja l-kriżi fil-bidu tal-aħħar għaxar snin. </p>
<figure><caption>Il-port ta' Zeebrügge</caption></figure>
<p>L-oqsma prinċipali tas-settur tal-manifattura, kemm f'termini ta' prodotti u kemm ta' mpjieg, huma l-ipproċessar tal-ikel, il-kimika u metallurġija. Huma importanti wkoll il-mekkanika (speċjalment il-kostruzzjoni tal-vaguni tal-ferrovija u l-assemblaġġ ta' karozzi barranin), il-petrokimika, l-elettronika u elettroteknika, it-tessuti u l-produzzjoni tal-karta. Ix-xogħol fl-injam u fil-ħġieġ (il-fabrika tal-kristall ta' Val Saint-Lambert hi magħrufa sewwa) għandu ċerta importanza u tradizzjoni antika.</p>
<p>X'uħud miċ-ċentri tal-manifattura ewlenin jinsabu f'żoni urbani kbar. L-aktar importanti hi l-agglomerazzjoni ta' Antwerp, li għandha struttura industrijali orjentata lejn setturi li jeħtieġu kapital intensiv kbir u huma marbutin mill-qrib mal-faċilitajiet tal-port (kimika elettronika, ikel). Ix-xogħol tal-ħaġar prezzjuż, tipiku għal din iż-żona hu żviluppat ħafna. It-tieni ċentru industrijali tal-Belġju hu r-reġjun metropolitan ta' Brussell, ibbażat prinċipalment fuq prodotti ta' konsum fil-wisa' u kontenut teknoloġiku għoli. L-istruttura tal-manifattura fl-inħawi ta' Ghent hi magħmula minn qalba antika ta' industrijalizzazzjoni ħafifa (fuq kollox tessuti) u iżjed reċenti ċentru kimiku u l-metallurġiku madwar il-faċilitajiet tal-port tagħha. Ir-reġjuni industrijali l-oħra tal-Belġju, li jinsabu barra ċ-ċentri urbani ewlenin, qegħdin fl-intern tal-Fjandri, b'mod partikolari fl-inħawi ta' Kortrijk li huma karatterizzati b'xibka densa integrata u flessibbli ta' intrapriżi żgħar u ta' daqs medju (tat-tessuti, għamara, prodotti tal-metall), u fil-Grigal, li għall-kuntrarju dejjem kellu industrija tqila u kapital li fil-parti l-kbira ġej minn barra (assemblaġġ tal-karozzi, kimika).</p>
Settur tas-servizzi
<figure><caption> Is-sede tal-Bank Nazzjonali tal-Belġju</caption></figure>
<p>Bħal fil-pajjiżi żviluppati kollha, is-settur ekonomiku ewlieni tal-Belġju hu s-settur tas-servizzi, li jikkontribwixxi kważi tliet kwarti tal-impjiegi u tal-PGD. Is-servizzi privati (kummerċ, trasport u komunikazzjoni, servizzi finanzjarji u assigurazzjoni, kiri, attivitajiet professjonali) jaqbżu sewwa l-attivitajiet tal-amministrazzjoni pubblika, sintomu ta' struttura soċjo-ekonomika avvanzata. </p>
<p>Il-fergħa l-aktar importanti tas-settur tas-servizzi huwa l-kummerċ, li fl-aħħar tas-snin disgħin aktar milli rdoppja meta nqabbluh mal-bidu tas-snin tmenin u jagħti ftit inqas impjieg mill-qasam kollu tal-manifattura. Ta' min jinnota b'mod partikolari li l-kummerċ, speċjalment ma' barra, fl-ekonomija Belġjana, dejjem kien marbut mal-pożizzjoni ċentrali li jokkupa l-pajjiż fir-reġjun l-aktar għani tal-Ewropa u mal-iżvilupp eċċezzjonali tal-infrastruttura tat-trasport. Dawn il-kondizzjonijiet partikolari għamlu l-Belġju pajjiż b'ekonomija estremament miftuħa, li fl-bidu tas-seklu 21 sar l-għaxar qawwa kummerċjali tad-dinja, u kellu sehem ta' 3.2% mill-kummerċ dinji kollu. </p>
<p>L-oġġetti prinċipali ta' esportazzjoni huma l-makkinarju u t-tagħmir tat-trasport, il-prodotti kimiċi u l-farmaċewtiċi, il-ħaġar prezzjuż, it-tessuti u l-prodotti tal-ikel. Min-naħa l-oħra, it-tagħmir tat-trasport, il-karburanti, il-prodotti kimiċi, l-ikel u t-tessuti jagħmlu l-parti l-kbira tal-importazzjoni. 
Is-sħab kummerċjali ewlenin tal-Belġju huma pajjiżi tal-Unjoni Ewropea (l-iżjed il-Ġermanja, Franza, il-Pajjiżi l-Baxxi u r-Renju Unit), li jirrappreżentaw madwar żewġ terzi tal-esportazzjoni u aktar minn 70% tal-importazzjoni.</p>
<p>Il-żona ta' Brussell fiha l-akbar konċentrazzjoni ta' servizzi avvanzati minħabba s-sehem tagħha bħala l-belt kapitali nazzjonali u l-pożizzjoni tagħha f'salib it-toroq tar-relazzjonijiet internazzjonali. Hemm għandhom l-uffiċċji prinċipali tagħhom il-banek, il-kumpaniji ta' assigurazzjoni, l-istituzzjonijiet finanzjarji u l-organizzazzjonijiet supranazzjonali, il-laboratorji tar-riċerka u l-istituzzjonijiet akkademiċi. Fl-inħawi ta' Antwerpen insibu predominanza ta' servizzi li għandhom x'jaqsmu mal-attivitajiet tal-porti u l-importazzjoni-esportazzjoni. Fir-reġjun tal-Wallonja, id-dgħjufija tas-sistema industrijali u d-dipendenza storika fuq iċ-ċentri finanzjarji u politiċi fejn jittieħdu d-deċiżjonijiet li jinsabu fil-belt kapitali, xekklu l-iżvilupp ta' settur tas-servizzi modern, li hawn hu magħmul prinċipalment mill-amministrazzjoni pubblika.</p>
<p>It-turiżmu mhux ta' min iħallih barra. Dan hu kkonċentrat essenzjalment fil-bliet tal-arti, iċ-ċentri tal-għum mal-kosta u fir-reġjuni bl-għoljiet tal-Ardennes.</p>
Tradizzjonijiet
Gastronomija
<figure><caption>Ristorant tipiku fil-Gran-Place/Grote Markt</caption></figure>
<p>Min-numru ta' stilel li kisbu r-ristoranti Belġjani matul is-snin mill-<hi rend="italic">Gwida Michelin</hi> (għalkemm inqas fis-snin reċenti <ref target="https://mt.wikipedia.org/wiki/Il-Paġna_prinċipali#cite_note-36">[36]</ref>) naraw li l-kċina Belġjana hi fost l-aqwa fl-Ewropa. Din kisbet dan is-suċċess billi interpretat mill-ġdid il-kċina tradizzjonali tal-ġirien Franċiżi b'mod oriġinali għal kollox, billi adattatha għall-prodotti tipiċi li joffri t-territorju tal-pajjiż. Il-kċina Belġjana fil-fatt għandha ħafna karatteristiċi reġjonali li joffru varjetà wiesgħa ta' riċetti u ingredjenti. 
Fost l-aqwa tal-arti kulinarja Belġjana insibu ċ-<ref target="https://mt.wikipedia.org/wiki/Ċikkulata">ċikkulata</ref>, il-<ref target="https://mt.wikipedia.org/wiki/Birra">birra</ref>, il-<ref target="https://mt.wikipedia.org/wiki/Patata_moqlija">patata moqlija</ref>, il-famużi <ref target="https://mt.wikipedia.org/wiki/Kbejjeċ_ta'_Brussell">kbejjeċ ta' Brussell</ref> (kaboċċi taz-zokk) u l-<hi rend="italic">wafels</hi> (bil-Fjamming) jew <hi rend="italic">Gaufres</hi> (bil-Franċiż). </p>
Ċikkulata
<p>Mal-<ref target="https://mt.wikipedia.org/wiki/Iżvizzera">Iżvizzera</ref>, il-Belġju hu l-pajjiż bl-aqwa t-tradizzjoni għall-produzzjoni taċ-ċikkulata fid-dinja. Dan għandu bħala xhieda l-fatt li l-marki Belġjani bħal <hi rend="italic">Neuhaus</hi>, <hi rend="italic">Cote d'Or</hi>, <hi rend="italic">Leonidas</hi> u <hi rend="italic">Godiva</hi> huma magħrufa u apprezzati kullimkien. Il-Belġjani għandhom wkoll l-unur li vvintaw il-<hi rend="italic">pralines</hi>, ċikkulatini minn barra jqarmċu u minn ġewwa rotob. Fil-pajjiż hemm aktar minn 2000 ħanut li jispeċjalizza fil-bejgħ dan il-prodott, minn praline mimlija bil-<ref target="https://mt.wikipedia.org/wiki/Pistaċċi">pistaċċi</ref>, <ref target="https://mt.wikipedia.org/wiki/Ġellewż">ġellewż</ref> jew <ref target="https://mt.wikipedia.org/wiki/Frott">frott</ref>, saċ-ċangaturi klassiċi kummerċjali.</p>
Birra
<p>Fil-Belgu jipproduċu aktar minn 601 tipi differenti ta' <ref target="https://mt.wikipedia.org/wiki/Birra">birra</ref>. Ħafna mill-birra kkunsmata fil-pajjiż tikkonsisti f'<ref target="https://mt.wikipedia.org/wiki/Lager_(birra)">lager</ref> kummerċjali bħal Jupiler, Maes jew Stella Artois, imma huma wkoll popolari l-<ref target="https://mt.wikipedia.org/wiki/Ale_(birra)">ales</ref> ukoll kummercali, imma eqreb lejn il-tradizzjoni Belġjana, bħal Leffe, Grimbergen, Hoegaarden u Affligem, li jappartienu kollha għal gruppi industrijali kbar. </p>
<p>L-aktar prestiġjużi huma l-prodotti artiġjanali tal-birreriji żgħar (hemm madwar 120 minnhom mal-pajjiż). Fosthom hemm it-<hi rend="italic">Trappist</hi> magħmula mill-patrijiet, il-<hi rend="italic">Lambic</hi>, speċjalità unika tal-Belġju bil-fermentazzjoni spontanja prodotta biss fiż-żona fil-Lbiċ ta' Brussell imsejħa <ref target="https://mt.wikipedia.org/wiki/Pajottenland">Pajottenland</ref> u <hi rend="italic">Deus, Brut des Flanders</hi> li hi prodotta mill-birrerija Brouwerij Bosteels ta' Buggenhout (belt żgħir ħdejn Mechelen, fit-tramuntana ta' Brussell) magħmula bl-istess teknika bħax-xampanja: fermentazzjoni fit-tank u “remuage” u “dégorgement”. Dawn il-prodotti eċċellenti jattiraw dilettanti madwar id-dinja.</p>
<p>Il-birra tintuża ħafna fil-preparazzjoni ta' riċetti bbażati fuq il-laħam u l-ħut (pereżempju l- maskli jissajru fil-birra) bħal ma jintuża l-<ref target="https://mt.wikipedia.org/wiki/Inbid">inbid</ref> f'ħafna pajjiżi oħra.</p>
Patata moqlija
<p>Il-Belġjani kburin ħafna bil-patata moqlija tipika li jsajru ("frieten" jew "frites"). Għaliha hemm xorta ta' venerazzjuni. Komuni ħafna il-kjoskijiet fit-toroq, fl-istazzjonijiet eċċ. Imsejħa "frituur" fil-Fjandri u "friterie" fil-Wallonja.</p>
Platti
<p>Bħala l-ewwel kors, il-Belġjani spiss jieklu l-minestra u soppa sħuna (passata tal-ħaxix). Partikolarment popolari huma pereżempju s-soppa tal-kaboċċi, krema u perżut nej u l-krema tal-<ref target="https://mt.wikipedia.org/wiki/Piżella">piżelli</ref>, tal-<ref target="https://mt.wikipedia.org/wiki/Kurrat">kurrat</ref> u tar-rabarbru. Jieklu wkoll torti tipiċi mmelħa, li l-ingredjent bażiku tagħhom jista' jkun il-<ref target="https://mt.wikipedia.org/wiki/Kbejjeċ_ta'_Brussell">kbejjeċ ta' Brussell</ref> jew ħaxix ieħor.</p>
Ħlewwiet
<figure><caption>Gaufre Liègeois - <hi rend="italic">Gaufre</hi> ta' Liège</caption></figure>
<p>Għal dak li jirrigwarda d-deżerti, il-Belġjani spiss joffru l-ġobon (hemm ħafna kwalitajiet prodotti lokalment), wara l-ikla u qabel il-ħelu tradizzjonali, fil-manjiera tal-Franċiżi. Imma fost id-deżerti l-aktar famużi, għandhom il-<hi rend="italic">wafels</hi> (bil-Fjamming) jew <hi rend="italic">gaufres</hi> (bil-Franċiż), ċaldi rotob u sħan servuti pereżempju biċ-ċikkulata mdewba jew bil-krema u frawli. Fost it-torti l-aktar famużi għandhom waħda bil-lanġas u t-tuffieħ u zokkor tal-kannamieli, imma għaliha għandhom bosta riċetti skont it-tradizzjoni u l-festi. Iservu tipi differenti ta' deżerta fil-kolazzjon jew bħala ikla ħafifa, u mhux biss wara l-ikel. Il-Belġju għandu tradizzjoni importanti fil-produzzjoni tal-galettini u jispikka speċjalment f'dawk bil-butir u ħwawar</p>
Arti <ref target="https://mt.wikipedia.org/wiki/Il-Paġna_prinċipali#cite_note-37">[37]</ref>
Pittura u skultura
<p>Nistgħu nitkellmu dwar l-arti Belġjana mill-1830 'l hawn, is-sena tar-rivoluzzjoni u l-indipendenza mill-<ref target="https://mt.wikipedia.org/wiki/Pajjiżi_l-Baxxi">Pajjiżi l-Baxxi</ref>. L-artisti nattivi tal-Belġju tas-sekli ta' qabel jaqgħu taħt l-arti Fjamminga</p>
<p>Fil-Belġju, fl-ewwel nofs tas-seklu 19 kien mifrux in-<ref target="https://mt.wikipedia.org/wiki/Neoklassiċiżmu">neoklassiċiżmu</ref> tat-tip Franċiż, u warajh fi ftit għexieren ta' snin, ġie r-<ref target="https://mt.wikipedia.org/wiki/Romantiċiżmu">Romantiċiżmu</ref> Pariġin. L-<hi rend="italic">iSkola pajsaġġistika ta' Tervuren</hi> fetħet it-triq għall-"<ref target="https://mt.wikipedia.org/wiki/Impressjoniżmu">Impressjoniżmu</ref>" u l-"Fauviżmu Brabantin". Fil-bidu tas-seklu 20 stabbilew ruħhom l-<ref target="https://mt.wikipedia.org/wiki/Espressjoniżmu">espressjoniżmu</ref>, is-<ref target="https://mt.wikipedia.org/wiki/Simboliżu">simboliżu</ref> u il-<hi rend="italic">Modern Style</hi>.</p>
<p>Il-Belġju jista' jiftaħar b'ħafna artisti magħrufa mad-dinja kollha, fosthom <ref target="https://mt.wikipedia.org/wiki/Peter_Paul_Rubens">Peter Paul Rubens</ref>, <ref target="https://mt.wikipedia.org/wiki/René_Magritte">René Magritte</ref>, <ref target="https://mt.wikipedia.org/wiki/Jan_van_Eyck">Jan van Eyck</ref> <ref target="https://mt.wikipedia.org/wiki/Pieter_Bruegel_il-kbir">Pieter Bruegel il-kbir</ref>, <ref target="https://mt.wikipedia.org/wiki/Hans_Memling">Hans Memling</ref>, <ref target="https://mt.wikipedia.org/wiki/James_Ensor">James Ensor</ref>, <ref target="https://mt.wikipedia.org/wiki/Paul_Delvaux">Paul Delvaux</ref> u <ref target="https://mt.wikipedia.org/wiki/Folon_Jean-Michel">Folon Jean-Michel</ref>.</p>
<p>René Magritte huwa x'aktarx l-artista Belġjan l-aktar famuż. Flimkien ma' Paul Delvaux, huwa r-rappreżentant ewlieni ta' l-istil <ref target="https://mt.wikipedia.org/wiki/Surrealiżmu">surrealista</ref>. Fl-arti kontemporanja, ta' min ifakkar is-sehem li ħadu ż-żewġ artisti Belġjani <ref target="https://mt.wikipedia.org/wiki/Dotremont">Dotremont</ref> u <ref target="https://mt.wikipedia.org/wiki/Guillaume_Corneille">Guillaume Corneille</ref> fil-formazzjoni tal-grupp espressjonista COBRA (mill-inizjali ta' Kopenħagen (Copenhague bil-Franċiż), Brussell, Amsterdam)<ref target="https://mt.wikipedia.org/wiki/Il-Paġna_prinċipali#cite_note-38">[38]</ref></p>
Arkitettura
<figure><caption><hi rend="italic">Art Nouveau</hi></caption></figure>
<p>Fl-arkitettura hu magħruf sew l-isem ta' <ref target="https://mt.wikipedia.org/wiki/Victor_Horta">Victor Horta</ref>, wieħed mill-ideaturi tal-arkitettura <ref target="https://mt.wikipedia.org/wiki/Art_Nouveau">Art Nouveau</ref>, stil li kellu influwenza qawwija fuq l-istili arkitettoniċi tas-20.</p>
<p>Fil-Belġju hemm varjetà kbira ta' mużewijiet u wirjiet. Fost il-mużewijiet ewlenin hemm il-"Mużew Irjali tal-Belle Arti" f'Antwerpen, li għandu ġabra ta' min jammiraha ta' xogħlijiet ta' Peter Paul Rubens, u l-"Mużew Irjali tal-Belle Arti tal-Belġju" fi Brussell, li fih ċinema, sala tal-kunċerti, u xogħlijiet minn perjodi differenti.</p>
Letteratura
<p>Il-letteratura Belġjana Fjamminga bdiet mar-rebħa tal-indipendenza, li iffavoriet il-firxa ta' romantiċizmu magħmul minn taħlita ta' nazzjonaliżmu u provinċjaliżmu li mit-temi tagħhom il-kittieba ħadu elementi soċjali u psikoloġiċi biex jistudjawhom u jifluhom. Lejn l-aħħar tas-seklu dsatax, il-letteratura Belġjana kienet influwenzata mil-letteratura Ġermaniża u l-letteratura Olandiża. Iċ-ċentru tagħha kien ir-rivista ambizzjuża u innovattiva, <hi rend="italic">van Nu en Straks</hi> ("Illum u Għada") li twaqqfet fl-1893. </p>
<p>Fl-istess snin bdiet tikber il-letteratura bl-ilsien Franċiż, li ċ-ċentru tagħha kien ir-rivista <hi rend="italic">Jeune Belgique</hi> ("Belġju Żagħżugħ"), imwaqqfa minn Max Waller fl-1881. Minn dak il-mument il-letteratura bil-lingwa Franċiża bdiet tassorbi l-innovazzjonijiet kollha introdotti fi Franza, ibda minn <ref target="https://mt.wikipedia.org/wiki/Naturaliżmu_(letteratura)">naturaliżmu</ref>, bit-temi soċjali u psikoloġiċi tiegħu. </p>
<p>Matul l-Ewwel Gwerra Dinjija u bejn iż-żewġ gwerer il-poeżija Belġjana saret aktarx <ref target="https://mt.wikipedia.org/wiki/Dadaiżmu">Dadaista</ref> u espressjonista, waqt li l-letteratura Fjamminga resqet dejjem iżjed qrib lejn dik Olandiża. </p>
<p>Fost il-kittieba l-iżjed magħrufa insibu il-Frankofoni <ref target="https://mt.wikipedia.org/wiki/Nathalie_Gassel">Nathalie Gassel</ref>, <ref target="https://mt.wikipedia.org/wiki/Maurice_Maeterlinck">Maurice Maeterlinck</ref>, <ref target="https://mt.wikipedia.org/wiki/Amélie_Nothomb">Amélie Nothomb</ref> u <ref target="https://mt.wikipedia.org/wiki/Georges_Simenon">Georges Simenon</ref>, flimkien ma' <ref target="https://mt.wikipedia.org/wiki/Henri_Michaux">Henri Michaux</ref>, li kien kittieb u pittur. Il-kittieba kbira Franċiża <ref target="https://mt.wikipedia.org/wiki/Marguerite_Yourcenar">Marguerite Yourcenar</ref> kellha ommha Belġjana. Fost il-kittieba bl-Olandiż hemm <ref target="https://mt.wikipedia.org/wiki/Willem_Elsschot">Willem Elsschot</ref>, <ref target="https://mt.wikipedia.org/wiki/Hugo_Claus">Hugo Claus</ref> <ref target="https://mt.wikipedia.org/wiki/Jef_Geeraerts">Jef Geeraerts</ref> <ref target="https://mt.wikipedia.org/wiki/Tom_Lanoye">Tom Lanoye</ref> <ref target="https://mt.wikipedia.org/wiki/Herman_Brusselmans">Herman Brusselmans</ref> u <ref target="https://mt.wikipedia.org/wiki/Kristien_Hemmerechts">Kristien Hemmerechts</ref>.</p>
Teatru
<p>F'dak li jirrigwarda t-teatru bl-ilsien Franċiż, waqt li fir-Rinaxximent kienet moda t-<ref target="https://mt.wikipedia.org/wiki/Traġedja">traġedja</ref>, fis-seklu 17 l-iżjed li kien hemm kienu rappreżentazzjonijiet imtellgħin mill-Ġiżwiti bbażati fuq temi reliġjużi, u kien is-seklu 19 li ra l-ewwel tentattivi biex jinħoloq teatru nazzjonali bbażat fuq id-drammmi storiċi. Kienu x-xogħlijiet ta' Maurice Maeterlinck biss fit-teatru Belġjan li laħqu dimensjoni internazzjonali.</p>
<p>It-teatru bl-ilsien Fjamming, kellu evoluzzjoni ftit differenti. Fil-<ref target="https://mt.wikipedia.org/wiki/Medju_Evu">Medju Evu</ref> kieu mferrxin ħafna id-drammi fuq ir-rumanzi u rappreżentazzjonijiet sagri ta' mirakli. Matul ir-Rinaxximent l-awturi klassiċi kienu jippredominaw u fis-seklu 19 il-moviment teatrali kollu rċieva spinta qawwija kemm fl-organizzazzjoni u kemm fir-realizzazzjoni.</p>
Mużika
<p>Antwerpen u Brussell fis-Seklu XV kienu diġà saru ċentri mużikali importanti u ffjorixxew fl-iżvilupp tal-mużika polifonika u l-kontropuntistika, mgħallma mill-Akkademja tal-Mużika. Matul dan il-perijodu, dehru bosta artisti, fosthom <ref target="https://mt.wikipedia.org/wiki/Joaquim_Déspres">Joaquim Déspres</ref>.</p>
<p>Fis-sekli li jmiss fuq l-art Belġjana ġew ipperfezzjonati l-kompożizzjoni sagra u l-<ref target="https://mt.wikipedia.org/wiki/Motett">motett</ref> għall-kor doppju maħluq minn <ref target="https://mt.wikipedia.org/wiki/Henri_Dumont">Henri Dumont</ref> fis-Seklu XVII. </p>
<p><ref target="https://mt.wikipedia.org/wiki/Adolphe_Sax">Adolphe Sax</ref> hu magħruf għall-invenzjoni tas-<ref target="https://mt.wikipedia.org/wiki/Sassofonu">sassofonu</ref> fl-1841. </p>
<p>Fis-seklu XX il-kompożituri Belġjana żviluppaw il-mużika <ref target="https://mt.wikipedia.org/wiki/Dodekafonija">dodekafonika</ref>, <ref target="https://mt.wikipedia.org/wiki/Mużika_elettronika">elettronika</ref> u l-<ref target="https://mt.wikipedia.org/wiki/Mużika_ħafifa">mużika ħafifa</ref>. </p>
<p><ref target="https://mt.wikipedia.org/wiki/Jacques_Brel">Jacques Brel</ref> huwa l-kantawtur Belġjan l-aktar magħrufa. <ref target="https://mt.wikipedia.org/wiki/Django_Reinhardt">Django Reinhardt</ref> u <ref target="https://mt.wikipedia.org/wiki/Toots_Thielemans">Toots Thielemans</ref> huma fost dawk li kkontribwew għall-fama tal-ġazz fil-Belġju. </p>
<p>Fil-mużika kummerċjali/alternattiva insibu xi artisti importanti, l-iżjed il-<ref target="https://mt.wikipedia.org/wiki/Hooverphonic">Hooverphonic</ref> mill-provinċja ta' Antwerpen, awturi ta' xi albums ta' fama internazzjonali. Il-leader tagħhom, <ref target="https://mt.wikipedia.org/wiki/Alex_Callier">Alex Callier</ref>, huwa wkoll kompożitur u produttur importanti ta' livell dinji. 
Id-<ref target="https://mt.wikipedia.org/wiki/DEUS">dEUS</ref>, l-<ref target="https://mt.wikipedia.org/wiki/Ancient_Rites">Ancient Rites</ref>, l-<ref target="https://mt.wikipedia.org/wiki/Ocean_of_Sadness">Ocean of Sadness</ref>, is- <ref target="https://mt.wikipedia.org/wiki/SoulWax">SoulWax</ref> u l-<ref target="https://mt.wikipedia.org/wiki/K's_Choice">K's Choice</ref> huma gruppi Belġjani oħra li laħqu ċerta fama internazzjonali.</p>
Sport
<p>Il-Belġju hu rappreżentat tajjeb fid-dinja tal-isport. L-isport nazzjonali huwa ċ-<ref target="https://mt.wikipedia.org/wiki/Ċikliżmu">ċikliżmu</ref>, li fih il-pajjiż għandu r-rekord għall-kampjonati tad-dinja fit-triq (xi 25 midalja tad-deheb). 
Fil-Belġju jiġu organizzati xi wħud mit-tlielaq klassiċi l-iżjed impotranti taċ-ċikliżmu bħar-<ref target="https://mt.wikipedia.org/wiki/Ronde_van_Vlaanderen">Ronde van Vlaanderen</ref>, il-<ref target="https://mt.wikipedia.org/wiki/Flèche_Wallonne">Flèche Wallonne</ref> u l-<ref target="https://mt.wikipedia.org/wiki/Liège-Bastogne-Liège">Liège-Bastogne-Liège</ref>. 
<ref target="https://mt.wikipedia.org/wiki/Eddy_Merckx">Eddy Merckx</ref>, wieħed mill-aqwa ċiklisti li qatt kien hemm, hu Belġjan. Dan rebaħ it-<ref target="https://mt.wikipedia.org/wiki/Tour_de_France">Tour de France</ref> ħames darbiet, il-<ref target="https://mt.wikipedia.org/wiki/Giro_d'Italia">Giro d'Italia</ref> ħames darbiet, il-<ref target="https://mt.wikipedia.org/wiki/Vuelta_a_España">Vuelta a España</ref> darba, tliet Kampjonati tad-Dinja, żewġ tours tal-Belġju u t-Tour tal-Isvizzera. 
<ref target="https://mt.wikipedia.org/wiki/Tom_Boonen">Tom Boonen</ref>, ċiklista kbir ieħor Belġjan, rebaħ it-titlu tad-dinja fl-2005, u <ref target="https://mt.wikipedia.org/wiki/Philippe_Gilbert">Philippe Gilbert</ref>, fl-2011 rebaħ it-trittiku tal-Ardennes: Amstel Gold Race, Flèche Wallonne, Liège -Bastogne-Liège. </p>
<p>Il-<ref target="https://mt.wikipedia.org/wiki/Futbol">futbol</ref> hu popolari ħafna. It-tim nazzjonali tal-futbol li għandu l-laqam ta' "Rode Duivels" (jiġifieri x-xjaten ħomor) kien it-tielet fil-<ref target="https://mt.wikipedia.org/wiki/Kampjonati_Ewropej_tal-Futbol">Kampjonati Ewropej</ref> tal-1972, it-tieni f'dawk tal-1980 u r-raba' fit-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref> tal-1986. Bħalissa jokkupa l-it-62 pożizzjoni fil-klasifika tal-<ref target="https://mt.wikipedia.org/wiki/FIFA">FIFA</ref> ta' April tal-2011 (<ref target="http://www.fifa.com/worldfootball/ranking/lastranking/gender=m/fullranking.html">mis-sit tal-FIFA</ref>). Din il-pożizzjoni tirrappreżenta waqa' vertikali mill-2002, meta kien għadu jokkupa s-16 il-post fil-klassifika. It-tim beda jmur lura fl-2004, u dan deher ċar fl-2006, meta għall-ewwel darba f'28 sena, il-Belġju ma daħalx fit-Tazza tad-Dinja. It-tim nazzjonali tal-futbol Belġjan ma kkwalifikax għall-Euro 2008 u lanqas għat-Tazza tad-Dinja fl-2010. </p>
<p>Il-Belġju kellu wkoll żewġ champions nisa tat-tennis, il-Fjamminga <ref target="https://mt.wikipedia.org/wiki/Kim_Clijsters">Kim Clijsters</ref> u l-Wallona <ref target="https://mt.wikipedia.org/wiki/Justine_Henin">Justine Henin</ref>, Fl-atletika il-Belġjani kellhom bosta nies importanti, fosthom <ref target="https://mt.wikipedia.org/wiki/Kim_Gevaert">Kim Gevaert</ref> u t-tewmin <ref target="https://mt.wikipedia.org/wiki/Kevin_Borlée">Kevin Borlée</ref> u <ref target="https://mt.wikipedia.org/wiki/Jonathan_Borlée">Jonathan Borlée</ref> fil-ġiri, u <ref target="https://mt.wikipedia.org/wiki/Tia_Hellebaut">Tia Hellebaut</ref> fil-high jump. Kellhom wkoll ċampjins tad-dinja fil-<ref target="https://mt.wikipedia.org/wiki/Motocross">Motocross</ref>, (<ref target="https://mt.wikipedia.org/wiki/Roger_De_Coster">Roger De Coster</ref>, <ref target="https://mt.wikipedia.org/wiki/Robert_Joel">Robert Joel</ref> <ref target="https://mt.wikipedia.org/wiki/Everts_Stefen">Everts Stefen</ref> <ref target="https://mt.wikipedia.org/wiki/Georges_Jobe">Georges Jobe</ref>). Fl-<ref target="https://mt.wikipedia.org/wiki/Awtomobiliżmu">awtomobiliżmu</ref> <ref target="https://mt.wikipedia.org/wiki/Jacky_Ickx">Jacky Ickx</ref>, meqjus minn ħafna bħala l-aqwa sewwieq Belġjan li qatt kien hemm, għal naqra ma rebaħx il-Kampjonat Dinji tal-Formula 1 fl-1969 u fl-1970. Kellhom ukoll lil <ref target="https://mt.wikipedia.org/wiki/Thierry_Boutsen">Thierry Boutsen</ref> u <ref target="https://mt.wikipedia.org/wiki/Bertrand_Gachot">Bertrand Gachot</ref>. Fit-<ref target="https://mt.wikipedia.org/wiki/Table_tennis">table tennis</ref> kellhom lil <ref target="https://mt.wikipedia.org/wiki/Jean-Michel_Saive">Jean-Michel Saiveu</ref> <ref target="https://mt.wikipedia.org/wiki/David_Waefelaer">David Waefelaer</ref> u fil-<ref target="https://mt.wikipedia.org/wiki/Ġudo">Ġudo</ref> <ref target="https://mt.wikipedia.org/wiki/Ingrid_Berghmans">Ingrid Berghmans</ref>, li ħadet midalja tad-deheb, fil-Kampjonat tad-Dinja fl-1984.</p>


Ħoloq esterni
<list type="unordered"><item><ref target="http://www.monarchie.be/">Sit uffiċjali tal-Monarkija Belġjana</ref></item>
<item><ref target="http://www.Belgium.be/">Sit uffiċjali tal-Gvern Federali Belġjan</ref></item>
<item><ref target="http://www.fao.org/countryprofiles/index.asp?lang=en&amp;iso3=BEL&amp;subj=1&amp;paia=">Profili tal-Pajjiżi mill-FAO: Il-Belġju</ref></item>
<item><ref target="http://www.visitbelgium.com/">Sit uffiċjali tal-Uffiċju tat-Turiżmu Belġjan</ref></item></list>
</text></body></html>