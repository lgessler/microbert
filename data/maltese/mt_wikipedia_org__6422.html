<html><body><text id="wikipedia_mt_wikipedia_org__6422.html" ns="0" revid="249026" sourceurl="https://mt.wikipedia.org/wiki/Ronaldo" title="Ronaldo" type="wikipedia">Ronaldo<hi rend="italic">Għal nies oħra bl-isem ta' Il-Paġna prinċipali, ara <ref target="https://mt.wikipedia.org/wiki/Il-Paġna_prinċipali_(diżambigwazzjoni)">Il-Paġna prinċipali (diżambigwazzjoni)</ref>.</hi>
<p><hi rend="bold">Ronaldo Luis Nazário de Lima</hi>, magħruf aktar bħala <hi rend="bold">Ronaldo</hi><ref target="https://mt.wikipedia.org/wiki/Il-Paġna_prinċipali#cite_note-1">[1]</ref> (<ref target="https://mt.wikipedia.org/wiki/Rio_de_Janeiro">Rio de Janeiro</ref>, <ref target="https://mt.wikipedia.org/wiki/22_ta'_Settembru">22 ta' Settembru</ref> <ref target="https://mt.wikipedia.org/wiki/1976">1976</ref>) huwa eks-plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Brażil">Brażiljan</ref> li kien jilgħab fl-irwol ta' <ref target="https://mt.wikipedia.org/wiki/Attakkant">attakkant</ref>.</p>
<p>Wara li beda l-karriera professjonali mat-tim Brażiljan ta' <ref target="https://mt.wikipedia.org/wiki/Cruzeiro_Esporte_Clube">Cruzeiro</ref>, Ronaldo intefa jitqahhab 
fl-Ewropa meta ingħaqad mat-tim ta' <ref target="https://mt.wikipedia.org/wiki/PSV_Eindhoven">PSV Eindhoven</ref> fl-1994, u wara sentejn fl-<ref target="https://mt.wikipedia.org/wiki/Olanda">Olanda</ref> wera l-potenzjal tiegħu meta ingħaqad ma' klabbs ta' kalibru bħal <ref target="https://mt.wikipedia.org/wiki/FC_Barcelona">Barcelona</ref>, <ref target="https://mt.wikipedia.org/wiki/FC_Internazionale_Milano">Inter</ref>, u <ref target="https://mt.wikipedia.org/wiki/Real_Madrid_CF">Real Madrid</ref> qabel ma ngħaqad ma' <ref target="https://mt.wikipedia.org/wiki/AC_Milan">Milan</ref>.</p>
<p>Ronaldo irnexxielu jagħmel suċċess ukoll fuq livell internazzjonali mat-<ref target="https://mt.wikipedia.org/wiki/Tim_nazzjonali_tal-futbol_tal-Brażil">tim nazzjonali Brażiljan</ref>, fejn ħa sehem f'97 partita internazzjonali u kien parti mit-tim Sud-Amerikan rebbieħ tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref> <ref target="https://mt.wikipedia.org/wiki/Tazza_tad-Dinja_tal-Futbol_1994">1994</ref> u tal-<ref target="https://mt.wikipedia.org/wiki/Tazza_tad-Dinja_tal-Futbol_2002">2002</ref>. Fl-istorja tat-Tazza tad-Dinja hu hu l-aqwa skorer bi ħmistax-il gowl fejn fl-edizzjoni tal-2006 irnexxielu jaqbeż ir-rekord preċedenti ta' erbatax-il gowl miżmum minn <ref target="https://mt.wikipedia.org/wiki/Gerd_Müller">Gerd Müller</ref>.</p>
<p>Ronaldo rebaħ għal tliet darbiet l-unur tal-<ref target="https://mt.wikipedia.org/wiki/Plejer_tas-Sena_tal-FIFA">Plejer tas-Sena tal-FIFA</ref> fl-1996, fl-1997 u fl-2002, u hu biss wieħed minn fost tnejn li rebħu dan l-unur għat-tliet darbiet, bil-plejer l-ieħor ikun il-Franċiż <ref target="https://mt.wikipedia.org/wiki/Zinedine_Zidane">Zinedine Zidane</ref>. Hu rebaħ ukoll żewġ unuri tal-<ref target="https://mt.wikipedia.org/wiki/Ballun_tad-Deheb">Ballun tad-Deheb</ref> fl-1997 u fl-2002. Imlaqqam bħala "Il-Fenomenu" (bil-<ref target="https://mt.wikipedia.org/wiki/Lingwa_Portugiża">Portugiż</ref>: <hi rend="italic">O Fenômeno</hi>), il-plejer leġġendarju <ref target="https://mt.wikipedia.org/wiki/Pelé">Pelé</ref> semmieh fil-<ref target="https://mt.wikipedia.org/wiki/FIFA_100">lista tal-aqwa 125 futboler</ref> ħaj f'Marzu tal-2004, waqt li r-rivista Franċiża <hi rend="italic"><ref target="https://mt.wikipedia.org/wiki/France_Football">France Football</ref></hi> fl-2007 semmietu fl-aqwa formazzjoni (l-aqwa ħdax) ta' kull żmien.</p>
Karriera mal-klabbs
Cruzeiro u l-bidu tal-karriera
<p>Ronaldo twieled f'<ref target="https://mt.wikipedia.org/wiki/Bento_Ribeiro">Bento Ribeiro</ref>, villaġġ fqir fl-akkwati ta' <ref target="https://mt.wikipedia.org/wiki/Rio_de_Janeiro">Rio de Janeiro</ref>. Bħal ħafna minn ħbiebu, hu beda jilgħab il-futbol qalb it-toroq. Id-data tat-twelid attwali ta' Ronaldo hi t-18 ta' Settembru, madanakollu missieru ma rreġistrax iċ-ċertifikat tat-twelid qabel it-22 ta' Settembru, u b'hekk matul is-snin eżistew ċerti diskrepanzi fuq id-data attwali tat-twelid. L-ewwel klabb tiegħu kien Tennis Club Valgueire. Wara, hu lagħab ma' Social Ramos u <ref target="https://mt.wikipedia.org/wiki/São_Cristóvão">São Cristóvão</ref>. L-abilitajiet tal-futbol ta' Ronaldo ġew rikonoxxuti meta kellu erbatax-il sena, meta minn rakkomandazzjoni mir-rebbieħ tat-Tazza tad-Dinja <ref target="https://mt.wikipedia.org/wiki/Jairzinho">Jairzinho</ref>, <ref target="https://mt.wikipedia.org/wiki/Cruzeiro_Esporte_Clube">Cruzeiro Esporte Clube</ref> kisbu lil Ronaldo meta kellu l-età biex jirċievi kuntratt professjonali. Minkejja li ma tantx kien użat fil-kampjonat nazzjonali, xorta kellu ċ-ċans li juri t-talent tiegħu, fejn f'14-il logħba sab ix-xibka għal 12-il darba, waqt li fil-<ref target="https://mt.wikipedia.org/wiki/Kampjonat_Mineiro">Kampjonat tal-Istat ta' Mineiro</ref> hu rnexxielu jiskorja 22 gowl fi 18-il logħba, fejn fost dawn il-gowls kien hemm it-tliet gowls li skorja fid-derby kontra r-rivali <ref target="https://mt.wikipedia.org/wiki/Clube_Atlético_Mineiro">Atlético Mineiro</ref>, partita li spiċċat f'rebħa għal Cruzeiro (bl-iskor ta' 3–1) ispirita mit-talent ta' Ronaldo. Cruzeiro rebħu l-Kampjonat Mineiro fl-1994 u Ronaldo kien l-aqwa skorer. Hu kien ukoll l-aqwa skorer fis-<ref target="https://mt.wikipedia.org/wiki/Supercopa_Sudamericana">Supercopa Sudamericana</ref> fl-1993. F'49 apparenza uffiċjali hu skorja total ta' 45 gowl.</p>
PSV
<p>Wara li attira l-attenzjoni ta' <ref target="https://mt.wikipedia.org/wiki/Piet_de_Visser">Piet de Visser</ref>, hu ssieħeb għal <ref target="https://mt.wikipedia.org/wiki/Dollaru_Amerikan">$</ref>6 miljun mal-klabb Olandiż ta' <ref target="https://mt.wikipedia.org/wiki/PSV_Eindhoven">PSV Eindhoven</ref>, fejn skorja 42 gowl f'46 logħba tal-kampjonat u laħaq kwota ta' 55 gowl f'57 preżenza uffiċjali. Ma' PSV hu rebaħ it-<ref target="https://mt.wikipedia.org/wiki/Tazza_Olandiża">Tazza Olandiża</ref> fl-1996 u spiċċa l-aqwa skorer tal-<ref target="https://mt.wikipedia.org/wiki/Eredivisie">Eredivisie</ref> fl-1995.</p>
Barcelona
<figure><caption>Ronaldo jiskorja minn penalty il-gowl li ddeċieda l-konfront bejn Barcelona u PSG, biex b'hekk it-tim Spanjol rebaħ it-Tazza tat-Tazez Ewropej 1996–97</caption></figure>
<p>Wara dawn il-prestazzjonijiet, il-klabb Spanjol ta' <ref target="https://mt.wikipedia.org/wiki/FC_Barcelona">Barcelona</ref> ħallsu s-somma rekord ta' $17-il miljun għas-servizzi tiegħu. Huwa lagħab ma' Barcelona fl-istaġun 1996–97, fejn skorja 47 gowl f'49 logħba (f'kull kompetizzjoni) fejn iggwida lit-tim għat-trijonf tal-klabb Katalan fit-<ref target="https://mt.wikipedia.org/wiki/Tazza_tat-Tazez_Ewropej">Tazza tat-Tazez Ewropej</ref> fejn issiġilla l-istaġun brillanti permezz tal-gowl rebbieħ fil-finali. Ronaldo wasal biex rebaħ ukoll it-<ref target="https://mt.wikipedia.org/wiki/Tazza_tar-Re">Tazza tar-Re</ref> u s-<ref target="https://mt.wikipedia.org/wiki/Supercopa_de_España">Supercopa de España</ref>. Fl-1997 rebaħ l-unur tal-aqwa skorer fil-<ref target="https://mt.wikipedia.org/wiki/La_Liga">La Liga</ref> u sal-istaġun 2008–09, Ronaldo baqa' l-aħħar plejer li skorja iktar minn 30 gowl fi staġun wieħed fl-ogħla kampjonat Spanjol.</p>
Internazionale
<p><ref target="https://mt.wikipedia.org/wiki/Massimo_Moratti">Massimo Moratti</ref>, li kien ilu josserva lil dan il-plejer Brażiljan, fis-sajf tal-1997 irnexxielu jakkwista lil Ronaldo għat-tim tal-<ref target="https://mt.wikipedia.org/wiki/FC_Internazionale_Milano">Inter</ref>. Il-plejer wasal Milan fil-25 ta' Lulju 1997, fejn ġie milqugħ minn numru kbir ta' partitarji. Fl-istaġun 1997–98 l-Inter waslu sat-tieni post fil-kampjonat nazzjonali, imma rnexxielhom jirbħu it-<ref target="https://mt.wikipedia.org/wiki/Tazza_UEFA">Tazza UEFA</ref>. Fuq livell personali Ronaldo skorja 25 gowl fil-kampjonat li iżda ma kinux biżżejjed biex jirbaħ il-klassifika tal-aqwa skorers (mirbuħa minn <ref target="https://mt.wikipedia.org/wiki/Oliver_Bierhoff">Bierhoff</ref> b'27 gowl); però, xorta waħda jibqgħu bħala r-rekord ta' gowls skurjati minn debutant assolut fis-<ref target="https://mt.wikipedia.org/wiki/Serie_A">Serie A</ref>. Fuq kollox f'dak l-istaġun hu rebaħ l-ewwel <ref target="https://mt.wikipedia.org/wiki/Ballun_tad-Deheb">Ballun tad-Deheb</ref>.</p>
<p>Nhar il-21 ta' Novembru 1999, matul partita tal-kampjonat kontra <ref target="https://mt.wikipedia.org/wiki/US_Lecce">Lecce</ref>, Ronaldo kiser l-<ref target="https://mt.wikipedia.org/wiki/Għerq_(anatomija)">għerq</ref> tal-<ref target="https://mt.wikipedia.org/wiki/Irkoppa">irkoppa</ref> l-leminija. Kellhom jgħaddu sitt xhur u intervent kirurġiku qabel ma reġa' għamel ir-ritorn fil-grawnd: dan ġara fit-12 ta' April 2002 matul il-finali tal-<ref target="https://mt.wikipedia.org/wiki/Coppa_Italia">Coppa Italia</ref> barra minn darhom kontra <ref target="https://mt.wikipedia.org/wiki/SS_Lazio">Lazio</ref>. Imma l-irkoppa reġgħet ċediet wara biss sitt minuti mid-dħul fil-partita u din id-darba l-għerq inkiser kompletament. Dan wassal f'dubju l-karriera tiegħu, hekk kif id-dannu ikkaġunat kien aktar gravi minn dak maħsub. Bejn operazzjoni ġdida esegwita f'<ref target="https://mt.wikipedia.org/wiki/Pariġi">Pariġi</ref> mill-Professur Gérard Saillant, konvalexxenza u riabilitazzjoni f'temp ta' iktar minn sena, kienu ħafna li bdew jaħsbu fi tmiem tal-karriera ta' Ronaldo.</p>
<p>Fil-verità, Ronaldo irkupra u irritorna fil-grawnd lejn tmiem l-2001, imma l-effetti sussegwenti tal-uġigħ li Ronaldo kien sofra wasslu biex <ref target="https://mt.wikipedia.org/wiki/Héctor_Cúper">Cúper</ref> beda jużah b'ċerta kawtela. Kien biss fil-parti finali tal-kampjonat, bl-Inter quddiem ir-<ref target="https://mt.wikipedia.org/wiki/AS_Roma">Roma</ref> u l-<ref target="https://mt.wikipedia.org/wiki/Juventus_FC">Juventus</ref>, li Ronaldo beda jiġi skjerat aktar sikwit fejn ħafna drabi rriżulta bħala wieħed deċiżiv. Minkejja r-ritorn mill-aqwa li għamel lura lejn l-istil li kien magħruf bih, l-<ref target="https://mt.wikipedia.org/wiki/Stadio_Olimpico">Olimpico</ref> ta' Ruma kien għal Ronaldo it-teatru tad-delużjoni, fortunatament għalih kienet biss sportiva: fl-aħħar ġurnata tal-kampjonat, nhar il-5 ta' Mejju 2002, l-Inter tilef 4–2 kontra l-Lazio u rat kemm lil Juventus u anki lir-Roma jissuperawha fil-klassifika, fejn tal-ewwel kiseb it-titlu nazzjonali. Ronaldo għalaq il-partita fost ħafna dmugħ: kienet l-aħħar dehra fil-kampjonat bil-flokk tal-Inter. Lejn tmiem l-2002 hu kien ingħata l-unur tal-<ref target="https://mt.wikipedia.org/wiki/Plejer_tas-Sena_tal-FIFA">Plejer tas-Sena tal-FIFA</ref> għat-tielet darba.</p>
Real Madrid
<figure><caption>Ronaldo bil-flokk ta' Real Madrid</caption></figure>
<p>F'Lulju tal-2002, immedjatament wara t-tmiem tal-kampanja rebbieħa tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>, wara nuqqas ta' qbil mal-kowċ Cúper, Ronaldo ried jerħi l-klabb. Wara tratattiva li damet ix-xahar ta' Awwissu kollu u mmexxiha fost il-għagħa tal-istampa u l-partitarji, il-plejer Brażiljan ġie akkwistat minn <ref target="https://mt.wikipedia.org/wiki/Real_Madrid_CF">Real Madrid</ref> għal somma ta' madwar <ref target="https://mt.wikipedia.org/wiki/Ewro">€</ref>39 miljun.</p>
<p>Mat-tim li kien għadu kemm ġej minn trijonf fiċ-<ref target="https://mt.wikipedia.org/wiki/UEFA_Champions_League">Champions League</ref>, hu rebaħ is-<ref target="https://mt.wikipedia.org/wiki/Supercup_Ewropea">Supercup Ewropea</ref> u suċċessivament, f'Diċembru tal-istess sena rebaħ rebaħ it-<ref target="https://mt.wikipedia.org/wiki/Tazza_Interkontinentali_(futbol)">Tazza Interkontinentali</ref>. Dawn is-suċċessi mal-klabb Madrilen tawh it-tieni <ref target="https://mt.wikipedia.org/wiki/Ballun_tad-Deheb">Ballun tad-Deheb</ref>. F'dik l-istess sena rebaħ kemm il-kampjonat Spanjol u fil-bidu tat-tieni staġun mal-<hi rend="italic">merengues</hi> Ronaldo rebaħ is-Supercup nazzjonali.</p>
<p>F'erba' staġuni u nofs ma' Real Madrid, Ronaldo ġabar total ta' 177 partita uffiċjali b'104 gowls u t-tieni titlu <ref target="https://mt.wikipedia.org/wiki/Pichichi">Pichichi</ref> fl-2004.</p>
AC Milan
<p>Fit-18 ta' Jannar 2007 ġie rappurtat li Ronaldo kien laħaq qbil ma' <ref target="https://mt.wikipedia.org/wiki/AC_Milan">Milan</ref> għat-trasferiment tiegħu għal madwar $7.5 miljun.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> Ronaldo spiċċa sfurzat biex iħallas il-perjodu li kien għad fadallu fil-kuntratt li kien qed iżommu ma' Real Madrid, minħabba li dawn tal-aħħar ma ridux iħalluh jitlaq, waqt li Milan ma aċċettawx li jħallsu dik is-somma. Fil-25 ta' Jannar, Ronaldo telaq minn Madrid għal Milan biex jara lit-tim ta' Milan waqt partita kontra <ref target="https://mt.wikipedia.org/wiki/AS_Roma">Roma</ref>. Fuq is-sit elettroniku tal-klabb saru xi stqarrijiet li Ronaldo kien għamel xi testijiet mediċi u li kienet se ssir laqgħa mad-diriġenti ta' Real Madrid biex jiffinalizzaw it-trasferiment għal Milan. Fis-26 ta' Jannar, Ronaldo ingħaqad uffiċjalment mat-tim ta' Milan fejn għamel testijiet mediċi ġewwa Milanello u sat-30 ta' Jannar, it-trasferiment kien komplut u ngħata n-numru 99. Għamel id-debutt tiegħu bħala sostitut nhar il-11 ta' Frar 2007, fir-rebħa ta' Milan kontra <ref target="https://mt.wikipedia.org/wiki/AS_Livorno_Calcio">Livorno</ref> bl-iskor ta' 2-1. Fil-partita ta' wara kontra <ref target="https://mt.wikipedia.org/wiki/AC_Siena">Siena</ref>, Ronaldo skorja darbtejn u assista t-tielet gowl fl-ewwel partita tiegħu skjerat mal-ewwel ħdax, partita li spiċċat 4–3. Fl-ewwel staġun mal-Milan, Ronaldo skorja 7 gowls f'14-il dehra.</p>
<p>Wara t-trasferiment tiegħu għat-tim tal-Milan, Ronaldo ngħaqad mal-lista tal-plejers li lagħbu kemm mal-Inter u mal-Milan fid-<ref target="https://mt.wikipedia.org/wiki/Derby_della_Madonnina">derby ta' Milan</ref> u hu l-uniku plejer li skorja għaż-żewġ naħat fid-derby (għall-Inter fl-istaġun 1998–99 u għall-Milan fl-istaġun 2006–07). Ronaldo hu wkoll wieħed mill-ftit plejers li beda għal Real Madrid u Barcelona, fejn it-tnejn li huma wkoll iżommu ċerta <ref target="https://mt.wikipedia.org/wiki/El_Clásico">rivalità sħuna</ref> bejniethom.</p>
<p>Ronaldo lagħab biss ftit iktar minn 300 minuta għall-Milan fl-unika staġun mat-tim u dan ġara minħabba problemi fiżiċi li sofra. L-uniċi gowls ta' Ronaldo fl-istaġun fl-2007–08 kienu doppjetta kontra <ref target="https://mt.wikipedia.org/wiki/SSC_Napoli">Napoli</ref> fir-rebħa f'San Siro bl-iskor ta' 5–2. Din kienet l-ewwel darba li t-triju tal-attakk tal-Milan ġie iffurmat minn <ref target="https://mt.wikipedia.org/wiki/Kaká">Kaká</ref>, <ref target="https://mt.wikipedia.org/wiki/Alexandre_Pato">Pato</ref> u Ronaldo, imlaqqam bħala l-<hi rend="italic">Ka-Pa-Ro</hi>. Ronaldo għamel total ta' 20 apparenza mat-tim Taljan fejn fihom sab ix-xibka għal 9 darbiet.</p>
<p>Minkejja s-suċċess kbir fis-snin li għaddew, Ronaldo qatt ma rebaħ il-UEFA Champions League matul il-karriera tiegħu. Matul l-istaġun 2006–07, minkejja li Milan rebħu t-<ref target="https://mt.wikipedia.org/wiki/UEFA_Champions_League_2006–07">titlu ta' dik is-sena</ref>, Ronaldo kien taħt il-lista ta' plejers ta' Real Madrid u għalhekk ma kienx eleġibbli li jieħu sehem. L-iktar li wasal qrib li jirbaħ din il-kompetizzjoni Ewropea kien fl-2003 fejn ma' Real Madrid wasal sas-semifinali imma spiċċaw eliminati minn <ref target="https://mt.wikipedia.org/wiki/Juventus_FC">Juventus</ref>.</p>
<p>Fit-13 ta' Frar 2008, Ronaldo sofra minn uġigħ f'irkubbtejh waqt il-partita li Milan spiċċaw pari ta' 1–1 kontra <ref target="https://mt.wikipedia.org/wiki/AS_Livorno_Calcio">Livorno</ref>, u b'hekk kien meħud l-isptar. Milan ikkonfermaw li Ronaldo weġġa' l-ligament tal-irkoppa. Din kienet it-tielet darba li Ronaldo sofra dan l-uġigħ, bid-darbtejn l-oħra jkunu fl-1998 u fis-sena 2000. Fit-30 ta' Ġunju skada l-kuntratt ta' Ronaldo mal-Milan, li ddeċidiet li ma terġax iġġeddu għall-istaġun segwenti.</p>
Corinthians
<figure><caption>Ronaldo ma' Corinthians (2009)</caption></figure>
<p>Fit-2 ta' Settembru 2008, Ronaldo beda l-aħħar tarġa għall-irkuprar mill-kirurġija tal-irkoppa fi <ref target="https://mt.wikipedia.org/wiki/Clube_de_Regatas_do_Flamengo">Flamengo</ref>. Minkejja li d-diretturi tal-klabb fetħu l-bieb għal Ronaldo biex jingħaqad magħhom wara li jkun irkupra, nhar id-9 ta' Diċembru, Ronaldo iffirma kuntratt ta' sena mar-rivali <ref target="https://mt.wikipedia.org/wiki/Sport_Club_Corinthians_Paulista">Corinthians</ref>.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> It-tħabbira ta' dan it-trasferiment irċiviet pubbliċità kbira fl-istampa Brażiljana fuq kif iffavorixxa lil Corinthians quddiem Flamengo, minħabba li kien l-istess Ronaldo li pubblikament iddikjara l-imħabba li kellu lejn Flamengo. Ronaldo kien uffiċjalment ippreżentat f'Diċembru tal-2008. L-ewwel gowl tiegħu wasal fit-8 ta' Marzu, 2009, erbat ijiem wara d-debutt tiegħu, fil-partita kontra <ref target="https://mt.wikipedia.org/wiki/Sociedade_Esportiva_Palmeiras">Palmeiras</ref> valida għall-<ref target="https://mt.wikipedia.org/wiki/Kampjonat_Pawlista">Kampjonat Pawlista</ref>. Hu skorja total ta' 10 gowls fl-14-il logħba li lagħab f'dan il-kampjonat.</p>
<p>Fl-14 ta' Frar 2011, Ronaldo ħabbar li kien se jirtira mil-logħba tal-futbol.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Internazzjonali
<figure><caption>Tpinġija li turi lil Ronaldo u <ref target="https://mt.wikipedia.org/wiki/Ronaldinho">Ronaldinho</ref> bil-flokk ta' Real Madrid u Barcelona</caption></figure>
<p>Id-debutt mat-<ref target="https://mt.wikipedia.org/wiki/Tim_nazzjonali_tal-futbol_tal-Brażil">tim nazzjonali Brażiljan</ref> wasal fl-1994 f'logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref>. Hu,bħala żagħżugħ ta' sbatax-il sena, kien parti mill-iskwadra għat-<ref target="https://mt.wikipedia.org/wiki/Tazza_tad-Dinja_tal-Futbol_1994">Tazza tad-Dinja 1994</ref> fl-<ref target="https://mt.wikipedia.org/wiki/Stati_Uniti">Istati Uniti</ref>. Hu sar magħruf bħala <hi rend="italic">Ronaldinho</hi>, fejn <ref target="https://mt.wikipedia.org/wiki/Ronaldo_Rodrigues_de_Jesus">Ronaldo Rodrigues de Jesus</ref>, sieħbu li kien miegħu fl-iskwadra tal-kampjonat, kien ukoll imsejjaħ Ronaldo (u mlaqqam Ronaldão biex ikun aktar distingwit). Plejer Brażiljan ieħor, <ref target="https://mt.wikipedia.org/wiki/Ronaldinho">Ronaldo de Assis Moreira</ref>, li hu aktar magħruf bħala <hi rend="italic">Ronaldinho, sar msejjaħ Ronaldinho </hi><ref target="https://mt.wikipedia.org/wiki/Rio_Grande_do_Sul">Gaúcho</ref><hi rend="italic"> meta ngħaqad mat-tim nazzjonali Brażiljan fl-1999.</hi></p>
<p>Matul it-<ref target="https://mt.wikipedia.org/wiki/Tazza_tad-Dinja_tal-Futbol_1998">Tazza tad-Dinja 1998</ref> hu ggwida lit-tim Brażiljan permezz ta' erba' gowls u tliet assists.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Il-lejl qabel il-finali, hu sofra minn konvulzjoni. Għall-bidu kien imneħħi mill-ewwel ħdax tal-finali 72 minuti biss qabel il-bidu tal-logħba, imma hu xtaq li jilgħab u <ref target="https://mt.wikipedia.org/wiki/Mario_Zagallo">Mario Zagallo</ref> daħlu fl-iskwadra. Ronaldo ma tantx għamel prestazzjoni tajba fejn weġġa' wara daħla mal-gowler Franċiż <ref target="https://mt.wikipedia.org/wiki/Fabien_Barthez">Fabien Barthez</ref>. Il-Brażil tilfu l-finali 3-0 kontra <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref>.</p>
<p>Fit-<ref target="https://mt.wikipedia.org/wiki/Tazza_tad-Dinja_tal-Futbol_2002">Tazza tad-Dinja 2002</ref>, li ntlagħbet fil-<ref target="https://mt.wikipedia.org/wiki/Korea_t'Isfel">Korea t'Isfel</ref> u l-<ref target="https://mt.wikipedia.org/wiki/Ġappun">Ġappun</ref>, Ronaldo rebaħ il-klassifika tal-aqwa skorers bi 8 gowls u kien l-istilla tat-tim li wasal fil-finali għat-tielet darba konsekuttivament. Din id-darba l-avversarja kienet il-<ref target="https://mt.wikipedia.org/wiki/Tim_nazzjonali_tal-futbol_tal-Ġermanja">Ġermanja</ref>, fejn il-Brażil ittrijonfaw permezz ta' żewġ gowls tal-istess Ronaldo. Ir-rebħa finali tatu t-tieni titlu tal-<ref target="https://mt.wikipedia.org/wiki/Ballun_tad-Deheb">Ballun tad-Deheb</ref>.</p>
<p>Minkejja l-eliminazzjoni mit-<ref target="https://mt.wikipedia.org/wiki/Tazza_tad-Dinja_tal-Futbol_2006">Tazza tad-Dinja 2006</ref> b'telfa ta' 1-0 kontra <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref> fil-kwarti tal-finali, Ronaldo rnexxielu jsir l-aqwa skorer tat-Tazza tad-Dinja fejn fi tlett edizzjonijiet hu skorja 15-il gowl (4 fl-1998, 8 fl-2002 u 3 fl-2006), gowl iktar mir-rekord ta' <ref target="https://mt.wikipedia.org/wiki/Gerd_Müller">Gerd Müller</ref> (14) u tnejn iktar minn <ref target="https://mt.wikipedia.org/wiki/Just_Fontaine">Just Fontaine</ref> (13).</p>
<p>Fit-tim nazzjonali rnexxielu jagħmel 97 dehra u jiskorja 62 gowl, fejn hu t-tieni l-aqwa skorer tat-tim nazzjonali Brażiljan, 15-il gowl 'il bogħod mir-rekord ta' <ref target="https://mt.wikipedia.org/wiki/Pelé">Pelé</ref>.</p>
Ħajja privata
<p>F'April tal-1990, Ronaldo żżewweġ lil <ref target="https://mt.wikipedia.org/wiki/Milene_Domingues">Milene Domingues</ref>. Iż-żwieġ dam erba' snin u spiċċa b'divorzju. Il-koppja kellhom tifel, Ronald li twieled fis-sena 2000. Fl-2005, Ronaldo tgħarras mal-mudella Brażiljana <ref target="https://mt.wikipedia.org/wiki/Daniela_Cicarelli">Daniela Cicarelli</ref>, li saret tqila imma tilfet it-tarbija; ir-relazzjoni tagħhom spiċċat tliet xhur wara l-għerusija. Huwa spiċċa mir-relazzjoni mal-mudella Brażiljana <ref target="https://mt.wikipedia.org/wiki/Raica_Oliveira">Raica Oliveira</ref> f'Diċembru tal-2006. Il-kittieb Andrew Downie stqarr li l-aqwa perjodi fejn kien jiskorja l-iktar kien meta kien miżżewweġ.</p>
<p>Fl-2005, Ronaldo sar ko-propjetaru tal-<ref target="https://mt.wikipedia.org/wiki/A1_Team_Brazil">A1 Team Brazil</ref>, flimkien mal-leġġenda tal-isports tal-muturi Brażiljana <ref target="https://mt.wikipedia.org/wiki/Emerson_Fittipaldi">Emerson Fittipaldi</ref>. It-tim jieħu sehem fl-<ref target="https://mt.wikipedia.org/wiki/A1_Grand_Prix">A1 Grand Prix</ref>, b'<ref target="https://mt.wikipedia.org/wiki/Nelson_Angelo_Piquet">Nelson Piquet, Jr.</ref>, <ref target="https://mt.wikipedia.org/wiki/Tony_Kanaan">Tony Kanaan</ref> u João Paulo Oliveira bħala sewwieqa għad-debutt tal-ewwel staġun.</p>
Unuri
Nazzjonal
<list type="unordered"><item><ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>: 1994, 2002</item>
<item><ref target="https://mt.wikipedia.org/wiki/Copa_América">Copa América</ref>: 1997, 1999</item>
<item><ref target="https://mt.wikipedia.org/wiki/Tazza_tal-Konfederazzjonijiet">Tazza tal-Konfederazzjonijiet</ref>: 1996</item></list>
Klabb
<p> <hi rend="bold">Cruzeiro</hi></p>
<list type="unordered"><item><ref target="https://mt.wikipedia.org/wiki/Tazza_Brażiljana">Tazza Brażiljana</ref>: 1993</item>
<item><ref target="https://mt.wikipedia.org/wiki/Kampjonat_Mineiro">Kampjonat Mineiro</ref>: 1994</item></list>
<p> <hi rend="bold">PSV Eindhoven</hi></p>
<list type="unordered"><item><ref target="https://mt.wikipedia.org/wiki/Tazza_Olandiża">Tazza Olandiża</ref>: 1996</item>
<item><ref target="https://mt.wikipedia.org/wiki/Johan_Cruijff_Schaal">Johan Cruijff Schaal</ref>: 1996</item></list>
<p> <hi rend="bold">FC Barcelona</hi></p>
<list type="unordered"><item><ref target="https://mt.wikipedia.org/wiki/Tazza_tar-Re">Tazza tar-Re</ref>: 1997</item>
<item><ref target="https://mt.wikipedia.org/wiki/Tazza_tat-Tazez_Ewropej">Tazza tat-Tazez Ewropej</ref>: 1997</item>
<item><ref target="https://mt.wikipedia.org/wiki/Supercup_Spanjola">Supercup Spanjola</ref>: 1996</item></list>
<p> <hi rend="bold">Inter Milan</hi></p>
<list type="unordered"><item><ref target="https://mt.wikipedia.org/wiki/Tazza_UEFA">Tazza UEFA</ref>: 1998</item></list>
<p> <hi rend="bold">Real Madrid</hi></p>
<list type="unordered"><item><ref target="https://mt.wikipedia.org/wiki/Tazza_Interkontinentali_(futbol)">Tazza Interkontinentali</ref>: 2002</item>
<item><ref target="https://mt.wikipedia.org/wiki/La_Liga">La Liga</ref>: 2002–03, 2006–07</item>
<item><ref target="https://mt.wikipedia.org/wiki/Supercup_Spanjola">Supercup Spanjola</ref>: 2003</item></list>
<p> <hi rend="bold">Corinthians</hi></p>
<list type="unordered"><item><ref target="https://mt.wikipedia.org/wiki/Kampjonat_Pawlista">Kampjonat Pawlista</ref>: 2009</item>
<item><ref target="https://mt.wikipedia.org/wiki/Tazza_Brażiljana">Tazza Brażiljana</ref>: 2009</item></list>
Individwali
<list type="unordered"><item>L-aqwa skorer tas-Supercopa Libertadores: 1993–94</item>
<item>L-aqwa skorer tal-<ref target="https://mt.wikipedia.org/wiki/Kampjonat_Mineiro">Kampjonat Mineiro</ref>: 1993–94</item>
<item>Tim tas-Sena tal-Kampjonat Mineiro: 1994</item>
<item>L-aqwa skorer tal-<ref target="https://mt.wikipedia.org/wiki/Eredivisie">Eredivisie</ref>: 1994–95</item>
<item>L-aqwa skorer tal-<ref target="https://mt.wikipedia.org/wiki/La_Liga">La Liga</ref>: 1996–97, 2003–04</item>
<item><ref target="https://mt.wikipedia.org/wiki/Żarbuna_tad-Deheb">Żarbuna tad-Deheb</ref>: 1996–97</item>
<item><ref target="https://mt.wikipedia.org/wiki/Premju_Don_Balón">Don Balón</ref> L-Aqwa Plejer Barrani tas-Sena tal-La Liga: 1996–97</item>
<item><ref target="https://mt.wikipedia.org/wiki/Plejer_tas-Sena_tal-FIFA">Plejer tas-Sena tal-FIFA</ref>: 1996 (l-iżgħar rebbieħ), 1997, 2002</item>
<item><ref target="https://mt.wikipedia.org/wiki/Unuri_tal-Futbol">Plejer tas-Sena tal-Futbol</ref>: 1996 (l-iżgħar rebbieħ), 1997, 2002</item>
<item><ref target="https://mt.wikipedia.org/wiki/Ballun_tad-Deheb">Plejer tas-Sena tal-Ewropa</ref> (<ref target="https://mt.wikipedia.org/wiki/Ballon_d'Or">Ballon d'Or</ref>): 1997 (l-iżgħar rebbieħ), 2002</item>
<item><ref target="https://mt.wikipedia.org/wiki/Onze_d'Or">Onze d'Or</ref>: 1997, 2002</item>
<item><hi rend="italic">UEFA Most Valuable Player</hi> - 1998</item>
<item><ref target="https://mt.wikipedia.org/wiki/Unuri_tal-Futbol_għall-klabbs_tal-UEFA">Unuri tal-Futbol għall-klabbs tal-UEFA</ref> - L-aqwa attakkant (1998)</item>
<item><hi rend="italic">FIFA World Cup All-Star Team</hi> - 1998, 2002</item>
<item><ref target="https://mt.wikipedia.org/wiki/Żarbun_tad-Deheb_Ewropew">Żarbun tad-Deheb Ewropew</ref> - 1997</item>
<item><ref target="https://mt.wikipedia.org/wiki/Copa_América">Copa América</ref> 1999 - L-aqwa skorer</item>
<item><ref target="https://mt.wikipedia.org/wiki/Tazza_Interkontinentali_tal-Futbol">Tazza Interkontinentali</ref> MVP - 2002</item>
<item>Personalita tas-Sena tal-Isports tal-<ref target="https://mt.wikipedia.org/wiki/BBC">BBC</ref> - 2002</item>
<item><ref target="https://mt.wikipedia.org/wiki/Unur_tal-GoldenFoot">Unur tal-GoldenFoot</ref> - 2006</item></list>


Ħoloq esterni


<list type="unordered"><item><ref target="http://www.fifa.com/worldfootball/statisticsandrecords/players/player=92699/">Ronaldo</ref> fuq FIFA.com</item>
<item><ref target="http://www.national-football-teams.com/v2/player.php?id=1015">Profil</ref> fuq National-Football-Teams</item></list>
</text></body></html>