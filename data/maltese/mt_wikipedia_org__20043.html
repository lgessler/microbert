<html><body><text id="wikipedia_mt_wikipedia_org__20043.html" ns="0" revid="251627" sourceurl="https://mt.wikipedia.org/wiki/%C4%A6al_Safi" title="Ħal Safi" type="wikipedia">Ħal Safi
<p><hi rend="bold">Ħal Safi</hi> hu raħal b'popolazzjoni ta' 1,979 persuna (Novembru 2005) fix-Xlokk ta' Malta, qrib iż-<ref target="https://mt.wikipedia.org/wiki/Iż-Żurrieq">Żurrieq</ref>, <ref target="https://mt.wikipedia.org/wiki/Ħal_Kirkop">Ħal Kirkop</ref> u <ref target="https://mt.wikipedia.org/wiki/Birżebbuġa">Birżebbuġa</ref>.</p>
<p>Il-formazzjoni tar-raħal kif inhu magħruf illum imur lura xi sebgħa mitt sena. Ir-raħal ta' Ħal Safi kien imdawwar b'erbgħa rħula oħra. Bdiewa kien jiltaqgħu hemm biex jitkellmu flimkien meta jkunu qed imorru lura lejn djarhom mix-xogħol. Wara, kienet saret niċċa, u biż-żmien, meta n-nies bdew joqogħdu fil-qrib tar-raħal, kien qed jibda jifforma raħal ġdid.</p>
<p>Fl-1417, ir-raħal kien diġà magħruf bħala Ħal Safi. Skont ir-reġistri tal-1419 tad-<ref target="https://mt.wikipedia.org/wiki/Dejma">Dejma</ref>, bejn tmenin u disgħin persuna kienu meqjusa bħala residenti tar-raħal. Is-sengħa ewlenija tal-parti l-kbira tar-residenti kienet is-sengħa tal-biedja u kienu jrabbu n-nagħaġ, il-mogħoż u l-agrikoltura.</p>
<p>L-oriġini tal-isem tar-raħal mhuwiex magħruf biċ-ċert. Storiċi jgħidu li l-isem "Safi" ġej mill-arja pura tar-raħal. Oħrajn jgħidu li l-isem jixbah l-isem tal-post Ksour Essef fit-<ref target="https://mt.wikipedia.org/wiki/Tuneżija">Tuneżija</ref>, jew li r-raħal issemma hekk għax ħadd mir-residenti ma kien marad mill-epidemija li ġie infettat bih il-pajjiż kollu. Kemm l-arma (strixxa kaħla orizzontali fuq sfond abjad) u kemm il-mottu "Sine Macula" (li jfisser "bla tebgħa") jenfażizzaw it-tifsira tal-isem tar-raħal.</p>
<p>L-14 t'April huwa Jum Ħal Safi.</p>
Id-Dikjarazzjoni tar-Raħal bħala Parroċċa
<p>Għal ħafna snin Ħal Safi kien jagħmel parti ma' Bir Miftuħ. Imma r-residenti ma kinux kuntenti b'dan, l-iktar minħabba d-distanza bejn iż-żewġ irħula. Minflok, huma xtaqu li għallinqas jsiru jagħmlu parti miż-<ref target="https://mt.wikipedia.org/wiki/Żurrieq">Żurrieq</ref> li kien ħafna eqreb. Fl-1575, meta Monsinjur Dusina żar Ħal Safi, r-residenti qalulu x-xewqa tagħhom, imma xorta waħda ma sar xejn.</p>
<p>Fl-aħħar, fl-1592, l-Isqof Gargallo ddeċieda li jissepara Ħal Safi, L-<ref target="https://mt.wikipedia.org/wiki/Mqabba">Imqabba</ref> u <ref target="https://mt.wikipedia.org/wiki/Ħal_Kirkop">Ħal Kirkop</ref> minn Bir Miftuħ. Hu għaqqad it-tliet irħula f'parroċċa waħda. Dun Carl Taliana minn <ref target="https://mt.wikipedia.org/wiki/Ħal_Luqa">Ħal Luqa</ref> kien maħtur bħala l-Kappillan. Ir-residenti ta' Ħal Safi kienu xorta waħda mhux kuntenti għax kellhom jimxu distanza twila biex imorru l-Knisja ddedikata lil San Ġakbu f'<ref target="https://mt.wikipedia.org/wiki/Ħal_Kirkop">Ħal Kirkop</ref> għaċ-ċelebrazzjoni tas-sagramenti tat-Tqarbin u għall-funerali.</p>
<p>Meta r-residenti ta' Ħal Safi saru jafu li kienet se tinbena knisja ġdida f'Ħal Kirkop, ma kinux ħerqanin li jagħtu donazzjonijiet għall-proġett.</p>
<p>Fl-1598, tnax-il raġel minn Ħal Safi żaru l-Isqof Gargallo. Fl-isem tar-residenti kollha ta' Ħal Safi, huma għamlu petizzjoni biex ir-raħal ta' mitejn u għaxar residenti jsir parroċċa. Did-darba l-Isqof aċċetta. Allura f'April tal-1598, kuntratt kien sar quddiem in-Nutar Debono.</p>
<p>Skont il-kuntratt, ir-residenti ta' Ħal Safi kellhom iħallsu ammont ta' flus fis-sena, eżatti fil-festa tal-Konverżjoni ta' San Pawl. L-amministrazzjoni ta' dil-Parroċċa l-ġdida kien assenjat lil Dun Ġwann Mizzi. Wara tliet xhur, Dun Ġwann Mizzi kien maħtur bħala l-Kappillan tal-<ref target="https://mt.wikipedia.org/wiki/Mqabba">Imqabba</ref>. Dun Mattew Xiriha kien maħtur minfloku għal żmien qasir.</p>
<p>F'dawk is-snin kien hemm ħames kappelli f'Ħal Safi. L-ikbar waħda, ddedikata lil San Pawl, kienet intgħażlet biex isservi bħala l-Knisja Parrokkjali. Għall-kommemorazzjoni tat-twaqqif tal-Parroċċa, kienet inxtrat qanpiena tal-Knisja. Immaġni ta' San Pawl u oħra ta' San Pietru flimkien mas-sentenza "Sancte Paule Ora Pro Nobis" kienu minquxa fuqha. L-erbgħa kappelli l-oħrajn kienu ddedikati lil: Sant'Agata, L-Assunzjoni tal-Verġni Marija u tnejn lit-twelid tal-Verġni Marija. L-unika waħda li għadha teżisti fir-raħal hi l-Kappella tal-Assunzjoni tal-Verġni Marija, li kienet reġgħet nbniet fl-1761.</p>
Il-Festa tar-Raħal
<p>Lura fl-1575, fil-Knisja ta' Ħal Safi kienet diġà tiġi ċċelebrata festa żgħira fl-unur ta' San Pawl. Imbagħad, fl-1725, kienu żdiedu ċelebrazzjonijiet esterni. Purċissjoni bir-relikwa ta' San Pawl kienet saret fl-1732. Fl-1840, statwa ta' San Pawl magħmula mill-injam minn Xandu Farrugia taż-<ref target="https://mt.wikipedia.org/wiki/Żejtun">Żejtun</ref>, kienet ġiet introdotta fil-purċissjoni. Dik is-sena, ċelebrazzjonijiet tal-festa kienu organizzati għall-aħjar kemm jista' jkun. Dawn jinkludu murtali tal-art, servizzi tal-banda u ċerimonji tal-Liturġika. Minn dik is-sena 'l hemm, is-servizzi l-banda kienu saru kontribuzzjonijiet fissi u fl-1874 kien sar palk apposta għall-banda. Minħabba li l-festa tikber minn sena għall-oħra, kienet twaqqfet Soċjetà tal-Festa fl-1929 biex jgħinu fl-organizazzjonijiet tal-festa.</p>
<p>Kienu ġew iċċelebrati erbgħa festi mill-isbaħ fl-1960, fl-1984, fl-1998 u fl-2008. Tal-1960 fakkret l-wasla ta' San Pawl f'Malta; tal-1984 fakkret il-200 sena anniversarju tal-Konsagrazzjoni ta' Ħal Safi bħala Knisja Parrokkjali; tal-1998 fakkret l-400 sena minn meta Ħal Safi saret parroċċa; u tal-2008 fakkret is-Sena Pawlina. Pellegrinaġġi, priedki, parteċipazzjoniet tal-kor, servizzi tal-banda, u murtali kien ġew organizzati biex ifakkru kull anniversarju.</p>
<p>Sas-sena 1959, il-festa fl-unur ta' San Pawl kienet issir fil-25 ta' Jannar. Mill-1960 'l hemm, l-iktar minħabba l-maltemp ta' Jannar, il-festa bdiet issir fl-aħħar Ħadd t'Awwissu.</p>
<p>Fis-sena 1971, innu ġdid tal-festa kien kompost mill-Mro. A. Muscat Azzopardi mill-kliem miktuba ta' Paul Callus. Imbagħad fl-1981, innu ieħor kien inkiteb, did-darba minn J. Zerafa u kien kompost mill-Mro. E. Bugeja. Innu maġġuri, msejjaħ "Is-Sejħa", miktub minn Paul Callus u kompost mill-Mro. Ray Sciberras, kien sar fl-2002.</p>
<p>Meta Dun Michael Agius sar il-Kappillan tar-raħal, l-attivitajiet tar-raħal żdiedu ħafna. B'inizzjattiva tas-Soċjetà ta' San Pawl, żewġ marċi żdiedu fil-programm: wieħed li jsi nhar ta' Ġimgħa filgħaxija u ieħor nhar ta' Ħadd filgħodu. Ukoll, nies li jieħdu ħsieb il-murtali organizzaw marċ ieħor tal-banda għal nhar ta' Ħadd, eżatt wara l-purċissjoni. Dekorazzjonijiet, bħad-dwal u banners, bi tħejjija tal-festa reliġjuża f'għadd ta' toroq u fil-misraħ ewlieni.</p>
<p>L-għada tal-festa hija kkunsidrata bħala btala għar-residenti kollha. Il-parti kbira minnhom imorru l-Armier għax-xalata fejn iqattgħu il-jum ħdejn il-baħar.</p>
Banda
<list type="unordered"><item>Il-Banda ta' San Pawl (L-Għaqda Mużikali San Pawl) kienet twaqqfet fl-1989, u taqa' taħt is-Soċjetà ta' San Pawl.</item></list>
Il-Ħajja Soċjali f'Ħal Safi
<p>Fl-imgħoddi, l-iktar xogħol komuni tar-residenti ta' Ħal Safi kien fis-settur agrikolturali. Oħrajn kienu suldati impjegati mid-Dejma. Oħrajn kienu baħrin, bennejja, jnaqqxu l-ġebel, bajjada u għadd ta' residenti kienu jbiegħu fis-suq.</p>
<p>Ftit wara t-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, ħafna bdiewa ħallew l-għelieqi tagħhom u ssieħbu fis-settur tal-Gvern. Illum, ix-xogħol huwa iktar vast u jinkludi impjegati fis-settur tal-Gvern, fis-settur privat, fid-dry docks u fabbriki. Ukoll, wieħed jista' jsib kuntratturi u għadd ta' nies li jaħdmu għal rashom. Dal-aħħar, it-tendenza nbidlet u l-għadd ta' nies kwalifikati mill-Università qiegħed dejjem jiżdied, fejn qed jinkisbu profili għoljin għal xogħlijiet ta' tobba, avukati, għalliema, accountants u management personnel. Il-biedja issa qed isir kważi bħala part-time u ġieli iktar bħala passatemp milli għall-għajxien.</p>
<p>Mal-aħħar tat-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref>, il-fanali tat-toroq u l-funtani għax-xorb ntemmew u minflok, ġew introdotti titjieb tas-servizzi tal-elettriku, tad-drenaġġ, tal-ittri, tat-telekomunikazzjoni, tal-ilma u ta' servizzi oħrajn. Fl-1962, beda l-bini ta' skola ġdida u moderna biex tibdel l-waħda li tinsab fi Triq San Pawl.</p>
<p>Fit-tmenijiet, infetaħ grawnd tal-futbol ħdejn l-iskola, li fl-2000 għamlulu t-turf sintetiku. Fl-1986, infetħet Klinika Pubblika tas-Saħħa fi Triq San Ġorġ. L-għadd ta' djar u l-għadd tar-residenti qiegħed dejjem jiżdied. Fil-fatt, mill-aħħar statistiċi, l-popolazzjoni ta' Ħal Safi laħqet l-1,800. Dawn l-aħħar snin żdied ukoll l-għadd ta' ħwienet. L-aktar żewġ kunjomijiet komuni fir-raħal huma Busuttil u Zammit.</p>
<p>It-toroq tar-raħal huma maqsumin fi tnejn: it-toroq il-qodma li jagħmlu parti mir-raħal il-qadim; u t-toroq il-ġodda. Il-qodma huma msemmijin għall-qaddisin, mentri l-ġodda huma msemmijin bi kriterja oħra.</p>
<p>Il-quċċata tal-ħajja soċjali hi ċ-ċelebrazzjoni tal-festa tar-raħal, iċċelebrata fil-ġimgħa kollha ta' qabel l-aħħar Ħadd t'Awwissu. Il-Qaddis Patrun ta' Ħal Safi huwa San Pawl. Bħal ħafna rħula oħrajn, ir-residenti ta' Ħal Safi ma kellhomx min jirrappreżentahom fiċ-ċentru tal-Gvern. Mill-1994, Ħal Safi għandu l-Kunsill Lokali tiegħu li ma kkontribwixxiex b'ebda mod fiż-żieda tal-għadd tal-proġetti kkreati għall-benefiċju tar-residenti ta' Ħal Safi.</p>
<p>Hemm soċjetajiet li jkunu segwiti mir-residenti lokali fis-sigħat bikrin ta' filgħaxija. Meta wieħed jgħaddi minn Ħal Safi, wieħed jista' jgħid dwar in-nuqqas t'attività soċjali fejn it-toroq kwieti huma ta' sikwit mqabblin ma' ta' raħal <ref target="https://mt.wikipedia.org/wiki/Għawdex">Għawdxi</ref>. Dal-aħħar infetaħ kumpless tal-ikel li jismu "Il-Paġna" li jispeċjalizza f'ikel tradizzjonali <ref target="https://mt.wikipedia.org/wiki/Malta">Malti</ref>.</p>
Żoni
<list type="unordered"><item>Il-Għadir</item>
<item>Misraħ Ħlantun</item>
<item>Ta' Amparell</item>
<item>Tal-Karwija</item>
<item>Tal-Ibraġ</item>
<item>Ta' Mnejqiet</item>
<item>Ta' Sant'Agata</item>
<item>Wara l-Ġnien</item></list>
Lista' ta' toroq ta' Ħal Safi
<list type="unordered"><item>Misraħ il-Knisja</item>
<item>Misraħ San Ġużepp</item>
<item>Misraħ San Mattew</item>
<item>Sqaq San Mikiel</item>
<item>Sqaq Santa Marija</item>
<item>Trejqet it-Twemmin</item>
<item>Trejqet Tarsu</item>
<item>Triq Ananija</item>
<item>Triq Bieb il-Ġarra</item>
<item>Triq Carmelo Caruana</item>
<item>Triq Dun Ġużepp Caruana</item>
<item>Triq Dun Karm Lia</item>
<item>Triq Dun Karm Vella</item>
<item>Triq Ġwann Zammit</item>
<item>Triq Ħlantun</item>
<item>Triq id-Dolmen</item>
<item>Triq il-Biedja</item>
<item>Triq il-Feniċi</item>
<item>Triq il-Ħajt Ruman</item>
<item>Triq il-Ħarruba</item>
<item>Triq il-Kaċċaturi</item>
<item>Triq il-Kenn</item>
<item>Triq il-Kuċċard</item>
<item>Triq il-Menqa</item>
<item>Triq il-Puniċi</item>
<item>Triq in-Nassaba</item>
<item>Triq in-Newba</item>
<item>Triq is-Summien</item>
<item>Triq it-Tellerit</item>
<item>Triq iż-Żurrieq</item>
<item>Triq l-Ibraġ</item>
<item>Triq l-Iskola</item>
<item>Triq Mikielanġ Busuttil</item>
<item>Triq Piju Zammit</item>
<item>Triq Qerd in-Naħal</item>
<item>Triq Salvu Cauchi</item>
<item>Triq San Franġisk</item>
<item>Triq San Ġorġ</item>
<item>Triq San Ġużepp</item>
<item>Triq San Ġwann</item>
<item>Triq San Pawl</item>
<item>Triq San Pawl Sqaq Nru. 1</item>
<item>Triq San Pawl Sqaq Nru. 2</item>
<item>Triq San Tumas</item>
<item>Triq San Tumas Sqaq Nru. 1</item>
<item>Triq San Tumas Sqaq Nru. 2</item>
<item>Triq Santa Marija</item>
<item>Triq Stiefnu Erardi</item>
<item>Triq ta' Ġawhar</item>
<item>Triq ta' l-Ajżar</item>
<item>Triq ta' Rqajja</item>
<item>Triq tal-Palma</item></list>
<p>
Koordinati: <ref target="https://tools.wmflabs.org/geohack/geohack.php?pagename=Il-Pa%C4%A1na_prin%C4%8Bipali&amp;params=35_50_0_N_14_29_6_E_type:city">35°50′0″N 14°29′6″E﻿ / ﻿35.833333°N 14.485°E﻿ / 35.833333; 14.485</ref>
</p>
Ħoloq esterni
<list type="unordered"><item><ref target="http://www.pnsafi.info">pnsafi.info</ref>, Kumitat Sezzjonali Partit Nazzjonalista - Ħal Safi</item></list>
</text></body></html>