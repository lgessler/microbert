<html><body><text id="wikipedia_mt_wikipedia_org__26359.html" ns="0" revid="271500" sourceurl="https://mt.wikipedia.org/wiki/G%C4%A7erien_ta%E2%80%99_%C5%A0kocjan" title="Għerien ta’ Škocjan" type="wikipedia">Għerien ta’ Škocjan<figure><caption>L-Għerien ta’ Škocjan</caption></figure>
<p>L-<hi rend="bold">Għerien ta’ Škocjan</hi> (pronunzjata [ˈʃkɔːtsjan]; bis-Sloven: <hi rend="italic">Škocjanske jame</hi>, bit-<ref target="https://mt.wikipedia.org/wiki/Lingwa_Taljana">Taljan</ref>: <hi rend="italic">Grotte di San Canziano</hi>) huma sistema ta’ għerien fis-<ref target="https://mt.wikipedia.org/wiki/Slovenja">Slovenja</ref>. </p>
<p>Minħabba l-importanza eċċezzjonali tagħhom, l-Għerien ta’ Škocjan tniżżlu fil-lista tas-<ref target="https://mt.wikipedia.org/wiki/Sit_ta’_Wirt_Dinji">Siti ta’ Wirt Dinji</ref> tal-<ref target="https://mt.wikipedia.org/wiki/UNESCO">UNESCO</ref> bħala sit naturali u kulturali (sit imħallat) fl-1986.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> L-għaqdiet xjentifiċi internazzjonali għaldaqstant irrikonoxxew l-importanza tal-għerien bħala wieħed mit-teżori naturali tad-<ref target="https://mt.wikipedia.org/wiki/Id-Dinja">dinja</ref>. </p>
<p>L-Għerien ta’ Škocjan jirrappreżentaw l-iktar fenomeni sinifikanti ta’ taħt l-art kemm fil-Pjanura Karstika tal-<ref target="https://mt.wikipedia.org/wiki/Ġebla_tal-ġir">ġebla tal-ġir</ref> kif ukoll fis-Slovenja. Wara l-indipendenza mill-<ref target="https://mt.wikipedia.org/wiki/SFR_Jugoslavja">Jugoslavja</ref> fl-1991, is-Slovenja impenjat ruħha biex tipproteġi b’mod attiv iż-żona tal-Għerien ta’ Škocjan u stabbiliet il-Park Reġjonali tal-Għerien ta’ Škocjan u l-awtorità tal-ġestjoni tagħha, l-Aġenzija tas-Servizz Pubbliku tal-Park tal-Għerien ta’ Škocjan.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
Deskrizzjoni
<figure><caption>Mappa tal-Għerien ta’ Škocjan</caption></figure>
<p>L-Għerien ta’ Škocjan jirrappreżentaw l-iktar fenomeni sinifikanti ta’ taħt l-art kemm fir-reġjun Karstiku kif ukoll fis-Slovenja. L-Għerien ta’ Škocjan iddaħħlu wkoll fil-Lista tar-Ramsar ta’ artijiet mistagħdra ta’ importanza internazzjonali fit-18 ta’ Mejju 1999. Flimkien man-nixxiegħa taħt l-art tax- xmara <ref target="https://mt.wikipedia.org/wiki/Reka">Reka</ref>, l-għerien jirrappreżentaw waħda mill-itwal artijiet mistagħdra karstiċi ta’ taħt l-art fl-<ref target="https://mt.wikipedia.org/wiki/Ewropa">Ewropa</ref>.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
<p>It-tul esplorat tal-għerien jammonta għal 6,200 metru. L-Għerien ta’ Škocjan iffurmaw saff oħxon 300 metru tal-ġebla tal-ġir taż-Żmien <ref target="https://mt.wikipedia.org/wiki/Kretaċju">Kretaċju</ref> u <ref target="https://mt.wikipedia.org/wiki/Paleoċen">Paleoċen</ref>.</p>
<p>Ix-xmara Reka tisparixxi taħt l-art fil-Kavità l-Kbira (bis-Sloven: <hi rend="italic">Velika Dolina</hi>) u l-fluss tagħha jibqa’ għaddej tul l-Għerien ta’ Škocjan għal 34 kilometru u terġa’ titfaċċa fil-beraħ qrib <ref target="https://mt.wikipedia.org/wiki/Monfalcone">Monfalcone</ref> fejn tikkontribwixxi madwar terz tal-fluss tax-xmara <ref target="https://mt.wikipedia.org/wiki/Timavo">Timavo</ref>, li tnixxi żewġ kilometri mill-Fawwara ta’ Timavo sal-<ref target="https://mt.wikipedia.org/wiki/Baħar_Adrijatiku">Baħar Adrijatiku</ref>.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref> Il-veduta tax-xmara l-kbira fl-istaġun tax-xita, li tisparixxi taħt l-art fil-qiegħ tal-Kavità l-Kbira, 160 metru taħt l-art, hijaa maestuża u tal-biża’ fl-istess ħin.</p>
<figure><caption>Il-Kavità l-Kbira u l-Kavità ż-Żgħira tal-ġebla tal-ġir. Id-daħliet għall-Għerien ta’ Škocjan jinsabu fil-qiegħ taż-żewġ kavitajiet.</caption></figure>
<p>Il-volum eċċezzjonali tal-kanjon ta’ taħt l-art jiddistingwi l-Għerien ta’ Škocjan minn għerien oħra u jagħmilhom tant </p>
<p>magħrufin madwar id-dinja. Ix-xmara li tgħaddi mill-kanjon taħt l-art iddur lejn il-Majjistral qabel il-Pont ta’ Cerkvenik u tkompli l-fluss tagħha tul il-Kanal ta’ Hanke (bis-Sloven: <hi rend="italic">Hankejev kanal</hi>). Dan il-kanal ta’ taħt l-art huwa twil madwar 3.5 kilometri, huwa wiesa’ bejn 10 metri u 60 metru, u huwa għoli iżjed minn 140 metru. F’xi punti, tespandi f’kompartimenti enormi taħt l-art. L-ikbar wieħed fosthom huwa l-Kompartiment ta’ Martel b’volum ta’ 2.2 miljun metru kubiku u jitqies bħala l-ikbar kompartiment ta’ taħt l-art li qatt ġie skopert fl-Ewropa u wieħed mill-ikbar fid-dinja. Minkejja dan, il-kanjon b’dimensjonijiet daqstant kbar jispiċċa b’sifun relattivament żgħir: wieħed li sikwit ma jlaħħaqx mal-volum enormi ta’ ilma li jgħaddi mill-għerien speċjalment meta tinżel xita qliel, u dan jikkawża għargħar kbar, tant li ġieli ntlaħqu livelli tal-ilma sa iktar minn 100 metru.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
Sit ta’ Wirt Dinji
<figure><caption>Ix-xmara ta’ taħt l-art fl-Għerien ta’ Škocjan</caption></figure>
<p>L-Għerien ta’ Škocjan ġew iddeżinjati bħala Sit ta’ Wirt Dinji tal-UNESCO fl-1986.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref> L-għerien huma eżempju tipiku ta’ ekosistema karstika ta’ sbuħija naturali b’valur estetiku kbir u fi ħdanhom hemm wieħed mill-ikbar kanjons magħrufa ta’ taħt l-art fid-dinja. Bis-saħħa tal-kundizzjonijiet mikroklimatiċi partikolari, żviluppat ekosistema speċjali fl-għerien. Iż-żona għandha importanza kulturali u storika kbira peress li kienet abitata minn żminijiet preistoriċi.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref></p>
<p>Il-valur universali straordinarju tas-sit ġie rrikonoxxut abbażi ta’ żewġ kriterji tal-għażla tal-UNESCO: <hi rend="bold">il-kriterju (vii)</hi> “Post fejn iseħħu fenomeni naturali tal-għaġeb jew fejn hemm żoni ta’ ġmiel naturali u ta’ importanza estetika eċċezzjonali”; u <hi rend="bold">l-kriterju (viii)</hi> “Eżempju straordinarju li jirrappreżenta stadji importanti tal-istorja tad-dinja, inkluż it-trapass tal-ħajja, il-proċessi ġeoloġiċi kontinwi sinifikanti fl-iżvilupp tat-tipi differenti ta’ art, jew il-karatteristiċi ġeomorfiċi jew fiżjografiċi sinifikanti”.<ref target="https://mt.wikipedia.org/wiki/Il-Paġna_prinċipali#cite_note-:0-1">[1]</ref></p>
Storja tal-esplorazzjoni
<figure><caption>Għadajjar travertini mtarrġin fl-Għerien ta’ Škocjan</caption></figure>
<p>L-ewwel sorsi bil-miktub dwar l-Għerien ta’ Škocjan joriġinaw fl-era tal- antikità (is-seklu 2 Q.K.) minn <ref target="https://mt.wikipedia.org/wiki/Posidonju_ta’_Apamea">Posidonju ta’ Apamea</ref> u l-għerien ġew mmarkati fuq l-eqdem mapep ippubblikati ta’ din il-parti tad-dinja; pereżempju l-mappa ta’ <ref target="https://mt.wikipedia.org/wiki/Lazius-Ortelius">Lazius-Ortelius</ref> tal-1561 u n-<hi rend="italic">Novator Atlas ta’</hi> Mercator tal-1637. Il-fatt li fl-1782 il-pittur Franċiż <ref target="https://mt.wikipedia.org/wiki/Louis-François_Cassas">Louis-François Cassas</ref>  ġie kkummissjonat biex ipinġi xi opri tal-<ref target="https://mt.wikipedia.org/wiki/Arti">arti</ref> tal-pajsaġġi juri wkoll li fis-seklu 18 l-għerien kienu kkunsidrati bħala wieħed mill-iktar fenomeni naturali importanti fiż-żona ta’ <ref target="https://mt.wikipedia.org/wiki/Trieste">Trieste</ref>. Il-pitturi tiegħu jixhdu li dak iż-żmien in-nies diġà kienu jżuru l-qiegħ tal-Kavità l-Kbira (bis-Sloven: <hi rend="italic">Velika dolina</hi>). Fl-1689, l-istudjuż Karnijolan <ref target="https://mt.wikipedia.org/wiki/Johann_Weikhard_von_Valvasor">Johann Weikhard von Valvasor</ref> iddeskriva l-mod kif il-fluss tax-xmara Reka jisparixxi taħt l-art.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
<p>Sabiex il-belt ta’ Trieste tiġi pprovduta bl-ilma tajjeb għax-xorb, sar tentattiv ta’ segwiment tal-fluss ta’ taħt l-art tax-xmara Reka. Ix-xaftijiet profondi Karstiċi ġew esplorati flimkien mal-Għerien ta’ Škocjan. L-esplorazzjoni sistematika tal-Għerien ta’ Škocjan bdiet bi spedizzjoni ta’ <ref target="https://mt.wikipedia.org/wiki/Speleoloġija">speleoloġija</ref> fl-1884. L-esploraturi laħqu x-xtut ta’ <hi rend="italic">Mrtvo jezero</hi> (il-Lag Mejjet) fl-1890. L-aħħar kisba ewlenija kienet l-iskoperta tal-Għar tas-Silenzju (bis-Sloven: <hi rend="italic">Tiha jama</hi>) fl-1904, meta xi rġiel lokali xxabbtu mal-ħajt ta’ sittin metru tal-kompartiment tal-għerien magħruf bħala l-ħajt ta’ Müller (bis-Sloven: <hi rend="italic">Müllerjeva dvorana</hi>). L-avveniment importanti suċċessiv seħħ fl-1990, kważi 100 sena wara l-iskoperta tal-Lag Mejjet. Bugħaddasa Sloveni rnexxielhom jgħumu minn ġos-sifun imsejjaħ <hi rend="italic">Ledeni dihnik</hi> u skoprew iktar minn 200 metru ta’ passaġġi ġodda tal-għerien.<ref target="https://mt.wikipedia.org/wiki/Il-Paġna_prinċipali#cite_note-:1-3">[3]</ref></p>
Arkeoloġija
<figure><caption>Kaskata żgħira fl-Għerien ta’ Škocjan</caption></figure>
<p>Minn ewl id-dinja, ħafna nies ġew attirati lejn l-Għerien ta’ Škocjan, speċjalment fejn ix-xmara Reka tisparixxi taħt l-art kif ukoll id-daħliet tal-għerien. Il-fluss tax-xmara Reka ikompli għaddej taħt irdum tal-blat, li fil-quċċata tiegħu hemm il-villaġġ ta’ Škocjan li ta ismu lill-għerien. Il-Park Reġjonali tal-Għerien ta’ Škocjan huwa estremament rikk arkeoloġikament; kien abitat diġà minn għaxart elef sina ilu. Sejba arkeoloġika ta’ valur fl-Għar tad-Dubbiena (bis-Sloven: <hi rend="italic">Mušja jama</hi>) tindika l-influwenza taċ-ċiviltà Griega, fejn kien hemm tempju fl-għar wara t-tmiem ta’ Żmien il-Bronż u fi Żmien il-<ref target="https://mt.wikipedia.org/wiki/Ħadid">Ħadid</ref>. Dan ir-reġjun kien ċertament wieħed mill-iktar siti ta’ pellegrinaġġ sinifikanti fl-Ewropa, 3,000 sena ilu, speċjalment fil-<ref target="https://mt.wikipedia.org/wiki/Baħar_Mediterran">Mediterran</ref>, fejn kien ta’ importanza partikolari b’rabta mal-ħajja wara l-mewt u mal-komunikazzjoni mal-ispirti tal-antenati.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref></p>
Turiżmu
<figure><caption>Id-daħla tal-Għerien ta’ Škocjan</caption></figure>
<p>Huwa diffiċli li jiġi stabbilit meta t-turiżmu fl-Għerien ta’ Škocjan beda tassew. Skont xi sorsi, fl-1819 il-kunsillier tal-kontea <ref target="https://mt.wikipedia.org/wiki/Matej_Tominc">Matej Tominc</ref> (l-Għar ta’ Tominc imsemmi għalih) ordna li jinbena taraġ sal-qiegħ tal-Kavità l-Kbira. Skont sorsi oħra, it-taraġ ġie rinnovat biss. Fl-1 ta’ Jannar 1819 ġie introdott ktieb tal-viżitaturi. Din id-data hija kkunsidrata bħala l-bidu tat-turiżmu modern fl-Għerien ta’ Škocjan.<ref target="https://mt.wikipedia.org/wiki/Il-Paġna_prinċipali#cite_note-:2-7">[7]</ref></p>
<p>Fis-snin reċenti, l-Għerien ta’ Škocjan kellhom madwar 100,000 viżitatur fis-sena. L-ewwel parti tal-Għerien — l-Għar ta’ Marinič u l-Għar ta’ Mahorčič flimkien mal-Kavità ż-Żgħira (bis-Sloven: <hi rend="italic">Mala Dolina</hi>) — infetħet għat-turisti mill-1933. Din ġarrbet ħsara kbira minħabba għargħar fl-1963. Fl-2011, ir-rotta turistika ġiet rinnovata u ġie miżjud pont tal-azzar ġdid. Il-viżitaturi jistgħu jaraw ukoll il-parti tal-kanjon taħt l-art bil-Kavità l-Kbira (bis-Sloven: <hi rend="italic">Velika Dolina</hi>). Iż-żjarat turistiċi ggwidati tal-grotta jsiru bis-Sloven, bl-<ref target="https://mt.wikipedia.org/wiki/Lingwa_Ingliża">Ingliż</ref>, bit-Taljan u bil-Ġermaniż.<ref target="https://mt.wikipedia.org/wiki/Il-Paġna_prinċipali#cite_note-:2-7">[7]</ref></p>
</text></body></html>