<html><body><text id="wikipedia_mt_wikipedia_org__8050.html" ns="0" revid="272401" sourceurl="https://mt.wikipedia.org/wiki/Darren_Fletcher" title="Darren Fletcher" type="wikipedia">Darren Fletcher
<p><hi rend="bold">Darren Barr Fletcher</hi> (twieled fl-1 ta' Frar 1984) huwa eks-plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Skozja">Skoċċiż</ref> li attwalment ikopri l-irwol ta' direttur tekniku ma' <ref target="https://mt.wikipedia.org/wiki/Manchester_United_FC">Manchester United</ref>, li magħhom qatta' l-maġġoranza tal-karriera tiegħu.</p>
Karriera
<p>Fletcher ingħaqad ma' Manchester United f'Lulju tas-sena 2000 u ffirma l-ewwel kuntratt professjonali fi Frar tal-2001. Għall-bidu kien jilgħab fuq in-naħa leminija ta' nofs il-grawnd fl-istess pożizzjoni ta' <ref target="https://mt.wikipedia.org/wiki/David_Beckham">David Beckham</ref>, u ħafna kienu dawk li raw li l-opportunitajiet ta' Fletcher mal-ewwel tim kienu se jiżdiedu u li se se jinfiltra faċilment mal-ewwel tim faċilment u jibqa' hemmhekk għal ħafna snin.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> L-ewwel ftit staġuni mal-klabb, però, kienu deludenti fejn qatta' numru ta' żmien barra minħabba uġigħ li sofra, waqt li sadanittant beda jiżviluppa aktar bħala midfilder ċentrali.</p>
<p>Kien fl-<ref target="https://mt.wikipedia.org/wiki/Premier_League_2003–04">istaġun 2003–04</ref> li Fletcher żblokka mat-tim ta' Manchester United, fejn lagħab numru ta' partiti importanti, fost l-oħrajn fil-finali tal-<ref target="https://mt.wikipedia.org/wiki/FA_Cup">FA Cup</ref> kontra <ref target="https://mt.wikipedia.org/wiki/Millwall_FC">Millwall</ref> f'Mejju tal-2004.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Minkejja numru żgħir ta' dehriet kompetittivi fil-bidu tal-kampanja <ref target="https://mt.wikipedia.org/wiki/Premier_League_2004–05">2004–05</ref>, għal darb'oħra Fletcher sab ruħu mill-ġdid fiss mal-ewwel tim. Fl-1 ta' Jannar 2005, Fletcher skorja l-ewwel gowl tiegħu fuq livell ta' klabb, fir-rebħa ta' 2–0 fuq <ref target="https://mt.wikipedia.org/wiki/Middlesbrough_FC">Middlesbrough</ref>.</p>
<p>Fletcher kien wieħed mill-plejers li ġew ikkritikati mill-kaptan tal-klabb <ref target="https://mt.wikipedia.org/wiki/Roy_Keane">Roy Keane</ref> wara t-telfa imbarazzanti ta' 4–1 li United sofrew kontra <ref target="https://mt.wikipedia.org/wiki/Middlesbrough_FC">Middlesbrough</ref> f'Ottubru tal-2005<ref target="https://mt.wikipedia.org/wiki/Il-Paġna_prinċipali#cite_note-Keane-3">[3]</ref> Fletcher irrisponda għal din il-kritika permezz ta' prestazzjoni tajba fil-partita vitali tal-kampjonat kontra <ref target="https://mt.wikipedia.org/wiki/Chelsea_FC">Chelsea</ref>, fejn skorja l-unika gowl tal-konfront permezz ta' daqqa ta' ras. Dan il-gowl temm l-erbgħin logħba ta' imbattibilità li Chelsea għamlu fil-Premier League.</p>
<p>Fl-istaġun 2006–07, hu baqa' l-ewwel għażla mal-ewwel tim fil-bidu tal-istaġun u skorja fir-rebħa barra minn darhom kontra <ref target="https://mt.wikipedia.org/wiki/Charlton_Athletic_FC">Charlton Athletic</ref>, kif ukoll gowl b'daqqa ta' ras kontra <ref target="https://mt.wikipedia.org/wiki/Middlesbrough_FC">Middlesbrough</ref> f'Diċembru u gowl ieħor bir-ras kontra <ref target="https://mt.wikipedia.org/wiki/Charlton_FC">Charlton</ref> fi Frar, biex b'hekk skorja darbtejn kontra dan il-klabb f'dan l-istaġun. Hekk kif l-istaġun kompla, <ref target="https://mt.wikipedia.org/wiki/Alex_Ferguson">Alex Ferguson</ref> ipprefera il-kwartet ta' nofs il-grawnd ta' <ref target="https://mt.wikipedia.org/wiki/Cristiano_Ronaldo">Cristiano Ronaldo</ref>, <ref target="https://mt.wikipedia.org/wiki/Paul_Scholes">Paul Scholes</ref>, <ref target="https://mt.wikipedia.org/wiki/Michael_Carrick">Michael Carrick</ref> u <ref target="https://mt.wikipedia.org/wiki/Ryan_Giggs">Ryan Giggs</ref>, fejn illimita lil Fletcher għal apparenzi bħala sostitut. Però, minħabba s-sospensjoni ta' Paul Scholes, hu beda mal-ewwel tim fir-rebħa kbira ta' 7–1 ta' United kontra <ref target="https://mt.wikipedia.org/wiki/AS_Roma">Roma</ref> fil-kwarti tal-finali taċ-<ref target="https://mt.wikipedia.org/wiki/UEFA_Champions_League">Champions League</ref>.</p>
<p>Fl-istaġun <ref target="https://mt.wikipedia.org/wiki/Premier_League_2007–08">2007–08</ref>, bil-wasla ta' <ref target="https://mt.wikipedia.org/wiki/Owen_Hargreaves">Owen Hargreaves</ref>, <ref target="https://mt.wikipedia.org/wiki/Anderson_Luís_de_Abreu_Oliveira">Anderson</ref> u <ref target="https://mt.wikipedia.org/wiki/Nani">Nani</ref> li kollha jkopru l-irwol ta' nofs il-grawnd, Fletcher sabha bi tqila biex jilgħab iktar mill-istaġun preċedenti, u kien hemm għajdut li seta' jħalli lill-klabb minħabba li ma kienx qed jilgħab biżżejjed. Fil-fatt, bħall-qabel, Ferguson baqa' jippreferi lil Carrick, Scholes, Giggs u Ronaldo f'nofs il-grawnd, u hu wkoll lagħab inqas mill-plejers il-ġodda.</p>
<p>Fi Frar tal-2008, Fletcher beda mal-ewwel ħdax fil-partita kontra <ref target="https://mt.wikipedia.org/wiki/Arsenal_FC">Arsenal</ref>, fil-ħames rawnd tal-FA Cup, fejn hu skorja darbtejn biex United eliminaw lil Arsenal mill-kompetizzjoni. Fl-istaġun il-ġdid <ref target="https://mt.wikipedia.org/wiki/Premier_League_2008–09">2008–09</ref>, hu skorja kontra <ref target="https://mt.wikipedia.org/wiki/Newcastle_United_FC">Newcastle United</ref> fil-partita tal-ftuħ tal-kampjonat biex kiseb pari importanti ta' 1–1 għal United. Fletcher skorja t-tieni gowl tiegħu fil-partita suċċessiva kontra <ref target="https://mt.wikipedia.org/wiki/Portsmouth_FC">Portsmouth</ref>. Dan il-gowl kien il-gowl tar-rebħa għal Manchester United. Fit-3 ta' Ottubru 2008, Fletcher iffirma estenzjoni tal-kuntratt ma' United, fejn b'hekk se jżommu mal-klabb sal-2012.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> It-tielet gowl tal-istaġun wasal kontra <ref target="https://mt.wikipedia.org/wiki/Everton_FC">Everton</ref> fil-25 ta' Ottubru, waqt li fit-<ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs_2008">Tazza tad-Dinja tal-Klabbs 2008</ref> daħal bħala sostitut fis-semifinali kontra <ref target="https://mt.wikipedia.org/wiki/Gamba_Osaka">Gamba Osaka</ref> u skorja r-raba' gowl fir-rebħa ta' 5–3. Fit-tieni leg tas-semifinali tal-<ref target="https://mt.wikipedia.org/wiki/UEFA_Champions_League_2008–09">UEFA Champions League</ref> kontra l-<ref target="https://mt.wikipedia.org/wiki/Arsenal_FC">Arsenal</ref> ta' nhar il-5 ta' Mejju 2009, Fletcher ġie muri l-karta l-ħamra u b'hekk se jitlef il-finali tal-kompetizzjoni. Minkejja li m'hemm l-ebda proċedura biex wieħed jappella għal karti ħomor fiċ-Champions League,<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Manchester United bagħtu nhar is-7 ta' Mejju 2009, appell lill-UEFA biex il-karta l-ħamra tiġi mneħħija,<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> liema appell ġie sussegwentament miċħud mill-UEFA.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref></p>
<p>L-<ref target="https://mt.wikipedia.org/wiki/Premier_League_2009–10">istaġun 2009–10</ref> ra lil Fletcher jikkonsolida postu qalb nofs il-grawnd tal-United, fejn beda fi kważi kull partita. L-ewwel gowls tal-istaġun waslu fl-ewwel <ref target="https://mt.wikipedia.org/wiki/Derby_ta'_Manchester">derby ta' Manchester</ref> tal-istaġun, fir-rebħa memorabbli ta' 4–3, fejn ħalla l-marka tiegħu b'permezz ta' doppjetta. Għal din il-prestazzjoni, hu ngħata l-Plejer tal-Partita tal-Barclays.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref></p>
Internazzjonali
<p>Fletcher stabilixxa ruħu bħala plejer regulari mat-<ref target="https://mt.wikipedia.org/wiki/Tim_nazzjonali_tal-futbol_tal-Iskozja">tim Skoċċiż</ref> u l-ewwel gowl nazzjonali wasal fi-rrebħa ta' 1–0 kontra l-<ref target="https://mt.wikipedia.org/wiki/Tim_nazzjonali_tal-futbol_tal-Litwanja">Litwanja</ref> wara li kien għadu kif daħal bħala sostitut waqt it-tieni apparenza tiegħu. Fis-26 ta' Mejju 2004, hu kien kaptan tal-Iskozja fir-rebħa ta' 1–0 waqt <ref target="https://mt.wikipedia.org/wiki/Logħba_ta'_ħbiberija">logħba ta' ħbiberija</ref> kontra l-<ref target="https://mt.wikipedia.org/wiki/Tim_nazzjonali_tal-futbol_tal-Estonja">Estonja</ref> f'<ref target="https://mt.wikipedia.org/wiki/Tallinn">Tallinn</ref>. Din għamlitu l-iżgħar kaptan tal-Iskozja minn meta <ref target="https://mt.wikipedia.org/wiki/John_Lambie">John Lambie</ref> ta' <ref target="https://mt.wikipedia.org/wiki/Queen's_Park_FC">Queen's Park</ref> mexxa lit-tim li rebaħ lill-<ref target="https://mt.wikipedia.org/wiki/Tim_nazzjonali_tal-futbol_tal-Irlanda">Irlanda</ref> 7–2 fl-20 ta' Marzu 1886. Lambie kien biss 17-il sena u 92 ġurnata.<ref target="https://mt.wikipedia.org/wiki/Il-Paġna_prinċipali#cite_note-9">[9]</ref></p>
<p>Il-progress ta' Fletcher mat-tim nazzjonali kien immarkat permezz ta' gowl f'Ottubru tal-2005 minn 25 metru fil-fażi ta' kwalifikazzjoni tat-Tazza tad-Dinja kontra l-<ref target="https://mt.wikipedia.org/wiki/Tim_nazzjonali_tal-futbol_tal-Islovenja">Islovenja</ref>. Fletcher hu preżentament il-viċi-kaptan tal-Iskozja, fejn jieħu post tal-kaptan regulari <ref target="https://mt.wikipedia.org/wiki/Barry_Ferguson">Barry Ferguson</ref> meta jkun assenti. Hu kien kaptan tat-tim għal tliet darbiet.</p>
Unuri
Klabb
Manchester United
<list type="unordered"><item><ref target="https://mt.wikipedia.org/wiki/Premier_League">Premier League</ref>: 2006–07, 2007–08, 2008–09, 2010–11</item>
<item><ref target="https://mt.wikipedia.org/wiki/FA_Cup">FA Cup</ref>: 2003–04</item>
<item><ref target="https://mt.wikipedia.org/wiki/Football_League_Cup">League Cup</ref>: 2005–06, 2009–10</item>
<item><ref target="https://mt.wikipedia.org/wiki/Community_Shield">Community Shield</ref>: 2003, 2007, 2008, 2010</item>
<item><ref target="https://mt.wikipedia.org/wiki/UEFA_Champions_League">UEFA Champions League</ref>: 2007–08</item>
<item><ref target="https://mt.wikipedia.org/wiki/Tazza_tad-Dinja_tal-Futbol_tal-Klabbs">Tazza tad-Dinja tal-Futbol tal-Klabbs</ref>: 2008</item></list>
Nazzjonal
<list type="unordered"><item><ref target="https://mt.wikipedia.org/wiki/Kirin_Cup">Kirin Cup</ref>: 2006</item></list>


Ħoloq esterni
<list type="unordered"><item>Il-mudell {{<ref target="https://mt.wikipedia.org/wiki/Mudell:Soccerbase">Soccerbase</ref>}} għandu nieqes l-identifikatur u l-entità ma teżistix fuq Wikidata.</item>
<item><ref target="https://www.scottishfa.co.uk/players/?pid=27512">Profil</ref> fuq l-Assoċjazzjoni tal-Futbol Skoċċiża</item></list>
</text></body></html>