<html><body><text id="wikipedia_mt_wikipedia_org__19898.html" ns="0" revid="219363" sourceurl="https://mt.wikipedia.org/wiki/%C4%A0u%C5%BC%C3%A8_Galea" title="Ġużè Galea" type="wikipedia">Ġużè Galea<figure><caption>Ġużè Galea</caption></figure>
<p><hi rend="bold">Ġużè Galea</hi> (<ref target="https://mt.wikipedia.org/wiki/Ħal-Qormi">Ħal-Qormi</ref>, <ref target="https://mt.wikipedia.org/wiki/17_ta'_Lulju">17 ta' Lulju</ref> <ref target="https://mt.wikipedia.org/wiki/1901">1901</ref> – <ref target="https://mt.wikipedia.org/wiki/26_ta'_Marzu">26 ta' Marzu</ref> <ref target="https://mt.wikipedia.org/wiki/1978">1978</ref>) kien tabib u kittieb <ref target="https://mt.wikipedia.org/wiki/Malta">Malti</ref>.</p>
Studju u karriera medika
<p>Studja fis-Seminarju tal-Arċisqof (1914-17) u wara fil-Kulleġġ ta' San Alwiġi (1918-20). Mill-Università ta' Malta ħa l-lawrja ta' spiżjar (Ph.C.) fl-1925 u ta' tabib (M.D.) fl-1928.  Mar jistudja Londra fejn speċjalizza fis-Saħħa Pubblika u ħa id-Diploma fis-Saħħa Pubblika (D.P.H.) mir-R.C.P.S. fl-1932 u wara sar <hi rend="italic">Fellow of the Royal Society of Health</hi>.</p>
<p>Għamel karriera fis-servizz tas-saħħa tal-gvern Malti. Kien uffiċjal mediku reżidenti mill-1928 sal-1930, uffiċjal mediku għall-kwarantina mill-1932 sal-1937, uffiċjal mediku għas-saħħa pubblika mill-1937 sal-1947, uffiċjal għoli tas-saħħa mill-1949 sal-1951, uffiċjal mediku prinċipali tal-gvern u suprintendent tas-saħħa pubblika mill-1951 sal-1961.</p>
<p>Fl-Università ta' Malta kien lecturer fil-Mediċina Forensika mill-1949 sal-1955 u professur tal-Mediċina Forensika mill-1955 sal-1961. </p>
<p>Ippubblika bosta artikli fuq il-mediċina f'rivisti Maltin u internazzjonali u kien imdaħħal f'bosta kumitati li kellhom x'jaqsmu ma' xogħol soċjali u filantropiku.</p>
Letteratura u storja
<p>Ġużè Galea kien jinteressa ruħu ħafna f'raħal twelidu u fl-1925 meta kien għadu student tal-mediċina ppubblika <hi rend="italic">Il-Knisja ta' Ħal Qormi</hi> u sitt snin wara <hi rend="italic"> Storja Qasira ta' l-Ordni Kostantinjan ta' San Ġorġ</hi>.</p>
<p>Kellu interess kbir fl-istorja u kiteb bosta rumanzi storiċi. Kiteb ukoll xi bijografiji storiċi qosra interessani u artikli f' <hi rend="italic">Melita Historica</hi>. Il-folklor kien qasam ieħor li studja u kiteb xi riċerki f'dan il-qasam. Kien President tal-<ref target="https://mt.wikipedia.org/wiki/Akkademja_tal-Malti">Akkademja tal-Malti</ref> mill-1942 sal-1973 u President tal-<hi rend="italic">The Malta Society of Arts, Manufactures and Commerce</hi> mill-1960 sal-1966.</p>
Unuri
<list type="unordered"><item>Uffiċjal tal-Ordni Venerabbli ta' San Ġwann ta' Ġerusalemm</item>
<item>Knight of Grace SMOM, Cross of Merit OM</item>
<item>Kavalier tal-Ordni ta' San Ġorġ</item>
<item>Defence Medal</item>
<item>Coronation Medal</item>
<item>Is-Salib Papali <hi rend="italic">Pro Ecclesia et Pontefice</hi></item>
<item>Membru tal-Imperu Brittaniku (M.B.E.)</item></list>
Xogħlijiet
Rumanzi storiċi
<list type="unordered"><item><hi rend="italic">Żmien l-Ispanjoli</hi> (1937)</item>
<item><hi rend="italic">San Ġwann</hi> (1939)</item>
<item><hi rend="italic">Raġel bil-Għaqal</hi> (1943)</item>
<item><hi rend="italic">Meta Nħaraq it-Tejatru</hi> (1946)</item>
<item><hi rend="italic">Id-Dinja Rota</hi> (1966)</item></list>
Xogħlijiet storiċi
<list type="unordered"><item><hi rend="italic">Anton Manwel Caruana</hi> (1939)</item>
<item><hi rend="italic">Maurice Magnus: His Stay in Malta</hi> (1943)</item>
<item><hi rend="italic">Il-Kanonku Caruana bħala Diplomatiku</hi> (1947)</item>
<item><hi rend="italic">Coleridge in Malta</hi> (1948)</item>
<item><hi rend="italic">Kittieb Spanjol f'Malta</hi> (1950)</item></list>
Artikli f' <hi rend="italic">Melita Historica</hi>
<list type="unordered"><item><hi rend="italic">Malta and the Second World War: A Bibliography</hi> (1952)</item>
<item><hi rend="italic">A Captain of the Port of Malta and a Grand Vizier of Constantinople</hi> (1964)</item>
<item><hi rend="italic">The Great Siege of Malta from a Turkish Point of View</hi> (1965)</item>
<item><hi rend="italic">The Quarantine Service and the Lazzaretto of Malta</hi> (1966)</item>
<item><hi rend="italic">The Sea Board and Marshes of Qormi</hi> (1968)</item></list>
Folklor
<list type="unordered"><item><hi rend="italic">The Taglia and the Taċċa</hi> (1962)</item>
<item><hi rend="italic">Old Flour Mills of Malta</hi> (1963)</item>
<item><hi rend="italic">Xogħol u Snajja ta' l-Imgħoddi</hi> (1969)</item></list>
Biblijografija
<list type="unordered"><item><hi rend="italic">Ġużè Galea (1901 - 1978)</hi>, L. Grasso, Midsea Books 1998.</item>
<item><hi rend="italic">Galea, Professor Joseph</hi>, C. Briffa f' <hi rend="italic">Malta Who's Who 1965. A Biographical dictionary</hi> Progress Press, Malta, 1965, p.127.</item>
<item><hi rend="italic">Galea, Ġuże</hi>, Maltese Biographies of the twentieth century (edituri. Schiavone M.J., Scerri L.J.). PIN, Malta, 1997, p.291.</item>
<item><hi rend="italic">Ġużè Galea, Rumanzier</hi>, Mifsud Francis Paul, Teżi - L-Università ta' Malta, 1973.</item></list>
Ħoloq esterni
<list type="unordered"><item><ref target="http://melita3historica.x90x.net/19788.html">Melita Historica</ref></item>
<item><ref target="http://home.um.edu.mt/med-surg/museum/portraits/jgalea.html">L-Università ta' Malta</ref></item></list>
</text></body></html>