<html><body><text id="wikipedia_mt_wikipedia_org__23658.html" ns="0" revid="264696" sourceurl="https://mt.wikipedia.org/wiki/J._A._Baker" title="J. A. Baker" type="wikipedia">J. A. Baker
<p><hi rend="bold">John Alec Baker</hi> kien awtur Ingliż magħruf l-aktar għall-ktieb <hi rend="italic"><ref target="https://mt.wikipedia.org/wiki/The_Peregrine">The Peregrine</ref>,</hi> illi rebaħ id-<ref target="https://mt.wikipedia.org/wiki/Duff_Cooper_Prize">Duff Cooper Prize</ref> fl-1967. <ref target="https://mt.wikipedia.org/wiki/Robert_Macfarlane_(kittieb_dwar_l-ivvjaġġar)">Robert Macfarlane</ref> sejjaħlu "kapolavur tal-letteratura <hi rend="italic">non-fiction</hi> tas-seklu 20" meta kiteb id-daħla għall-edizzjoni tan-New York Review Books.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref> Fuq il-qoxra ta' wara tal-istess edizzjoni, <ref target="https://mt.wikipedia.org/wiki/James_Dickey">James Dickey</ref> jistqarr li l-ktieb "jittraxxendi kull kitba naturistika ta' żmienna," filwaqt li <ref target="https://mt.wikipedia.org/wiki/Barry_Lopez">Barry Lopez</ref> jgħid li l-ktieb hu "wieħed fost l-aktar rakkonti dwar in-natura miktubin sabiħ, osservati b'reqqa u evokattivi." <ref target="https://mt.wikipedia.org/wiki/Werner_Herzog">Werner Herzog</ref> qal li hu "l-ktieb waħdani li nistedinkom taqraw jekk tridu tagħmlu l-films,"<ref target="https://mt.wikipedia.org/wiki/Il-Paġna_prinċipali#cite_note-2">[2]</ref> and said elsewhere "... it has prose of the caliber that we have not seen since <ref target="https://mt.wikipedia.org/wiki/Joseph_Conrad">Joseph Conrad</ref>."<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Il-ktieb jirrakkonta sena waħda minn Ottubru sa April (x'aktarx tal-1962/3) mill-ossessjoni tal-awtur dwar il-bies, li damet għaddejja għaxar snin sħaħ, u li kien iqatta' x-xtiewi qrib fejn kien joqgħod Baker, f'<ref target="https://mt.wikipedia.org/wiki/Chelmsford">Chelmsford</ref>, Essex fl-Ingilterra tal-Lvant. Il-kitba hi lirika, u rwol l-awtur ta' osservatur ħabrieki jinbidel fuq livell personali hekk kif Baker isir, fi kliem James Dickey, "twaħħida bejn l-għasfur u l-bniedem."</p>
<p>Il-ktieb l-ieħor li qatt kiteb Baker kien <hi rend="italic">The Hill of Summer,</hi> tal-1969, rakkont liriku u viżjonarju ta' mixjet is-sajf fl-inħawi l-aktar selvaġġi tal-Ingilterra tan-Nofsinhar. Għad illi mhux magħruf daqs <hi rend="italic">The Peregrine,</hi> xorta jgawdi l-istess reputazzjoni għall-ġmiel letterarju u l-preċiżjoni naturalista.</p>
<p>Baker kien twieled fis-6 ta' Awwissu 1926 u għex <ref target="https://mt.wikipedia.org/wiki/Chelmsford">Chelmsford</ref>, Essex. Ħa l-edukazzjoni sekondarja tiegħu fil-<ref target="https://mt.wikipedia.org/wiki/King_Edward_VI_Grammar_School,_Chelmsford">King Edward VI Grammar School, Chelmsford</ref>. Il-kotba tiegħu huma msejsin fuq l-osservazzjoni tiegħu tal-għasafar fil-kampanja ta' Essex l-aktar fl-inħawi li jibdew minn Chelmsford u jibqgħu sejrin sal-kosta. Għad illi kien jaħdem mal-Automobile Association, Baker ma kienx jista' jsuq u kien iterraq bir-rota. F'xil-1970 qabdu r-rewmatiżmu u ħariġlu l-kankru minħabba fil-pilloli li kien jieħu biex itaffi r-rewmatiżmu. Miet fis-26 ta' Diċembru 1987.</p>
<p>L-Università ta' Essex għandha xi oġġetti li kienu tiegħu, fosthom id-djarji, l-abbozzi tal-kotba, l-abbozzi korretti, il-korrispondenza tiegħu, u t-tagħmir ottiku li kien juża biex josserva l-għasafar. <ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
</text></body></html>