<html><body><text id="wikipedia_mt_wikipedia_org__25710.html" ns="0" revid="261592" sourceurl="https://mt.wikipedia.org/wiki/Robert_Schumann" title="Robert Schumann" type="wikipedia">Robert Schumann
<p><hi rend="bold">Robert Schumann</hi> (<ref target="https://mt.wikipedia.org/wiki/Zwickau">Zwickau</ref> f'<ref target="https://mt.wikipedia.org/wiki/Sassonja">Sassonja</ref>, 8 ta' Ġunju 1810 - 29 ta' Lulju 1856) kien <ref target="https://mt.wikipedia.org/wiki/Kompożitur">kompożitur</ref> <ref target="https://mt.wikipedia.org/wiki/Ġermanja">Ġermaniż</ref> famuż. Għex fiż-żmien imsejjaħ il-<ref target="https://mt.wikipedia.org/wiki/Mużika_Romantika">Perjodu Romantiku</ref>. Kellu jabbanduna l-pjan li jsir <ref target="https://mt.wikipedia.org/wiki/Pjanista">pjanista</ref> minħabba li weġġa' jdejh. Kien jippubblika magażin <ref target="https://mt.wikipedia.org/wiki/Mużika">mużikali</ref> u kiteb ħafna artikli dwar il-mużika li kienet għadha kemm ġiet komposta. Il-mużika tiegħu hija tipika tal-mużika Romantika: hija mimlija emozzjoni, il-biċċiet spiss ikollhom titoli li jiddeskrivu l-affarijiet, u ħafna drabi huma ispirati mil-<ref target="https://mt.wikipedia.org/wiki/Letteratura">letteratura</ref>. Kiteb ħafna mużika għall-pjanu. Ftit minn din il-mużika hija diffiċli biex tindaqq, iżda biċċiet oħra huma pjuttost faċli. Ħafna tfal jitgħallmu jdoqqu xi wħud mill-biċċiet fl-<hi rend="italic">Album għaż-Żagħżagħ </hi> tiegħu. Il-kanzunetti tiegħu (<ref target="https://mt.wikipedia.org/wiki/Lied">Lieder</ref>) huma fost l-aqwa li qatt inkitbu. Huwa kiteb ukoll xogħlijiet akbar bħal sinfoniji u kunċerti u <hi rend="italic">musica da camera</hi>. Kultant ħassu kuntent ħafna imma f'ħinijiet oħra kien<ref target="https://mt.wikipedia.org/wiki/Depressjoni_(mard)"> depress ħafna</ref>. Dawn il-bidliet fil-burdata jistgħu jinstemgħu f'ħafna mill-mużika tiegħu.</p>
Ħajja
<p>Robert Schumann kien il-ħames u l-iżgħar tifel ta’ bejjiegħ tal-kotba u <ref target="https://mt.wikipedia.org/wiki/Pubblikatur">pubblikatur</ref>. Meta kien tifel kien iħobb jaqra l-kotba fil-ħanut ta’ missieru. Huwa beda jikkomponi meta kellu seba' snin. Fl-iskola kien estremament tajjeb fil-mużika u l-letteratura. Huwa għadda mill-eżami tat-tluq mill-iskola b'marki għoljin ħafna. Il-familja tiegħu riditu jsir <ref target="https://mt.wikipedia.org/wiki/Avukat">avukat</ref>, u għalhekk mar <ref target="https://mt.wikipedia.org/wiki/Leipzig">Leipzig</ref> biex jistudja l-liġi iżda kważi qatt ma attenda l-lezjonijiet. Huwa kien ferm iktar interessat fil-mużika u l-letteratura, iżda wkoll fin-nisa u fix-xorb. Tgħallem il-pjanu taħt il-pjanista Friedrich Wieck. Wieck kellu tifla ta’ 9 snin jisimha<ref target="https://mt.wikipedia.org/wiki/Clara_Schumann"> Clara</ref>. Ħafna snin wara, saret martu. Clara kienet pjanista brillanti. Missierha ħadha fuq <hi rend="italic">tour</hi> ta' kunċerti għax kienet <ref target="https://mt.wikipedia.org/wiki/Prodiġju_tat-tfal">prodiġju</ref>.</p>
<p>Schumann beda jikkomponi xogħlijiet qsar għall-pjanu u xi kanzunetti. Huwa kien iħobb il-mużika ta'<ref target="https://mt.wikipedia.org/wiki/Franz_Schubert"> Schubert</ref> u meta sema' li Schubert kien miet beka l-lejl kollu. Ħafna drabi kien jipprattika l-pjanu għal seba’ sigħat kuljum. Madankollu, beda jkollu problemi b'subgħajh. Kienu sikwit jgħidu li weġġa' jdejh għax għamel xi sforzi biex itawwal subgħajh, imma issa jaħsbu li kien aktar probabbli minħabba avvelenament bil-<ref target="https://mt.wikipedia.org/wiki/Merkurju_(element)">merkurju</ref> minħabba li t-tobba kienu użaw il-merkurju biex jippruvaw ifejquh mis-<ref target="https://mt.wikipedia.org/wiki/Sifilide">sifilide</ref>. Hi x’inhi r-raġuni, ma setax ikompli bħala pjanista u għadda l-bqija ta’ ħajtu jikkomponi u jikteb dwar il-mużika. Ħafna mill-artikli tiegħu dehru fil-<ref target="https://mt.wikipedia.org/wiki/Ġurnal">ġurnal</ref> imsejjaħ <hi rend="italic">Neue Zeitschrift für Musik</hi> (Ġurnal Ġdid għall-Mużika) li huwa stess kien beda.</p>
<p>Fl-<ref target="https://mt.wikipedia.org/wiki/1834">1834</ref> tgħarras lil tfajla ta' sittax-il sena msejħa Ernestine, iżda mbagħad Schumann xolja l-għarusija għax kien iħobb lil Clara Wieck. Il-ġenituri ta' Clara assolutament ma riduhiex tiżżewġu. Missierha għamel kulma seta’ biex iwaqqaf iż-żwieġ. Forsi beda jinduna li Schumann kellu s-sifilide u li kien jisker spiss. Fl-aħħar, wara ħafna argumenti, kawżi l-qorti u laqgħat sigrieti bejn Robert u Clara, huma żżewġu fl-1840.</p>
<p>Schumann sofra minn<ref target="https://mt.wikipedia.org/wiki/Depressjoni_(mard)"> depressjoni manijakali</ref>. Meta kien depress bilkemm kiteb xejn, imma fl-1840 kien kuntent u kiteb ħafna kanzunetti kif ukoll mużika orkestrali. Fl-1841 kiteb erba' sinfoniji. Fl-1842 marru fuq <hi rend="italic">tour</hi> ta' kunċert flimkien, iżda Schumann sabha diffiċli minħabba li Clara kienet iktar famuża minnu. Huwa rritorna waħdu Leipzig biex jaħdem fuq il-pubblikazzjoniijiet tiegħu. Huwa reġa' ħassu depress f'dak iż-żmien u xorob ħafna <ref target="https://mt.wikipedia.org/wiki/Birra">birra</ref> u<ref target="https://mt.wikipedia.org/wiki/Xampanja_(inbid)"> xampanja</ref>. Reġa' kien kuntent meta Clara marret lura, u kkompona ftit musica da camera. Fl-1844 daru <ref target="https://mt.wikipedia.org/wiki/Russja">ir-Russja</ref> u lagħbu mat-<ref target="https://mt.wikipedia.org/wiki/Tsar">Tsar</ref>. Sa Awwissu kellu kriżi nervuża totali u beda ma jiflaħx jisma' l-mużika tiegħu stess. Huwa ħa ftit taż-żmien biex jirkupra.</p>
<p>Dak iż-żmien kien sar kapaċi jikteb kull tip ta' mużika. Huwa kiteb mużika għad-dramm famuż<hi rend="italic"><ref target="https://mt.wikipedia.org/wiki/Goethe’s_Faust"> Faust</ref></hi> ta'<ref target="https://mt.wikipedia.org/wiki/Johann_von_Goethe"> Goethe</ref>. Huwa kiteb opra waħda,<hi rend="italic"> <ref target="https://mt.wikipedia.org/wiki/Genoveva">Genoveva</ref></hi>, fl-<ref target="https://mt.wikipedia.org/wiki/1849">1849</ref>. Il-fama tiegħu nfirxet bil-mod. Għal ħafna snin <ref target="https://mt.wikipedia.org/wiki/Dresden">Dresden</ref> u Leipzig kienu l-uniċi bliet fejn kien famuż. Fl-1850 sar direttur mużikali f'<ref target="https://mt.wikipedia.org/wiki/Düsseldorf">Düsseldorf</ref>. Fl-<ref target="https://mt.wikipedia.org/wiki/1853">1853</ref> iltaqa' ma' <ref target="https://mt.wikipedia.org/wiki/Johannes_Brahms"> Brahms</ref>. Brahms sar ħabib kbir tal-familja Schumann. Schumann ippubblika artiklu fin-<hi rend="italic">Neue Zeitschrift für Musik</hi> bit-titlu<hi rend="italic"> Neue Bahnen (</hi>Toroq Ġodda<hi rend="italic">)</hi> li fih qal li Brahms (dak iż-żmien kellu 20 sena) kien se jkun kompożitur kbir ħafna.</p>
<p>Schumann kien spiss jaħseb li jipprova joqtol ru]u b'idejh. Fis-27 ta' Frar 1854 intefa’ fix-xmara Renu. Huwa ġie salvat minn xi dgħajjes, imma meta tellgħuh mix-xmara donnu ken iġennen. Huwa ttieħed f'<ref target="https://mt.wikipedia.org/wiki/Sptar_psikjatriku">ażil</ref> mentali fejn qatta' l-aħħar sentejn ta' ħajtu. Miet fid-29 ta' Lulju 1856.</p>
Il-mużika ta' Schumann
<p>Il-mużika għall-pjanu ta' Schumann hija magħrufa ħafna. Għalkemm kellu jabbanduna l-karriera tiegħu bħala pjanista martu Clara kirnet iddoqq ix-xogħlijiet tiegħu u għenet biexisiru famużi. Ħafna mix-xogħlijiet tal-pjanu tiegħu huma kollezzjonijiet ta’ biċċiet qosra, kull waħda b’titolu pereżempju <hi rend="italic">Papillons</hi> (Friefet), <hi rend="italic"> Davidsbündlertänze</hi>, <hi rend="italic">Carnaval</hi>. Schumann kien qiegħed jaħseb fiċ-ċelebrazzjonijiet tal-<ref target="https://mt.wikipedia.org/wiki/Karnival">karnival</ref> meta kiteb dawn il-biċċiet. Id-Davidsbündler kien grupp ta' nies li Schumann kien parti minnu u li ma kinux jħobbu l-"Filistini" (nies li ma kinux iħobbu l-mużika sabiħa, imsemmijin għall-Filistini tal-<ref target="https://mt.wikipedia.org/wiki/Bibbja">Bibbja</ref>) Fil-"Carnaval", iż-żewġ naħat tal-personalità huma rrappreżentati minn Florestan u Eusebius. Id-depressjoni manijakali ta' Schumann (il-burdati ferħana u traġiċi li kellu) jinstemgħu maġenb xulxin fil-mużika tiegħu. Xogħlijiet oħra tal-pjanu jinkludu,<hi rend="italic"> Kreisleriana</hi>, <hi rend="italic">Album għaż-Żagħżagħ </hi>li għandu xi biċċiet pjuttost faċli bħal <hi rend="italic">Il-Marċ tas-Suldati</hi> u l-popolari<hi rend="italic"> Xeni mit-Tfulija</hi> bil-biċċa famuża tagħha <hi rend="italic">Träumerei </hi>(Ħolm). Hemm ukoll xogħlijiet itwal għall-pjanu: 3 sonati, <ref target="https://mt.wikipedia.org/wiki/Toccata">Toccata</ref> u <ref target="https://mt.wikipedia.org/wiki/Fantasy"> Phantasie</ref>.</p>
<p>Il-musica da camera tiegħu tinkludi kwartett għall-arki u kwintett għall-pjanu famuż.</p>
<p>Schumann kien wieħed mill-kompożituri l-kbar ta' <ref target="https://mt.wikipedia.org/wiki/Lied">Lieder</ref> (kanzunetti Ġermaniżi). Huwa għażel il-poeżiji minn poeti Ġermaniżi famużi u għamilhom mużika b'modi immaġinattivi ħafna. Il-pjanu għandu akkumpanjamenti interessanti ħafna li jgħinu biex joħorġu t-tifsira tal-kliem. Huwa kiteb ċiklu ta' kanzunetti msejjaħ <hi rend="italic">Dichterliebe</hi> (Imħabba ta' Poeta) li huwa arranġament
ta' xi poeżiji ta' <ref target="https://mt.wikipedia.org/wiki/Heinrich_Heine">Heinrich Heine</ref>. Ċiklu ieħor tal-kanzunetti jissejjaħ<hi rend="italic"> Frauenliebe und leben </hi>(L-Imħabba tal-Mara u l-Ħajja ) fuq test ta' <ref target="https://mt.wikipedia.org/wiki/Adalbert_von_Chamisso">Adalbert von Chamisso</ref>.</p>
<p>Għalkemm iż-żagħżugħ Schumann deherli kien jippreferi jikteb biċċiet qosra, huwa sar iktar interessat f'xogħlijiet twal wara li ltaqa' ma' <ref target="https://mt.wikipedia.org/wiki/Mendelssohn">Mendelssohn</ref>. Kien ispirat ukoll biex jikteb sinfoniji wara li skopra s-Sinfonija Nru 9 ta'<ref target="https://mt.wikipedia.org/wiki/Franz_Schubert"> Schubert</ref> li ħadd ma għadu kien jaf li Schubert kien kiteb. Huwa sabha f’kaxxa fi <ref target="https://mt.wikipedia.org/wiki/Vjenna">Vjenna</ref> fid-dar ta’ ħu Schubert. Schumann kiteb erba' sinfoniji. Waħda mill-aqwa tiegħu hija t-Tielet li spiss tissejjaħ is-Sinfonija<hi rend="italic"> Rheinische </hi>(għax-xmara Renu) (Op 97). Ir-Raba’ fir-Re Minuri (Op120) hija wkoll xogħol mill-aqwa. Billi juża biss ftit ideat mużikali huwa jiżviluppahom f'ħafna modi u jikteb xogħol twil b'erba' movimenti. Il-kunċert għall-pjanu tiegħu huwa popolari ħafna. Indaqqet għall-ewwel darba minn Clara Schumann mal-<ref target="https://mt.wikipedia.org/wiki/Leipzig_Gewandhaus_Orchestra">Leipzig Gewandhaus Orchestra</ref> fil-kunċert tal-ewwel jum tas-sena tal-1846.</p>
<p>Wara l-mewt ta’ Schumann, Clara ddedikat ruħha biex iddoqq il-mużika ta’ żewġha u tgħin biex issir magħrufa. Editjat ukollħafna xogħlijiet ta' Schumann għall-pubblikatur Breitkopf und Härtel.</p>
Referenzi
<list type="unordered"><item>New Groves Dictionary of Music and Mużiċisti, ed. Stanley Sadie (1980)</item></list>
Reġistrazzjonijiet
<list type="unordered"><item><ref target="https://www.youtube.com/watch?v=B_pgp8Rfnxo">Allegro op 8 ta' Schumann</ref></item></list>
</text></body></html>