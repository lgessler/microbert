<html><body><text id="wikipedia_mt_wikipedia_org__23825.html" ns="0" revid="272683" sourceurl="https://mt.wikipedia.org/wiki/Alejandro_Scopelli" title="Alejandro Scopelli" type="wikipedia">Alejandro Scopelli
<p><hi rend="bold">Alejandro Scopelli Casanova</hi> (twieled fit-12 ta' Mejju 1908 – miet fit-23 ta' Ottubru 1987) kien plejer u kowċ tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Arġentina">Arġentin</ref>, b'ċittadinanza <ref target="https://mt.wikipedia.org/wiki/Italja">Taljana</ref>. Bħala attakkant hu lagħab mat-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">tim nazzjonali Arġentin</ref> bejn l-1929 u l-1941, fejn lagħab fl-<ref target="https://mt.wikipedia.org/wiki/Tazza_tad-Dinja_tal-Futbol_1930">ewwel Tazza tad-Dinja</ref>. Hu wkoll irrappreżenta lit-<ref target="https://mt.wikipedia.org/wiki/Tim_nazzjonali_tal-futbol_tal-Italja">tim nazzjonali Taljan</ref> f'logħba waħda.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
Karriera
<p>Scopelli beda l-karriera tiegħu f'art twelidu ma' <ref target="https://mt.wikipedia.org/wiki/Estudiantes_de_La_Plata">Estudiantes</ref>, fejn għamel parti mill-iskwadra leġġendarja magħrufha bħala <hi rend="italic">Los Profesores</hi>. Fl-1931 skorja 31 gowl fil-kampjonat, fejn ġie maqbuż mill-kollega tiegħu <ref target="https://mt.wikipedia.org/wiki/Alberto_Zozaya">Alberto Zozaya</ref> bi 33. Mat-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">tim nazzjonali Arġentin</ref> ħa sehem fit-<ref target="https://mt.wikipedia.org/wiki/Tazza_tad-Dinja_tal-Futbol_1930">Tazza tad-Dinja tal-1930</ref>, fejn lagħab fis-semifinali mirbuħa kontra l-<ref target="https://mt.wikipedia.org/wiki/Tim_nazzjonali_tal-futbol_tal-Istati_Uniti_tal-Amerika">Istati Uniti</ref> u skorja gowl fir-rebħa ta' 6–1.<ref target="https://mt.wikipedia.org/wiki/Il-Paġna_prinċipali#cite_note-2">[2]</ref></p>
<p>Fl-1933, Scopelli mar l-Italja u ssieħeb ma' <ref target="https://mt.wikipedia.org/wiki/AS_Roma">Roma</ref>. Matul dan il-perjodu ġab iċ-ċittadinanza Taljana (bħala <hi rend="italic">oriundo</hi>) u lagħab bil-flokk tat-<ref target="https://mt.wikipedia.org/wiki/Tim_nazzjonali_tal-futbol_tal-Italja">tim nazzjonali Taljan</ref> fil-konfront kontra <ref target="https://mt.wikipedia.org/wiki/Tim_nazzjonali_tal-futbol_ta'_Franza">Franza</ref> tas-17 ta' Frar 1935.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref></p>
<p>Nhar l-20 ta' Settembru 1935, flimkien ma' sħabu <ref target="https://mt.wikipedia.org/wiki/Enrique_Guaita">Enrique Guaita</ref> u <ref target="https://mt.wikipedia.org/wiki/Andrés_Stagnaro">Andrés Stagnaro</ref>, ukoll Taljani-Arġentini, ħarbu bil-moħbi lejn il-fruntiera tal-Italja u Franza, bil-biża li setgħu jiġu skjerati fl-eżerċitu għall-<ref target="https://mt.wikipedia.org/wiki/Gwerra_tal-Etjopja">Gwerra tal-Etjopja</ref>.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref></p>
<p>Fl-1936, Scopelli reġa' lura l-Arġentina biex jilgħab ma' <ref target="https://mt.wikipedia.org/wiki/Racing_Club_de_Avellaneda">Racing Club de Avellaneda</ref> u għal darb'oħra ġie msejjaħ mat-tim nazzjonali Arġentin. Hu ħa sehem fil-<ref target="https://mt.wikipedia.org/wiki/Copa_América_1937">Copa América tal-1937</ref> u skorja żewġ gowls.</p>
<p>Fil-karriera tiegħu lagħab ukoll fi <ref target="https://mt.wikipedia.org/wiki/Franza">Franza</ref> ma' <ref target="https://mt.wikipedia.org/wiki/Red_Star_FC">Red Star</ref> ta' Pariġi;<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> mal-bidu tat-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref> mar f'territorju newtrali biex jilgħab fil-Portugall ma' <ref target="https://mt.wikipedia.org/wiki/CF_Os_Belenenses">Belenenses</ref>. Hu temm il-karriera lura fl-Amerika t'Ifel biex jilgħab fiċ-<ref target="https://mt.wikipedia.org/wiki/Ċili">Ċili</ref> ma' <ref target="https://mt.wikipedia.org/wiki/Club_Universidad_de_Chile">Universidad de Chile</ref></p>
Kowċ
<p>Wara li rtira, sar kowċ ta' numru ta' klabbs fosthom <ref target="https://mt.wikipedia.org/wiki/Club_América">Club América</ref> fil-Messiku, <ref target="https://mt.wikipedia.org/wiki/Valencia_CF">Valencia</ref>, <ref target="https://mt.wikipedia.org/wiki/RCD_Espanyol">Espanyol</ref> u <ref target="https://mt.wikipedia.org/wiki/Deportivo_de_La_Coruña">Deportivo de La Coruña</ref> fi Spanja, <ref target="https://mt.wikipedia.org/wiki/CF_Os_Belenenses">Belenenses</ref>, <ref target="https://mt.wikipedia.org/wiki/Sporting_CP">Sporting CP</ref> u <ref target="https://mt.wikipedia.org/wiki/FC_Porto">Porto</ref> fil-Portugall, u <ref target="https://mt.wikipedia.org/wiki/Club_Universidad_de_Chile">Universidad de Chile</ref>.</p>
Unuri
Kowċ
Valencia
<list type="unordered"><item><ref target="https://mt.wikipedia.org/wiki/Tazza_tal-Fieri">Tazza tal-Fieri</ref>: 1962–63</item></list>
Club América
<list type="unordered"><item><ref target="https://mt.wikipedia.org/wiki/Copa_México">Copa México</ref>: 1964, 1965</item></list>


Ħoloq esterni

<list type="unordered"><item>Il-mudell {{<ref target="https://mt.wikipedia.org/wiki/Mudell:Nfteams">Nfteams</ref>}} għandu nieqes l-identifikatur u l-entità ma teżistix fuq Wikidata.</item></list>
</text></body></html>