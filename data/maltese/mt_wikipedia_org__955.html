<html><body><text id="wikipedia_mt_wikipedia_org__955.html" ns="0" revid="271118" sourceurl="https://mt.wikipedia.org/wiki/Dun_Karm_Psaila" title="Dun Karm Psaila" type="wikipedia">Dun Karm Psaila
<p><hi rend="bold">Dun Karm Psaila</hi> (<ref target="https://mt.wikipedia.org/wiki/Ħaż-Żebbuġ">Ħaż-Żebbuġ</ref>, <ref target="https://mt.wikipedia.org/wiki/18_t'Ottubru">18 t'Ottubru</ref> <ref target="https://mt.wikipedia.org/wiki/1871">1871</ref> – <ref target="https://mt.wikipedia.org/wiki/Belt_Valletta">Valletta</ref>, <ref target="https://mt.wikipedia.org/wiki/13_t'Ottubru">13 t'Ottubru</ref> <ref target="https://mt.wikipedia.org/wiki/1961">1961</ref>), magħruf sempliċiment bħala <hi rend="bold">Dun Karm,</hi> kien wieħed mill-aqwa poeta Malti ta' kull żmien, u huwa rikonoxxut bħala l-Poeta Nazzjonali ta' Malta. Huwa kiteb l-innu nazzjonali ta' Malta magħruf bħala l-<ref target="https://mt.wikipedia.org/wiki/L-Innu_Malti">Innu Malti</ref> fl-<ref target="https://mt.wikipedia.org/wiki/1945">1945</ref>. Sakemm kellu 40 sena huwa kiteb biss bit-Taljan u l-poeżija tiegħu bit-Taljan kienet ukoll ta' livell għoli u ssemmiet b'tifħir mill-kontemporanji tiegħu.</p>
Saċerdot u Għalliem
<p>Fl-1885 daħal fis-Seminarju Minuri u tliet snin wara f’dak Maġġuri sabiex jibda t-triq tas-Saċerdozju. Dun Karm studja l-Filosofija fl-1888 u t-Teoloġija fl-1890 fl-Università ta' Malta. Dun Karm ġie ordnat qassis ta' 23 sena fl-<ref target="https://mt.wikipedia.org/wiki/1894">1894</ref></p>
<p>Taħt il-bixra serja tiegħu bis-suttana twila u sewda hemm bniedem li baqa’ tifel: ċajtier u ferrieħi. Fis-seminarju baqa' jilgħab il-ballun kif kien jagħmel meta kien għadu tifel. Fil-ħin tal-mistrieħ kien joqgħod idoqq il-mandolina u jieħu sehem f’reċti fuq il-palk. Il-karattru ferrieħi tiegħu kien jagħmlu ħabib ta’ kulħadd. Hekk ukoll baqa' wara li sar qassis.</p>
<p>Bejn l-1895 u l-1921 għallem bosta suġġetti fis-Seminarju, fosthom it-<ref target="https://mt.wikipedia.org/wiki/Lingwa_Taljana">Taljan</ref>, il-<ref target="https://mt.wikipedia.org/wiki/Lingwa_Latina">Latin</ref>, l-<ref target="https://mt.wikipedia.org/wiki/Lingwa_Ingliża">Ingliż</ref>, l-<ref target="https://mt.wikipedia.org/wiki/Aritmetika">Aritmetika</ref>, il-<ref target="https://mt.wikipedia.org/wiki/Ġeografija">Ġeografija</ref>, il-<ref target="https://mt.wikipedia.org/wiki/Kożmografija">Kożmografija</ref>, l-<ref target="https://mt.wikipedia.org/wiki/Storja_tal-Knisja">Istorja tal-Knisja</ref> u l-<ref target="https://mt.wikipedia.org/wiki/Arkeoloġija_Kristjana">Arkeoloġija Kristjana</ref>. Fl-1921 ġie nominat Kanonku Onorarju tal-Kapitlu tal-Katidral. Fl-istess sena inħatar Assistent Librar fil-<ref target="https://mt.wikipedia.org/wiki/Librerija_Nazzjonali">Librerija Nazzjonali</ref> u sentejn wara direttur tal-Libreriji Ċirkolanti, pożizzjoni li żamm sa meta rtira fl-1936.</p>
<p>Fl-1940 Dun Karm sar l-ewwel direttur spiritwali tal-Leġjun ta’ Marija. Kien ukoll ħabib tas-saċerdot qaddis <ref target="https://mt.wikipedia.org/wiki/Dun_Ġorġ_Preca">Dun Ġorġ Preca</ref>. Meta f’nofs is-snin erbgħin Preca kellu l-ħsieb li s-Soċjetà tal-Mużew ikollha skola ddedikata lil San Mikiel, talab lil Dun Karm jiktiblu innu għat-tfal ta’ din <ref target="https://mt.wikipedia.org/wiki/St._Michael_School">l-iskola</ref>. Imma qabelxejn qallu x’kienu l-prinċipji li fuqhom riedha tkun mibnija din l-iskola, jiġifieri d-dixxiplina, l-imħabba, il-ferħ u li kollox isir f’ħinu u f’waqtu. Dun Karm ikkuntentah u kitiblu tliet strofi sempliċi fuq mużika tal-Maestro Ġużè Abela Scolaro.</p>
Il-Belt, Tas-Sliema u Ħaż-Żebbuġ
<p>Bejn l-1894 u l-1910 hu kien joqgħod fis-Seminarju fejn kien jgħallem. Fl-1917 hu u sħabu kollha l-professuri li kienu jgħallmu fis-Seminarju kellhom iħallu l-kamra personali tagħhom li fiha kienu jgħixu u jorqdu. Mar joqgħod f’dar numru 51, Triq l-Ifran, il-Belt, fejn għex għal 26 sena sħaħ. F’dan iż-żmien il-poeta għadda minn solitudni kbira, imbiegħed mir-raħal, minn ħutu u minn sħabu. Kien iħossu “midfun ħaj” f’din id-dar. </p>
<p>Fl-1936 telaq mill-Belt u mar joqgħod Tas-Sliema. Bejn Ġunju tal-1940 u Mejju tal-1945 minħabba l-attakki tat-Tieni Gwerra Dinjija, Dun Karm telaq mid-dar ta’ Tas-Sliema u niżel f’raħal twelidu, Ħaż-Żebbuġ. Dun Karm għex l-aħħar parti ta' ħajtu f'<ref target="https://mt.wikipedia.org/wiki/Tas-Sliema">Tas-Sliema</ref>. Fis-17 ta’ Ġunju, 1961, Dun Karm telaq minn daru f’Tas-Sliema u daħal l-isptar tax-xjuħ tal-<hi rend="italic">Blue Sisters</hi>. Fit-13 ta’ Ottubru, 1961, Dun Karm miet fl-4.00 ta' filgħodu. fl-età ta’ 90 sena neqsin biss ħamest ijiem. Nhar il-Ħadd, 15 t’Ottubru, 1961, sar il-funeral fil-Knisja Arċipretali ta’ Ħaż-Żebbuġ u ndifen f’kappella mibnija apposta għalih fiċ-ċimiterju tal-Qalb ta’ Ġesù, f'raħal twelidu, Ħaż-Żebbuġ.</p>
Poeta
<figure><caption>Dun Karm u l-kanarin, fotografija meħuda mill-poeta <ref target="https://mt.wikipedia.org/wiki/Frans_Camilleri">Dun Frans Camilleri</ref> bil-korteżija tal-<ref target="http://www.akkademjatalmalti.com/">Akkademja tal-Malti</ref></caption></figure>
<p>Qabel l-1912, meta kien għadu student, Dun Karm kiteb biss bit-Taljan. L-ewwel poeżija ippubblikata magħrufha tiegħu hi, <hi rend="italic">La Dignita Episcopale</hi> (1889). Fl-1896 ħareġ l-ewwel ktieb ta’ versi bit-Taljan, <hi rend="italic">Foglie d’alloro</hi>, ġabra ta’ sebgħa u tletin poeżija li kiteb bejn is-sbatax u l-erbgħa u għoxrin sena ta’ ħajtu. Wara ppubblika wkoll <hi rend="italic">Versi</hi> (1903), kollezzjoni oħra ta' poeżiji bit-Taljan. Huwa beda sunett li qatt ma temm miktub lid-dittatur Taljan <ref target="https://mt.wikipedia.org/wiki/Benito_Mussolini">Benito Mussolini</ref>.</p>
Jibda jikteb bil-Malti
<p>Huwa kompla jikteb bit-Taljan sal-1912 meta wara laqgħa li kellu ma’ Mons. Pawl Galea u Ġużè Muscat Azzopardi beda jikteb bil-Malti fil-perjodiku “Il-Ħabib”. L-ewwel poeżija tiegħu bil-Malti kienet “Quddiem Xbieha tal-Madonna”, waħda mill-isbaħ. Dun Karm innifsu jirrakkonta hekk:</p>
<p>"Għodwa waħda, fl-1912, żewġt iħbieb tiegħi Monsinjur Pawlu Galea u Ġużè Muscat Azzopardi, iltaqgħu miegħi u ħajruni niktbilhom xi poeżija sabiħa għall-ewwel ħarġa ta’ rivista ġdida li kienu se jibdew jippubblikaw bil-Malti, jismu <hi rend="italic">Il-Ħabib</hi>. U dakinhar filgħaxija mort id-dar u quddiem xbieha tal-Madonna tlabt: “Għażiża ommi għidli inti x’għandi nikteb, jiena nixtieq nibda b’poeżija miktuba għalik.” Dak il-ħin stess qomt bil-ħeffa u niżżilt dak li ħassejt fil-poeżija <hi rend="italic">Quddiem Xbieha tal-Madonna</hi>."</p>
<p>F’Mejju, 1914, dehret l-ewwel ġabra ta’ 15-il poeżija bil-Malti ta’ Dun Karm bl-isem ta’ <hi rend="italic">L-ewwel ward</hi> jew <hi rend="italic">Ġemgħa tal-poeżijiet li ktibt bil-Malti</hi> fis-Sensiela tal-Mogħdija taż-Żmien (għadd 140) li kien jippubblika <ref target="https://mt.wikipedia.org/wiki/Alfons_Maria_Galea">Alfons Marija Galea</ref>. F’Settembru 1920 ħareġ ġabra ta’ 25 poeżija oħra, biex juri kemm l-ilsien Malti meta mħaddem tajjeb, mhu xejn inqas minn ilsna oħrajn. Dan il-ktieb jismu <hi rend="italic">Ward ieħor</hi> jew <hi rend="italic">Ġabra oħra ta’ poeżijiet bil-Malti</hi> u kien iddedikah lil ommu li kienet mietet fl-1909. Fis-sena 1921 kiteb il-poeżija <hi rend="italic">Lil ħuti Maltin</hi> biex ifakkar l-għoti tal-Kostituzzjoni, li iżda xxandret fl-1939 minħabba li l-poeta ma riedx jiċċappas mal-preġudizzji politiċi ta’ dak iż-żmien. </p>
<figure><caption>Dun Karm Psaila bil-korteżija tal-<ref target="http://www.akkademjatalmalti.com/">Akkademja tal-Malti</ref></caption></figure>
Temi fil-Poeżiji ta' Dun Karm
<p>Fil-poeżiji tiegħu, Dun Karm kien jesprimi ruħu l-aktar f'mumenti ta' solitudni, li dejjem kienu akkumpanjati b'sens ta' spiritwalità. Il-poeżija tiegħu tixhed ħafna l-ħajja fl-irħula u tiddeskrivi wkoll il-kampanja u l-ambjent rurali ta' żmienu. Fi kliemu Dun Karm jirnexxielu joħroġ il-kultura Maltija bit-tradizzjonijiet tagħha u l-identità tal-Maltin flimkien mal-kultura letterarja bbażata l-aktar fuq ir-romantiċiżmu Taljan.</p>
<p>L-ewwel xogħlijiet tiegħu bit-Taljan jixhdu żgħożija ta' sliem u kalma; wara l-mewt ta' ommu beda jgħix fis-solitudni. Meta ddeċieda li jibda juża l-Malti biex jesprimi ruħu, esplora poetikament l-istorja ta' Malta biex jikkonferma l-kultura u l-identità nazzjonali. Fl-istess ħin, uħud mill-isbaħ poeżiji tiegħu juru vjaġġ interjuri fl-esperjenzi u s-sentimenti tal-poeta. B'hekk irnexxielu jgħaqqad kemm li jħoss hu u l-esperjenzi tiegħu flimkien ma' dawk ta' pajjiżu u niesu. Dun Karm iħares kemm lejn in-naħa personali kif ukoll dik nazzjonali tal-poeżiji tiegħu minn għajn reliġjuża ħafna. Il-kriżi spiritwali f'<hi rend="italic">Il-Jien u lil hinn Minnu</hi> hi analizzata b'mod universali għall-bniedem, li tagħti dawl fuq l-eżistenza tal-bniedem u tinsisti fuq il-misteru tar-relazzjoni bejn <ref target="https://mt.wikipedia.org/wiki/Alla">Alla</ref> u l-bniedem, ħlief għall-fatt li l-bniedem jaċċetta b'mod sħiħ il-qawwa moħbija ta' dan Alla.</p>
Traduzzjonijiet tal-poeżiji tiegħu
<p>A.J. Arberry qaleb madwar 37 poeżija ta' Dun Karm għall-Ingliż. Ġużè Delia qaleb <hi rend="italic">Il-Vjatku</hi> għall-<ref target="https://mt.wikipedia.org/wiki/Lingwa_Spanjola">Ispanjol</ref> u Laurent Ropa qaleb <hi rend="italic">Il-Jien u lil hinn Minnu</hi> għall-<ref target="https://mt.wikipedia.org/wiki/Lingwa_Franċiża">Franċiż</ref>, Karmenu Mallia qaleb 'Il-Jien u Lilhinn Minnu' u 'Il-Musbieħ tal-Mużew' flimkien ma' poeżiji żgħar oħra, fosthom l-Innu Malti u s-sunett: 'Lil Mikiel Anton Vassalli', fl-Esperanto. Yevgeniy Vitkovskiy (Евгений Владимирович Витковский) qaleb '<hi rend="italic">Ħerba'</hi>, '<hi rend="italic">Kewkbet is-Safar'</hi>, u '<hi rend="italic">Wied Qirda'</hi> għar-Russu ukoll Vladislav Rezvij (Владислав Александрович Резвый)  qaleb '<hi rend="italic">Roma Immortalis'</hi> għar-Russu.</p>
Innijiet Reliġjużi
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Innijiet_ta'_Dun_Karm_Psaila">Innijiet ta' Dun Karm Psaila</ref></hi>.
<p>Dawn huma wħud mill-innijiet l-aktar magħrufa ta' Dun Karm Psaila:</p>
<list type="unordered"><item>Innu Ewkaristiku (<hi rend="italic">T’Adoriam Ostia Divina</hi>)</item>
<item>L-Innu ta' Filgħodu</item>
<item>L-Innu ta' Filgħaxija</item>
<item>Innu lill-Madonna (Fil-Ħlewwa ta' Mejju)</item>
<item>Innu tal-Kungress Marjan (Ismagħha l-Għanja)</item>
<item>Innu lill-Qalb ta' Ġesù (Tina l-Ħlewwa)</item>
<item>Innu tal-Papa (Għalxejn l-għedewwa jridu...)</item>
<item>Għedtilna Kelma</item></list>
L-Innu Malti
<p>Fl-1920, Dr. A.V. Laferla, id-direttur tal-edukazzjoni, talab lil Dun Karm biex jikkomponi xi versi għal biċċa mużika tal-Mro. <ref target="https://mt.wikipedia.org/wiki/Robert_Samut">Robert Samut</ref>. L-innu li ħareġ kien l-Innu Malti, li ndaqq għall-ewwel darba fl-1923. Fl-1941 dan l-innu ġie rikonoxxut bħala l-Innu uffiċjali ta' Malta u riaffermat t'hekk anki fil-<ref target="https://mt.wikipedia.org/wiki/Kostituzzjoni">Kostituzzjoni</ref> tal-Indipendenza tal-1964.</p>

Rumanz u Dizzjunarju
<p>Il-kitbiet ta' Dun Karm jinkludu traduzzjoni ta' rumanz <ref target="https://mt.wikipedia.org/wiki/Żewġ_Anġli:_Ineż_u_Emilja">Żewġ Anġli: Ineż u Emilja</ref> (maqlub għall-Malti fl-1934 mir-rumanz Taljan <hi rend="italic">Gli angeli del Perdono</hi> ta' Domenico Caprile). </p>
<p>Minbarra dawn, kiteb ukoll xi xogħlijiet kritiċi.Kiteb ukoll <ref target="https://mt.wikipedia.org/wiki/Dizzjunarju">dizzjunarju</ref> bejn l-1947 u l-1955 fi tliet volumi, <hi rend="italic">Dizzjunarju Ingliż u Malti</hi>. Kiteb ukoll poeżija waħda bl-Esperanto: 'Penso Printempa' (Ħsieb għar-Rebbiegħa) fl-1 t'April 1901. </p>
Għarfien u unuri
<p>Fl-1921 ukoll, Dun Karm kien wieħed mill-membri fundaturi tal-<ref target="https://mt.wikipedia.org/wiki/Għaqda_tal-Kittieba_tal-Malti">Għaqda tal-Kittieba tal-Malti</ref> u mal-mewt ta' <ref target="https://mt.wikipedia.org/wiki/Ġużè_Muscat_Azzopardi">Ġużè Muscat Azzopardi</ref> fl-1927, ġie elett president tal-Għaqda u mbagħad editur tal-organu uffiċjali, <hi rend="italic">Il-Malti</hi>. Kompla f'din il-pożizzjoni sal-1941 fejn ġie nominat president onorarju għal ħajtu ta' din l-Għaqda.</p>
<p>Bħala rikonoxximent għall-kontribut tiegħu fil-<ref target="https://mt.wikipedia.org/wiki/Letteratura_Maltija">letteratura Maltija</ref>, ingħata d-Dottorat fil-Letteratura (<hi rend="italic">honoris causa</hi>) mir-<hi rend="italic">Royal University of Malta</hi> fl-1945 - l-ewwel darba li l-Università tat dan l-unur lil xi ħadd. Sena wara ġie mogħti il-<ref target="https://mt.wikipedia.org/wiki/Midalja_tad-deheb_Ġużè_Muscat_Azzopardi">midalja tad-deheb Ġużè Muscat Azzopardi</ref>.</p>
<p>Ir-<ref target="https://mt.wikipedia.org/wiki/Reġina_Eliżabetta_II">Reġina Eliżabetta II</ref> iddekoratu bit-titlu ta' Kmandant tal-Ordni tal-<ref target="https://mt.wikipedia.org/wiki/Imperu_Ingliż">Imperu Ingliż</ref> fl-1956. Fl-1957, il-<ref target="https://mt.wikipedia.org/wiki/Gvern_Malti">Gvern Malti</ref> tah pensjoni <hi rend="italic">ex-gratia</hi> bħala rikonoxximent tas-servizzi tiegħu fil-letteratura Maltija. Matul ħajtu ġie wkoll onorat bħala l-Poeta Nazzjonali ta' Malta.</p>
<p>Fl-1957, A.J. Arberry, Professur tal-Għarbi, f'Pembroke College, <ref target="https://mt.wikipedia.org/wiki/Cambridge">Cambridge</ref>, mar iżur lil Dun Karm f'daru u kiteb hekk fl-antoloġija tiegħu, <hi rend="italic">Dun Karm Poet of Malta</hi>:</p>
"Meta ltqajt ma' Dun Karm kien għadu kif għalaq is-sebgħa u tmenin sena. Sibtu, raġel xiħ u fraġli, iżda xorta waħda bil-kmand totali tal-fakultajiet mentali tiegħu. Liebes is-suttana tal-qassis, bil-kurċifiss fuq sidru, ta' impressjoni qawwija tal-vera umiltà Kristjana... Offrieli tazza inbid u tkellimna ta' ħbieb għal aktar minn siegħa... Kien dehrli dak iż-żmien... li dan kien poeta ta' iktar minn importanza lokali, l-arti tiegħu u l-messaġġ tiegħu iridu jilħqu lid-dinja, fejn vera kien jistħoqilhom... Sirt aktar konvint tal-kobor tiegħu."<ref target="https://mt.wikipedia.org/wiki/Il-Paġna_prinċipali#cite_note-1">[1]</ref>
Kritika
<p>Fil-ktieb <hi rend="italic">Dun Karm: bejn il-Vatikan, id-Duċe u l-Kuruna</hi> (1993), il-kittieb <ref target="https://mt.wikipedia.org/wiki/Mario_Azzopardi_(poeta)">Mario Azzopardi</ref> jistaqsi għaliex Dun Karm baqa' sieket quddiem il-miżerja tal-Maltin, liema tbatija kitbu u nbagħdu għaliha <ref target="https://mt.wikipedia.org/wiki/John_Marks">John Marks</ref>, <ref target="https://mt.wikipedia.org/wiki/Manwel_Dimech">Manwel Dimech</ref> u <ref target="https://mt.wikipedia.org/wiki/Juann_Mamo">Juann Mamo</ref>. Mario Azzopardi kkontesta bil-qawwa r-reputazzjoni ta' Dun Karm fuq il-bażi li l-poeta-saċerdot dejjem ħeba d-destin tal-fqar u l-ispossessati fi żmien meta dawn kienu jgħixu f'miżerja kbira. Minflok, Dun Karm irromantiċizza lir-raħħala u lill-bdiewa b'sentimenti folkloristiċi li kienu jgiddbu r-realtà, filwaqt li kien kontra s-sinjali tal-progress, bħal meta kiteb biex iċanfar 'lin-nisa tal-belt.
Kontroversja oħra li ġieli nqalgħet dwar Dun Karm hi dwar l-Innu Malti, li għandu versi li jitkellemu dwar "is-sid" u "l-ħakkiem" u jitlobhom biex ikollhom "ħniena" mill-ħaddiema.</p>
Kronoloġija ta' ħajtu
<p>

•	1871 (18 ta’ Ottubru)  Twieled Ħaż-Żebbuġ
•	ommu Lunzjata Pisani u missieru Filippu kienu t-tnejn Żebbuġin u bdiewa
•	missieru għadda ħajtu jbaħħar; DK intrabat aktar ma’ ommu</p>
<p>•	1875 - kelb tah qatgħa li ħallietu werċ minn għajn waħda</p>
<p>•	1892 - miet missieru</p>
<p>•	1894 - sar qassis; fl-istess sena beda jgħallem fis-seminarju (fejn dam 26 sena)</p>
<p>•	1896 - ħareġ l-ewwel ktieb ta’ poeżiji bit-Taljan Foglie d’alloro</p>
<p>•	1909 - mietet ommu - kriżi kbira għal DK</p>
<p>•	1910 - DK sfurzat jgħix waħdu u mhux iktar fis-seminarju</p>
<p>•	1912 - kiteb l-ewwel poeżija tiegħu bil-Malti Quddiem Xbieha tal-Madonna; imħajjar minn Ġuże` Muscat Azzopardi u Mons. Pawl Galea</p>
<p>•	1914 - bl-għajnuna ta’ Alfons M. Galea ħareġ l-ewwel ktieb ta’ poeżiji bil-Malti L-Ewwel Ward</p>
<p>•	1921 - beda jaħdem fil-Biblijoteka Pubblika</p>
<p>•	1927 - intgħażel bħala t-tieni President ta’ l-GĦaqda tal-Kittieba tal-Malti, kariga li żammha sal-1940</p>
<p>•	1935 - Laurent Ropa sejjaħlu għall-ewwel darba “poeta nazzjonali”</p>
<p>•	1936 - ħareġ bil-pensjoni; imqabbad mill-Gvern biex jagħmel dizzjunarju mill-Ingliż għall-Malti, li temmu fl-1955</p>
<p>•	1938 - kiteb l-aqwa poeżija tiegħu Il-Jien u Lilhinn Minnu</p>
<p>•	1940 - Ġuże` Bonnici ħareġ tliet volumi bil-poeżiji ta’ DK</p>
<p>•	1961 - l-Universita` ta’ Cambridge ħarġet Dun Karm Poet of Malta, ktieb tal-Profs. A.J.Arberry, Professur tal-Għarbi</p>
<p>•	1961 (13 ta’ Ottubru) - DK miet fl-Isptar tal-Blue Sisters</p>
<p>•	1980 - Oliver Friggieri ħareġ il-poeżiji kollha bil-Malti ta’ DK f’edizzjoni kritika</p>
<p>•	2007 - Oliver Friggieri ħareġ il-poeżiji kollha bit-Taljan li sab ta’ DK</p>
Poeżiji
<hi rend="italic">Biex tapprofondixxi, ara l-artiklu:  <ref target="https://mt.wikipedia.org/wiki/Poeżiji_ta'_Dun_Karm_Psaila">Poeżiji ta' Dun Karm Psaila</ref></hi>.
<p>Dawn huma wħud mill-poeżiji l-aktar magħrufa ta' Dun Karm Psaila:</p>
<list type="unordered"><item><hi rend="italic">Għaliex?</hi></item>
<item><hi rend="italic">Lil Mikiel Anton Vassalli</hi></item>
<item><hi rend="italic">Lill-Kanarin Tiegħi</hi> (1915)</item>
<item><hi rend="italic">Il-Vjatku (1915)</hi></item>
<item><hi rend="italic">Quddiem Xbieha tal-Madonna</hi> (1912)</item>
<item><hi rend="italic">Innu Ewkaristiku</hi> (1913) (<ref target="http://schoolnet.gov.mt/dunkarmpsaila/poeziji.htm">aqra</ref>)</item>
<item><hi rend="italic">Lil Ħuti l-Maltin</hi> (1921) (<ref target="http://schoolnet.gov.mt/dunkarmpsaila/poeziji.htm">aqra</ref>)</item>
<item><hi rend="italic">Lil Ġannina Pisani</hi> (1936) (<ref target="http://schoolnet.gov.mt/dunkarmpsaila/poeziji.htm">aqra</ref>)</item>
<item><hi rend="italic">Lill-Madonna tal-Karmnu"</hi> (1954) (<ref target="http://schoolnet.gov.mt/dunkarmpsaila/poeziji.htm">aqra</ref>)</item>
<item><hi rend="italic"><ref target="https://mt.wikipedia.org/wiki/Il-Jien_u_lil_hinn_Minnu">Il-Jien u lil hinn Minnu</ref></hi></item>
<item><hi rend="italic"><ref target="https://mt.wikipedia.org/wiki/Il-Musbieħ_tal-Mużew">Il-Musbieħ tal-Mużew</ref></hi> (1920)</item>
<item><hi rend="italic"><ref target="https://mt.wikipedia.org/wiki/Il-Għanja_tar-Rebħa">Il-Għanja tar-Rebħa</ref></hi></item>
<item><hi rend="italic"><ref target="https://mt.wikipedia.org/wiki/Żjara_lil_Ġesù">Żjara lil Ġesù</ref></hi></item>
<item><hi rend="italic">Univers Ieħor</hi></item>
<item><hi rend="italic">Ġunju</hi></item>
<item>Lil Malta</item></list>
<p>Poeżiji oħra:</p>
<list type="unordered"><item><hi rend="italic"><ref target="https://mt.wikipedia.org/wiki/St._Michael_School">Innu Skola San Mikiel</ref> </hi></item></list>

Sema ieħor ma tafx għajr il-wiċċ t'ommha
Dejjem safi bla nikta ta' ħajbura.
Anqas xemx oħra ħlief tbissimet fommha
Li tieħu ta' kull dawl il-lewn u s-sura.
Kwiekeb tnejn biss, u hemm ħarsitha żżommha;
Meta f'ħoġorha tqigħedha l-omm għajjura;
U waqt li l-għonq taqbdilha jew il-komma,
Tiġbed minn sider bnin l-ogħna matmura.
Tar-regħba tal-bnedmin m'għandha ebda ħabar,
Anqas taf kif id-dmugħ minnhom jinxtara,
'L ommha biss taf, hemm l-univers jinġabar.
U minn dak l-univers ta' tjieba u dija
Li jiddi ħelu fuq il-wiċċ ta' mara
Alla jixref u jidħak lit-tarbija.
Ara wkoll
<list type="unordered"><item><ref target="https://mt.wikipedia.org/wiki/Innijiet_ta'_Dun_Karm_Psaila">Innijiet ta' Dun Karm Psaila</ref></item></list>
</text></body></html>