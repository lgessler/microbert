<html><body><text id="wikipedia_mt_wikipedia_org__17061.html" ns="0" revid="267140" sourceurl="https://mt.wikipedia.org/wiki/Lucien_Laurent" title="Lucien Laurent" type="wikipedia">Lucien Laurent
<p><hi rend="bold">Lucien Laurent</hi> (<ref target="https://mt.wikipedia.org/wiki/Saint-Maur-des-Fossés">Saint-Maur-des-Fossés</ref>, <ref target="https://mt.wikipedia.org/wiki/10_ta'_Diċembru">10 ta' Diċembru</ref> <ref target="https://mt.wikipedia.org/wiki/1907">1907</ref> – <ref target="https://mt.wikipedia.org/wiki/Besançon">Besançon</ref>, <ref target="https://mt.wikipedia.org/wiki/11_ta'_April">11 ta' April</ref> <ref target="https://mt.wikipedia.org/wiki/2005">2005</ref>) kien plejer tal-<ref target="https://mt.wikipedia.org/wiki/Futbol">futbol</ref> <ref target="https://mt.wikipedia.org/wiki/Franza">Franċiż</ref>. Hu jibqa' famuż minħabba li kien il-plejer li skorja l-ewwel gowl fl-istorja tat-<ref target="https://mt.wikipedia.org/wiki/Tazza_tad-Dinja_tal-Futbol">Tazza tad-Dinja</ref>.</p>
Karriera
<p>Bejn l-1921 u l-1931 Laurent lagħab mat-tim semiprofessjonali ta' <ref target="https://mt.wikipedia.org/wiki/CA_Paris-Charenton">Cercle Athlétique de Paris</ref>, qabel ma ssieħeb ma' <ref target="https://mt.wikipedia.org/wiki/FC_Sochaux-Montbéliard">Sochaux</ref>, li f'dak iż-żmien kienet it-tim tax-xogħol tal-manifattur tal-karozzi <ref target="https://mt.wikipedia.org/wiki/Peugeot">Peugeot</ref>, fejn kien jaħdem. Fis-snin li segwew dar diversi timijiet, sakemm faqqet it-<ref target="https://mt.wikipedia.org/wiki/It-Tieni_Gwerra_Dinjija">Tieni Gwerra Dinjija</ref> u ġie msejjaħ mal-armata Franċiża. Matul il-gwerra nqabad bħala priġunier mill-Ġermaniżi u wara li qatta' tliet snin bħala priġunier fl-1943 irritorna għall-futbol ma' <ref target="https://mt.wikipedia.org/wiki/Besançon_RC">Besançon</ref> fejn magħhom għalaq il-karriera tiegħu fl-1946.</p>
<p>Laurent iddebutta mat-<ref target="https://mt.wikipedia.org/wiki/Tim_nazzjonali_tal-futbol_ta'_Franza">tim nazzjonali Franċiż</ref> nhar it-23 ta' Frar 1930 f'logħba ta' ħbiberija kontra l-<ref target="https://mt.wikipedia.org/wiki/Tim_nazzjonali_tal-futbol_tal-Portugall">Portugall</ref> ġewwa <ref target="https://mt.wikipedia.org/wiki/Porto">Porto</ref>, li Franza tilfu 2–0. Hu, flimkien ma' ħuh, ġew magħżula mal-iskwadra Franċiża għat-<ref target="https://mt.wikipedia.org/wiki/Tazza_tad-Dinja_tal-Futbol_1930">Tazza tad-Dinja 1930</ref> ġewwa l-<ref target="https://mt.wikipedia.org/wiki/Urugwaj">Urugwaj</ref>, l-ewwel waħda fl-istorja. Għal din l-okkażjoni hu ngħata permess speċjali ta' "futboler-ħaddiem". Hu lagħab fl-ewwel logħba kontra l-<ref target="https://mt.wikipedia.org/wiki/Tim_nazzjonali_tal-futbol_tal-Messiku">Messiku</ref> fit-13 ta' Lulju 1930. Franza rebħu l-partita 4–1, b'Laurent jiskorja l-ewwel gowl fl-istorja tat-Tazza tad-Dinja.</p>
<p><hi rend="bold">“</hi>Meta skorjajt il-gowl kelli ferħ normali, dak ta' gowl flimkien ma' sħabi. Kien hemm biss bews u ċapċip tal-idejn qabel mal-partita reġgħet bdiet. F'dak il-ħin l-anqas saqsejt il-mistoqsija jekk dan kienx l-ewwel gowl tat-Tazza tad-Dinja. Ma rrealizzajtx.<hi rend="bold">”</hi></p>
—Lucien Laurent dwar il-gowl
<p>Minkejja r-rebħa kontra l-Messiku, Franza ġiet eliminata wara li tilfet iż-żewġ partiti ta' wara kontra l-<ref target="https://mt.wikipedia.org/wiki/Tim_nazzjonali_tal-futbol_tal-Arġentina">Arġentina</ref> u ċ-<ref target="https://mt.wikipedia.org/wiki/Tim_nazzjonali_tal-futbol_taċ-Ċili">Ċili</ref>. Fl-ewwel logħba Laurent kien mal-ewwel ħdax però kellu jiġi sostitwit wara li weġġa' f'konfront ma' <ref target="https://mt.wikipedia.org/wiki/Luis_Monti">Luis Monti</ref> li ħallietu barra mil-logħba ta' wara.<ref target="https://mt.wikipedia.org/wiki/Il-Paġna_prinċipali#cite_note-1">[1]</ref></p>
<p>Mat-tim nazzjonali Franċiż Laurent lagħab 10 partiti fejn skorja żewġ gowls.</p>





Ħoloq esterni
<list type="unordered"><item>(FR)  <ref target="http://www.fff.fr/individus/selections/visu_fiche.php?in_no=568&amp;id_cat=1">Profil fuq is-sit tal-federazzjoni Franċiża</ref></item></list>
</text></body></html>