<html><body><text id="wikipedia_mt_wikipedia_org__16648.html" ns="0" revid="272247" sourceurl="https://mt.wikipedia.org/wiki/Nick_Drake" title="Nick Drake" type="wikipedia">Nick Drake
<p><hi rend="bold">Nicholas Rodney "Nick" Drake</hi> (twieled fid-19 ta' Ġunju 1948 – twieled fil-25 ta' Novembru 1974) kien kant-awtur u mużiċista <ref target="https://mt.wikipedia.org/wiki/Ingilterra">Ingliż</ref>, magħruf l-aktar għall-kanzunetti tiegħu fuq sfond tal-kitarra. F'ħajtu naqas illi jiġbed udjenza kbira però maż-żmien xogħlu beda jiġi rikonoxxut.<ref target="https://mt.wikipedia.org/wiki/Il-Paġna_prinċipali#cite_note-VH1-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-Macdonald-2">[2]</ref> Ta' għoxrin sena iffirma ma' <ref target="https://mt.wikipedia.org/wiki/Island_Records">Island Records</ref> meta kien għadu student tal-<ref target="https://mt.wikipedia.org/wiki/Università_ta'_Cambridge">Università ta' Cambridge</ref>, u ħareġ l-album <hi rend="italic"><ref target="https://mt.wikipedia.org/wiki/Five_Leaves_Lef">Five Leaves Left</ref></hi> fl-1969. Sal-1972 hu kien irrekordja żewġ albums oħrajn – <hi rend="italic"><ref target="https://mt.wikipedia.org/wiki/Bryter_Layter">Bryter Layter</ref></hi> u <hi rend="italic"><ref target="https://mt.wikipedia.org/wiki/Pink_Moon">Pink Moon</ref></hi>. L-ebda minnhom ma biegħ iktar minn 5,000 kopja mal-ewwel ħruġ.<ref target="https://mt.wikipedia.org/wiki/Il-Paġna_prinċipali#cite_note-3">[3]</ref> In-nuqqas ta' rieda li kellu li jdoqq quddiem udjenza jew li jkun intervistat ikkontribwixxew għan-nuqqas ta' suċċess kummerċjali.</p>
<p>Drake sofra minn <ref target="https://mt.wikipedia.org/wiki/Dipressjoni_klinika">dipressjoni</ref>, partikularment fl-aħħar snin ta' ħajtu. Ħafna drabi din kienet tkun riflessa fil-lirika tiegħu. Meta lesta mit-tielet album, <hi rend="italic">Pink Moon</hi> tal-1972, hu rtira kompletament mill-kant lajv u mill-irrekordjar, u mar lura jgħix mal-ġenituri tiegħu f'Warwickshire. M'hemm l-ebda filmat tiegħu ta' Drake bħala adult; inqabad biss f'ritratti u filmati fi tfulitu.<ref target="https://mt.wikipedia.org/wiki/Il-Paġna_prinċipali#cite_note-4">[4]</ref> Drake miet nhar il-25 ta' Novembru 1974 kawża ta' <ref target="https://mt.wikipedia.org/wiki/Overdose">overdose</ref> ta' <ref target="https://mt.wikipedia.org/wiki/Amitriptilina">amitriptilina</ref>, <ref target="https://mt.wikipedia.org/wiki/Antidipressant">antidipressant</ref> preskritt; huwa kellu 26 sena.</p>
<p>Il-mużika ta' Drake baqgħet disponibbli matul in-nofs tas-snin 70, imma t-tnedija tal-album <hi rend="italic"><ref target="https://mt.wikipedia.org/wiki/Fruit_Tree">Fruit Tree</ref></hi> wasslet biex il-katalgu mużikali tiegħu jerġa' jiġi evalwat. Sa nofs is-snin 80 Drake kien qiegħed jingħata kredtu li influwenza artisti bħal <ref target="https://mt.wikipedia.org/wiki/Robert_Smith_(mużiċista)">Robert Smith</ref>, <ref target="https://mt.wikipedia.org/wiki/David_Sylvian">David Sylvian</ref> u <ref target="https://mt.wikipedia.org/wiki/Peter_Buck">Peter Buck</ref>. Fl-1985, The Dream Academy laħqu l-quċċata tal-klassifiki fir-Renju Unit u l-Istati Uniti b'"Life in a Norther Town", diska miktuba u ddedikata lil Drake.<ref target="https://mt.wikipedia.org/wiki/Il-Paġna_prinċipali#cite_note-5">[5]</ref> Sal-bidu tas-snin 90, hu sar il-figura rappreżentattiva ta' mużiċista "romantiku kkundannat" fl-istampa mużikali Brittanika u ssemma għal diversi drabi bħala l-influwenza ta' artisti bħal <ref target="https://mt.wikipedia.org/wiki/Kate_Bush">Kate Bush</ref>, <ref target="https://mt.wikipedia.org/wiki/Paul_Weller">Paul Weller</ref> u <ref target="https://mt.wikipedia.org/wiki/The_Black_Crowes">The Black Crowes</ref>.<ref target="https://mt.wikipedia.org/wiki/Il-Paġna_prinċipali#cite_note-6">[6]</ref> L-ewwel bijografija tiegħu tfaċċat fl-1997, segwita fl-1998 bid-dokumentarju <hi rend="italic">A Stranger Among Us</hi>. </p>
L-ewwel snin
<p>Missier Nick, Rodney Drake (1908–1988), emigra lejn <ref target="https://mt.wikipedia.org/wiki/Jangon">Jangon</ref>, f'<ref target="https://mt.wikipedia.org/wiki/Burma">Burma</ref>, fil-bidu tas-snin tletin sabiex jaħdem bħala inġinier ma' Bombay Burmah Trading Corporation.<ref target="https://mt.wikipedia.org/wiki/Il-Paġna_prinċipali#cite_note-7">[7]</ref> Hemmhekk, fl-1934, missieru ltaqa' mat-tifla ta' membru għoli tas-Servizz Ċivili Indjan, Mary Lloyd (1916–1993), magħrufa fost qrabatha bħala "Molly". Rodney Drake ippropona lil Molly fl-1936 minkejja li l-koppja kellha tistenna sa sena wara sakemm hi għalqet il-21 sena qabel ma l-familja tagħha tawha l-permess biex tiżżewweġ.<ref target="https://mt.wikipedia.org/wiki/Il-Paġna_prinċipali#cite_note-8">[8]</ref> Fl-1950 irritornaw lura lejn <ref target="https://mt.wikipedia.org/wiki/Warwickshire">Warwickshire</ref><ref target="https://mt.wikipedia.org/wiki/Il-Paġna_prinċipali#cite_note-9">[9]</ref> sabiex jgħixu fil-kampanja, f'dar bl-isem ta' Far Leys, fir-raħal ta' Tanworth-in-Arden fil-Punent ta' Warwickshire. Nick Drake kellu oħt waħda, <ref target="https://mt.wikipedia.org/wiki/Gabrielle_Drake">Gabrielle</ref>, li aktar tard kellha ssegwi karriera ta' suċċess bħala attriċi televiżiva u fil-films. Il-ġenituri tiegħu kellhom xeħta mużikali u t-tnejn li huma kitbu biċċiet ta' mużika. Reġistrazzjonijiet ta' Molly Drake tfaċċaw wara mewtha u l-istil tagħhom huwa simili għat-ton u t-tema tax-xogħol ta' binha.<ref target="https://mt.wikipedia.org/wiki/Il-Paġna_prinċipali#cite_note-ASTF-10">[10]</ref> Kemm l-omm kif ukoll binha kellhom l-istil vuċi fraġli espressa bil-kant tagħhom, u kemm Gabrielle u l-bijografu <ref target="https://mt.wikipedia.org/wiki/Trevor_Dann">Trevor Dann</ref> innutaw sens ta' presentiment u <ref target="https://mt.wikipedia.org/wiki/Fataliżmu">fataliżmu</ref> fil-mużika tagħhom.<ref target="https://mt.wikipedia.org/wiki/Il-Paġna_prinċipali#cite_note-ASTF-10">[10]</ref><ref target="https://mt.wikipedia.org/wiki/Il-Paġna_prinċipali#cite_note-11">[11]</ref> Xprunat minn ommu, Drake tgħallem il-pjanu ta' età bikrija u beda jikkomponi r-repertorji tiegħu li kien jirrekordja fuq <hi rend="italic">tape recorder</hi> u li ommu kienet iżżomm fis-salott.<ref target="https://mt.wikipedia.org/wiki/Il-Paġna_prinċipali#cite_note-Macdonald-2">[2]</ref></p>
<p>Fl-1957, Drake daħal fl-Eagle House School, kulleġġ preparatorju Ingliż f'Berkshire. Ħames snin wara daħal fi skola pubblika f'Marlborough College f'<ref target="https://mt.wikipedia.org/wiki/Wiltshire">Wiltshire</ref>, fejn missieru, nannuh u buż-nannuh kollha kienu alunni. Hu beda juri interess fl-isports, fejn kien sar ġerrej stabbilit (ir-rekord tiegħu fuq 100 jarda għadu mhux maqbuż sal-lum il-ġurnata)<ref target="https://mt.wikipedia.org/wiki/Il-Paġna_prinċipali#cite_note-McGrath-12">[12]</ref> u għal xi żmien kien kaptan tat-tim tar-rugby. Kien ukoll <hi rend="italic">Head of House</hi> ta' C1, l-ikbar abitazzjoni tal-kulleġġ. Il-ħbieb tiegħu tal-iskola jiftakru lil Drake bħala persuna kunfidenti u "awtoritarju ħiemed", filwaqt li ħafna drabi distakkat fil-manjieri tiegħu.<ref target="https://mt.wikipedia.org/wiki/Il-Paġna_prinċipali#cite_note-13">[13]</ref> Missieru Rodney jiftakar, "F'wieħed mir-rapporti [is-surmast] qal li ħadd minna ma kien jafu sew."<ref target="https://mt.wikipedia.org/wiki/Il-Paġna_prinċipali#cite_note-Paphides-14">[14]</ref></p>
<p>Drake daqq il-pjanu fl-orkestra tal-iskola, u tgħallem il-klarinett u s-sassofonu. Huwa fforma grupp mużikali, The Perfumed Gardeners, flimkien ma' erba' sħabu tal-iskola fl-1964 jew l-1965. Bi Drake fuq il-pjanu u, xi drabi, bid-daqq tal-<ref target="https://mt.wikipedia.org/wiki/Sassofonu_Alto">alto sax</ref> u l-kant, il-grupp daqq repertorji u mużika jazz ta' <ref target="https://mt.wikipedia.org/wiki/Pye_International_Records">Pye Records</ref>, kif ukoll kanzunetti ta' <ref target="https://mt.wikipedia.org/wiki/The_Yardbirds">The Yardbirds</ref> u <ref target="https://mt.wikipedia.org/wiki/Manfred_Mann">Manfred Mann</ref>. <ref target="https://mt.wikipedia.org/wiki/Chris_de_Burgh">Chris de Burgh</ref> xtaq jidħol parti tal-grupp, però ma kienx aċċettat minħabba li l-gosti mużikali tiegħu kienu meqjusin mill-membri l-oħra bħala "wisq f'vena popolari".<ref target="https://mt.wikipedia.org/wiki/Il-Paġna_prinċipali#cite_note-15">[15]</ref> Ir-rendiment akkademiku ta' Drake malajr beda sejjer lura, u filwaqt li kien qabeż sena fl-Eagle House, f'Marlborough beda jittraskura l-istudji u jikkonċentra iktar fuq il-mużika. Huwa kiseb seba' <ref target="https://mt.wikipedia.org/wiki/General_Certificate_of_Education">O-Levels tal-GCE</ref> fl-1963, iżda dawn kienu inqas minn kemm stennew l-għalliema tiegħu, filwaqt li falla l-"Fiżika mal-Kimika".<ref target="https://mt.wikipedia.org/wiki/Il-Paġna_prinċipali#cite_note-16">[16]</ref> Fl-1965, Drake ħallas £13 għall-ewwel kitarra akustika tiegħu, u beda jesperimenta bl-<ref target="https://mt.wikipedia.org/wiki/Irfinar">irfinar miftuħ</ref> u tekniki differenti ta' kif juża' <ref target="https://mt.wikipedia.org/wiki/Fingerstyle">subajgħ</ref>.<ref target="https://mt.wikipedia.org/wiki/Il-Paġna_prinċipali#cite_note-McGrath-12">[12]</ref></p>
<p>Fl-1966, Drake rebaħ borża ta' studju fil-<ref target="https://mt.wikipedia.org/wiki/Letteratura_Ingliża">letteratura Ingliża</ref> fil-<ref target="https://mt.wikipedia.org/wiki/Fitzwilliam_College">Fitzwilliam College</ref>, fl-<ref target="https://mt.wikipedia.org/wiki/Università_ta'_Cambridge">Università ta' Cambridge</ref>. Huwa ttardja d-dħul tiegħu biex jgħaddi sitt xhur fl-<ref target="https://mt.wikipedia.org/wiki/Università_ta'_Aix-Marseille">Università ta' Aix-Marseille</ref>, fi <ref target="https://mt.wikipedia.org/wiki/Franza">Franza</ref>, minn Frar tal-1967 'il quddiem. Kemm dam f'Aix, huwa ddedika ħafna ħin għall-prattika tal-kitarra, fejn ħafna drabi kien idoqq ma' sħabu għall-flus fit-toroq tal-qalba tal-belt. Drake beda jpejjep il-<ref target="https://mt.wikipedia.org/wiki/Kannabis">kannabis</ref>, u dik ir-rebbiegħa siefer ma' xi ħbieb lejn il-<ref target="https://mt.wikipedia.org/wiki/Marokk">Marokk</ref> għaliex, skont wieħed minn sħabu tas-safar Richard Charkin, "hemmhekk kien fejn kont issib l-aqwa ħaxixa".<ref target="https://mt.wikipedia.org/wiki/Il-Paġna_prinċipali#cite_note-17">[17]</ref> Aktarx li Drake beda juża l-<ref target="https://mt.wikipedia.org/wiki/LSD">LSD</ref> waqt li kien f'Aix,<ref target="https://mt.wikipedia.org/wiki/Il-Paġna_prinċipali#cite_note-18">[18]</ref> u lirika mituba f'dan il-perjodu - partikolarment għall-kanzunetta "Clothes of Sand" - jissuġġerixxu interess fid-<ref target="https://mt.wikipedia.org/wiki/Droga_alluċenoġena">droga alluċenoġena</ref>.<ref target="https://mt.wikipedia.org/wiki/Il-Paġna_prinċipali#cite_note-19">[19]</ref></p>
Cambridge
<p>Mar-ritorn tiegħu l-Ingilterra hu mar joqgħod fl-appartament t'oħtu ġewwa <ref target="https://mt.wikipedia.org/wiki/Hampstead">Hampstead</ref>, qabel ma daħal fl-Università ta' Cambridge f'Ottubru ta' dik is-sena. L-għalliema tiegħu sabuh student intelliġenti, iżda mingħajr entużjażmu u mingħajr ħajra għall-istudju.<ref target="https://mt.wikipedia.org/wiki/Il-Paġna_prinċipali#cite_note-20">[20]</ref> Dann jinnota li kellu diffikultà jibni konnessjoni kemm ma' membri tal-istaff u kif ukoll ma' studenti bħalu, u jinnota wkoll li r-ritratti uffiċjali tal-università juruh żagħżugħ malinkoniku.<ref target="https://mt.wikipedia.org/wiki/Il-Paġna_prinċipali#cite_note-d25-21">[21]</ref> Cambridge kienet tagħmel enfasi fuq it-timijiet tar-rugby u l-krikit, iżda Drake kien tilef l-interess fl-isports u beda jippreferi joqgħod fil-kamra tiegħu fil-kulleġġ, ipejjep il-<ref target="https://mt.wikipedia.org/wiki/Marijuana">marijuana</ref> u jisma' u jdoqq il-mużika. F'Settembru tal-1967 iltaqa' ma' <ref target="https://mt.wikipedia.org/wiki/Robert_Kirby">Robert Kirby</ref>, student tal-mużika li eventwalment kiteb l-orkestra għal ħafna xogħol mill-ewwel żewġ albums ta' Drake.<ref target="https://mt.wikipedia.org/wiki/Il-Paġna_prinċipali#cite_note-22">[22]</ref></p>
<p>Sa dan iż-żmien, Drake kien skopra x-xeni mużikali <ref target="https://mt.wikipedia.org/wiki/Mużika_folk">folk</ref> Brittanniċi u Amerikani, u kien influwenzat minn artisti bħal <ref target="https://mt.wikipedia.org/wiki/Bob_Dylan">Bob Dylan</ref>, <ref target="https://mt.wikipedia.org/wiki/Josh_White">Josh White</ref> u <ref target="https://mt.wikipedia.org/wiki/Phil_Ochs">Phil Ochs</ref>. Huwa beda jdoqq fi klabbs lokali u ħwienet tal-kafè madwar Londra u fi Frar tal-1968, waqt li kien qed idoqq bħala l-att tal-ftuħ qabel <ref target="https://mt.wikipedia.org/wiki/Country_Joe_and_the_Fish">Country Joe and the Fish</ref> ġewwa <ref target="https://mt.wikipedia.org/wiki/The_Roundhouse">The Roundhouse</ref> f'<ref target="https://mt.wikipedia.org/wiki/Camden_Town">Camden Town</ref>, irnexxielu jħalli impressjoni fuq <ref target="https://mt.wikipedia.org/wiki/Ashley_Hutchings">Ashley Hutchings</ref>, bassista ta' <ref target="https://mt.wikipedia.org/wiki/Fairport_Convention">Fairport Convention</ref>.<ref target="https://mt.wikipedia.org/wiki/Il-Paġna_prinċipali#cite_note-kronoloġija-23">[23]</ref> Hutchings jiftakar li baqa' impressjonat bil-ħiliet ta' Drake bħala kitarrist, iżda iktar minn hekk, "bid-dehra tiegħu ta' stilla. Huwa kellu dehra tal-għaġeb, kien jidher twil seba' piedi."<ref target="https://mt.wikipedia.org/wiki/Il-Paġna_prinċipali#cite_note-Paphides-14">[14]</ref></p>
<p>Hutchins introduċa lil Drake lill-produttur Amerikan <ref target="https://mt.wikipedia.org/wiki/Joe_Boyd">Joe Boyd</ref>, sid tal-kumpanija ta' produzzjoni u l-immaniġġjar Witchseason Productions. Dak iż-żmien, il-kumpanija kienet liċenzjata lil <ref target="https://mt.wikipedia.org/wiki/Island_Records">Island Records</ref>,<ref target="https://mt.wikipedia.org/wiki/Il-Paġna_prinċipali#cite_note-Paphides1-24">[24]</ref> u Boyd, bħala dak li kien skopra lill-<ref target="https://mt.wikipedia.org/wiki/Fairport_Convention">Fairport Convention</ref> u li kien responsabbli għall-introduzzjoni ta' <ref target="https://mt.wikipedia.org/wiki/John_Martyn">John Martyn</ref> u <ref target="https://mt.wikipedia.org/wiki/The_Incredible_String_Band">The Incredible String Band</ref> lil udjenzi wesgħin, kien figura ta' stoffa u rispettata fix-xena folk tar-Renju Unit.<ref target="https://mt.wikipedia.org/wiki/Il-Paġna_prinċipali#cite_note-Paphides-14">[14]</ref> Hu u Drake mill-ewwel bnew rabta bejniethom, u l-produttur ħa rwol ta' gwida għal Drake tul il-karriera tiegħu. <hi rend="italic">Demo</hi> ta' erba' kanzunetti, irrekordjata fil-kamra ta' Drake fil-kamra tal-kulleġġ tiegħu matul ir-rebbiegħa tal-1968, wasslet biex Boyd joffri kuntratt ta' immaniġġjar, pubblikazzjoni u produzzjoni lill-artist ta' 20 sena, u beda wkoll ix-xogħol fuq l-album debuttanti. Skont Boyd:</p>
<p>Dan iż-żmien ma kienx hemm <hi rend="italic">cassettes</hi> - (Drake) ġabli <hi rend="italic">tape recorder</hi> li kien għamel id-dar. F'nofs l-ewwel diska ħassejt li din kienet xi ħaġa pjuttost speċjali. Sejjaħtlu, ġie, u għedtlu, "Nixtieq nagħmel rekord miegħek." Huwa laqlaq, "Eh, ijja, Ok." Nick kien raġel ta' ftit kliem.<ref target="https://mt.wikipedia.org/wiki/Il-Paġna_prinċipali#cite_note-Paphides-14">[14]</ref></p>
<p>F'intervista tal-2004, il-ħabib ta' Drake, Paul Wheeler, ftakar fl-eċitament għal dak li deher bħala l-bidu tas-suċċess għal Drake, u semma' kif il-kantant kien diġà ddeċieda li ma jkomplix it-tielet sena tiegħu f'Cambridge.<ref target="https://mt.wikipedia.org/wiki/Il-Paġna_prinċipali#cite_note-Paphides-14">[14]</ref></p>
Karriera
<hi rend="italic">Five Leaves Left</hi>
<p>Drake beda jirrekordja l-ewwel album tiegħu <hi rend="italic"><ref target="https://mt.wikipedia.org/wiki/Five_Leaves_Left">Five Leaves Left</ref></hi> fl-1968, b'Boyd jassumi r-rwol ta' produttur. Is-sessjonijiet saru fl-istudjo ta' Sound Techniques, ġewwa Londra, bi Drake ħafna drabi jiskarta l-lezzjonijiet biex jaqbad il-ferrovija sal-kapitali Ingliża. Ispirat mill-produzzjoni ta' John Simon fuq l-ewwel album ta' <ref target="https://mt.wikipedia.org/wiki/Leonard_Cohen">Leonard Cohen</ref>, Boyd kien ħerqan li l-vuċi ta' Drake tkun irreġistrata bl-istess stil intimu, "mingħajr ix-xinxilli tal-pop".<ref target="https://mt.wikipedia.org/wiki/Il-Paġna_prinċipali#cite_note-b192-25">[25]</ref> Boyd fittex ukoll li jinkludi arranġamenti li jixbħu lil ta' Simon, mingħajr ma dawn jisbqu l-kanzunetta.<ref target="https://mt.wikipedia.org/wiki/Il-Paġna_prinċipali#cite_note-b192-25">[25]</ref> Għas-sosten, Boyd qabbad numru ta' kuntatti mix-xena tal-folk f'Londra, inkluż il-kitarrist ta' Fairport Convention <ref target="https://mt.wikipedia.org/wiki/Richard_Thompson">Richard Thompson</ref> u l-bassista ta' <ref target="https://mt.wikipedia.org/wiki/Pentangle">Pentangle</ref>, <ref target="https://mt.wikipedia.org/wiki/Danny_Thompson">Danny Thompson</ref>.<ref target="https://mt.wikipedia.org/wiki/Il-Paġna_prinċipali#cite_note-inkblot-26">[26]</ref> Hu ġab ukoll lill-produttur <ref target="https://mt.wikipedia.org/wiki/John_Wood_(produttur_mużikali)">John Wood</ref> bħala inġinier, filwaqt li qabbad lil Richard Hewson biex jikteb arranġamenti orkestrali.</p>
<p>L-ewwel sessjonijiet ma marrux tajjeb: is-sessjonijiet kienu irregolari u mgħaġġlin, irrekordjati waqt ħin misluf minn Fairport Convention waqt li dawn kienu qed jipproduċu l-album tagħhom <hi rend="italic"><ref target="https://mt.wikipedia.org/wiki/Unhalfbricking">Unhalfbricking</ref></hi>. Kien hemm tensjoni bejn l-artist u l-produttur dwar id-direzzjoni li l-album kellu jieħu; Boyd kien jappoġġja l-metodu ta' <ref target="https://mt.wikipedia.org/wiki/George_Martin">George Martin</ref> li "juża' l-istudjo bħal strument", waqt li Drake ipprefera ħoss iktar organiku. Dann josserva li Drake kien iħossu "issikat u nervuż" fuq reġistrazzjonijiet <hi rend="italic">bootleg</hi> meħuda mis-sessjonijiet, u jinnota wkoll it-tentattivi mingħajr suċċess ta' Boyd li jfassal strumentazzjoni.<ref target="https://mt.wikipedia.org/wiki/Il-Paġna_prinċipali#cite_note-27">[27]</ref> Iż-żewġ naħat kienu mdejqin bil-kontribuzzjoni ta' Hewson, u ħassewha wisq tradizzjonali u komuni għall-ħoss tal-kanzunetti ta' Drake.<ref target="https://mt.wikipedia.org/wiki/Il-Paġna_prinċipali#cite_note-28">[28]</ref> Drake issuġġerixxa li jużaw lill-ħabib tiegħu mill-università Robert Kirby, iżda Boyd kien xettiku milli jingaġġa student tal-mużika mingħajr ebda esperjenza fi studjo. Madanakollu, huwa kien impressjonat bl-assertività mhux karatteristika ta' Drake u qabel li ssir prova.<ref target="https://mt.wikipedia.org/wiki/Il-Paġna_prinċipali#cite_note-29">[29]</ref> Preċedentement, Kirby kien ippreżenta lil Drake b'xi arranġamenti għall-kanzunetti tiegħu,<ref target="https://mt.wikipedia.org/wiki/Il-Paġna_prinċipali#cite_note-Paphides1-24">[24]</ref> però, Kirby ma ħassux kunfidenti biżżejjed biex jikteb il-partitura għal dik li hi meqjusa l-qofol tal-album, <hi rend="italic"><ref target="https://mt.wikipedia.org/wiki/River_Man">River Man</ref></hi>, u Boyd kellu jġebbed l-estimi finanzjarji ta' Witchseason biex jingaġġa lill-kompożitur veteran <ref target="https://mt.wikipedia.org/wiki/Harry_Robinson">Harry Robinson</ref>, bi struzzjonijiet biex jimita t-ton ta' <ref target="https://mt.wikipedia.org/wiki/Frederick_Delius">Delius</ref> u <ref target="https://mt.wikipedia.org/wiki/Maurice_Ravel">Ravel</ref>.</p>
<p>Diffikultajiet fil-<ref target="https://mt.wikipedia.org/wiki/Post-produzzjoni">post-produzzjoni</ref> wasslet għal dewmien ta' diversi xhur fil-ħruġ tal-album. Kien ġie allegat li l-album ma kienx irreklamat u sostnut biżżejjed,<ref target="https://mt.wikipedia.org/wiki/Il-Paġna_prinċipali#cite_note-30">[30]</ref> għalkemm l-inklużjoni tat-kanzunetta tal-ftuħ "Time Has Told Me" fuq l-album tad-dar tal-produzzjoni Island Records <hi rend="italic"><ref target="https://mt.wikipedia.org/wiki/Nice_Enough_to_Eat">Nice Enough to Eat</ref></hi> wasslitu għal udjenza wiesa' (kannzunetta oħra mit-tieni album tiegħu kienet inkluża wkoll fl-album tad-dar diskografika sussegwenti <hi rend="italic"><ref target="https://mt.wikipedia.org/wiki/Bumpers_(album)">Bumpers</ref></hi>). </p>
<p>Drake deher f'intervisti ta' faċċati sħaħ fl-istampa popolari F'Lulju, <hi rend="italic"><ref target="https://mt.wikipedia.org/wiki/Melody_Maker">Melody Maker</ref></hi> irrifera għall-album bħala wieħed "poetiku" u "interessanti", għalkemm <hi rend="italic"><ref target="https://mt.wikipedia.org/wiki/New_Musical_Express">NME</ref></hi> f'Ottubru kitbu li ma kienx hemm "biżżejjed varjetà biex l-album ikun wieħed divertenti".<ref target="https://mt.wikipedia.org/wiki/Il-Paġna_prinċipali#cite_note-31">[31]</ref> L-album indaqq fuq ir-radju minn DJs iktar progressivi tal-BBC, bħal <ref target="https://mt.wikipedia.org/wiki/John_Peel">John Peel</ref><ref target="https://mt.wikipedia.org/wiki/Il-Paġna_prinċipali#cite_note-32">[32]</ref> u Bob Harris. Drake ma kienx kuntent bil-kopertina minn ġewwa, li kienet iġġib id-diski fl-ordni l-ħażin u li kienet iġġib versi li ma kienux inklużi fil-verżjonijiet irrekordjati.<ref target="https://mt.wikipedia.org/wiki/Il-Paġna_prinċipali#cite_note-33">[33]</ref> F'intervista oħtu Gabrielle stqarriet: "Kien riżervat ħafna. Kont naf li qed jaħdem fuq album imma ma kontx naf f'liema stadju kien wasal sakemm daħal fil-kamra tiegħi u qalli, 'Ħa!'. Waddabli kopja fuq is-sodda u ħareġ 'il barra!"<ref target="https://mt.wikipedia.org/wiki/Il-Paġna_prinċipali#cite_note-Paphides1-24">[24]</ref></p>
<hi rend="italic">Bryter Layter</hi>
<p>Drake spiċċa l-istudji tiegħu f'Cambridge disa' xhur qabel il-gradwazzjoni, u fil-ħarifa tal-1969 mar jgħix Londra sabiex jikkonċentra fuq karriera mużikali. Missieru jiftakar "jiktiblu ittri twal, dwar l-iżvantaġġi li jitlaq 'il bogħod minn Cambridge ... diploma kienet xi ħaġa sigura, jekk jirnexxielu jġib id-diploma, tal-anqas ikollu xi ħaġa fuq xiex jaqa' fuqha; ir-risposta tiegħu kienet li xi ħaġa sigura kien dak li ma riedx."<ref target="https://mt.wikipedia.org/wiki/Il-Paġna_prinċipali#cite_note-ASTF-10">[10]</ref> Drake qatta' l-ewwel ftit xhur fil-kapitali jgħix minn post għal ieħor, fejn xi drabi għex ukoll fl-appartment ta' oħtu f'<ref target="https://mt.wikipedia.org/wiki/Kensington">Kensington</ref>, imma ħafna drabi kien jorqod għand ħbiebu, fuq is-sufanijiet jew mal-art.<ref target="https://mt.wikipedia.org/wiki/Il-Paġna_prinċipali#cite_note-34">[34]</ref> Fl-aħħar, f'tentattiv sabiex isawwab xi forma ta' stabbiltà f'ħajjet Drake, Boyd organizza u ħallas akkomodazzjoni f'Belsize Park, <ref target="https://mt.wikipedia.org/wiki/Camden_(Londra)">Camden</ref>.</p>
<p>F'Awwissu, Drake irrekordja tliet kanzunetti għall-programm ta' <ref target="https://mt.wikipedia.org/wiki/John_Peel">John Peel</ref> fuq il-<ref target="https://mt.wikipedia.org/wiki/BBC">BBC</ref>. Xahrejn wara, hu fetaħ għal Fairport Convention fir-Royal Festival Hall f'Londra, segwita minn dehriet fi klabbs folk f'Birmingham u Hull. Bl-esebizzjoni ta' Hull f'moħħu, il-kantant folk Michael Chapman ikkummenta:</p>
<p>Il-mużiċisti folkloristiċi m'għoġobhomx; [huma] riedu kanzunetti bil-kor. Huma tilfu l-punt kompletament. Hu ma lissen l-ebda kelma l-lejla sħiħa. Fil-fatt kienet xi ftit ta' dwejjaq taraha. Ma nafx x'kienet qed tistenna l-udjenza, ifhimni, kellhom ikunu jafu li ma kellhomx jistennew kunċert konvenzjonali f'kunċert ta' Nick Drake!<ref target="https://mt.wikipedia.org/wiki/Il-Paġna_prinċipali#cite_note-kronoloġija-23">[23]</ref></p>
<p>Din l-esperjenza qawwet id-deċiżjoni tiegħu biex ma jkantax aktar quddiem in-nies; il-ftit kunċerti li daqq f'dawn iż-żmenijiet kienu qosra, spjaċevoli u b'attendenza baxxa. Drake deher mingħajr ħeġġa biex ikanta u ftit li xejn kien jintegra mal-udjenza. Minħabba li diversi kanzunetti kienu jindaqqu b'intonazzjonijiet differenti, hu kien jieqaf ħafna drabi sabiex jirfina.<ref target="https://mt.wikipedia.org/wiki/Il-Paġna_prinċipali#cite_note-Sandall-35">[35]</ref></p>
<p>Għalkemm il-pubbliċità maħluqa minn <hi rend="italic">Five Leaves Left</hi> kienet żgħira, Boyd kien għatxan sabiex jibni album ġdid fuq id-dinamika li kien hemm. <hi rend="italic"><ref target="https://mt.wikipedia.org/wiki/Bryter_Layter">Bryter Layter</ref></hi> tas-snin sebgħin, għal darb'oħra prodotta minn Boyd u Wood bħala inġinier, introduċiet ħoss iktar vivaċi, b'elementi ta' jazz.<ref target="https://mt.wikipedia.org/wiki/Il-Paġna_prinċipali#cite_note-36">[36]</ref> Diżappuntant mid-debutt bi prestazzjoni kummerċjali fqira, Drake fittex li jabbanduna l-ħoss pastorali, u qabel mas-suġġeriment tal-produttur tiegħu li jinkludi bassita u batterista fir-rekordings. "Kellu ħoss iktar pop, nissoponi", Boyd qal iktar tard. "Immaġinajtu li jkun iktar kummerċjali."<ref target="https://mt.wikipedia.org/wiki/Il-Paġna_prinċipali#cite_note-37">[37]</ref> Bħall-albums preċedenti, dan l-album involva wkoll lill-mużiċisti minn Fairport Convention, kif ukoll kontribuzzjonijiet minn <ref target="https://mt.wikipedia.org/wiki/John_Cale">John Cale</ref> f'żewġ kanzunetti: "Northern Sky" u "Fly". Trevor Dann innota li filwaqt li biċċiet minn "Northern Sky" kellhom karatteristiċi li jixbhu lil dawk ta' Cale, il-kanzunetta kienet l-eqreb li Drake seta' jasal għal post fuq il-klassifika mużikali.<ref target="https://mt.wikipedia.org/wiki/Il-Paġna_prinċipali#cite_note-38">[38]</ref> Fl-<ref target="https://mt.wikipedia.org/wiki/Awtobijografija">awtobijografija</ref> tiegħu tal-1999, Cale stqarr li għamel użu mill-<ref target="https://mt.wikipedia.org/wiki/Eroina">eroina</ref> matul dan iż-żmien,<ref target="https://mt.wikipedia.org/wiki/Il-Paġna_prinċipali#cite_note-39">[39]</ref> u l-ħabib antik tiegħu Brian Wells beda jissuspetta li Drake kien qiegħed jabbuża wkoll.<ref target="https://mt.wikipedia.org/wiki/Il-Paġna_prinċipali#cite_note-Hunt-40">[40]</ref> Kemm Boyd u Wood kienu kunfidenti li l-album kellu jkun suċċess kummerċjali, imma l-album biegħ ftit inqas minn 3,000 kopja. Għal darb'oħra r-reċensjonijiet kienu mħalltin: filwaqt li <hi rend="italic">Record Mirror</hi> faħħret lil Drake bħala "kitarrist kbir, limpidu, [u] akkumpanjat b'arranġamenti delikati u sbieħ", <hi rend="italic"><ref target="https://mt.wikipedia.org/wiki/Melody_Maker">Melody Maker</ref></hi> iddeskriviet l-album bħala "taħlita stramba ta' folk u jazz".<ref target="https://mt.wikipedia.org/wiki/Il-Paġna_prinċipali#cite_note-Sandall-35">[35]</ref></p>
<p>Ftit wara t-tnedija tal-album, Boyd biegħ il-kumpanija Witchseason lil Island Records, u mar joqgħod <ref target="https://mt.wikipedia.org/wiki/Los_Angeles">Los Angeles</ref> sabiex jagħmel mal-<ref target="https://mt.wikipedia.org/wiki/Warner_Brothers">Warner Brothers</ref> fl-iżvilupp ta' kolonni sonori għall-films. It-telfa ta' din il-figura ta' gwida, flimkien mal-bejgħ miżeru tal-album, wasslet lil Drake sabiex jirtira f'dipressjoni. L-attitudni tiegħu f'Londra inbidlet: hu kien skuntent jgħix waħdu, u viżibilment nervuż u skomdu meta kanta f'serje ta' kunċerti fil-bidu tal-1970.</p>
<p>F'Ġunju, Drake għamel l-aħħar kunċert quddiem udjenza f'Ewell Technical College, ġewwa Surrey. <ref target="https://mt.wikipedia.org/wiki/Ralph_McTell">Ralph McTell</ref>, li wkoll kanta f'dik is-serata, ftakar li "Nick kien monosillabu. F'dak il-kunċert partikulari kien vera mistħi. Hu għamel l-ewwel parti u xi ħaġa orribbli ġrat. Hu kien qiegħed ikanta 'Fruit Tree' u telaq 'il barra f'nofsha."<ref target="https://mt.wikipedia.org/wiki/Il-Paġna_prinċipali#cite_note-Macaulay-41">[41]</ref> Il-frustrazzjoni tiegħu nqalbet għal dipressjoni,<ref target="https://mt.wikipedia.org/wiki/Il-Paġna_prinċipali#cite_note-42">[42]</ref> u fl-1971 Drake ġie persważ minn familtu sabiex iżur <ref target="https://mt.wikipedia.org/wiki/Psikjatra">psikjatra</ref> f'St. Thomas's Hospital, Londra. Hu ġie preskritt kors ta' antidipressanti, imma ħassu skomdu u imbarrazzat joħodhom, u prova jaħbi dak li ġara minn ħbiebu.<ref target="https://mt.wikipedia.org/wiki/Il-Paġna_prinċipali#cite_note-43">[43]</ref> Drake kien jaf biżżejjed dwar id-drogi biex jinkwieta dwar l-effetti tagħhom, u kien inkwetat fuq kif se jirreaġixxu għall-konsum regulari tal-marijuana.<ref target="https://mt.wikipedia.org/wiki/Il-Paġna_prinċipali#cite_note-44">[44]</ref></p>
<p>Island Records kienu ħerqana għall-promozzjoni tal-album <hi rend="italic">Bryter Layter</hi> b'serje ta' intervisti mal-istampa, sessjonijiet tar-radju u kant lajv. Drake, li f'dan il-perjodu kien qiegħed ipejjep dak li Kirby iddeskriva bħala "kwantità kbira" ta' marijuana<ref target="https://mt.wikipedia.org/wiki/Il-Paġna_prinċipali#cite_note-45">[45]</ref> u juri "l-ewwel sinjali ta' <ref target="https://mt.wikipedia.org/wiki/Psikożi">psikożi</ref>", irrifjuta. Mal-ħarifa tal-1970, hu kien iżola lilu nnifsu f'Londra. Diżappuntat mir-reazzjoni għal <hi rend="italic">Bryter Layter</hi>, hu sar iktar sekluż u tbiegħed minn familtu u ħbiebu. Rari kienu l-okkażjonijiet fejn kien joħroġ mill-appartament, u f'dawk id-drabi kienu biex ikanta f'xi kunċert 'l hemm u 'l hawn jew biex jixtri d-droga. "Dan kien żmien veru ħażin", oħtu Gabrielle tirrakonta, "Hu darba qalli li kull ħaġa bdiet tmur ħażin minn dan il-mument, u naħseb li dak kien meta l-affarijiet bdew imorru ħażin."<ref target="https://mt.wikipedia.org/wiki/Il-Paġna_prinċipali#cite_note-46">[46]</ref></p>
<hi rend="italic">Pink Moon</hi>
<p>Minkejja li Island la kienu qegħdin jistennew u lanqas riedu t-tielet album,<ref target="https://mt.wikipedia.org/wiki/Il-Paġna_prinċipali#cite_note-47">[47]</ref> Drake avviċina lil Wood f'Ottubru tal-1971 sabiex jibda x-xogħol fuq dak li kellu jkun l-aħħar album. Is-sessjonijiet saru f'żewġt iljieli, bi Drake u Wood biss preżenti fl-istudjo.<ref target="https://mt.wikipedia.org/wiki/Il-Paġna_prinċipali#cite_note-Macdonald-2">[2]</ref> Il-kanzunetti melankoniċi ta' <hi rend="italic"><ref target="https://mt.wikipedia.org/wiki/Pink_Moon">Pink Moon</ref></hi> huma qosra, u l-album ta' erbatax-il kanzunetta huwa twil 28 minuta biss. Drake esprima n-nuqqas ta' sodisfazzjoni bil-ħoss ta' <hi rend="italic">Bryter Layter</hi>, u kien jemmen li l-arranġamenti tal-kordi, ir-ram u s-sassofonu taw żoss li kien "iktar sħiħ, iktar elaborat."<ref target="https://mt.wikipedia.org/wiki/Il-Paġna_prinċipali#cite_note-48">[48]</ref> Drake deher fuq <hi rend="italic">Pink Moon</hi> akkumpanjat biss mill-kitarra tiegħu rekordjata, minbarra l-kanzunetta titolari fejn kienet tinkludi l-pjanu. "Hu kien determinat li jagħmel din id-diska naturali kemm jista'," jiftakar Wood. "Hu definittivament ried li jkun hu kemm jista' jkun. U jiena naħseb, f'ċerti aspetti, li <hi rend="italic">Pink Moon</hi> hija probabbilment li l-iktar hi bħall-istil ta' Nick milli ż-żewġ diski l-oħrajn."<ref target="https://mt.wikipedia.org/wiki/Il-Paġna_prinċipali#cite_note-49">[49]</ref></p>
<p>Drake wassal it-tejps ta' <hi rend="italic">Pink Moon</hi> lil <ref target="https://mt.wikipedia.org/wiki/Chris_Blackwell">Chris Blackwell</ref> f'Island Records, għall-kuntrarju ta' leġġenda popolari li tgħid li hu ħallihom fuq il-mejda tas-segretarja mingħajr ma' lissen kelma.<ref target="https://mt.wikipedia.org/wiki/Il-Paġna_prinċipali#cite_note-50">[50]</ref> Reklam għall-album fuq ir-rivista <hi rend="italic">Melody Maker</hi> fi Frar fetaħ bil-kliem "Pink Moon — l-aħħar album ta' Nick Drake: l-ewwel darba li smajna bih kien meta kien lest."<ref target="https://mt.wikipedia.org/wiki/Il-Paġna_prinċipali#cite_note-PR_UK-51">[51]</ref> <hi rend="italic">Pink Moon</hi> biegħ inqas kopji mill-predeċessuri tiegħu, għalkemm irċieva kritika pożittiva. Fir-rivista <hi rend="italic">Zigzag</hi>, Connor McKnight kiteb, "Nick Drake mhuwiex artista finta. L-album ma jagħmel l-ebda konċessjoni għat-teorija li l-mużika għandha tkun eskejpista. Hi sempliċement l-ħsieb ta' mużiċista dwar il-ħajja f'dan iż-żmien, u ma tistax titlob għal iktar minn hekk."<ref target="https://mt.wikipedia.org/wiki/Il-Paġna_prinċipali#cite_note-52">[52]</ref></p>
<p>Blackwell ħass lil <hi rend="italic">Pink Moon</hi> kellu jkun l-album li tagħmel lil Drake popolari mal-udjenza penerali; madanakollu, l-istaff tiegħu kienu diżappuntanti bin-nuqqas ta' rieda min-naħa ta' Drake biex jagħmel attivitajiet promozzjonali. Il-maniġer tal-<ref target="https://mt.wikipedia.org/wiki/A&amp;R">A&amp;R</ref>, <ref target="https://mt.wikipedia.org/wiki/Muff_Winwood">Muff Winwood</ref>, jiftakar "jaqla' xagħru" bil-frustrazzjoni, u jammetti li mingħajr is-sosten entużjażmanti ta' Blackwell "il-kumplament kienu jħalluh."<ref target="https://mt.wikipedia.org/wiki/Il-Paġna_prinċipali#cite_note-53">[53]</ref> Però, wara insistenza minn Boyd, Drake qabel li jagħmel intervista ma' Jerry Gilbert ta' <hi rend="italic">Sounds Magazine</hi>.<ref target="https://mt.wikipedia.org/wiki/Il-Paġna_prinċipali#cite_note-54">[54]</ref> Il-"kantant folk mistħi u introvert" tkellem dwar li ma kienx jogħġbu jkanta quddiem udjenza u li jagħmel dak li ma jogħġbux.<ref target="https://mt.wikipedia.org/wiki/Il-Paġna_prinċipali#cite_note-d163&amp;4-55">[55]</ref> "Ma kien hemm l-ebda konnessjoni [bejnietna]", Gilbert stqarr. "Naħseb li qatt ma ħares f'għajnejha darba."<ref target="https://mt.wikipedia.org/wiki/Il-Paġna_prinċipali#cite_note-d163&amp;4-55">[55]</ref> B'qalbu maqtugħha u konvint li ma setax jerġa' jikteb, Drake iddeċieda li jirtira mill-mużika, fejn ikkunsidra li jieħu linja differenti u jingħaqad mal-armata.<ref target="https://mt.wikipedia.org/wiki/Il-Paġna_prinċipali#cite_note-barnes-56">[56]</ref></p>
L-aħħar snin
<p>Fix-xhur wara t-tnedija ta' <hi rend="italic"><ref target="https://mt.wikipedia.org/wiki/Pink_Moon">Pink Moon</ref></hi>, Drake sar inqas soċjevoli u iktar distanti minn dawk qrib tiegħu.<ref target="https://mt.wikipedia.org/wiki/Il-Paġna_prinċipali#cite_note-57">[57]</ref> Hu reġa' lura jgħix fid-dar tal-ġenituri tiegħi f'Tanworth-in-Arden, u għalkemm kien irrabjat b'din ir-rigressjoni, hu aċċetta l-fatt li l-marda tiegħu għamlitha neċessarja. "Ma nieħux gost id-dar", qal lil ommu, "imma ma niflaħx x'imkien ieħor."<ref target="https://mt.wikipedia.org/wiki/Il-Paġna_prinċipali#cite_note-ASTF-10">[10]</ref> Ir-ritorn tiegħu kienet ħafna drabi diffiċli għal familtu; kif tispjega oħtu Gabrielle, "il-ġranet is-sbieħ f'dar il-ġenituri tiegħi kienu ġranet sbieħ għal Nick, u l-ġranet il-koroh kienu ġranet koroh għal Nick. U dak kien fuq xiex ħajjithom kienet iddur."<ref target="https://mt.wikipedia.org/wiki/Il-Paġna_prinċipali#cite_note-Paphides-14">[14]</ref></p>
<p>Hu kien jgħix ħajja miżera, fejn l-uniku sors ta' dħul kien l-£20 fil-ġimgħa li kien jirċievi minn Island Records. Ħafna drabi kien jisparixxi għal ġranet, fejn mingħajr mistenni kien imur għand ħbiebu. Robert Kirby jiddeskrivi viżta tipika: "Hu kien jiġi u ma jitkellimx, ipoġġi, jisma' l-mużika, ipejjep, jieħu xarba, jorqod matul dak il-lejl, u jumejn jew tliet ijiem wara ma jkunx hemm, ikun telaq. U tliet xhur wara jerġa' jiġi."<ref target="https://mt.wikipedia.org/wiki/Il-Paġna_prinċipali#cite_note-58">[58]</ref></p>
<p>Rigward dan il-perjodu, <ref target="https://mt.wikipedia.org/wiki/John_Martyn">John Martyn</ref> (li fl-1973 kiteb il-kanzunetta titolari tal-album tiegħu <hi rend="italic"><ref target="https://mt.wikipedia.org/wiki/Solid_Air">Solid Air</ref></hi> għal u dwar Drake) iddeskrivieh bħala l-iktar persuna sekluża li qatt iltaqa'.<ref target="https://mt.wikipedia.org/wiki/Il-Paġna_prinċipali#cite_note-guardian-59">[59]</ref> Hu kien jaqbad il-karozza ta' ommu u jsuq għal sigħat mingħajr skop, sakemm jispiċċalu l-petrol u jċempel lill-ġenituri biex jiġbruh. Ħbiebu jiftakru dwar l-estrem kif l-apparenza tiegħu nbdilet. Matul dawn il-perjodi skoraġġanti tal-marda tiegħu, hu rrifjuta li jaħsel xagħru jew li jaqta' d-dwiefer.<ref target="https://mt.wikipedia.org/wiki/Il-Paġna_prinċipali#cite_note-barnes-56">[56]</ref> Kmien fl-1972, Drake sofra minn kriżi nervuża, u kien l-isptar għal ħames ġimgħat.<ref target="https://mt.wikipedia.org/wiki/Il-Paġna_prinċipali#cite_note-Hunt-40">[40]</ref> Drake fl-agħar żmien ta' dipressjoni stqarr:</p>
<p>Ma nħoss l-ebda emozzjoni dwar xejn. La rrid nidħaq u lanqas nibki. Inħossni insensibbli, mejjet ġewwa fija.<ref target="https://mt.wikipedia.org/wiki/Il-Paġna_prinċipali#cite_note-60">[60]</ref></p>
<p>Fi Frar tal-1974, Drake ikkuntatja lil John Wood sabiex jibda jaħdem fuq ir-raba' album.<ref target="https://mt.wikipedia.org/wiki/Il-Paġna_prinċipali#cite_note-61">[61]</ref> Boyd kien l-Ingilterra dak iż-żmien, u qabel li jattenda s-sessjonijiet tal-irrekordjar. Din l-ewwel sessjoni ġiet segwita minn aktar rekordings f'Lulju. Fl-awtobijografija tal-2006, il-produttur jiftakar kif kien sorpriż bir-rabja u l-imrar li wera Drake: "[Hu qal li] Jien għidtlu li hu kien ġenju, u oħrajn qablu. Għala ma kienx famuż u sinjur?"<ref target="https://mt.wikipedia.org/wiki/Il-Paġna_prinċipali#cite_note-62">[62]</ref> Kemm Boyd u Wood innutaw li l-prestazzjoni ta' Drake kienet marret lura ħafna, tant li ma kienx jiflaħ ikanta u jdoqq il-kitarra fl-istess ħin. Madanakollu, ir-ritorn lura lejn l-istudjo ta' Sound Techniques għolliet il-moral ta' Drake; ommu stess tistqarr, "Konna lkoll fis-seba' sema li Nick kien ferħan minħabba li ma kien hemm l-ebda kuntentizza fil-ħajja ta' Nick għal snin."<ref target="https://mt.wikipedia.org/wiki/Il-Paġna_prinċipali#cite_note-Hunt-40">[40]</ref></p>
Mewt
<figure><caption>L-irħama fuq il-qabar ta' Drake turi l-iskrizzjoni 'Now we rise / And we are everywhere' meħuda minn "From the Morning", l-aħħar kanzunetta mill-aħħar album tiegħu, <hi rend="italic"><ref target="https://mt.wikipedia.org/wiki/Pink_Moon">Pink Moon</ref></hi>.</caption></figure>
<p>Sal-ħarifa tal-1974, il-marda ta' Drake wasslitu sabiex jibqa' f'kuntatt biss ma' ftit ħbieb tal-qalb. Hu prova jżomm kuntatt ma' Sophia Ryde, li ltaqa' magħha l-ewwel darba Londra fl-1968.<ref target="https://mt.wikipedia.org/wiki/Il-Paġna_prinċipali#cite_note-63">[63]</ref> Ryde ġiet deskritta mill-bijografiji ta' Drake bħala "l-iktar ħaġa qrib" ta' tfajla li kellu f'ħajtu, pero illum tippreferi d-deskrizzjoni tal-"akbar ħabiba".<ref target="https://mt.wikipedia.org/wiki/Il-Paġna_prinċipali#cite_note-64">[64]</ref> F'intervista tal-2005, Ryde stqarret li ġimgħa qabel mewtu, hi ppruvat ittemm ir-relazzjoni bejniethom. "Ma flaħtx iktar. Tlabtu għal xi żmien 'il bogħod. U ma rajt qatt iktar."<ref target="https://mt.wikipedia.org/wiki/Il-Paġna_prinċipali#cite_note-Brooks-65">[65]</ref> Bħar-relazzjoni li kellu qabel mal-mużiċista folk <ref target="https://mt.wikipedia.org/wiki/Linda_Thompson_(kantanta)">Linda Thompson</ref>, ir-relazzjoni ta' Drake ma' Ryde ma ġietx konsumata.<ref target="https://mt.wikipedia.org/wiki/Il-Paġna_prinċipali#cite_note-Brooks-65">[65]</ref></p>
<p>F'xi ħin matul il-lejl tal-24 u l-25 ta' Novembru 1974, Nick Drake miet f'daru f'Far Leys, Tanworth-in-Arden, kawża ta' doża eċċessiva ta' <ref target="https://mt.wikipedia.org/wiki/Amitriptilina">amitriptilina</ref>, tip ta' <ref target="https://mt.wikipedia.org/wiki/Antidipressant_triċikliku">antidipressant</ref>. Il-lejl ta' qabel kien mar kmieni f'kamartu wara li qatta' l-wara nofs ta' nhar iżur ħabib. Ommu qalet li mal-għabex hu telaq minn kamartu għall-kċina. Familtu kienet dratu tisimgħu jagħmel dan ħafna drabi matul il-ġurnata, imma din id-darba m'għamel l-ebda ħoss. Huma assumew li kien qiegħed jiekol xi ċereali. Hu mar lura kamartu ftit wara u ħa xi pilloli biex "jgħinuh jorqod".<ref target="https://mt.wikipedia.org/wiki/Il-Paġna_prinċipali#cite_note-66">[66]</ref> Minħabba li kien ibati mill-irqad, hu kien iħobb joqgħod imqajjem jisma' u jdoqq il-mużika, u jorqod sa tard filgħodu. Meta ġiet biex tirrakonta dak li ġara dak il-lejl, ommu iddikjarat: "Qatt ma kont intelfu. Imma kien madwar nofsinhar, u dħalt [f'kamartu], minħabba li kien jidher li kien wasal il-ħin biex iqum ... L-ewwel ħaġa li rajt kienu saqajh twal."<ref target="https://mt.wikipedia.org/wiki/Il-Paġna_prinċipali#cite_note-67">[67]</ref> Ma kien hemm l-ebda nota ta' suwiċidju, għalkemm kien hemm ittra ħdejn is-sodda indirizzata lil Ryde.<ref target="https://mt.wikipedia.org/wiki/Il-Paġna_prinċipali#cite_note-68">[68]</ref></p>
<p>Fl-inkjesta li saret f'Diċembru, l-investigatur stqarr li l-kawża wara l-mewt ta' Drake kienet b'riżultat ta' "intossikazzjoni akuta ta' <ref target="https://mt.wikipedia.org/wiki/Amitriptilina">amitriptilina</ref> meta kien qiegħed isofri minn marda dipressiva", u kkonkluda l-verdett ta' suwiċidju. Minkejja li din l-istqarrija ġiet imxejna minn xi membri tal-familja,<ref target="https://mt.wikipedia.org/wiki/Il-Paġna_prinċipali#cite_note-VH1-1">[1]</ref> hemm perspettiva ġenerali li b'aċċident jew le, sa dak il-punt Drake kien qata' qalbu minn ħajtu.<ref target="https://mt.wikipedia.org/wiki/Il-Paġna_prinċipali#cite_note-Sandall-35">[35]</ref> Rodney iddeskriva l-mewt t'ibnu bħala sorpriża u straordinarja; madanakollu, f'intervista fl-1979 hu stqarr li "dejjem kien inkwetat fuq kemm dipressat kien ikun Drake. Konna naħbu l-aspirina u l-pilloli u affarijiet bħalhom."<ref target="https://mt.wikipedia.org/wiki/Il-Paġna_prinċipali#cite_note-Brooks-65">[65]</ref> Boyd jgħid li jippreferi jemmen li d-doża eċċessiva kienet aċċident. Hu jiftakar fuq kif il-ġenituri ta' Drake iddeskrivew il-burdata tiegħu fil-ġimgħat ta' qabel bħala waħda pożittiva, u li kien ippjana sabiex imur lura Londra sabiex jerġa' jibda l-karriera mużikali. Il-ġurnalist ta' <hi rend="italic"><ref target="https://mt.wikipedia.org/wiki/New_Musical_Express">NME</ref></hi>, Nick Kent, kiteb fl-1975 fuq l-ironija tal-mewt ta' Drake fi żmien meta hu kien qiegħed jerġa' jibda jikseb sens ta' "bilanċ personali".<ref target="https://mt.wikipedia.org/wiki/Il-Paġna_prinċipali#cite_note-NKent-69">[69]</ref> F'kuntrast, <ref target="https://mt.wikipedia.org/wiki/Gabrielle_Drake">Gabrielle Drake</ref> qalet li tippreferi taħseb li Drake miet b'suwiċidju, "fis-sens li aħjar li miet minħabba li jrid itemm kollox milli kawża ta' żball traġiku."<ref target="https://mt.wikipedia.org/wiki/Il-Paġna_prinċipali#cite_note-Brooks-65">[65]</ref></p>
<p>Fit-2 ta' Diċembru 1974, wara ċerimonja fil-knisja ta' St Mary Magdalene, Tanworth-in-Arden, il-fdalijiet ta' Drake ġew <ref target="https://mt.wikipedia.org/wiki/Kremazzjoni">kremati</ref> f'Solihull Crematorium u l-irmied ġew midfunin taħt siġra tal-ballut fiċ-ċimiterju ta' St Mary's.<ref target="https://mt.wikipedia.org/wiki/Il-Paġna_prinċipali#cite_note-70">[70]</ref> Fil-funeral attendew mal-50 ruħ, fosthom ħbieb minn Marlborough, Aix, Cambridge, Londra, Witchseason, u Tanworth.<ref target="https://mt.wikipedia.org/wiki/Il-Paġna_prinċipali#cite_note-Dann_2006,_193–194-71">[71]</ref> Brian Wells, b'referenza għall-ġenju ta' Nick, aktar tard sab li ħafna minn ħbiebu ltaqgħu ma' xulxin għall-ewwel darba f'dik l-għodwa. Molly tiftakar kif "ħafna ħbieb żgħażagħ ġew, li qatt ma konna ltaqjna qabel magħhom."<ref target="https://mt.wikipedia.org/wiki/Il-Paġna_prinċipali#cite_note-Dann_2006,_193–194-71">[71]</ref></p>
Diskografija
<list type="unordered"><item><hi rend="italic"><ref target="https://mt.wikipedia.org/wiki/Five_Leaves_Left">Five Leaves Left</ref></hi> (1969)</item>
<item><hi rend="italic"><ref target="https://mt.wikipedia.org/wiki/Bryter_Layter">Bryter Layter</ref></hi> (1970)</item>
<item><hi rend="italic"><ref target="https://mt.wikipedia.org/wiki/Pink_Moon">Pink Moon</ref></hi> (1972)</item></list>
Biblijografija
<list type="unordered"><item>Boyd, Joe (2006). <hi rend="italic">White Bicycles – Making Music in the 1960s</hi> (bl-Ingliż). Serpent's Tail. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-1-85242-910-2">978-1-85242-910-2</ref>.</item>
<item>Dann, Trevor (2006). <hi rend="italic">Darker Than the Deepest Sea: The Search for Nick Drake</hi> (bl-Ingliż). Londra: Da Capo Press. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-0-306-81520-1">978-0-306-81520-1</ref>.</item>
<item>Humphries, Patrick (1997). <hi rend="italic">Nick Drake: The Biography</hi> (bl-Ingliż). Bloomsbury. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-1-58234-035-7">978-1-58234-035-7</ref>.</item>
<item>Cale, John (1999). <hi rend="italic">What's Welsh for Zen</hi> (bl-Ingliż). Bloomsbury. <ref target="https://mt.wikipedia.org/wiki/ISBN">ISBN</ref><ref target="https://mt.wikipedia.org/wiki/Speċjali:SorsiKotba/978-0-7475-4383-1">978-0-7475-4383-1</ref>.</item></list>


Ħoloq esterni
<list type="unordered"><item>(EN)  <ref target="http://www.brytermusic.com/">Bryter Music: The Estate of Nick Drake</ref></item>
<item>(EN)  <ref target="http://aplacetobe.cc/">A Place To Be: Reflections of Nick Drake</ref> – "ġabra, ċelebrazzjoni, f'film, fotografija, pittura, tpinġija u proża, fuq l-impatt li l-mużika ta' Nick Drake ħalliet fuq artisti oħra"</item></list>
</text></body></html>