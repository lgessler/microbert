<html><body><text id="wikipedia_mt_wikipedia_org__16384.html" ns="0" revid="270513" sourceurl="https://mt.wikipedia.org/wiki/Innijiet_ta%27_Dun_Karm_Psaila" title="Innijiet ta' Dun Karm Psaila" type="wikipedia">Innijiet ta' Dun Karm PsailaInnu Ewkaristiku (<hi rend="italic">T’Adoriam Ostia Divina</hi>)
<p>Fost il-bosta innijiet reliġjużi li kiteb <ref target="https://mt.wikipedia.org/wiki/Dun_Karm_Psaila">Dun Karm</ref>, wieħed li sar popolari anke barra minn Malta kien: “T’Adoriam Ostia Divina” jew “Nadurawk ja Ħobż tas-Sema”. Is-Surmast <ref target="https://mt.wikipedia.org/wiki/Ġużeppi_Caruana">Ġużeppi Caruana</ref> kien talbu jikteb innu għall-okkażjoni tal-Kungress Ewkaristiku li sar f’Malta fl-1913. L-innu tant intgħoġob mill-isqfijiet preżenti għall-Kungress li ħaduh magħhom u xerrduh mad-dinja kollha, tant li llum dan l-innu huwa maqlub f’diversi lingwi, pereżempju bl-Ingliż għandu t-titlu "Host Divine, we bow in worship ". Inqaleb għall-Malti mill-istess poeta fl-1924.</p>
<p>T'adoriam, Ostia divina, 
t'adoriam, Ostia d'amor.
Tu dell'angelo il sospiro,
tu dell'uomo sei l'onor. </p>
<p><hi rend="bold">T'adoriam, Ostia divina,</hi>
<hi rend="bold">t'adoriam, Ostia d'amor.</hi></p>
<p>T'adoriam, Ostia divina,
t'adoriam, Ostia d'amor.
Tu dei forti la dolcezza,
tu dei deboli il vigor. </p>
<p><hi rend="bold">T'adoriam, Ostia divina,</hi>
<hi rend="bold">t'adoriam, Ostia d'amor.</hi></p>
<p><hi rend="italic">(l-ewwel żewġ strofi bit-Taljan)</hi></p>
<p>

Nadurawk, ja Ħobż tas-sema,
Frott l-imħabba l-iżjed bnin;
Jalla d-dinja tagħraf tħobbok,
Fik il-qlub huma henjin.</p>
<p><hi rend="bold">Nadurawk, ja Ħobż tas-sema,</hi>
<hi rend="bold">Frott l-imħabba l-iżjed bnin.</hi></p>
<p>Nadurawk, ja Ħobż tas-sema,
Frott l-imħabba l-iżjed bnin,
Insellmulek, Alla moħbi,
Inti biss taħkem is-snin.</p>
<p><hi rend="bold">Nadurawk, ja Ħobż tas-sema,</hi>
<hi rend="bold">Frott l-imħabba l-iżjed bnin.</hi></p>
<p><hi rend="italic">(l-aħħar żewġ strofi maqlubin għall-Malti)</hi></p>
L-Innu ta' Filgħodu u l-Innu ta' Filgħaxija
L-Innu ta' Filgħodu
<p>Reġa’ sebaħ, ja Mulejja,
Agħti tiegħek dan il-Jum:
Lejk nittajjar bil-ħsieb tiegħi
Kull filgħodu malli nqum.
Fix-xemx jiddi l-ġmiel ta’ wiċċek,
Inti ssebbaħ il-ħolqien;
Isellmulek l-art u s-sema
Kull filgħodu bl-ogħla lsien.</p>
<p>Rit:
<hi rend="bold">Ja Mulejja niżżikħajr,</hi>
<hi rend="bold">Għaliex int tal-ħajja s-Sid:</hi>
<hi rend="bold">Fik is-setgħa, fik il-ħniena,</hi>
<hi rend="bold">Int fawwara ta’ kull ġid.</hi></p>
<p>F’dan il-lejl li għadda fuqi
Int ħaristni, Alla ħanin;
Int wennistni minn kull biżgħa,
Warrabt minni l-ħolm ħażin.
Bħal missier f’telfa ta’ mħabba
It-taħbit ta’ qalbi smajt;
Xħitt is-saħħa ġewwa sidri
Ma’ kull nifs li jiena tajt. </p>
<p>Rit:</p>
<p>F’dan il-jum tħallix, Mulejja,
Li jitnissel f’qalbi d-dnub;
Inti taf li l-għadu tagħna
Għandu x-xbiek dejjem minsub.
Tini l-Omm tal-Iben tiegħek
Biex tħarisni mit-tiġrib,
U tgħallimni b’imħabbitha
Kif inħaddan is-salib.</p>
<p>Rit:</p>
L-Innu ta' Filgħaxija
<p>Riesaq il-lejl, Mulejja,
Bil-wegħda tal-mistrieħ;
Ġa beda s-sema jħammar
Fi nżul ix-xemx sabiħ:</p>
<p>Dalwaqt jixirfu l-kwiekeb,
Fil-għoli tas-smewwiet;
Dalwaqt il-ħajja torqod,
Kull ħoss imut fis-skiet.</p>
<p>Rit: 
<hi rend="bold">Inti, li dejjem tgħammar,</hi>
<hi rend="bold">Fis-sebħ ta’ jum bla tmiem,</hi>
<hi rend="bold">Fid-dlam tal-lejl ħarisna,</hi>
<hi rend="bold">Xerred ġo qlubna s-sliem.</hi></p>
<p>Temmejna l-jum, Mulejja,
Imqassam ħidma u serħ,
Xi waqt miksur bin-niket;
Mogħni xi waqt bil-ferħ.</p>
<p>Kollox mit-tieba tiegħek,
Għax int Missier ħanin,
Li trid il-ħlejjaq kollha
Bi mħabbtek biss henjin. </p>
<p>Rit:</p>
<p>Ieqaf, Mulej, mal-fqajjar,
’Tih l-għata, ’tih l-għajxien,
Sabbar lil min hu mibki,
Serraħ lil min għajjien.</p>
<p>Iġbed bil-ħlewwa l-midneb,
Li regħxek mingħajr jedd,
Tħalli lil ħadd fil-biża’,
Tal-ħaqq imur jimtedd. </p>
<p>Rit:</p>
Innu lill-Madonna (Fil-Ħlewwa ta' Mejju)
<p>Fil-ħlewwa ta’ Mejju, Omm tagħna Marija
O kemm idoqq ħlejju dak ismek sabiħ
Kemm toħroġ qawwija dil-kelma minn qalbna
Bit-tama li talbna jagħtik l-akbar ġieħ.</p>
<p>
<hi rend="bold">Rit:</hi>
<hi rend="bold">Int l-għaxqa tas-sema</hi>
<hi rend="bold">Ix-xemx tal-ħolqien</hi>
<hi rend="bold">Int l-omm ta’ min ħalqek</hi>
<hi rend="bold">Bik mimli kull żmien.</hi></p>
<p>

Jekk tiftaħ fil-ġonna il-warda Maltija
Tfakkarna o Madonna fil-lewn ta’ ħaddejk
Jekk tidħak id-dija tal-kwiekeb irżina
Tfakkarna o ħanina fid-dawl ta’ għajnejk. <hi rend="bold">Rit:</hi></p>
<p>

Minn dejjem bint Alla, nadifa mill-ħtija
Infrixt bħal qawsalla fuq ras il-bnedmin
Int ftaħt o Marija l-għejun ta’ kull ħniena
Fuq l-aħwa ħosbiena, fuq l-aħwa ħatjin. <hi rend="bold">Rit:</hi></p>
<p>

Għalhekk ja sultana tal-ħlewwa Marija
Int biss tama tagħna, int qawwa tar-ruħ
Bil-grazzja mimlija kull waqt insellmulek
Bil-ħrara ngħajtulek fis-siegħa tad-dmugħ. <hi rend="bold">Rit:</hi></p>
Innu lill-Qalb ta' Ġesù (Tina l-Ħlewwa)
<p>Tina l-ħlewwa tal-ilsna tas-sema
Biex il-ġieħ li jixraqlek nagħtuk,
Qalb ħanina li taħfer li tagħder,
Kif ħabbejtna nixtiequ nħobbuk. </p>
<p><hi rend="bold">Rit:</hi>
<hi rend="bold">Qalb imqaddsa ta' Ġesù</hi>
<hi rend="bold">Li berikt lit-tfal ċkejknin</hi>
<hi rend="bold">Kebbes fina n-nar ta' mħabbtek</hi>
<hi rend="bold">Żommna miegħek imħaddnin.</hi></p>
<p>Biex tifdina mill-jasar ewlieni,
ta' missierek l-għamara ħallejt
Int li tgħaxxaq is-sema bi ġmielek,
ta' suritna fil-faqar inħbejt.</p>
<p><hi rend="bold">Rit:</hi></p>
<p>L-aħħar qatra ta' demmek tajthielna,
Meta b'daqqa ta' lanza nifduk,
Int għallimtna tan-niket il-hena,
Int għallimtna fil-hemm inberkuk.  </p>
<p><hi rend="bold">Rit:</hi></p>
Innu tal-Papa (Għalxejn l-għedewwa jridu...)
<p>Oh Kbir Sultan tas-Slaten 
Mill-għoli tas-Smewwiet
San Pietru jmexxi d-dgħajsa 
Fil-koroh dlamijiet.</p>
<p>U fuq it-tron ta' Pietru 
Isaltan Re Divin
Le qatt ma niċħdu lilu
Dan huwa r-re Divin.</p>
<p>Għalxejn l-għedewwa jridu
Iġarrfu il-ħitan
Tal-Belt tiegħek imqaddsa 
Il-belt tal-Vatikan.</p>
</text></body></html>