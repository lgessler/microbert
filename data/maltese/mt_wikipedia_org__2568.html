<html><body><text id="wikipedia_mt_wikipedia_org__2568.html" ns="0" revid="269009" sourceurl="https://mt.wikipedia.org/wiki/%C4%A0es%C3%B9" title="Ġesù" type="wikipedia">Ġesù
<p><hi rend="bold">Ġesù</hi>, jew <hi rend="bold">Ġesù ta' Nazaret</hi>, magħruf ukoll bħala <hi rend="bold">Ġesù Kristu</hi>, huwa l-figura ċentrali tal-<ref target="https://mt.wikipedia.org/wiki/Kristjaneżmu">Kristjaneżmu</ref>, kemm bħala l-Messija kif ukoll l-inkarnazzjoni ta' <ref target="https://mt.wikipedia.org/wiki/Alla">Alla</ref>. </p>
<p>L-isem "Ġesù" hu bbażat fuq il-<ref target="https://mt.wikipedia.org/wiki/Lingwa_Latina">Latin</ref> <hi rend="italic">Iesus</hi>, traslitterazzjoni tal-<ref target="https://mt.wikipedia.org/wiki/Lingwa_Griega">Grieg</ref> Ἰησοῦς (<hi rend="italic">Iēsoûs</hi>), li hi Ellenizzazzjoni tal-<ref target="https://mt.wikipedia.org/wiki/Aramajk">Aramajk</ref>/<ref target="https://mt.wikipedia.org/wiki/Lhudi">Lhudi</ref> ישוע (<hi rend="italic">Jexuwagħ</hi>), li hi modifika ta' wara l-eżilju tal-Lhudi יְהוֹשֻׁעַ (<hi rend="italic">Jeħoxuwaɡħ</hi>, Ġożwè) taħt l-influwenza tal-Aramajk.<ref target="https://mt.wikipedia.org/wiki/Il-Paġna_prinċipali#cite_note-Perkins-1">[1]</ref><ref target="https://mt.wikipedia.org/wiki/Il-Paġna_prinċipali#cite_note-maas-2">[2]</ref></p>
<p><hi rend="italic">Kristu</hi> hi traduzzjoni bil-Grieg tal-kelma Lhudija "Messija", kelma li tfisser "midluk". Il-kelma saret l-isem proprju ta' Ġesù għax għal dawk li emmnu fih, Kristu temm it-tama messjanika ta' <ref target="https://mt.wikipedia.org/wiki/Iżrael">Iżrael</ref> bil-missjoni tiegħu ta' qassis, profeta u sultan. </p>
<p>Ġesù kien <ref target="https://mt.wikipedia.org/wiki/Predikatur">predikatur</ref> Lhudi, attiv fl-aħħar tliet snin ta' ħajtu fil-provinċja Rumana tal-<ref target="https://mt.wikipedia.org/wiki/Lhudija_(provinċja_Rumana)">Lhudija</ref>.</p>
Sorsi tat-tagħrif fuq Ġesù
<p>Il-fonti testwali relattivi għal Ġesù jistgħu jinġabru f'erba' tipologiji:</p>
<list type="unordered"><item>l-<ref target="https://mt.wikipedia.org/wiki/Ittri_ta'_Pawlu">Ittri Pawlini</ref>, imbagħad inklużi fit-<ref target="https://mt.wikipedia.org/wiki/Testment_il-Ġdid">Testment il-Ġdid</ref>: bejn wieħed u ieħor <ref target="https://mt.wikipedia.org/wiki/Pawlu_l-Appostlu">San Pawl</ref> kitibhom bejn is-sena 51 u s-sena 63. Pawlu ma kienx jaf direttament lil Ġesù. Fl-eqdem dokumenti nsibu ftit informazzjoni bijografika fuq il-figura storika ta' Ġesù. Iktar milli biex jagħtu rendikont sħiħ ta' x'għamel Ġesù, l-ittri, ħafna drabi miktuba bħala kitbiet okkażjonali, jikkostitwixxu madanakollu xhieda rilevanti ta' kif kienet tinfirex u kif kienet ipperċepita l-esperjenza ta' Ġesù fl-eqdem komunitajiet Insara;</item>
<item>l-Evanġeli Kanoniċi (<ref target="https://mt.wikipedia.org/wiki/San_Mattew">Mattew</ref>, <ref target="https://mt.wikipedia.org/wiki/San_Mark">Mark</ref>, Luqa u <ref target="https://mt.wikipedia.org/wiki/Ġwanni_l-Battista">Ġwanni</ref>): skont numru ta' storiċi dawn il-kitbiet waslu fil-forma attwali fit-tieni nofs tal-ewwel seklu, wara li ġew irranġati f'diversi verżjonijiet u preċeduti minn għexieren ta' tradizijonijiet orali jew noti miktuba.</item>
<item>l-Evanġeli apokrifi: dawn mhumiex milqugħa mill-istudjużi bħala xhieda fidila ta' Ġesù storiku (dan minħabba li ġew komposti tard, jibdew min-nofs it-tieni seklu, huma l-iktar utli biex jinftiehem aħjar l-ambjent reliġjuz tas-sekli ta' wara Kristu), anke għall-ġeneru letterarju mħarref-leġġendarju li jiddistingwi l-parti l-kbira tan-narrazzjonijiet.</item>
<item>Kitbiet oħra mhux Insara.</item></list>
<p>Għal dak li jikkonċerna r-riċerka storika ta' ħajtu, is-sorsi ewlenin jinsabu fit-Testment il-Ġdid, partikolarment fl-ittri ta' San Pawl u fl-Evanġeli sinottiċi. Il-Vanġelu ta' San Ġwann huwa ta' għajnuna żgħira, bħalma huma wkoll id-diversi Evanġeli apokrifi. Is-sorsi mhux Insara - l-istoriku Lhudi, Ġużeppi, it-Talmud tal-Babilonja, l-istoriċi Rumani Taċitu u Svetonju, u oħrajn - jikkonfermaw l-eżistenza u t-tislib ta' Ġesù taħt il-ħaqq ta' <ref target="https://mt.wikipedia.org/wiki/Ponzju_Pilatu">Ponzju Pilatu</ref>.</p>
Evanġeli
<figure><caption>Mużajk li juri lil Ġesù</caption></figure><p>L-Evanġeli jirrakkontaw it-twelid ta' Ġesù minn <ref target="https://mt.wikipedia.org/wiki/Santa_Marija">Marija</ref> Verġni, il-prietka li tisħaq fuq l-aħbar tas-Saltna tas-smewwiet u dwar l-imħabba tal-proxxmu, u li titwettaq minn diskorsi u <ref target="https://mt.wikipedia.org/wiki/Parabbola_ta'_Ġesù">parabboli</ref> msieħba ma' <ref target="https://mt.wikipedia.org/wiki/Mirakli_ta'_Ġesù">mirakli</ref>; fl-aħħar tal-Evanġeli nsibu mbagħad il-ġrajja tal-<ref target="https://mt.wikipedia.org/wiki/Passjoni_ta'_Ġesù">passjoni</ref>, il-<ref target="https://mt.wikipedia.org/wiki/Kruċifissjoni">Kruċifissjoni</ref>, il-<ref target="https://mt.wikipedia.org/wiki/Qawmien_mill-imwiet_ta'_Ġesù">qawmien mill-imwiet</ref> u t-tlugħ fis-sema.</p>
<p>L-Evanġeli u kitbiet oħrajn tat-Testment il-Ġdid jidentifikaw lil Ġesù bħala il-Messija u bin Alla. L-ittri Pawlini jeżaltaw il-valur tal-ħelsien ta' <ref target="https://mt.wikipedia.org/wiki/Mewt">mewtu</ref> u l-qawmien tiegħu mill-mewt. It-tradizzjoni Nisranija ta' wara ddikjaratu t-tieni persuna tat-<ref target="https://mt.wikipedia.org/wiki/It-Trinità_Mqaddsa">Trinità Mqaddsa</ref>, flimkien mal-<ref target="https://mt.wikipedia.org/wiki/Alla_l-Missier">Missier</ref> u ma' <ref target="https://mt.wikipedia.org/wiki/Spirtu_s-Santu">Ruħ il-Qodos</ref>, u tassew Alla u tassew bniedem.</p>
<p>Mill-Vanġeli jidher li l-ipprietkar u l-ħidma ta' Ġesù għamlu suċċess minimu fis-soċjeta Lhudija ta' dak iż-żmien, u l-aktar li kien mismugħ kien min-nies ta' status baxx. Il-perjodu qasir tal-ipprietkar intemm bil-mewt fuq is-<ref target="https://mt.wikipedia.org/wiki/Salib">salib</ref>, mitluba, skont l-Evanġeli, mill-awtoritajiet Lhud tas-<ref target="https://mt.wikipedia.org/wiki/Sinedriju">Sinedriju</ref> iżda mogħtija mill-awtorità ta' <ref target="https://mt.wikipedia.org/wiki/Ruma">Ruma</ref> (li kienet iżżomm għall-ilsiera tali xorti), fuq deċiżjoni aħħarija tal-<ref target="https://mt.wikipedia.org/wiki/Prefett">prefett</ref> <ref target="https://mt.wikipedia.org/wiki/Imperu_Ruman">Ruman</ref> Ponzju Pilatu. Wara mewtu, id-dixxipli tiegħu  sostnew li Ġesù rxoxta mill-imwiet u xerrdu l-messaġġ tat-tagħlim tiegħu; b'hekk il-figura ta' Kristu sabet influwenza maġġuri fil-kultura tal-Punent.</p>
Sorsi Pagani
<list type="unordered"><item><ref target="https://mt.wikipedia.org/wiki/Taċitu">Taċitu</ref>, senatur u storiku Ruman twieled għoxrin sena wara l-mewt ta' Ġesù. Fl-annali tiegħu tal-Imperu Ruman, wara li jagħti ħarsa dettaljata tan-nirien ta' Ruma li seħħew fis-sena erbgħa u sittin W.K., u jsemmi kif <ref target="https://mt.wikipedia.org/wiki/Neruni">Neruni</ref> akkuża lill-Insara bħala l-ħatja ta' dawn in-nirien. Jgħid hekk: "L-awtur ta' din is-setta, Kristu għex fi żmien l-Imperatur Tiberju u kien ikkundannat għall-mewt mill-prokuratur Ponzju Pilatu".</item>
<item><ref target="https://mt.wikipedia.org/wiki/Svetonju">Svetonju</ref>, awtur Ruman, fil-bijografija tal-Imperatur Klawdju, miktuba mija u għoxrin sena wara Kristu, jgħarrafna dwar it-tkeċċija tal-Lhud minn Ruma għaliex, "imxewxa minn ċertu Kristu, spiss kienu qed joħolqu ħafna rvellijiet".</item>
<item><ref target="https://mt.wikipedia.org/wiki/Plinju_ż-Żgħir">Plinju ż-Żgħir</ref>, gvernatur ta' <ref target="https://mt.wikipedia.org/wiki/Bitinja">Bitinja</ref>, li, mitt sena wara Kristu, għarraf lill-Imperatur Trajanu, li għadd kbir ta' nies kienu mdorrijin jinġabru "f'ġurnata fissa, qabel jisbaħ, biex ikantaw bejniethom innu lil Kristu qisu xi alla".</item>
<item><ref target="https://mt.wikipedia.org/wiki/Ġużeppi_Flavju">Ġużeppi Flavju</ref>, storiku Lhudi u ċittadin Ruman isemmi darbtejn lil Kristu fl-<hi rend="italic">Antiquitates Judaicae</hi>, li nkitbu f'Ruma disgħin sena wara Kristu. Jgħid hekk: "F'dak iż-żmien kien jgħix Ġesù – bniedem għaref, jekk nistgħu nsejħulu bniedem. Infatti kien wieħed li wettaq għeġubijiet u kien mgħallem hekk kbir li n-nies kienet temmnu bil-ferħ kollu, u bis-saħħa ta' hekk ġibed lejh għadd ta' Lhud kif ukoll Griegi. Hu kien il-Messija. Meta Pilatu sema' l-akkużi kontrih mingħand il-kbarat tal-poplu, ikkundannah għat-tislib. Dawk li sa mill-bidu ħabbewh ma telquhx waħdu. Fit-tielet jum hu dehrilhom, mill-ġdid ħaj. Għax wara kollox il-Profeti ta' Alla kienu ħabbruha dil-ħaġa, flimkien ma' elf ħaġa oħra dwaru. U l-komunità tal-Kristjani ħadet l-isem tagħha minn ismu, sa llum il-Kristjani għadhom magħna".</item></list>
Marija, omm Ġesù
<p>Skont ir-rakkont tal-Vanġelu skont San Luqa, <ref target="https://mt.wikipedia.org/wiki/Verginità">verġni</ref> jisimha Marija, mgħarrsa ma' <ref target="https://mt.wikipedia.org/wiki/San_Ġużepp">Ġużeppi</ref>, mir-razza tar-re David, irċeviet f'Nazaret tal-<ref target="https://mt.wikipedia.org/wiki/Galilija">Galilija</ref> "fi żmien ir-<ref target="https://mt.wikipedia.org/wiki/Erodi_il-Kbir">re Erodi</ref>" viżta tal-<ref target="https://mt.wikipedia.org/wiki/Arkanġlu_Gabrijel">Arkanġlu Gabrijel</ref>, li ħabbrilha l-konċepiment ta' Ġesù (Lq 1, 26-38).</p>
<p>Fil-Vanġelu skont San Mattew, il-konċepiment verġni ta' Marija msemmi biss mill-bogħod, waqt li l-protagonista huwa Ġużeppi, li jirċievi minn anġlu r-rivelazjoni tal-konċepiment sovranaturali ta' Marija (Mt 1, 18-25).</p>
Twemmin tal-Insara
<p>L-<ref target="https://mt.wikipedia.org/wiki/Insara">Insara</ref> jemmnu li Ġesù Kristu huwa l-"Iben waħdieni ta' Alla, imnissel mill-Missier qabel kull żmien. Alla minn Alla, dawl minn dawl, Alla veru minn Alla veru, imnissel, mhux magħmul, natura waħda mal-Missier: u bih sar kollox. Niżel mis-smewwiet għalina l-bnedmin u għall-fidwa tagħna. U ħa l-ġisem bis-setgħa tal-Ispirtu s-Santu minn Marija Verġni u sar bniedem. Sallbuh għalina, bata taħt Ponzju Pilatu, miet u difnuh, u fit-tielet jum qam minn bejn l-imwiet, skont il-Kotba Mqaddsa, u tela' s-sema, u qiegħed fuq il-lemin tal-Missier. U għandu jerga' jiġi bil-glorja biex jagħmel ħaqq mill-ħajjin u mill-mejtin, u s-saltna tiegħu ma jkollhiex tmiem." (Kredu ta' Niċea-<ref target="https://mt.wikipedia.org/wiki/Istanbul">Kostantinopli</ref>, 325 W.K.)</p>
<p>L-Insara jemmnu, fi kliem San Pawl, li "Meta waslet il-milja taż-żminijiet, Alla bagħat lil Ibnu, imwieled minn mara, imwieled taħt il-liġi, biex jifdi lil dawk li kienu taħt il-liġi, biex ikollna l-adozzjoni ta' wlied" (Galatin 4, 4-5). Din hi "l-Bxara t-tajba ta' Ġesù Kristu, l-Iben ta' Alla." (Mark 1, 1): Alla żar lill-poplu tiegħu, wettaq il-wegħdiet li kien għamel lil <ref target="https://mt.wikipedia.org/wiki/Abram">Abram</ref> u lil nislu (ara Luqa 1, 68) u temm il-wegħdiet magħmulin lil Abram u lil nislu (ara Luqa 1, 55) u Alla għamel dan b'mod li ħadd ma kien jistenna: bagħat 'l "Ibnu l-għażiż" (Mark 1, 11).</p>
<p>L-Insara jemmnu u jistqarru li Ġesù ta' Nazaret, imwieled Lhudi minn xebba ta' Iżrael, f'<ref target="https://mt.wikipedia.org/wiki/Betlehem">Betlehem</ref>, fi żmien is-sultan Erodi l-Kbir u l-imperatur <ref target="https://mt.wikipedia.org/wiki/Ċesri_Awgustu">Ċesri Awgustu</ref>; kellu s-<ref target="https://mt.wikipedia.org/wiki/Sengħa">sengħa</ref> ta' <ref target="https://mt.wikipedia.org/wiki/Mastrudaxxa">mastrudaxxa</ref>, miet imsallab f'<ref target="https://mt.wikipedia.org/wiki/Ġerusalemm">Ġerusalemm</ref>, taħt il-prokuratur Ponzju Pilatu, fi żmien is-saltna tal-imperatur <ref target="https://mt.wikipedia.org/wiki/Tiberju">Tiberju</ref> – hu l-Iben etern ta' Alla magħmul bniedem li "ġie minn għand Alla" (Ġw 13, 3), "niżel mis-sema" (Ġw 3, 13; 6, 33), "sar bniedem" (1 Ġw 4, 2), għax "il-Verb sar bniedem u għammar fostna, u aħna rajna l-glorja tiegħu, il-glorja li għandu mill-Missier bħala Ibnu l-waħdieni mimli bil-grazzja u l-verità......u mill-milja tiegħu aħna lkoll ħadna, grazzja fuq grazzja" (Ġw 1, 14.16).</p>
Ġesù fl-Ebraiżmu
<p>Skont il-ħsieb Lhudi, Ġesù kien <ref target="https://mt.wikipedia.org/wiki/Predikatur">predikatur</ref>, iżda mhux il-Midluk t'Alla; ma kienx Iben Alla, ma għamilx mirakli, wara l-kruċifissjoni, la qam mill-imwiet u lanqas tela' s-sema. </p>
Ġesù fl-Iżlam
<p>Skont il-<ref target="https://mt.wikipedia.org/wiki/Iżlam">Musulmani</ref>, Ġesù kien profeta maġġuri li ġie qabel <ref target="https://mt.wikipedia.org/wiki/Mawmettu">Mawmettu</ref>; twieled verġinament minn Marija, wettaq ħafna mirakli (għax Alla hekk ried), ma mietx iżda tela' s-Sema (ma mietx fuq salib għalkemm hekk deher quddiem min kien preżenti. Xi ħadd ieħor miet floku u Alla ħa miegħu lil Ġesu lejn is-sema), imma mhux meqjus bħala Alla li, skont is-<ref target="https://mt.wikipedia.org/wiki/Sura">Sura</ref> CXII, "la qatt nissel u qatt ma ġie mnissel". Fl-Iżlam, Ġesù jissejjaħ "Għisa". Huwa msejjaħ ukoll "Mesiħ" (il-Messija) fil-<ref target="https://mt.wikipedia.org/wiki/Koran">Koran</ref> u l-"Kelma ta' Alla".</p>
</text></body></html>