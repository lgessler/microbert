<html><body><text id="wikipedia_wo_wikipedia_org__4550.html" ns="0" revid="94639" sourceurl="https://wo.wikipedia.org/wiki/Rap" title="Rap" type="wikipedia">Rap<p><hi rend="bold">Rap</hi> xeetu <ref target="https://wo.wikipedia.org/wiki/Woy">woy</ref> la, bokk ci yëngu-yëngub caada bii di <ref target="https://wo.wikipedia.org/wiki/Hip-hop">hip-hop</ref> tambali ci ndoorteelu ati 1970 ca <ref target="https://wo.wikipedia.org/wiki/Réew_yi_Bennoo">Réew yi Bennoo</ref> yi, ci biir askanu waa-aamerig yu ñuul yi . Am na ñu ne aji-rap bii di <ref target="https://wo.wikipedia.org/wiki/Joe_Tex">Joe Tex</ref> moo sos baat bi. Ci njëlbeen MC yi,(masters of ceremony, njiitu xew mi)liggéeyam moo doonoon jàppale DJ bi, wàll wi ñu doon rap la ñu doon woowee MCing. <ref target="https://wo.wikipedia.org/wiki/Break_dancing"><hi rend="italic">break dancing</hi></ref>, <hi rend="italic"><ref target="https://wo.wikipedia.org/wiki/DJing">DJing</ref></hi>, <hi rend="italic"><ref target="https://wo.wikipedia.org/wiki/MCing">MCing</ref></hi> ak <ref target="https://wo.wikipedia.org/wiki/Graffiti"><hi rend="italic">graffiti</hi></ref> yi, ñooy ñenti ponku yi caaday <ref target="https://wo.wikipedia.org/wiki/Hip-hop">hip-hop</ref> dàttu.</p>
Luy rap?
<p>Rap niki lépp lu bokk ci caadaay hip-hop dafa ëmb lu bari: xew, fo, ñaxtu... Seeni mbind, ak seeni kàddu dañuy soppiku topp jamono. Mbind yi dañuy wax ci li nit ñi di dund bés bu ne: politig, koom, diine, mbëgéel,...</p>
<p>Bari nañ gangoori rap yu seeni mbidd fees aki ñaxtu, ay kaas. Li gëna fés ci seeni mbind, te yenn saa yi ñakk-kersa lool, ñi ngi leen jëmale ci way-politig yi, takk-der yi, yoon,... Ci <ref target="https://wo.wikipedia.org/wiki/Senegaal">Senegaal</ref> rap teel na fee àggsi, ci njëlbeenu ati 1980 la waa-senegaal yi tambalee xam aji-rap yu mag niki gangoor bii di <ref target="https://wo.wikipedia.org/wiki/Public_Enemy">Public Enemy</ref>, <ref target="https://wo.wikipedia.org/wiki/Africa_bambata">Africa bambata</ref>,...</p>
Taariix
<p>Ñenn ñi dañ koy tekke niki tënku baati <ref target="https://wo.wikipedia.org/wiki/Angalteer">waa-angalteer</ref> yii di <hi rend="italic">rhythm and poetry walla rock against police</hi>. Ci ndoorteelul ati fanweer yi, waa-aamerig yu ñuul yi nekkoon nañ ci ñakk gu tar, loolu juroon ñakk-kaaraage, rayante, ay xeex ci diggante kureeli defkati ñaawteef yi, njaayum lu bon, añs. Ci dundin gu tar gii la ndaw yi tambalee fippu, jël rap def ngannaay ak yoon ngir fésal seen mer, ak seen nekkin gu tar. Lii moo tax li ëpp ci seeni mbind day yor jëmmu kaaskat, ñaxtukat jëmale ci takk-der yi, way-politig yi, njiiti <ref target="https://wo.wikipedia.org/wiki/Yoon">yoon</ref> yi,... </p>
<p>Taariixu rap dafa séddaliku ci ay jamono: <ref target="https://wo.wikipedia.org/wiki/Rap_Old_school">Rap Old school</ref> (<ref target="https://wo.wikipedia.org/wiki/1970">1970</ref>-<ref target="https://wo.wikipedia.org/wiki/1985">1985</ref>), di ndoorteel gi, ba ci<ref target="https://wo.wikipedia.org/wiki/Rap_Golden_Age">Rap Golden Age</ref> (1985-1993), di jamono ji rap tambalee am doole dëgg, ci la <ref target="https://wo.wikipedia.org/wiki/East-Coast">East-Coast</ref> (tefesu penku) ak <ref target="https://wo.wikipedia.org/wiki/West-coast">West-coast</ref> (tefesu sowwu)juddu. Ci jamono jii la yeneen xeeti rap yii di <ref target="https://wo.wikipedia.org/wiki/Gangsta_rap">gangsta rap</ref> ak <ref target="https://wo.wikipedia.org/wiki/G-funk">G-funk</ref> juddu ca West Coast. Ci <ref target="https://wo.wikipedia.org/wiki/1993">1993</ref> ba tay <ref target="https://wo.wikipedia.org/wiki/Rap_Hardcore">rap Hardcore</ref>, <ref target="https://wo.wikipedia.org/wiki/Bling-bling">bling-bling</ref>, <ref target="https://wo.wikipedia.org/wiki/Underground">underground</ref>, añs, ñoo fi juddu.</p>
Old school (daara ju yàgg ja)
<p>Rap a ngi juddoon ci yeneen xeeti woy yii di <ref target="https://wo.wikipedia.org/wiki/Funk">funk</ref>, <ref target="https://wo.wikipedia.org/wiki/Gospel">gospel</ref>, <ref target="https://wo.wikipedia.org/wiki/Soul">soul</ref>, <ref target="https://wo.wikipedia.org/wiki/Blues">blues</ref>, rawatina <ref target="https://wo.wikipedia.org/wiki/Talking_blues">talking blues</ref>. Mi ngi juddu ci ati 1970 ca <ref target="https://wo.wikipedia.org/wiki/Bronx">Bronx</ref>, di ab gox-goxaanub <ref target="https://wo.wikipedia.org/wiki/New_York">New York</ref>, di barab ba gangoor ba tuddoon Organization te gëna siiw ci <ref target="https://wo.wikipedia.org/wiki/Zulu_Nation">Zulu Nation</ref>. Li ëppoon ci seeni wax ci aadaay <ref target="https://wo.wikipedia.org/wiki/Afrig">Afrig</ref> ak <ref target="https://wo.wikipedia.org/wiki/Jamayka">Jamayka</ref> la doon jóge.</p>
<p>Kon ci ati 1970, ci xewi mbedd yi la nit ñu nel ne <ref target="https://wo.wikipedia.org/wiki/DJ_Kool_Herc">DJ Kool Herc</ref> tambalee taqale xeeti woy yu mel <ref target="https://wo.wikipedia.org/wiki/Funk">funk</ref>, <ref target="https://wo.wikipedia.org/wiki/Soul">soul</ref>, <ref target="https://wo.wikipedia.org/wiki/R&amp;B">R&amp;B</ref>, <ref target="https://wo.wikipedia.org/wiki/Disco_music">disco music</ref>. Ñu tambali di leen tek ci mbedd yi, ci xew, géej, dañ ko jàppe woon fo, bégal seen bopp ànd ak seen dj. Bi xeetu woy wi tambalee am ciiwte, lañ tudde woykat bi MC (<ref target="https://wo.wikipedia.org/wiki/Master_of_ceremonies">Master of ceremonies</ref>). Li MC bi doon def sax man nañ kaa baña tudde woy ndax da doon wax ci biir woy wi dj bi tegg, ci wàll yi amul wax, doonoo wax ju neex, loolu dem bañ tudde ko "<ref target="https://wo.wikipedia.org/wiki/Rapping">rapping</ref>". Doonul woon lun ñu man def ciy tappaan di leen jaay, ndax ay waxantu lañ woon rekk, yu ñu doon xalaat ci jamono ji ñu ko doon waxe.</p>
<p>Ci 1979 la tappaan bi ñeel bii xeetu woy njëkk a génn: <ref target="https://wo.wikipedia.org/wiki/&quot;&quot;Rapper's_Delight&quot;&quot;">""Rapper's Delight""</ref> bu <ref target="https://wo.wikipedia.org/wiki/Sugharhill_Gang">Sugharhill Gang</ref>. <ref target="https://wo.wikipedia.org/wiki/Aji-rap">Aji-rap</ref> mooy kiy def rap, ci wolof, waaye ci kàllaama waa-angalteer "rapper" la ñuy wax kiy def "rapping", baat baa ngi juddu ci woy woowu. </p>
<p>Génneeb <ref target="https://wo.wikipedia.org/wiki/Sugharhill_Gang">Sugharhill Gang</ref> bi amoon na solo lool ci ciiwteeg xeetu woy wu bees wi, di laal mbooloo mu bari, yemul woon rekk <ref target="https://wo.wikipedia.org/wiki/New_York">New York</ref>, di fa mu juddoo, waaye réew mi yépp la mujje laal. </p>
<p>Ci ati juroom-ñett yi la Rap tambali bari melo, di màgg ci yeeneen melokaan yu gëna fasu. Ci jenn jamono ji, yeneen feem yu xereñ gis-bés, lu mel ne <ref target="https://wo.wikipedia.org/wiki/Scratching">scratching</ref>. </p>
Golden Age (ati wurus)
<p>Laataa jamono jii, xeetu rapin bi fi nekkoo dafa dattu woon ci <ref target="https://wo.wikipedia.org/wiki/Breaks">breaks</ref> ak <ref target="https://wo.wikipedia.org/wiki/Woyu_mbëjfeppalwoyu_mbëjfeppal">Woyu mbëjfeppalwoyu mbëjfeppal</ref>. Ñëwug waa <ref target="https://wo.wikipedia.org/wiki/Run-DMC">Run-DMC</ref> soppi lépp: seen feem kàttanu woon na te metti, ñoo ci tambaalee dugal ay jumtukaay yu bees, ay <ref target="https://wo.wikipedia.org/wiki/Riff">riff</ref> yu <ref target="https://wo.wikipedia.org/wiki/Xalam">xalam</ref>, yàggul dara ñu nekk ay royuwaay. Waa Run-DMC ñoo ubbi buntu <ref target="https://wo.wikipedia.org/wiki/Ati_wurusu_rap">ati wurusu rap</ref>, mujj doon gangooru rap bi njëkka àgg ci collu àddunay woy, amoon ciiwte gu jéggi-dayoo te wéy di màgg. Ci nii rap bi tas ci àdduna yépp ni ab pënd</p>
Rap Gaalsene
<p>Ci <ref target="https://wo.wikipedia.org/wiki/Senegaal">Senegaal</ref> rap teel na fee àggsi, ci ndoorteelu ati juroom-ñett yi la gangoor yi njëkk juddu. <ref target="https://wo.wikipedia.org/wiki/MC_Lida">MC Lida</ref> mooy ki njëkka génne ab tappaanu rap, tuddoon <ref target="https://wo.wikipedia.org/wiki/Duma_doyal_mukku">Duma doyal mukku</ref> mooy aji-rap bi njëkk ci <ref target="https://wo.wikipedia.org/wiki/Senegaal">Senegaal</ref>. <ref target="https://wo.wikipedia.org/wiki/PBS">PBS</ref> tegu ci ag génneem boobu di <ref target="https://wo.wikipedia.org/wiki/Ataaya">Ataaya</ref>. Rapu Senegaal ci at yooyu waxi mbëggéel moo ci gënoona fés, ci <ref target="https://wo.wikipedia.org/wiki/1998">1998</ref> <ref target="https://wo.wikipedia.org/wiki/Rap_Gaalsene">rap Gaalsene</ref> am jekkiku gu am solo, beneen xeetu rapin feeñ, <ref target="https://wo.wikipedia.org/wiki/Rap_underground">rap underground</ref>. Waa <ref target="https://wo.wikipedia.org/wiki/Rap-adio">Rap-adio</ref> ñoo indi feemu rapin bu bees bi Senegaal, doonoon <ref target="https://wo.wikipedia.org/wiki/Rap_ñaxtu">rap ñaxtu</ref>, seenug ñëw yokk rap doole, daanaka li ëpp ci yeneen aji-rap yi ñëw ci seen ginnaaw yépp rapin boobu lañu jël.Tay gangoori rap yu Senegaal xayma nañ leen ci lu tollook 2500.</p>
</text></body></html>