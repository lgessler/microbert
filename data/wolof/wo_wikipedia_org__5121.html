<html><body><text id="wikipedia_wo_wikipedia_org__5121.html" ns="0" revid="103088" sourceurl="https://wo.wikipedia.org/wiki/Campora_San_Giovanni" title="Campora San Giovanni" type="wikipedia">Campora San Giovanni
<p><hi rend="bold">Campora San Giovanni</hi> (Campura San Giuvanni ci waxiinu waa-campora), ab <hi rend="italic"><ref target="https://wo.wikipedia.org/wiki/Frazione">frazione</ref></hi> la (<ref target="https://wo.wikipedia.org/wiki/Dëkk-dëkkaan">dëkk-dëkkaan</ref> ci wolof) bu bokk ci <ref target="https://wo.wikipedia.org/wiki/Dëkkaanu">dëkkaanu</ref> <ref target="https://wo.wikipedia.org/wiki/Amantea">Amantea</ref>, ci tunduw <ref target="https://wo.wikipedia.org/wiki/Cosenza">Cosenza</ref> digoo ak tunduw <ref target="https://wo.wikipedia.org/wiki/Catanzaro">Catanzaro</ref> ca réewum <ref target="https://wo.wikipedia.org/wiki/Itaali">Itaali</ref>.</p>
Taariix
<p>Campora San Giovanni du dëkk bu yàgg, way-dëkk yi fa njëkk ci diggante 1897 ak 1899 lañu fa ñëw . Te ña ca ëppoon ñoo ngi jóge woon ca <ref target="https://wo.wikipedia.org/wiki/Cleto">cleto</ref>, ca <ref target="https://wo.wikipedia.org/wiki/Aiello_Calabro">Aiello Calabro</ref>, ca <ref target="https://wo.wikipedia.org/wiki/San_Mango_d'Aquino">San Mango d'Aquino</ref>, ca <ref target="https://wo.wikipedia.org/wiki/Belmonte_Calabro">Belmonte Calabro</ref>, ca <ref target="https://wo.wikipedia.org/wiki/Longobardi">Longobardi</ref>, ca <ref target="https://wo.wikipedia.org/wiki/San_Pietro_in_Amantea">San Pietro in Amantea</ref>, ca <ref target="https://wo.wikipedia.org/wiki/Lago">Lago</ref> ak ca <ref target="https://wo.wikipedia.org/wiki/Serra_d'Aiello">Serra d'Aiello</ref>. Ginnaaw ay <ref target="https://wo.wikipedia.org/wiki/Gàddaay">gàddaay</ref> yu tar yu waa-dëkk bi ak ñaari xarey àdduna yi, la ay way-dëkkam waññeeku bu baax. Gàddaay gi daan am jëm ci yeneen réewi <ref target="https://wo.wikipedia.org/wiki/Tugal">tugal</ref> yi, <ref target="https://wo.wikipedia.org/wiki/Bëj-gànnaaru_Aamerig">Aamerig gu bëj-gànnaar</ref> ak gu <ref target="https://wo.wikipedia.org/wiki/Bëj-saalumu_Aamerig">bëj-saalum</ref> tamit, ca <ref target="https://wo.wikipedia.org/wiki/Óstraali">Óstraali</ref> ak ca <ref target="https://wo.wikipedia.org/wiki/Seland-Gu-Bees">Seland-Gu-Bees</ref>. Li dalee 1989 la fa ay way-gàddaay, yu jóge <ref target="https://wo.wikipedia.org/wiki/Penku_Tugal">penku Tugal</ref>, <ref target="https://wo.wikipedia.org/wiki/Maghreb">Maghreb</ref>, <ref target="https://wo.wikipedia.org/wiki/Senegaal">Senegaal</ref>, añs, tambalee ñëw. Way gàddaay yooyu ña ca ëpp ci mbéy la ñuy yëngu walla ci tabax.</p>
Melosuuf
<p>Campora mi ngi nekk ci tefesu <ref target="https://wo.wikipedia.org/wiki/Géeju_Tiren">géeju Tiren</ref> ci <ref target="https://wo.wikipedia.org/wiki/Dóoxug_Lamezia">dóoxub Lamezia</ref>, am na 7 000 ciy way-dëkk. Campora mi ngi nekk cig joor gu maaseedi leru tefes gi. Bokk na ci li gën a raññeeku ci dëkk ba, mbéyum oliiw ak njóoxum sëng, mu doon mbaaxaay gu kawe. Waaxam ba tax na dem ca <ref target="https://wo.wikipedia.org/wiki/Duni_Eoli">duni Eoli</ref> yi yomb, loolu tax mu doon ab jëmuwaayu <ref target="https://wo.wikipedia.org/wiki/Nemmeeku">nemmeekukat</ref> yi.</p>
Koom-koom
<p>Koom-koomu Campora mi ngi dàttu ci mbéy mi ak nemmeeku gi. Li dale ci diggu XXu xarnu la fa mbéyum soble su xonk soqaliku, di it soble su <ref target="https://wo.wikipedia.org/wiki/Itaali">waa-itaali</ref> yi bëgg lool. Njureef li dañ koy jaayi-ji ci àdduna bépp, muy lu am solo ci koom-koomam. Ag féeteem ci melosuuf ak nosteg yooni jokkoom: <ref target="https://wo.wikipedia.org/wiki/Yoonu_weñ">yoonu weñ</ref> aki <ref target="https://wo.wikipedia.org/wiki/Tali">tali</ref>, ñoo tax yëngu-yënguy yaxantu ya fay am woomle.</p>
Lëkkalekaay yu biti
<list type="unordered"><item><hi rend="bold">(it)</hi> <ref target="http://www.prolococampora.org">Associazione Proloco Campora San Giovanni - Dalu Campora San Giovanni</ref></item></list>
</text></body></html>