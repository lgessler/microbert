<html><body><text id="wikipedia_wo_wikipedia_org__6003.html" ns="0" revid="104169" sourceurl="https://wo.wikipedia.org/wiki/Raaya_wu_Senegaal" title="Raaya wu Senegaal" type="wikipedia">Raaya wu Senegaal<figure><caption>Raaya réewum Senegaal fimne</caption></figure>
<p><hi rend="bold"><ref target="https://wo.wikipedia.org/wiki/Raaya">Raaya</ref> <ref target="https://wo.wikipedia.org/wiki/Réew">réewum</ref> <ref target="https://wo.wikipedia.org/wiki/Senegaal">Senegaal</ref></hi> am na ñatti <ref target="https://wo.wikipedia.org/wiki/Rëdd">rëdd</ref> yu taxaw te tolloo, wu <ref target="https://wo.wikipedia.org/wiki/Wert">wert</ref>, wu <ref target="https://wo.wikipedia.org/wiki/Mboq">mboq</ref> ak wu <ref target="https://wo.wikipedia.org/wiki/Xonk">xonk</ref>. Ab <ref target="https://wo.wikipedia.org/wiki/Biddiw">biddiw</ref> wu wert am juróomi cat a nekk ci digg rëdd wu mboq wi.</p>
<p>Kulóor bu wert bee ngi màndargaal kulóoru <ref target="https://wo.wikipedia.org/wiki/Yonent">yonent</ref> <ref target="https://wo.wikipedia.org/wiki/Yàlla">Yàlla</ref> <ref target="https://wo.wikipedia.org/wiki/Muhammad">Muhammad</ref> ñeel <ref target="https://wo.wikipedia.org/wiki/Jullit">jullit</ref> yi, wow yaakaar ñeel <ref target="https://wo.wikipedia.org/wiki/Nasaraan">nasaraan</ref> yi mbaa wow njur ñeel ñi gëmul Yàlla. Nimero bi ko sistem Panton jox mooy 361 mbaa RGB 30 181 58.</p>
<list type="unordered"><item>Melo (Kulóor) wu <ref target="https://wo.wikipedia.org/wiki/Mboq">mboq</ref> wi day màndargaal am-am ak njariñal <ref target="https://wo.wikipedia.org/wiki/Liggéey">liggéey</ref>, doon it kulóoru Caada ak ladab; kulóoru xel mbaa ruu. Nimero bi ko sistem Panton jox mooy 116 mbaa RGB 252 209 22.</item>
<item>Kulóor bu xonk bi day <ref target="https://wo.wikipedia.org/wiki/Màndarga">màndargaal</ref> kulóoru <ref target="https://wo.wikipedia.org/wiki/Dereet">dereet</ref>, joj dund, joj jaayante gu askan wépp def ak joj xeex ñàkk. Nimero bi ko sistem Panton jox di 186 mbaa RGB 206 17 38.</item>
<item>Biddiw bu wert bi juróomi cat yi day màndargaal mbokkoo gi ak Afrig, akug ubbeeku ñeel juróomi <ref target="https://wo.wikipedia.org/wiki/Dénd">dénd</ref> yi. Li mu wert nag day tekki yaakaar gi judd ci moom gi Senegaal moom boppam. Day màndargaal it juróomi ponki Lislaam yi ñeel jullit yi. Nimero bi ko sistem Panton jox mooy wow rëdd wu wert wi.</item></list>
<p>Amul benn dogalu buur bu ñeel yaatuwaayu rëdd yooyu, kulóoru raaya wi ak tolluwaayu biddiw bi.</p>
Raaya ya jëkkoon
<list type="unordered">
<item>Raaya Senegaal wi njëkk (1958-1959)</item>
<item>Raaya Mbooloom mu Mali ma, boolewoon <ref target="https://wo.wikipedia.org/wiki/Senegaal">Senegaal</ref> ak <ref target="https://wo.wikipedia.org/wiki/Mali">Mali</ref> (1959-1960)</item>
</list>
<p>Raayaw Senegaal wi njëkk, ci atum 1958, daa amoon biddiw bu mboq bu am juróomi cat te ginaaw gi wert. Mi ngi ajuwoon ci Mbooloom Jëmale Senegaal kanam (doon tey làng <ref target="https://wo.wikipedia.org/wiki/Politig">politig</ref> gii di Parti socialiste (<ref target="https://wo.wikipedia.org/wiki/Parti_Socialiste">PS</ref>)), amoom benn biddiw ca <ref target="https://wo.wikipedia.org/wiki/Jamono">jamono</ref> jooja.</p>
<p>Ci weeru <ref target="https://wo.wikipedia.org/wiki/Samwie">samwie</ref> <ref target="https://wo.wikipedia.org/wiki/1959">1959</ref>, réewum <ref target="https://wo.wikipedia.org/wiki/Sudaη">Sudaη</ref> miy <ref target="https://wo.wikipedia.org/wiki/Làkk">làkk</ref> <ref target="https://wo.wikipedia.org/wiki/Faraase">faraase</ref> (doon tey réewum <ref target="https://wo.wikipedia.org/wiki/Mali">Mali</ref>) ak réewum Senegaal ñoo ànd sos Mbooloo mu Mali (bokk ci réew yiy wax farañse), te aw raayaam, am ñetti kulóor, wert, mboq ak xonk akub <ref target="https://wo.wikipedia.org/wiki/Kanaga">kanaga</ref> ca digg ba. Réewum Senegaal daa mujj rocciku ci <ref target="https://wo.wikipedia.org/wiki/Mbooloo">mbooloo</ref> moomu, témb ci 20 <ref target="https://wo.wikipedia.org/wiki/Ut">ut</ref> <ref target="https://wo.wikipedia.org/wiki/At">atum</ref> <ref target="https://wo.wikipedia.org/wiki/1960">1960</ref>. Bamuy génn ca Mbooloo ma Senegaal daa yóbbale raayaw Mbooloo mu Mali ma waaye daa <ref target="https://wo.wikipedia.org/wiki/Wuutale">wuutale</ref> kanaga ba akub biddiw bu wert ngir bañ a juuyoo ak jullit yi.</p>
Lëkkalekaayi Biti
<list type="unordered"><item><ref target="https://web.archive.org/web/20080808114717/http://asmi.dyndns.org/cyber-flag/Html/SenegalHistorique.htm">Cyber Flag: Drapeaux historiques</ref></item>
<item><ref target="https://web.archive.org/web/20060323002530/http://www.vexilla-mundi.com/senegal.htm">Vexilla Mundi: Sénégal</ref></item>
<item><ref target="http://flagspot.net/flags/sn.html">Flags of the world: Sénégal</ref></item>
<item><ref target="http://flagspot.net/images/m/ml-1958.gif">Flags of the world: Drapeau du Soudan français</ref></item></list>
</text></body></html>