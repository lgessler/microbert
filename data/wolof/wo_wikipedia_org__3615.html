<html><body><text id="wikipedia_wo_wikipedia_org__3615.html" ns="0" revid="33701" sourceurl="https://wo.wikipedia.org/wiki/Y%C3%ABngu-y%C3%ABngu_yi_jugoon_di_safaan_J%C3%A0ngu_bu_Paab_bi" title="Yëngu-yëngu yi jugoon di safaan Jàngu bu Paab bi" type="wikipedia">Yëngu-yëngu yi jugoon di safaan Jàngu bu Paab bi<p><ref target="https://wo.wikipedia.org/wiki/Yëngu-yëngu">Yëngu-yëngu</ref> yi jugoon di <ref target="https://wo.wikipedia.org/wiki/Safaan">safaan</ref> (di kontar) <ref target="https://wo.wikipedia.org/wiki/Jàngu">Jàngu</ref> bu <ref target="https://wo.wikipedia.org/wiki/Paab">Paab</ref> bi</p>
<p><ref target="https://wo.wikipedia.org/wiki/Yëngu-yëngu_gu_yéwenal_diine_ji_ci_Tugal">Yëngu-yëngu gu yéwenal diine ji ci Tugal</ref>:</p>
<p><ref target="https://wo.wikipedia.org/wiki/Yëngu-yëngu_gu_yéwénal">Yëngu-yëngu gu yéwénal</ref>  gu diine ci Tugal, mooy googu doon am ci <ref target="https://wo.wikipedia.org/wiki/Tugal">Tugal</ref> ci xarnub fukk ak juroom benn <ref target="https://wo.wikipedia.org/wiki/G">g</ref>, ngir setal Jàngu bu katolig bi ci li ci taqoon ci ay ñaawtéefi pas-pas ak yu jikko, na ñu ko daa defe mooy jéem a delluwaat ci <ref target="https://wo.wikipedia.org/wiki/Njàggaley_Injiil">njàggaley Injiil</ref> yi.</p>
<p>Li waraloon «<ref target="https://wo.wikipedia.org/wiki/Yéwénal">yéwénal</ref>» gi:</p>
<p>Ak li Jàngu bi di nekk nguurug ruu lépp - ci li ko njëkk a tax a jug -  téewul ànd ak li jamono di gën a yàgg, mu jot a àgg ci ŋëpp - ci loxob weñ  - nguurug diine gi ak gu politig gi, maanaam, mu tëye tëyiin wu metti te tar, ñaari nguur yii di gu diine gi ak gu adduna gi. Ci loolu la mujje di dooley <ref target="https://wo.wikipedia.org/wiki/Politig">politig</ref>, ju <ref target="https://wo.wikipedia.org/wiki/Diine">diine</ref>, ju <ref target="https://wo.wikipedia.org/wiki/Koom-koom">koom-koom</ref>, ju <ref target="https://wo.wikipedia.org/wiki/Mboolaay">mboolaay</ref> ak ju <ref target="https://wo.wikipedia.org/wiki/Aada">aada</ref>  ci mboolaay yu Tugal yu <ref target="https://wo.wikipedia.org/wiki/Katolig">katolig</ref> yi ci <ref target="https://wo.wikipedia.org/wiki/Jamono_yu_diggu">jamono yu diggu</ref> yi. <ref target="https://wo.wikipedia.org/wiki/Dàkku">Dàkku</ref>  nag walla xañ nit ki  <ref target="https://wo.wikipedia.org/wiki/Jàngu">jàngu</ref> bi  moo nekkoon <ref target="https://wo.wikipedia.org/wiki/Mbugal">mbugal</ref> mi gën’a saf, te gën a tar, mu Jàngu bi moomoom, daan ko teg kuy jeem’a léewtook moom, ak nu darajaam man’a kawee, mbaa mu màgge ni.</p>
<p>Egliis bi ci safaanub muy jëfandikoo nguurug ruuwam gi, di jëmale nit ñi ci yooni baax ak ragal Yàlla, moom déy – ginaaw ag mbon da koo duggoon – daa labaloon boppam ci bànneexi adduna aki caaxaanam, fàgguloon boppam ay suuf yu yaatu, ay alalam it mu teggiloon leen, te musal leen ci galag  yi ñépp di fay. Ci noonu <ref target="https://wo.wikipedia.org/wiki/Paab">Paab</ref> yi ak <ref target="https://wo.wikipedia.org/wiki/Kardinaal">kardinaal</ref> yi nekkoon di ñu nuuroon ci dundug adduna aki caaxaan yu ëpp.</p>
<p>Ñaawtéefi Jàngu yooyu ak yu leen moy, ñoo gestuloo woon te fëkkoon yittey <ref target="https://wo.wikipedia.org/wiki/Yéwénalkat">yéwénalkat</ref> yu mboolaay yi ak <ref target="https://wo.wikipedia.org/wiki/Bindkat">bindkat</ref> yi ci jamonoy <ref target="https://wo.wikipedia.org/wiki/Yewwute">yewwute</ref> gi.</p>
<p>Ki gënoon’a jeexiital ci mbooleem bindkat yooyu, mooy labbe bii dib <ref target="https://wo.wikipedia.org/wiki/Xeltukat">xeltukat</ref>  ,  nu ko daa wax <ref target="https://wo.wikipedia.org/wiki/Erasmus">Erasmus</ref> ( 1466 – 1536 g), moom daal <ref target="https://wo.wikipedia.org/wiki/Jam">jamoon</ref> na  ci teereem bi tudoon «tagg ag ndof» (Praise of Folly) , jamoon na ci nekkiinu Jàngu bu katolig bi, mu nekkoon jam yu tar te wex.</p>

Dox gu taarixe gi yéwénalug diine gi defoon ci Tugal:
<p><ref target="https://wo.wikipedia.org/wiki/Yéwénalug_diine_ci_Tugal">Yéwénalug diine ci Tugal</ref> - ci doxam bi - romb na ñaari <ref target="https://wo.wikipedia.org/wiki/Tolluwaay">tolluwaay</ref>: bi ci njëkk mooy: bi ay yëngu-yënguy yéwénal yu ndaw amee te lalu niki ay <ref target="https://wo.wikipedia.org/wiki/Njiitlaay">njiitlaay</ref> aki <ref target="https://wo.wikipedia.org/wiki/Cëslaay">cëslaay</ref> yoo xam ne ci seen kaw la <ref target="https://wo.wikipedia.org/wiki/Yëngu-yëngu">yëngu-yënguy</ref> yéwénal yu diine yu mag yi ci Tugal tegu. Bu ñaareel bi nag mooy yëngu-yëngug yéwénal gu mag gi ci boppam.</p>
<p>Bu dee nag yëngu-yëngu yu diine yi nooyal yoon wi ba yu mag yi man’a am, man’a taxaw ci Tugal, ñoom ñooy yi nuy wax <ref target="https://wo.wikipedia.org/wiki/Fransiskaan">Fransiskaan</ref> ak <ref target="https://wo.wikipedia.org/wiki/Dominikaan">Dominikaan</ref>, ñooy yi gisoon ne mant’a ñàkk nu dañal njuumte ak ñaawtéefi diine yi niki aw yoon wu nuy jaar ngir yéwénal Jàngu bi te dëgëral ko.</p>
<p>Ag yëngu-yëngu gu yéwénal daal di taxaw ca Angalteer ci njiitl <ref target="https://wo.wikipedia.org/wiki/John_Wycliffe">John Wycliffe</ref> (1330 – 1373 g), moom kenn la woon ci <ref target="https://wo.wikipedia.org/wiki/Ustaas">ustaas</ref> yu siw, yu <ref target="https://wo.wikipedia.org/wiki/Daaray_Oksford_ju_mag_ji">daaray Oksford ju mag ji</ref>.Googu nag li ko taxoon’a jug mooy dañal li taqoon Jàngu bi cig mbon. Gii yëngu-yëngu moom mi ngi judd ginaaw lu tolloo’k xaaju xarnu, ginaaw juddug yëngu-yëngu gu ñaari <ref target="https://wo.wikipedia.org/wiki/Way_sell">way sell</ref> yii di <ref target="https://wo.wikipedia.org/wiki/Fransis">Fransis</ref> ak <ref target="https://wo.wikipedia.org/wiki/Dominik">Dominik</ref>, waaye gii nag moo gënoon’a fés, gën a jeexiital ci Jàngu bi ci gu Fransiskaan gi ak gu Dominikaan gi. Geneen it feeñati gu yéwénal ci <ref target="https://wo.wikipedia.org/wiki/Bohimiya">Bohimiya</ref> ci njiitul <ref target="https://wo.wikipedia.org/wiki/John_Hess">John Hess</ref> (1373 -  1415 g) , moom mooy ki ne woon: <ref target="https://wo.wikipedia.org/wiki/Ag_diggale">ag diggale</ref>  wart’a am ci diggante nit ak boroomam, ndare diggale googu doon <ref target="https://wo.wikipedia.org/wiki/Ngëm">ngëm</ref> ak jëfe li ci Injiil. Hess nag li mu jublu woon ci loolu mooy wàññi sañ-sañu <ref target="https://wo.wikipedia.org/wiki/Paab_gi">Paab gi</ref>, ak neenal taxawaayub làbbe bi niki <ref target="https://wo.wikipedia.org/wiki/Aji_diggale">aji diggale</ref>  ci diggante jaam bi ak boroomam . </p>
<p>Bu dee yéwénali diine yu mag yi ñoom, ñi ngi doon jëmmu ak’a feeñe ci am gi yëngu-yëngug <ref target="https://wo.wikipedia.org/wiki/Protestant">Protestants</ref> gi amoon, njiit ya di woon <ref target="https://wo.wikipedia.org/wiki/Martin_Luther">Martin Luther</ref>, <ref target="https://wo.wikipedia.org/wiki/Kalfan">Kalfan</ref> ak <ref target="https://wo.wikipedia.org/wiki/Swingli">Swingli</ref>.</p>

Martin Luther ak yéwénal gi
<p><ref target="https://wo.wikipedia.org/wiki/Martin_Luther">Martin Luther</ref> mi ngi juddoo  <ref target="https://wo.wikipedia.org/wiki/Isilban">Isilban</ref>, di benn dëkk ci diiwaanu <ref target="https://wo.wikipedia.org/wiki/Saksoniya">Saksoniya</ref> ci <ref target="https://wo.wikipedia.org/wiki/Almaañ">Almaañ</ref> atum 1483 g, faatu atum 1546 g, baayam nekkoon ku daan liggéey ci benn ci <ref target="https://wo.wikipedia.org/wiki/Gasuwaayi_mbell">gasuwaayi mbell</ref> yi.
Mu màgge nag ci njaboot gu ndóol, ak ci ron dund gu jafe te wow. Moom nag jàng na cosaani làkkuw latin, ak <ref target="https://wo.wikipedia.org/wiki/Cosaani_ag_katolig">cosaani ag katolig</ref>, noppi jàng <ref target="https://wo.wikipedia.org/wiki/Yoon">yoon</ref> ak <ref target="https://wo.wikipedia.org/wiki/Xeltu">xeltu</ref>, dugg nag ginnaaw bi, benn ci barabi jaamu yu katolig yi, ngir <ref target="https://wo.wikipedia.org/wiki/Laabal">laabal</ref> fa boppam ciy <ref target="https://wo.wikipedia.org/wiki/Bàkkaar">bàkkaar</ref> aki ñaawtéef, loolu nag ci <ref target="https://wo.wikipedia.org/wiki/Gëm-gëmi_katolig">gëm-gëmi katolig</ref> yi la bokk. Ginaaw bi mu tukki dem <ref target="https://wo.wikipedia.org/wiki/Rom">Rom</ref> atum 1510 g, def fa weer, gisal boppam ñaawtéefi <ref target="https://wo.wikipedia.org/wiki/Paab_gi">paab gi</ref>, ak bon-boni Jàngu bi, li gënoon’a wëlbati ay gëtam mooy jàdd gi niti diine yi jàddoon, ak wàcc gi nu wàccoon  yoonu leer ak lëmoodiku wi nasaraan gu njëkk ga yoroon, ak set gi mu setoon . Lii jeexiitaloon na ci boppam, ak xelam mu daladi mi, jañoon ko it ci <ref target="https://wo.wikipedia.org/wiki/Jam">jam</ref> walla “kritige” <ref target="https://wo.wikipedia.org/wiki/Paab_gi">paab gi</ref>, ginnaaw bi it, mu mujj fettéerlu ci kawam , bi mu bañee –moom paab gi - ne du soppi aw doxaliinam. </p>
<p>Dikk gi labbe bii di <ref target="https://wo.wikipedia.org/wiki/John_(Tetzel)">John (Tetzel)</ref> dikkoon ci diiwaanu <ref target="https://wo.wikipedia.org/wiki/Saksooniya">Saksooniya</ref> atum 1517 g, ngir jaaysi fa ‘<ref target="https://wo.wikipedia.org/wiki/Xobi_njéggal">xobi njéggal</ref>’ yi, dikk googu dimbli woon na <ref target="https://wo.wikipedia.org/wiki/Luther">Luther</ref> ci mu man’a feeñal li nëbbu woon ci biiram muy yéeney yewenal yi mu yoroon te fasoon leen ci xolam. </p>
<p>Jaadu na ñu fàttali leen ne ‘xobi njéggal’ mooy li fi wuutu woon tuubug aji tooñ ji, ci jeem’a fare ay bàkkaaram ci def lu baax, jaare ko ci julli walla joxe asaka mbaa woor. Waaye Paab bii di <ref target="https://wo.wikipedia.org/wiki/Liyoo_mu_fukkeel_mi">Liyoo mu fukkeel mi</ref>, moom daal, da ne woon da na doy aji moy ji bu bëggee tuub ay bàkkaaram mu aji-ji <ref target="https://wo.wikipedia.org/wiki/Rom">Rom</ref>, ginnaaw bi, wax jooju xaw’a gën’a jëm kanam, gën’a xóot, bi kenn ci paab yi nee: njéggal daal man na’a ame ci nit joxe ci alalam ci Jàngu bi, ngir ñu dundale ci diine, bu ko defee ñu jox nit kooku ‘xobu njéggal  .</p>
<p>Luther moom dafa safaanoon (kontaroon) njaayum xobi njéggal yi, mu ne woon: mucc mbaa mbugal ak fayoontoo, manuñoo juge ci jënd ay xobi njéggal, fa nu man’a juge kay mooy gëm Yàlla. Luther moom <ref target="https://wo.wikipedia.org/wiki/Diiŋat">diiŋatoon</ref> na xobi njéggal yi, daal di woon dem ba ca Jàngub <ref target="https://wo.wikipedia.org/wiki/Wtanberg">Wtanberg</ref> ba, wékk fa mbind mu ëmb ay <ref target="https://wo.wikipedia.org/wiki/Diiŋat">diiŋat</ref> yu toll ci 95 , ci atum 1517 g . Paab bii di Liyoo mu fukkeel mi amoon na taxawaay bu tar ci xalaati Luuther yi, ndax daal di woon nay genne ca saa sa benn <ref target="https://wo.wikipedia.org/wiki/Saxal">saxal</ref> walla <ref target="https://wo.wikipedia.org/wiki/Ndigalul_xañ">ndigalul xañ</ref>, ñu teg ko Luther, saxal boobu walla ndigal loolu moom lanu daa wax (<ref target="https://wo.wikipedia.org/wiki/Wermis">Wermis</ref>), waaye Luther moom faalewul woon saxal bii, moom kay da koo sanni woon ca ëttub Jàngu bu Watanberg ba, lakk ko.</p>
Xalaati <ref target="https://wo.wikipedia.org/wiki/Martin_Luther">Martin Luther</ref> ak ay <ref target="https://wo.wikipedia.org/wiki/Gisiin">gisiin</ref> yu yéwénal yi mu yoroon
<p>

Luther, xalaati yéwénal yi mu woote woon jëme ñoo’y yii di ñëw nii:</p>
<p>(1)	<hi rend="bold"><ref target="https://wo.wikipedia.org/wiki/Injiil">Injiil</ref> mooy <ref target="https://wo.wikipedia.org/wiki/Andaar">andaar</ref> ju diine ak ju yoon ji muy sukkandikoo ci firi pas-pas yi ak mbooleem <ref target="https://wo.wikipedia.org/wiki/Masalay_diine">masalay diine</ref> yi am ag wuute</hi>.</p>
<p>(2)	<hi rend="bold">Nit ku jàng ku nekk tey jëfandikoo xel sañ na’a jàng <ref target="https://wo.wikipedia.org/wiki/Injiil">injiil</ref> te firee ko ni mu ko dégge, xame ko ni</hi>.</p>
<p>(3)	<hi rend="bold">Paab bi amul - benn yoon - <ref target="https://wo.wikipedia.org/wiki/Àq_mbaa_sañ-sañ">àq mbaa sañ-sañ</ref> ci <ref target="https://wo.wikipedia.org/wiki/Rënkal">rënkal</ref> fi boppam, moom rekk, sañ-sañu firi injiil</hi>.</p>
<p>(4)	<hi rend="bold">Sëy daa war’a dagan ci làbbe yi</hi>.</p>
<p>(5)	<hi rend="bold"><ref target="https://wo.wikipedia.org/wiki/Niti_diine">Niti diine</ref> yi dañoo war’a nekk ci ron kiliftéefug nguur gu àdduna gi</hi>.</p>
<p>(6)	<hi rend="bold">Wàññi limub jàngu  yu bari yi tasoon  ci mbooleem reewi <ref target="https://wo.wikipedia.org/wiki/Tugal_gu_sowwu">Tugal gu sowwu</ref> gi</hi>.</p>
<p>Bu nu xoolee xalaati Martin yi dananu gis ne moom daal li ko yitteeloon mooy mu néewal doole sañ-sañu Paab bi, loolu yaa ngi koy gisati ci bi muy sàkku nu neenal diggale  gi daa am ci diggante Yàlla’ak’ub jaamam. Sàkku gi mu doon def it ci nu néewal limub jàngu yi li mu doon wund mooy néewal ngañaayi Jàngu bi aki am-amam aki tonoom, ndax loolu man’a soril Jàngu bi caaxaan ak po mi mu nekke woon. Danga gis it ne wax ja mu waxoon ne nit ku xam ku nekk am nga àq ci jàngal sa bopp injiil ak firee ko ni nga ko dégge, moom itam li mu doon tekki mooy jeqiku  gu mu jeqiku woon ci Jàngu bi, ak rafleel gu mu ko rafleeloon  ci li mu jàppoon moom Jàngu bi ne àqi yoonam la ju mu moom.</p>

Jëfka  yi dimbli Luther mii ci wooteem gi man’a àntu
<p>Am na ay <ref target="https://wo.wikipedia.org/wiki/Jëfka">jëfka</ref> yu bari yu ñoo dimbli woon Martin ci fipp gu yéwénal gi man’a àntu. Yi ci ëpp solo ñooy yii:</p>
<p>(1)<hi rend="bold">Feeñ gu Luther mii feeñoon ci jamono joo xam ne waa Tugal yi seeni xel da cee tàmbli woon’a ubbiku, ñu tàmbli woon’a féqu ak’a dañtalu ci ŋëb gu paab gi ak sañ-sañam</hi>.</p>
<p>(2)<hi rend="bold">Siwug njuumte ak ñaawtéef yu rëy yi nga xam ne taqaloon nanu derub paab gi, te taxoon ba nit ñi doon sikk ag muccam ak ag sellam</hi>.</p>
<p>(3)<hi rend="bold">Fonk sa xeet,walla <ref target="https://wo.wikipedia.org/wiki/Xeetu">xeetu</ref>  gi tàmbli woon’a feeñ ci reewi Tugal yi, te taxoon waa <ref target="https://wo.wikipedia.org/wiki/Almaañ">Almaañ</ref> ñi defoon ab <ref target="https://wo.wikipedia.org/wiki/Dank">dank</ref> topp ci ginnaaw <ref target="https://wo.wikipedia.org/wiki/Martin_Luther">Martin Luther</ref>, rawati na <ref target="https://wo.wikipedia.org/wiki/Kuréel_gu_diggu">kuréel gu diggu</ref> ga ak <ref target="https://wo.wikipedia.org/wiki/Baykat">baykat</ref> ya ak <ref target="https://wo.wikipedia.org/wiki/Gawar">gawar</ref> ya</hi>.</p>
<p>(4)<hi rend="bold">Dimbali gu ko ustaas yu daara yu mag yu Tugal yi dimbali woon, ak ñu dul ñoom ci <ref target="https://wo.wikipedia.org/wiki/Xalaatkati">xalaatkati</ref> Almaañ yi warlu woon ne ñooy fas yeenee tas xalaatam yooyu</hi>.</p>
<p>(5)<hi rend="bold">Firi Injiil ci làkku <ref target="https://wo.wikipedia.org/wiki/Almaañ">Almaañ</ref>, ak def ci ay <ref target="https://wo.wikipedia.org/wiki/Taalif">taalif</ref> yu tax waay <ref target="https://wo.wikipedia.org/wiki/Almaañ">Almaañ</ref> ji man’a gis ay xalaatam, yër  it <ref target="https://wo.wikipedia.org/wiki/Jam">jam</ref>  yi mu doon def Jàngu bi</hi> .</p>
<p>(6)<hi rend="bold">Tasug <ref target="https://wo.wikipedia.org/wiki/Móolukaay">móolukaayu</ref> téere gi nga xam ne <ref target="https://wo.wikipedia.org/wiki/Gotenborg">Gotenborg</ref> moo ko fentoon, loolu taxoon nag ba xalaati Luther yi tasoon ci waa <ref target="https://wo.wikipedia.org/wiki/Almaañ">Almaañ</ref> yi ak ñu dul woon ñoom</hi>.</p>
<p>Am na benn xeex bu mag bu amoon ci diggante Martin aki gaayam, ñoom ñi diy <ref target="https://wo.wikipedia.org/wiki/Diiŋatkat">Diiŋatkat</ref>, maanaam ay  protestants cig wàll, ak diggante ñi toppoon Paab gi (katolig yi) ci geneen wàll. </p>
<p>Dëkki Almaañ yi moom xare yu tàng’a fa amoon, dongay ñaari ngér yii doon xeex nag mujjoon nanoo xaatim ag <ref target="https://wo.wikipedia.org/wiki/Juboo">juboo</ref>, gu nu tudde woon (<ref target="https://wo.wikipedia.org/wiki/Augsburg">Augsburg</ref>) atum 1555 g, ñu nangu woon ci ne diiwaanu Almaañ bu nekk am na àq ak sañ-sañ ci tànn ngér mu ko neex, mu protestant  mbaa mu katolig, waaye ci wàllug <ref target="https://wo.wikipedia.org/wiki/Nguur_gi">nguur gi</ref> ñu tànn protestant def ko diine, ngérum Luther mu protestant mii tasoon na te siw ci diinaawani <ref target="https://wo.wikipedia.org/wiki/Almaañ">almaañ</ref> yu bëj-gànnaar yi – Jàngoom daal di doge ca Jàngub Rom ba – ak Norwej, Finland, xalaat yii tam tas ba genn Almaañ, dugg <ref target="https://wo.wikipedia.org/wiki/Angalteer">Angalteer</ref> ak nguuri <ref target="https://wo.wikipedia.org/wiki/Skandinaaf">skandinaaf</ref> yi (<ref target="https://wo.wikipedia.org/wiki/Danmaark">Danmaark</ref> ak <ref target="https://wo.wikipedia.org/wiki/Suwed">Suwed</ref>) .</p>
Kalfen (Calven)
<p>
<ref target="https://wo.wikipedia.org/wiki/John_Calven">John Calven</ref> mi ngi juddoo <ref target="https://wo.wikipedia.org/wiki/Fraas">Fraas</ref> atum 1509 g, di woon ku duggoon ci <ref target="https://wo.wikipedia.org/wiki/Ngérum_protestant">ngérum protestant</ref> mu Luther mi, te bàyyi woon mu <ref target="https://wo.wikipedia.org/wiki/Katolig">katolig</ref> mi. Kalfen walla <ref target="https://wo.wikipedia.org/wiki/Calven">Calven</ref> juge woon na <ref target="https://wo.wikipedia.org/wiki/Fraas">Fraas</ref> dem <ref target="https://wo.wikipedia.org/wiki/Siwis">Siwis</ref>, li ko waraloon it mooy sonal gu nu ko fa doon def ngir ay sabab yu aju ci <ref target="https://wo.wikipedia.org/wiki/Diine">diine</ref> .</p>
<p>Fii nag la tàmblee wisaare ak’a tas <ref target="https://wo.wikipedia.org/wiki/Ngérum_yéwénal">ngérum yéwénalam</ref> mu xaw mee jege ngérum Luther mi, ñi ko toppoon mu tudde leen (<ref target="https://wo.wikipedia.org/wiki/Hogonoots">Hogonoots</ref>), di ci maanaa ñoñ laab ñi.
Kalfen ak Luther dëppoo  woon nanu ci ay <ref target="https://wo.wikipedia.org/wiki/Masala_yu_diine">masala yu diine</ref> yu bari, waaye wuute woon nanu ci ñaari mbir ñooy:</p>
<p>(1) <hi rend="bold">Wax gi Kalfen waxoon ne njéggal ci mbir yi nu doggal la, te loolu Luther nanguwu ko</hi> .</p>
<p>(2) <hi rend="bold">Kalfen daa gëmoon ne Egliis bi warul’a topp ci ginaaw genn nguur gu adduna, ne woon: Egliis bi daa war’a am nguurug boppam gu temb, gu dul wéeru ci gu adduna gi, ñi war’a doxal nguurug Egliis bi  nag ñooy am mbooloo mu xellu te am hikma</hi>.</p>
<p>Xalaatam yooyu nag wisaaroo woon nanu ci reewi Tugal yi ci anam gu ëppante, ci Fraas, Angalteer, Siwis ak yeneen.</p>
Swingli
<p>Mi ngi cosaanoo woon Siwis, judd atum 1484 g, ay yéwénali diineem mu tàmbli woon ko ci dëkkub Siyorix atum 1519 g, ci biir diiŋat gu mu doon def njaayum xobi njéggal yi.
Kon foofu ag jegeente gu mag am na fi ci diggante ay xalaatam ak yu Luther ak Kalfen, waaye teewul mu wuute ak ñoom ci lenn ci ay <ref target="https://wo.wikipedia.org/wiki/Masalay_diine">masalay diine</ref>.</p>
<p>Swingli moom daa jàppe woon Jàngu bi benn <ref target="https://wo.wikipedia.org/wiki/Campéef">campéef</ref>  bu am demokraasi, buy ame ak’a sosoo ci mbooleem nasaraan yi nga xam ne seenug bokk ci, mi ngi ame ci benn kuréel bu leen fay teewal ci mbooleem mbir ak masala yi aju ci Jàngu bi, ak ni ñuy sampe nit ña fay ligeeye.    
<ref target="https://wo.wikipedia.org/wiki/Ngérum_Swingli">Ngérum Swingli</ref> tasoon na ci <ref target="https://wo.wikipedia.org/wiki/Siwis">Siwis</ref>, ak ci lenn ci yeneen reewi Tugal yi, waaye taxutoon mu siwe, wisaaroo ni mu Luther mi mbaa mu <ref target="https://wo.wikipedia.org/wiki/Kalfen">Kalfen</ref> mi.</p>
</text></body></html>