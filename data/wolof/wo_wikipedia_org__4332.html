<html><body><text id="wikipedia_wo_wikipedia_org__4332.html" ns="0" revid="103329" sourceurl="https://wo.wikipedia.org/wiki/Arafu_D" title="Arafu D" type="wikipedia">Arafu D<p>Na ngay dëgër ni déjj  far jéggi dayo 
- te doon ku dëjjarle  di dàkku  mbamb  ya</p>
<p>Ba mel ne mbëtti deg  ya mbaa mel ne ndëfëñ 
- du jàmbatub dagg  ni dëññ  mbaa wetañ </p>
<p>Te bul di aw ndóol  wu dëféenu fàww rek
- saxal di dàllu  bul di dallu  mukk nag</p>
<p>Bul di dijooti  ndàmm  sonn a koy maye
- faral di dànna  bob du déjjatuy  moyi</p>
<p>Dëtëm  ndoxum ndam ma mu neex ci ndenqaleeñ 
- nga nòyyi ndeemeexi  ngënéel  sa diine feeñ</p>
<p>Dat  ga di dòtti  yaw nga des, dér , darale 
- ni ku ñu dòtt  tey ku dërkiis  të file</p>
<p>Di dëflu  ciw tiis  te nga ndarkepp  sa mbir
- dëxëñ  sa ndaaf  te ndàmbe  mbeg akiy naqar</p>
<p>Te bul di diis ba faf di ndaari  des ginaaw
- na ngay doronke  dund gii doylu la teew</p>
<p>Te bul di dàññi  mel ne kuy das  defarul
- déeyaale  ak détti  denéer  yuy dexi xol</p>
<p>Te doylu yaw doonte ne dóor-dóor  nga ame
- dàggiku ndeem dooj  nga am it bul ko gëme</p>
<p>Te dànd  dollenki  bakkan, daw ko bu wóor
- te bul di dandal  it sa xol bu xel mi dar </p>
<p>Te dàngañal  te moytu detteelu  itam
- ca kàmbi diiŋat  ya te daw dee du xalam </p>
<p>Demal ca dex ga bàyyi déeg  yi daa doyul
- te digg-dóomu  nag ci lépp bul ëppal</p>
<p>Te bul di ndeetet  lu di tan-tanlu  itam
- saxal di tan te bul dagook a  ndiigu  tam</p>
<p>Na dëgg doon sa nding  looy dunde dadam 
- ta bay sa dooñu  diine bul di dooji  tam</p>
<p>Te bul di doore mukk diisool  ci lu ne
- da <ref target="https://wo.wikipedia.org/wiki/Ñay">nay</ref> teree daanu di tee diig  ci lu ne</p>
<p>Xamal ne Yàlla day dënéerlu  képp nit
- nang ko ba xel dàggiku  ngir teg na la bët</p>
</text></body></html>