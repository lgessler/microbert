<html><body><text id="wikipedia_wo_wikipedia_org__3597.html" ns="0" revid="99370" sourceurl="https://wo.wikipedia.org/wiki/Kaasamaas" title="Kaasamaas" type="wikipedia">Kaasamaas<figure><caption>Kaasamaas</caption></figure>
<p><hi rend="bold">Kaasamaas</hi> baat la bu ñu toggalee ci ñaari dogiit: Kaasa ak Maas boo leen boolee muy buuru Kaasa. Kaasa bokk na ci yi <ref target="https://wo.wikipedia.org/wiki/Njëkk">njëkk</ref> ci nguuri gox bii. Ginnaawam nag Gabu moo ci gën a rëy ci nguur yi.
<ref target="https://wo.wikipedia.org/wiki/Ñaari">Ñaari</ref> nguur yii ñi ngi leen taxawal ci lu tollook xarub fukk ak ñeent g.j, ci loxol ay xarekat yu bawoo ca imbraatóoru <ref target="https://wo.wikipedia.org/wiki/Mali">Mali</ref> ga, Sinjata Kayta yabaloon leen. Nguurug Gabu (nguur gi ëppoon doole ci yii) Trimaskan Traaware moo ko sosoon, mu <ref target="https://wo.wikipedia.org/wiki/Nekkoon">nekkoon</ref> gi tegoon loxo nguur yu ndaw yi nekkoon ci bëj-gànnaaru Gambi, ñooy: Kantora, Gimaara, Jaara, Kiyaŋ ak Kombo.
<ref target="https://wo.wikipedia.org/wiki/Kaasa">Kaasa</ref> ak Gabu way toroxlu lañu woon ñeel Imbraatóoru Mali jamono yi nu leen sose ñoom ñaar, waaye Gabu moom tàmbalee fay <ref target="https://wo.wikipedia.org/wiki/Galag">galag</ref> ñeel imbraatóor gi, ci noonu mu ame ci «ag àtte-sa-bopp» (autonamie). Ci digg xarnu bu fukk ak juroom, la ñaari <ref target="https://wo.wikipedia.org/wiki/Nguur">nguur</ref> yii jariñu ca yëngu-yëngu ya Koli Tingala amaloon ca gox ba, bi mu ko defee, ñu daal di dagu ci Mali.</p>
<p><ref target="https://wo.wikipedia.org/wiki/Ci">Ci</ref> xarnub fukk ak juroom ñatt g.j, la Kaasa tàmbalee tas: giirug Joola songe ko ci sowwu bi, gu Maalinke ci penku bi, gog <ref target="https://wo.wikipedia.org/wiki/Balaanta">Balaanta</ref> ci bëj-gànnaar gi..
<ref target="https://wo.wikipedia.org/wiki/Ci">Ci</ref> atum 1830 g.j, la giirug Balaanta lakk péeyub Kaasa di Birikama.
<ref target="https://wo.wikipedia.org/wiki/Ci">Ci</ref> xarnub fukk ak juroom ñeent g.j, la Gabu it làmbalee naaxsaay, looloo mi ngi dale ca ba ko giirug Pël gi songee, mooy <ref target="https://wo.wikipedia.org/wiki/Gi">gi</ref> génne woon Fuuta Jalon, bu ko defee mu daal di tàmbalee ñàkk ndànk-ndànk sañ-sañ yi mu amoon ci gox yi mu yilifoon.</p>
<p><ref target="https://wo.wikipedia.org/wiki/Nosiinu">Nosiinu</ref> biir gi ci nguurug Kaasa ak Gabu xawuñoo wuuteek wa amoon ca nguur yeneen ya ci Senegaal. Buur bi jataayub <ref target="https://wo.wikipedia.org/wiki/Mag">mag</ref> (sénat) ñee ko daa dimbale, moo daa fuglu it ay saxalam tey digal ay sañ-sañam.
<ref target="https://wo.wikipedia.org/wiki/Diiwaan">Diiwaan</ref> yi ay foŋsaneer yu kawee leen daan jiite yu tukkee ci garmi yi. Waaye Gabu moom nga xam ne nguurug xare la woon: <ref target="https://wo.wikipedia.org/wiki/Ay">ay</ref> foŋsaneeram yu kawe mi ngi leen daa tànne ci xarekati garmi yi.</p>
</text></body></html>