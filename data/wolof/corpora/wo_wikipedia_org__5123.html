<html><body><text id="wikipedia_wo_wikipedia_org__5123.html" ns="0" revid="104175" sourceurl="https://wo.wikipedia.org/wiki/Weeri_wolof" title="Weeri wolof" type="wikipedia">Weeri wolof<p><ref target="https://wo.wikipedia.org/wiki/Weeri_wolof">Weeri wolof</ref>, ci <ref target="https://wo.wikipedia.org/wiki/Arminaat">arminaatu</ref> gàddaay gi, walla bu <ref target="https://wo.wikipedia.org/wiki/Jullit">jullit</ref> ñi mbaa bu <ref target="https://wo.wikipedia.org/wiki/Lislaam">Lislaam</ref>, ab arminaat bu weer la, buy sukkandiku ci doxiinu weer wi ngir xam ak natt weer wi. Jullit ñi danañu ko jëfandikoo ci bépp barab, rawati na ngir natt ak xam xew-xewi ak bisi diine yi. Ki ko sos nag mooy <ref target="https://wo.wikipedia.org/wiki/Omar_Ubn_Xattaab">Omar Ubn Xattaab</ref> (g.m), daal di def <ref target="https://wo.wikipedia.org/wiki/Gàddaayug_Yonent">gàddaayug Yonent</ref> bi (j.m) juge <ref target="https://wo.wikipedia.org/wiki/Màkka">Màkka</ref> dem <ref target="https://wo.wikipedia.org/wiki/Madiina">Madiina</ref> muy ab tàmbaleem, looloo waral deesi tudde ko arminaatub gàddaay gi. Ak doonte arminaat bi ci jamonoy jullit ñi lañu ko sos, teewul turi weer yi ak arminaatub weer ñu leen daa jëfandikoo lu jiitu Lislaam.</p>
<p>Yenn ci <ref target="https://wo.wikipedia.org/wiki/Réew">réewi</ref> <ref target="https://wo.wikipedia.org/wiki/Araab">araab</ref> yi, mu ci mel ne <ref target="https://wo.wikipedia.org/wiki/Araabi_Sawdit">Araabi Sawdit</ref>, moom ci nguur geek askan wi dañuy jëfandikoo arminaatub gàddaay gi niki arminaat bu kilifawu di ci taariixe ci bindante yiy am ci diggante liggéeyuwaayi nguur gi, waaye nag lu ci dul moom, askani araab yi ci des yépp arminaatu <ref target="https://wo.wikipedia.org/wiki/Arminaatu_Garegori">Garegori</ref> (bi dale ci juddug Yonent Yàlla Iisaa) lañuy gën a jëfandikoo..</p>
<p>Arminaanub gàddaay gi mi ngi ame ci 12 <ref target="https://wo.wikipedia.org/wiki/Weer">weer</ref> yu weer wi, maanaam atum gàddaay gi mi ngi tollook 354 bés daanaka, maanaam 354.367056 ci ay bés. Weer wi ci arminaatu gàddaay gi, benn mu nekk 29 walla 30 bés (ndax doxug weer wu feeñ wi 29.530588 bés la). Ginnaaw nag wuuteg 11 fan am na ci diggante <ref target="https://wo.wikipedia.org/wiki/Arminaatu_jant">arminaatu judd</ref> gi ak bu gàddaay gi, ñaari arminaat yi duñu jamonoo mukk (duñu tolloo mukk) looloo waral dëppale leen di gën a jafe.</p>
<ref target="https://wo.wikipedia.org/wiki/Weer">Weer</ref> ci arminaatu gàddaay gi
<list type="ordered"><item><ref target="https://wo.wikipedia.org/wiki/Tamxarit">Tamxarit</ref></item>
<item><ref target="https://wo.wikipedia.org/wiki/Diggi-gàmmu">Diggi-gàmmu</ref></item>
<item><ref target="https://wo.wikipedia.org/wiki/Gàmmu">Gàmmu</ref></item>
<item><ref target="https://wo.wikipedia.org/wiki/Rakki-gàmmu">Rakki-gàmmu</ref></item>
<item><ref target="https://wo.wikipedia.org/wiki/Rakkaati-gàmmu">Rakkaati-gàmmu</ref></item>
<item><ref target="https://wo.wikipedia.org/wiki/Maami-koor">Maami-koor</ref></item>
<item><ref target="https://wo.wikipedia.org/wiki/Ndeyi-koor">Ndeyi-koor</ref></item>
<item><ref target="https://wo.wikipedia.org/wiki/Baraxlu">Baraxlu</ref></item>
<item><ref target="https://wo.wikipedia.org/wiki/Koor">Koor</ref></item>
<item><ref target="https://wo.wikipedia.org/wiki/Kori">Kori</ref></item>
<item><ref target="https://wo.wikipedia.org/wiki/Diggi-tabaski">Diggi-tabaski</ref></item>
<item><ref target="https://wo.wikipedia.org/wiki/Tabaski">Tabaski</ref></item></list>
Lëkkalekaay yu biti
<list type="unordered"><item><hi rend="bold">(en)</hi> <ref target="https://web.archive.org/web/20090105223532/http://www.oumma.com./Le-calendrier-musulman-en-10">Khalid Chraibi: Le calendrier musulman en 10 questions</ref></item>
<item><hi rend="bold">(en)</hi> <ref target="http://www.staff.science.uu.nl/~gent0113/islam/islam_tabcal.htm">Islamic-Western Calendar Converter (Based on the Arithmetical or Tabular Calendar)</ref></item>
<item><hi rend="bold">(en)</hi> <ref target="http://www.staff.science.uu.nl/~gent0113/islam/ummalqura.htm">The Umm al-Qura Calendar of Saudi Arabia</ref></item></list>
</text></body></html>