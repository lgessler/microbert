<html><body><text id="wikipedia_wo_wikipedia_org__3595.html" ns="0" revid="98560" sourceurl="https://wo.wikipedia.org/wiki/Bawol" title="Bawol" type="wikipedia">Bawol<p><ref target="https://wo.wikipedia.org/wiki/Ci">Ci</ref> xarnub fukk ak juroom <hi rend="bold">Bawol</hi> nguur su ndaw la woon su toppoon <ref target="https://wo.wikipedia.org/wiki/Jolof">Jolof</ref> gu mag gi, bu ko defee, ag njaboot gu amug <ref target="https://wo.wikipedia.org/wiki/Jegeñaale">jegeñaale</ref> ak buuri <ref target="https://wo.wikipedia.org/wiki/Kajoor">Kajoor</ref> yi daa ko jiite.</p>
<p>Bu jëkk, nguur googu, ay socé ak ay séeréer, ñoo ko yoroon. Am na ñu ne sax, baat bu ñu tudde dëkk boobu tey, di <hi rend="italic">Bawol</hi>, ci kallama socé yi ñu fa nekkoon la joge, di tekki lii wolof tudd dex. Ndax Bawol, been dex la woon foofu ci lu dooga am. Boobu jamono, Bawol, amoon na ndox mu bare.</p>
<p>Ci cosaan, dañu ne, Bawol, ku fa jëkka nekk buur, XAAYAMAGAAN moo doon turam. XAAYAMAGAAN, ci lakku socé yi la soqeekoo, mooy: buuru gaalam. Ñoom, socé yi fa nekkoon jamono boobu, seen mamm, Mande lañu baawo.</p>
<p>Ba paré, séeréer yi ñëw. Ñoom, fuuta tooro lañu joge woon, gadday ba Bawol, ndax jiyaar ji muraabituun defoon foofu. Ba ñu agsi Bawol, ci ubbite, dañu daan dekkando ak socé, sooga leen daq. Ba loolu ame, ñu elif dëkk boobu. Ci séeréer yi, askan yi ñu faloon, ñoo ñu sant Juuf, Ngom, Caw. Te buur ba ñu daan taan ci ñoom, <hi rend="italic">Téeñ</hi> lañu ko daan tudde.</p>
<p>Loolu mo amoon, sooga nguuru Jolof ñëw uuf dëkk bi.</p>
<p><ref target="https://wo.wikipedia.org/wiki/Ci">Ci</ref> xarnub fukk ak juroom benn g.j, la Jolof mànge poseb néew-dooleg nguurug Jolof , daal di jël ag tembam, ni ko yenn ci <ref target="https://wo.wikipedia.org/wiki/Nguur">nguur</ref> yi defe woon, gu ci mel ne <ref target="https://wo.wikipedia.org/wiki/Kajoor">Kajoor</ref> ak <ref target="https://wo.wikipedia.org/wiki/Waalo">Waalo</ref>, ngir song gu tar ga Amari Ngóne Sabel Faal defoon Jolof. Ci <ref target="https://wo.wikipedia.org/wiki/Ñaareelu">ñaareelu</ref> xaaju xarnu bii la Amari Ngóone xëy di buuru Kajoor ak Bawol ci jenn jamono ji.</p>
<p><ref target="https://wo.wikipedia.org/wiki/Booba">Booba</ref> la buur bi tàmbalee jiite ñaari nguur, waaye nguur gu ci nekk yor politigu doxaliinu réewam. Waaye boole gii bari lu <ref target="https://wo.wikipedia.org/wiki/Mu">mu</ref> daa jur ay réeroo ci diggante ñaari nguur yi, ndax gu ci nekk daa bëgg a yilif ga ca des.</p>
<p><ref target="https://wo.wikipedia.org/wiki/Buurub">Buurub</ref> Bawal nag di Teeñ ab jataay a ko daa jàppale, bu ñu wéer tabbug kiy wuutu buur bi bu faatoo, ak fuglug saxal yi <ref target="https://wo.wikipedia.org/wiki/Buur">buur</ref> bi di def.
<ref target="https://wo.wikipedia.org/wiki/Nguur">Nguur</ref> gi amoon na ab ëttu àtte buy àtte mbir yi, mbooleem kuréel yi nag daa nanu fa àttewoo (kuréelug nappkat yi, baykat yi, <ref target="https://wo.wikipedia.org/wiki/Sàmm">sàmm</ref> si, ñoñ fànn ñi (boroom mecce yi) ak jigéen ñi). 
<ref target="https://wo.wikipedia.org/wiki/Bokkug">Bokkug</ref> Bawol ci Yaxantug <ref target="https://wo.wikipedia.org/wiki/Tàkk">Tàkk</ref> gi taxu ko woon a deme noonu, ndaxte yooni yaxantu gi rombutoon ciy suufam, moom kay daa <ref target="https://wo.wikipedia.org/wiki/Yamoon">yamoon</ref> rekk ci yaxantug tefes gi.</p>
</text></body></html>