<html><body><text id="wikipedia_wo_wikipedia_org__3525.html" ns="0" revid="96918" sourceurl="https://wo.wikipedia.org/wiki/Xam-xamu_nosukaay" title="Xam-xamu nosukaay" type="wikipedia">Xam-xamu nosukaay<p><hi rend="bold">Xam-xamu nosukaay</hi> (walla <hi rend="bold">Xam-xam bi ñeel nosukaay</hi>), moo yor gëstu gi aju ci <ref target="https://wo.wikipedia.org/wiki/Cëslaayu_xibaar">cëslaay yu xibaar</ref> yi, xarala yi ñeel seenug nos ak seenug jëfandikuwiin ci noste yi ñuy jëfandikoo ay <ref target="https://wo.wikipedia.org/wiki/Nosukaay">nosukaay</ref>. Ñi ciy yëngu seen liggéey doon lëkkale ay nosukaay ñu doon li ñuy tuddee ag <ref target="https://wo.wikipedia.org/wiki/Lonkoo">lonkoo</ref>, defar ay <ref target="https://wo.wikipedia.org/wiki/Dàttub_njoxe">dàtti njoxe</ref>, <ref target="https://wo.wikipedia.org/wiki/Noste_gu_boppu">boppal ay noste</ref>, defar ay <ref target="https://wo.wikipedia.org/wiki/Tëriinuw_nosukaay">tëriin</ref> te loolu laaj na xam ag <ref target="https://wo.wikipedia.org/wiki/Kàllaamag_tëriin">kàllaamag tëriin</ref>, . </p>
<p>Cig lawal, xam-xamu nosukaay dafa ëmbu ci li ñuy wax <hi rend="italic"><ref target="https://wo.wikipedia.org/wiki/Xaralay_xibaar_ak_jokkoo">xaralay xibaar ak jokkoo yu yees</ref></hi> yi di xeetu xam-xam bi ëmb lépp li ñeel xibaar, ci gépp anamam. Ci tëriin wi la tëralkat bi di joxee ay tegtal nosukaay bi ci anam gi mu war a yoree xibaar yi, lan la ci war a def ak nan la ko war a defe. <ref target="https://wo.wikipedia.org/wiki/Jëfaan">Jëfaan</ref> yi nag ñooy mbooleem cëri nosukaay bi, benn bu ci nekk am na liggéey bu ñu ko sant: yii di rënk xibaar yi, yii di leen wone ni nga bëgge, yii di leen soppi...</p>
Taariix
<p>Ba àdduna dooree ba tay nit daa mas di ut ay jumtukaay ngir man a def ay waññeem. Ci jumtukaay yooyu, ci yi gën a yàgg, man nañu cee lim àlliway <ref target="https://wo.wikipedia.org/wiki/Hammurabi">Hammurabi</ref> (1750 laata yeesu). <ref target="https://wo.wikipedia.org/wiki/Wuutuloxo">Wuutuloxo</ref> yu <ref target="https://wo.wikipedia.org/wiki/Doolerandu">doolerandu</ref> yu njëkk ñoo ngi tàmbalee feeñ ci diggante XVI ak XVIIu xarnu. Waññikaay bu doolerandu bu njëkk, jàpp nañu ne, mooy bu Wilhelm Schickard ci XVIu. </p>
<p>Ci <ref target="https://wo.wikipedia.org/wiki/1642">1642</ref> <ref target="https://wo.wikipedia.org/wiki/Blaise_Pascal">Blaise Pascal</ref> defaroon na, moom itam, ab Waññikaay bu doolerandu, doonoon bu ñu doon jaay sax, ba tay jii juroom-ñeent ci yooyu man nga leen a fekk ci jeexiituwaay (musée) yi. Ci ay njëlbeenam man nanoo wax ne <ref target="https://wo.wikipedia.org/wiki/Xaymaan">xaymaan</ref> yi rekk ñoo ci doon yëngu ndax li leen yitteeloon moo doonoon defar ay jumtukaay yu leen di yombalal seeni Waññi yu xayma. Ay cëslaayam yépp ci xayma lañu taxaw, rawati na liñuy way <ref target="https://wo.wikipedia.org/wiki/Aljibar_bu_Bool">aljibar bu Bool</ref>. </p>
<p>Tay jii xam-xamu nosukaay jël na wàll wu am solo ci sunug dund, cig suqali ci wàllu koom-koom ak mboolaay yu askan yi. </p>
</text></body></html>