<html><body><text id="wikipedia_wo_wikipedia_org__6435.html" ns="0" revid="81852" sourceurl="https://wo.wikipedia.org/wiki/Lawbe" title="Lawbe" type="wikipedia">Lawbe
<p><hi rend="bold">Lawbe</hi>, benn lang la. Ci xeetu <ref target="https://wo.wikipedia.org/wiki/Pël">Pël</ref> lañu bokk. Li ñu wuute ak yeneen Pël yi, mooy bant bi ñu liggeey. <ref target="https://wo.wikipedia.org/wiki/Senegaal">Senegaal</ref> ak <ref target="https://wo.wikipedia.org/wiki/Mali">Mali</ref> lañu gëna nekk.</p>
Lawbe (baat bi)
<p><hi rend="italic">Lawbe</hi> walla <hi rend="italic">labbo</hi> (su de kenn la), ci kallama pulaar la joge. Ci seen lakk, mooy li ñu tudde <hi rend="italic">ruuj</hi> ci wolof.</p>
<p>Am na ay Lawbe ñu leen woo <hi rend="italic">laana/laaɗe</hi>, mooy <hi rend="italic">gaal</hi> ci wolof. Ndaxte, seen liggeey, mooy tabax ay gaal, ak yeneeni jumtukaay ñu jefandikoo ci wallu ndox mi ak napp gi. Ci wettu dex lañu daan dëkk, ak mool yi (subalɓe ci pulaar). Ku leen jitte, Kalmbaan lañu ko dakkantal. </p>
<p>Yeneen Lawbe yi, dañu leen tudd <hi rend="italic">gorworo / worworɓe</hi>. Ñoom, bant lañu liggeey, waaye deeñi dëkk ci tukki, ngiir jaay li ñu def (leget, gënn, bolde, alluwa...). Ku leen jitte, <hi rend="italic">maalaw</hi> mooy dakkantalam. Xam xam yu mat lañu am ci wallu gancax, ba di ci mëna faj.</p>
<p>Xeetu Lawbe yaatu na. Am na ci ñoom, deeñi woy, ndax dañu daan jegge buur yi. Ñoom ñooy lawbe <hi rend="italic">gumbala</hi> wala <hi rend="italic">Kontimpaaji</hi>.</p>
Cosaan
<p>Pël am nañu benn leeb ngir nettali fan Lawbe yi joge. Dañu ne, bu jëkk, amoon na ñeeti rakk yu goor. Taaw bi, Dikko Hamadi la tuddoon, ku ci topp Samba, cat bi Demba. Ñoom ñepp, sammkat lañu nekkoon. Waaye benn jamono, bekkoor dikk. Dikko Hamadi, mujj bayyi samm, ngir liggeey bant yi, mooy maamu Lawbe yi. Samba moom, wey ci samm bi, mooy maamu Pël yi (pullo / fulbe). Demba, soppeku bambado.</p>
<p>Lawbe yi nag, ay mbam sëf lañu samm, ndax ci seen cosaan, ak boobu mala lañu daan tukki. Ci ja yi, Lawbe yi ñoo daan jaay bi mala. Ci jamono xare amoon, ay addu-kalpe yu mag lañu nekkoon.</p>
<p>Lawbe yi, kenn sañoon leen jap ngir def leen lu bon. Ndax dañu gëm ni, ay jig lañu woon, ay nitu karaange. Rawatina seen jigeen, ku daan sey ak Lawbe bu jiggeen, jap ne, karaange la am. </p>
Sant yi
<p>Tey, am na ay Lawbe, ci yeneen waaso lañu joge (sooninke...). Moo tax mën nga fekk ay Lawbe ñu yorul ay sant u Pël.</p>
<p>Lawbe yi bokk ci Pël yi ñooy ñu sant: Sow, Jum, Taal, Wañ... . </p>
<p>Ay lawbe yu bare, joge ci Sooninke yi, Gaajigo / Gaajaga, Kebe, lañu sant.</p>
Xool itam
<list type="unordered"><item><ref target="https://wo.wikipedia.org/wiki/Pël">Pël</ref></item>
<item><ref target="https://wo.wikipedia.org/wiki/Tukkloor">Tukkloor</ref></item>
<item><ref target="https://wo.wikipedia.org/wiki/Wolof">Wolof</ref></item>
<item><ref target="https://wo.wikipedia.org/wiki/Séeréer">Séeréer</ref></item>
<item><ref target="https://wo.wikipedia.org/wiki/Sooninke">Sooninke</ref></item>
<item><ref target="https://wo.wikipedia.org/wiki/Joolaa_(askan)">Joolaa (askan)</ref></item>
<item><ref target="https://wo.wikipedia.org/wiki/Lebu">Lebu</ref></item></list></text></body></html>