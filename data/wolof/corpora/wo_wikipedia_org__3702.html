<html><body><text id="wikipedia_wo_wikipedia_org__3702.html" ns="0" revid="99436" sourceurl="https://wo.wikipedia.org/wiki/Way_d%C3%ABkki_Afrig" title="Way dëkki Afrig" type="wikipedia">Way dëkki Afrig<p><hi rend="bold">Way dëkki Afrig</hi> ñu néew lañu, bu ñu leen nattee ci tolluwaayam bu rëy bii (moom Afrig): sababu loolu day dellu ci ni ab déndam méngoodee, ñagase ni. Ak itam sanc gi ko <ref target="https://wo.wikipedia.org/wiki/Sancug_Tugal">Tugal sancoon</ref> te yàgg fi, giir ay xéewalam yu dénd yi, te loolu indil ko ag dellu ginnaaw gu mag. Lii lépp nag dox na ci taxawal màggug way dëkkam. Leegi nag duggalees na fi jumtukaayi feg yi aju ci wàllug wér-gu-yaram, bu ko defee way dëkk yi tàmbali di bari, di màgg. Limub way dëkki Afrig àgg na ci 350 ci milyoŋi nit , ñi ngi séntu lim bii romb ko ba àgg ci 520 milyoŋi nit ci mujjug xarnu bii.</p>
Diiwaan yu fatt yi ci ay way dëkk
<p>yii diiwaan nag ñi ngi ci barab yi barim mbay, mbell ak klimaa bu méngoo, ci xuru Niil wu jege wi ak Delta ak ci barabi tefes yi ci bëj-gànnaaru Afrig, ak ci Laamaaru Ngéej yu <ref target="https://wo.wikipedia.org/wiki/Yamoo">Yamoo</ref> yi, ak ci tefesug sowwu Afrig, ak ci diiwaani bëj-saalum yi ak bëj-saalumu penku ci Afrig gu bëj-saalum gi.</p>
Diiwaan yu diggdóomu yi cig dëkk
<p>barab yu diggdóoomu te yam ci ag fatt ci wàllug dëkk moo fa nekk, maanaam ña fa dëkk bareewuñu noonu, moom nag ay yaatu-yaatoo fa nekk yu rëy ci ay sammuwaay, ci goxi Sudaan yu sowwu yi, dale ko ci <ref target="https://wo.wikipedia.org/wiki/Dexug_Senegaal">Dexug Senegaal</ref> gi ba ca ngéejus <ref target="https://wo.wikipedia.org/wiki/Càdd">Càdd</ref> si, ak ci xuru <ref target="https://wo.wikipedia.org/wiki/Niil">Niil</ref> ci <ref target="https://wo.wikipedia.org/wiki/Sudaan">Sudaan</ref> ak ci Laamaaru <ref target="https://wo.wikipedia.org/wiki/Ecoopi">Ecoopi</ref> ak ci <ref target="https://wo.wikipedia.org/wiki/Sowwu_Afrig">Sowwu Afrig</ref> ak bëj-saalumu mbalkam Kongoo.</p>
Diiwaan yi bariwul ay way dëkk
<p>ñooy tàkk yu bekkoor yi, niki: <ref target="https://wo.wikipedia.org/wiki/Tàkkug_Sahara">Tàkkug Sahara</ref>, <ref target="https://wo.wikipedia.org/wiki/Tàkkug_Kalahaar">Tàkkug Kalahaari</ref> gi ak <ref target="https://wo.wikipedia.org/wiki/Tàkkug_Somaali">Tàkkug Somaali</ref> gi, ak itam <ref target="https://wo.wikipedia.org/wiki/Gotti_yamoo">gotti yamoo</ref> yu fatt yu bari yi ay ngirowaay aki tawat, ci <ref target="https://wo.wikipedia.org/wiki/Mbalkam_Kongóo">mbalkam Kongóo</ref> ak <ref target="https://wo.wikipedia.org/wiki/Diggu_Afrig">Diggu Afrig</ref>.</p>
Xeeti way dëkk yi
<p>Way dëkki <ref target="https://wo.wikipedia.org/wiki/Afrig">goxub Afrig</ref> tollu nañu ci lu jege 350 milyoŋ ciy nit, maanaam lu tollook ay fukki yoon <ref target="https://wo.wikipedia.org/wiki/Isipt">Isipt</ref> ciy way dëkk, ñi ngi séntu bii lim àgg ci 520 milyoŋ ciy nit balaa yàgg.</p>
<p>Way dëkki <ref target="https://wo.wikipedia.org/wiki/Gox">gox</ref> bi ñi ngi sosoo ci ay ñu <ref target="https://wo.wikipedia.org/wiki/Nit_ku_ñuul">ñuul</ref>, ay <ref target="https://wo.wikipedia.org/wiki/Araab">araab</ref>, ay <ref target="https://wo.wikipedia.org/wiki/Tubaab">tubaab</ref> ak lenn ci ay xeet yu bawoo <ref target="https://wo.wikipedia.org/wiki/Asi">Asi</ref>, ñu ëpp ci ñoom nag ay waa <ref target="https://wo.wikipedia.org/wiki/Siin">Siin</ref> lañu aki waa <ref target="https://wo.wikipedia.org/wiki/End">End</ref>.</p>
Ñu ñuul ñi
<p>ñooy ñi cosaanoo ci gox bi, ñoom nag ñi ngi nekk ci <ref target="https://wo.wikipedia.org/wiki/Diggu_Afrig">digg</ref> bi ak ci <ref target="https://wo.wikipedia.org/wiki/Bëj-saalumu_Afrig">bëj-saalum</ref> gi. Ñoom nag daje nañook ag jaay doole gu mag gu tukkee ci <ref target="https://wo.wikipedia.org/wiki/Sancaan">sancaan</ref> yi, rawati na ci jamono ji nekk ci diggante ñaari xarnu yii: VI ak VII. ñoom sancaan yi ñoo sawarloo <ref target="https://wo.wikipedia.org/wiki/Njàppum_jaam">njàppum jaam</ref> mi te di ci xiirtale, rawati na ci tefesi <ref target="https://wo.wikipedia.org/wiki/Sowwu_Afrig">sowwu Afrig</ref> yi ak <ref target="https://wo.wikipedia.org/wiki/Mbalkam_Kongóo">mbalkam Kongóo</ref>, loolu waral ñu ray lu sakkan ci <ref target="https://wo.wikipedia.org/wiki/Afrig">waa Afrig</ref> yi, ña ca des gàddaay dugg ci biir gox bi.</p>
Araab yi
<p>Ñi ngi nekk ci xaaj bu <ref target="https://wo.wikipedia.org/wiki/Bëj-gànnaaru_Afrig">bëj-gànnaar</ref> bi ci <ref target="https://wo.wikipedia.org/wiki/Gox">gox</ref> bi, rawati na ci réewi naar yi, di: <ref target="https://wo.wikipedia.org/wiki/Isipt">Isipt</ref>, <ref target="https://wo.wikipedia.org/wiki/Sudaan">Sudaan</ref>, <ref target="https://wo.wikipedia.org/wiki/Libi">Libi</ref>, <ref target="https://wo.wikipedia.org/wiki/Tiniisi">Tiniisi</ref>, <ref target="https://wo.wikipedia.org/wiki/Aljeeri">Aljeeri</ref>, <ref target="https://wo.wikipedia.org/wiki/Marook">Marook</ref>, <ref target="https://wo.wikipedia.org/wiki/Gànnaar">Gànnaar</ref> ak <ref target="https://wo.wikipedia.org/wiki/Somaali">Somaali</ref>. Séenub lim dees na ko nattale ci 100  milyoŋ ciy nit, maanaam luy tollook 2/7 ci way dëkki gox bi. <ref target="https://wo.wikipedia.org/wiki/Tàkkug_Sahara">Tàkkug Sahara</ref> gi nag mooy aji tàqale ji tàqale diggante ñu ñuul ñi ci <ref target="https://wo.wikipedia.org/wiki/Bëj-saalumu_Afrig">bëj-saalum</ref> ak naar yi ci bëëj-gànnaar.</p>
Waa Tugal yi
<p>Ñi ngi ñëw ci gox bi ànd ak <ref target="https://wo.wikipedia.org/wiki/Sancug_Tugal">Sancug Tugal</ref> gi la ko dale ca VIIeelu xarnu. Ñu seet fa gën a neex wàcc fa, muy barab yi gën a neex a dëkke, fi suuf si yekkatikoo, klimaa ba méngoo fa, ci <ref target="https://wo.wikipedia.org/wiki/Penku_Afrig">penku Afrig</ref>, ci bëj-saalumu Afrig ak ci <ref target="https://wo.wikipedia.org/wiki/Rodisiyaa">Rodisiyaa</ref> ak <ref target="https://wo.wikipedia.org/wiki/Malaawi">Malaawi</ref>. Teg nañu loxo <ref target="https://wo.wikipedia.org/wiki/Bëj-saalumu_Afrig">bëj-saalumu Afrig</ref>, sosal fa séen bopp am pénc (republique) mu temb, ñu yor fa cang ga ak njiit la ci kaw ëppte (majorité) gu nit ñu ñuul ña, di fa doxal it politigu teqale ci biiru xeet (walla boddante ci biiru xeet). Néewte gu weex googu it (minorite blanche) ci <ref target="https://wo.wikipedia.org/wiki/Rodisiyaa">Rodisiyaa</ref> tegoon na loxo  ca nguur ga walla àtte ga, daal di jibal ag tembteem, di def it <ref target="https://wo.wikipedia.org/wiki/Politig">politig</ref> bu mel ne ba ñuy doxal ca bëj-saalumu Afrig, muy boddante ci biiru xeet. </p>
Néewte yu Asi yi
<p>Ñi ëpp ci ñoom ay waa <ref target="https://wo.wikipedia.org/wiki/Siin">Siin</ref> lañu aki waa <ref target="https://wo.wikipedia.org/wiki/End">End</ref>, ñi ngi ci digg ak bëj-saalumu Afrig, ñi ëpp ci ñoom it canc gi lañu àndaloon ñëw fi. Ña ca gën a bari dañuy liggéey ci yaxantu, ñenn ci ñoom dañuy def ay mecce yu ndefar (industrie).</p>
Jafe-jafey way dëkk yi fi cosaanoo
<list type="unordered"><item>Deltu ginnaaw gi jokkoo gi (communication) def.</item>
<item>Tas gu fa mbas yi tas ak tawat yi ngir méngoodig melokaani klimaa bi.</item>
<item>Ñàkk a tembug <ref target="https://wo.wikipedia.org/wiki/Koom-koomu_Afrig">koom-koomu Afrig</ref> bi ak lënku gu mu lënku ci koom-koomu réewi sancaan yi.</item>
<item>Boddanteg xeet gi ci bëj-saalumu Afrig ak ci Rodisiyaa.</item>
<item>Nekk gi yenn néewte yi di ay jàmbur (dëkkuñu fi) nekk ci yenn ci réewi gox bi.</item>
<item>Ñàkk a jëm-kanam ci wàllug <ref target="https://wo.wikipedia.org/wiki/Njàngale">njàngale</ref> ak xarala yi manul a ñàkk cig jëm-kanam ak màggug <ref target="https://wo.wikipedia.org/wiki/Koom-koom">koom-koom</ref>.</item></list>
</text></body></html>