<html><body><text id="wikipedia_wo_wikipedia_org__3118.html" ns="0" revid="97287" sourceurl="https://wo.wikipedia.org/wiki/Jolof" title="Jolof" type="wikipedia">Jolof<p><hi rend="bold">Jolof</hi> moo doonoon nguur ngi gënnoo na mag ci <ref target="https://wo.wikipedia.org/wiki/Senegaal">Senegaal</ref> ci jamono yooyu. Mi ngi sosu ci xarnub XIV ba <ref target="https://wo.wikipedia.org/wiki/Nguuru_Mali">Nguuru Mali</ref> gu mag ga saayee, rawati na la feete woon ca sowam. Ba nguuru Jolof taxawee, jëloon na melokaanu nguur yi ko jiitu woon, waaye bàyyi woon na fa melokaanu càmm ak màng ga xewoon ci jamono. </p>
<figure><ref target="https://wo.wikipedia.org/wiki/Special:FilePath/Guuri_senegaal.jpg">Dencukaay:Guuri senegaal.jpg</ref><caption> <ref target="https://wo.wikipedia.org/wiki/Lonkoyoon">Lonkoyoon</ref> politig bu nguur yi nekkoo <ref target="https://wo.wikipedia.org/wiki/Senegaal">senegaal</ref></caption></figure>
Sosteefam
<p>Ki ñu ne moo sos nguur googu mooy Njaa Jaan Njaay. Mooy doomu <ref target="https://wo.wikipedia.org/wiki/Araab">araab</ref> la bu ñuy wax Abaabakar ak <ref target="https://wo.wikipedia.org/wiki/Lingèer">Lingèer</ref> ab <ref target="https://wo.wikipedia.org/wiki/Tukulòor">Tukulòor</ref> bu tudd Faatimata Sall. Moom, Njaa Jaan Njaay, def na ci réew mi liggéey yu réy.</p>
<p>Bokk na ci def <ref target="https://wo.wikipedia.org/wiki/Wolof">wolof</ref> yi ñuy benn, teg réew mi ci yoonu nguur gu leer. Samp nguuru <ref target="https://wo.wikipedia.org/wiki/Waalo">Waalo</ref> ba mu dëgër, mu dal di koy jox rakkam. Sos nguuru Jolof gu mag ga ba mu yegg fa gën a kawe mu door a wàcce boppam. Looloo tax ña ko wuutu ñoo mottali liggéeyam ci xarnub XIV, waaye jotu ñoo moytu taste gu gaaw ca nguur gu mag ga. </p>
<p>Boo seetloo turi buur yu njëkk yi ci nguur gu mag gi di nga leen fekk ñekk fukk doŋŋ. Seen péey nekkoon na Céŋŋ ca jamonoy Njaa Jaan Njaay. Réew yu bari nekkoon nañ ci kilifteefu gu mag ga. Lu mel <ref target="https://wo.wikipedia.org/wiki/Senegaal">Senegaal</ref> ak <ref target="https://wo.wikipedia.org/wiki/Gaambi">Gaambi</ref> ak <ref target="https://wo.wikipedia.org/wiki/Faleme">Faleme</ref> nekkoon na ñu ci suufu Jolof gu mag ga.</p>
<p>Buuri ñu mënoon fal ngir elif nguuru Jolof, dañu doon wara bokk ci juroomi meen (wallu ndeey) yoyu, sant: Njaay, Joob, Faal, Ndaw, Ñaŋ. Ci xeeti Seereer ak Pël, lañu joge.</p>


Nguuru Jolof
<p>Jolof boo ko dee xool dafa këll bunom dem na ba lag da geer, égg na <ref target="https://wo.wikipedia.org/wiki/Ferlo">Ferlo</ref>. Moom dafa xawa uuf Tooro ak Dimat ak <ref target="https://wo.wikipedia.org/wiki/Waalo">Waalo</ref> ak <ref target="https://wo.wikipedia.org/wiki/Kajoor">Kajoor</ref> ak <ref target="https://wo.wikipedia.org/wiki/Bawol">Bawol</ref> ak <ref target="https://wo.wikipedia.org/wiki/Siin-Saalum">Siin-Saalum</ref> wàllu penku wi <ref target="https://wo.wikipedia.org/wiki/Ndand_féy-féy">ndand féy-féy</ref> la. Jolof fu neew ñax la, bari na lool garabi werek. Mel na ne du fu naat it ndax ab woykat bu siiw ci yu wolof yi di <ref target="https://wo.wikipedia.org/wiki/Sëriñ_Musaa_KA">Sëriñ Musaa KA</ref> am na fu muy melale lu ni mel ci genn xasidaam, mu ne: 
nawet Jolof noor fa te doo nooraani - ndaw lu ca sax soo màggatee yalwaani</p>
<p>Kon du war a nekk fu bari ay balluwaayi xéewal .</p>
Ay way dëkkam
<p>Waa Jolof nekkoon nañu ay <ref target="https://wo.wikipedia.org/wiki/Giir">giir</ref> yu wuute, booba ñu ngi ci seen joge bëj-gànnar jëm bëj-saalum: <ref target="https://wo.wikipedia.org/wiki/Giir">giir</ref> yooyu ay <ref target="https://wo.wikipedia.org/wiki/Séeréer">Séeréer</ref> lañu ak ay <ref target="https://wo.wikipedia.org/wiki/Wolof">Wolof</ref> ak ay <ref target="https://wo.wikipedia.org/wiki/Tukulòor">Tukulòor</ref>. <ref target="https://wo.wikipedia.org/wiki/Naari_gànnar">Naari gànnar</ref> yi daana ñu song ñi dëkk ci tàkkal <ref target="https://wo.wikipedia.org/wiki/Dex">dex</ref> gi. Nee nañ ki fa njëkk a dëkk mu ngi tudd Njolofeen Mbeng, mu ngi bokk ci xeetu <ref target="https://wo.wikipedia.org/wiki/Màndeŋ">Màndeŋ</ref>. Turam la ñu jox nguuru jolof. moo fa njëkk a sos dëkk bu ñu daan wooye Kàyti, moom mu ngi nekkoon ci Yeŋ-yeŋ.</p>
Jolof gu màgg ga
<p><ref target="https://wo.wikipedia.org/wiki/Fuuta">Fuuta</ref> moo doon gën jaa màggi réew ci mbooleem gox yi. loolu masu la deñ ba ci fukkeelu xarnu ak ñeent, moo tollook falug waa Tonjon.</p>
<p>Jamono jooju la <ref target="https://wo.wikipedia.org/wiki/Màndeŋ">màndeŋ</ref> yi yaatal seen <ref target="https://wo.wikipedia.org/wiki/Nguur_gu_mag">nguur gu mag</ref> dale ca géeju Atlas ca bëj-gànnaar ba bëj-saalum ca Gàmbi. Ca jamono jooju yit la nguuru jolof nangoo boppam, moo gënoon a am solo ci réewu Wolof yi ak Séeréer si ak ci mbooleem réew yi ci géej gi, ci li ko dale ca bëj-gànnaar ba bëj-saalum, <ref target="https://wo.wikipedia.org/wiki/Fuuta">Fuuta</ref> ba <ref target="https://wo.wikipedia.org/wiki/Saalum">Saalum</ref>. Ëmboon na <ref target="https://wo.wikipedia.org/wiki/Waalo">Waalo</ref>, <ref target="https://wo.wikipedia.org/wiki/Kajoor">Kajoor</ref>, <ref target="https://wo.wikipedia.org/wiki/Bawol">Bawol</ref> ak rèewi <ref target="https://wo.wikipedia.org/wiki/Séeréer">Séeréer</ref> si ak lenn ci <ref target="https://wo.wikipedia.org/wiki/Fuuta_Tooro">Fuuta Tooro</ref>.</p>
Saayug nguuru Jolof gu mag ga
<p>Rèew yu bari nangu nañ seen bopp ci nguuru Jolof gu mag ga. <ref target="https://wo.wikipedia.org/wiki/Kajoor">Kajoor</ref> njëkk a nangu boppam topp ca <ref target="https://wo.wikipedia.org/wiki/Waalo">Waalo</ref> ci njiitu <ref target="https://wo.wikipedia.org/wiki/Barag(waalo)">Barag</ref>. Bawol ci njiitu <ref target="https://wo.wikipedia.org/wiki/Teeñ">Teeñ</ref>. Rèewi Sèeréer si ci njiitu <ref target="https://wo.wikipedia.org/wiki/Buur">Buur</ref>. Jolof mujj na nekk réew ni yeneen yi ci xarnub XVI ba XIX. Waaye <ref target="https://wo.wikipedia.org/wiki/Dammeel">Dammeel</ref> moom moo gënnoona metti ag jàmmaarloo ak <ref target="https://wo.wikipedia.org/wiki/Burba_jolof">Burba jolof</ref> ca xareb Danki ba nga xam ne moo njëkk a faagaagal nguuru Jolof gu mag ga. Ganaaw loolu la xareb Mbisin ca 1697 foofa kajoor moo Jekku, ak xareb Ambaal ci 1760, ak xareb 1886. </p>
Ngirtey saayam
<p>Bok na ci li ngirteel saayam, ñaari noon yu doon xëccoo <ref target="https://wo.wikipedia.org/wiki/Nguur">nguur</ref> ga ñaarelu xaaj bu xarnub XIX. Noon bu njëkk bi mooy Tanoor Jeŋ. Ñareelu noon bi mooy Amadu Sayxu.</p>
<p>Tanoor Jeŋ doomi <ref target="https://wo.wikipedia.org/wiki/Lingeer">Lingeer</ref> Kura Ngoy, song na Buurba ngir nangu nguur ga. Ginaaw bi moom Amadu Sayxu nanguwaat ko ci 1870. Yor ko ba ci atum 1875, ci at moomu lañu ko jekkoo ca xareb Sàmba Saajo. Ci noo nu la Jolof tàbbee ci loxoy <ref target="https://wo.wikipedia.org/wiki/Faraas">Faraas</ref> ci 18 rakki gammu 1885.</p>
Delluwaay
<p>Paate sow, <hi rend="italic">Démbi Senegaal: ci làmmeñu Wolof</hi>, Dakaar, 1998</p>
Lëkkalekaay yu biir
<list type="unordered"><item><ref target="https://wo.wikipedia.org/wiki/Senegaal">senegaal</ref></item>
<item><ref target="https://wo.wikipedia.org/wiki/Kajoor">Kajoor</ref></item>
<item><ref target="https://wo.wikipedia.org/wiki/Waalo">Waalo</ref></item>
<item><ref target="https://wo.wikipedia.org/wiki/Siin-Saalum">Siin-Saalum</ref></item>
<item><ref target="https://wo.wikipedia.org/wiki/Fuuta_Tooro">Fuuta Tooro</ref></item>
<item><ref target="https://wo.wikipedia.org/wiki/Réewi_lebu_yi">Réewi lebu yi</ref></item>
<item><ref target="https://wo.wikipedia.org/wiki/Tekuruur">Tekuruur</ref></item>
<item><ref target="https://wo.wikipedia.org/wiki/Bawol">Bawol</ref></item></list>
Téerekaay
<list type="unordered"><item>Samba Lampsar Sall, <hi rend="italic">Njajaan Njaay. Les mythes de fondation de l’Empire du Djolof</hi>, Dakar, Université de Dakar, 1982, 157 p. (Mémoire de Maîtrise)</item>
<item>Mbaye Thiam, <hi rend="italic">Le Djolof et Bouna Ndiaye</hi>, Dakar, Université de Dakar, 1976, 110 x.</item>
<item>Eunice A. Charles, <hi rend="italic">A History of the Kingdom of Jolof (Senegaal),1800-1890</hi>, Boston, 1973, 280 p.</item>
<item>Eunice A. Charles, <hi rend="italic">Precolonial Senegal: the Jolof Kingdom 1800 to 1890</hi>, Boston, African Studies Center: XII-163 p. African Research Studies, n° 12.</item>
<item>Victoria Coifman-Bomba, <hi rend="italic">History of the Wolof State of Jolof until 1860 including comparative data from the Wolof State of Walo</hi>, Madison, University of Wisconsin, 1969, 395 x.</item>
<item>Jean Boulègue, <hi rend="italic">Le Grand Jolof (XIIIe-XVIe siècle)</hi>, Paris, Façades, 1987, 207 x. tome 1: <hi rend="italic">Les anciens royaumes wolof (Sénégal)</hi> (Thèse d’Etat publiée en partie)</item>
<item>Patrice Mingou, <hi rend="italic">Le Jolof de 1870 à 1895</hi>, Dakar, Université de Dakar, 1977, 111 x.</item></list>
</text></body></html>