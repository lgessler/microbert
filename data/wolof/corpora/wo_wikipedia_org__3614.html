<html><body><text id="wikipedia_wo_wikipedia_org__3614.html" ns="0" revid="97040" sourceurl="https://wo.wikipedia.org/wiki/Wu%C3%B1%C3%B1i_yu_melosuuf_yi" title="Wuññi yu melosuuf yi" type="wikipedia">Wuññi yu melosuuf yi<p><hi rend="bold"><ref target="https://wo.wikipedia.org/wiki/Wuññi">Wuññi</ref> yu juxraaf yi walla yu <ref target="https://wo.wikipedia.org/wiki/Melosuuf">melosuuf</ref> yi.</hi></p>
Luy <ref target="https://wo.wikipedia.org/wiki/Wuññi_yu_melosuuf">wuññi yu melosuuf</ref> yi?
<p><ref target="https://wo.wikipedia.org/wiki/Yëngu-yëngu">Yëngu-yëngu</ref> gu <ref target="https://wo.wikipedia.org/wiki/Wuññi">wuññi</ref> gu melosuuf, walla feeñal gu melosuuf, yëngu-yëngu gu yàgg la. Waa-<ref target="https://wo.wikipedia.org/wiki/Isipt">Isipt</ref> ñu njëkk ña ak <ref target="https://wo.wikipedia.org/wiki/Finiix">Finiix</ref> yi ak <ref target="https://wo.wikipedia.org/wiki/Jullit">jullit</ref> ñi defoon nañu ko bu yàgg, njëkk waa-<ref target="https://wo.wikipedia.org/wiki/Tugal">Tugal</ref> di ko def ci jamono ju yees ji. Lu am soloo ngii nag ñu war koo xam, mooy wuññi'y juxraaf yi, bi muy am it li ko taxoon’a jug mooy ay xemmemteefi <ref target="https://wo.wikipedia.org/wiki/Sañc">sañc</ref>, ak doonte daa mbubboo woon gëstu gu aju ci xam-xamu <ref target="https://wo.wikipedia.org/wiki/Melosuuf">melosuuf</ref>.</p>
<p>Yëngu-yëngu gu wuññi gu melosuuf  gi ñuy waxtaane ci <ref target="https://wo.wikipedia.org/wiki/Doggantal">doggantal</ref> gii, danañu ko man’a xamalee ci nii: </p>
<p>Mooy mbooloom liggéey yi <ref target="https://wo.wikipedia.org/wiki/Jéngukat">jéngukat</ref> (aventurier) yu <ref target="https://wo.wikipedia.org/wiki/Tugal">Tugal</ref> yi daa def ci ñaari xarnu yii: bu fukk ak juroom ak bu fukk ak juroom benn g. Yenn nag ci réewi Tugal yu <ref target="https://wo.wikipedia.org/wiki/Nasaraan">nasaraan</ref> yi, ñoo leen doon soññ ak’a jàmbaarloo ak’a xiirtal ci loolu.</p>
Li sabab wuññi yii
Sabab bu diine
<p><ref target="https://wo.wikipedia.org/wiki/Sabab">Sababu</ref> <ref target="https://wo.wikipedia.org/wiki/Diine">diine</ref> moo jiitu ci sabab yi waraloon yëngu-yëngu yu wuññi yu melosuuf yu Tugal yii am. Sababu diine mooy li gën’a waral ñaari réewi <ref target="https://wo.wikipedia.org/wiki/Katolig">katolig</ref> yii di <ref target="https://wo.wikipedia.org/wiki/Espaañ">Espaañ</ref> ak <ref target="https://wo.wikipedia.org/wiki/Portigaal">Portigaal</ref> defoon liggéeyub wuññi boobu.</p>
<p>Ñoom yile ñaari réew dañoo jortoon ne danañu man’a sutuxlu ci biir <ref target="https://wo.wikipedia.org/wiki/Afrig">Afrig</ref> ak fu dul moom, def ko barab bu dëppoo ak li ñu bëgg muy tas fa ag <ref target="https://wo.wikipedia.org/wiki/Katolig">katolig</ref>, ak nangu ko teg ko loxo jaare ko ci <ref target="https://wo.wikipedia.org/wiki/Diine">diine</ref>. Réewum <ref target="https://wo.wikipedia.org/wiki/Portigaal">Portigaal</ref> moom daa gisoon ne <ref target="https://wo.wikipedia.org/wiki/Réew">réewum</ref> <ref target="https://wo.wikipedia.org/wiki/Ecopi">Ecopi</ref>, - mii di mu <ref target="https://wo.wikipedia.org/wiki/Nasaraan">nasaraan</ref>, waaye di mu yoroon <ref target="https://wo.wikipedia.org/wiki/Ngér">ngérum</ref> <ref target="https://wo.wikipedia.org/wiki/Xibt">Xibt</ref>, mu <ref target="https://wo.wikipedia.org/wiki/Ortodoksi">ortodoksi</ref> - man na koo soppi def ko mu yor ngérum katolig. Loolu nag da nga ci gise diinewu gu dëgër gi amoon ci waa-Espaañ ak waa-Portigaal ca jooja jamono.
Paab gi moom da daa soññ réewi nasaraan yi ci ñu dugg bu baax ci wuññi yooyu, ngir tas ag katolig, ak xatal <ref target="https://wo.wikipedia.org/wiki/Lislaam">Lislaam</ref> te sonal ko,tee koo tas, ngir néewal dooleem, xottite ko,giir ko.</p>
<p>Ci noonu mu ( moom <ref target="https://wo.wikipedia.org/wiki/Paab_gi">Paab gi</ref>) génne ay <ref target="https://wo.wikipedia.org/wiki/Santaane">santaane</ref> yuy jox àq ñaari réew yii ci ñu moom diiwaan yu yees yi ak mbooleem yu nu wuññiwaat, moo xam géej yi la mbaa jéeri yi.
<ref target="https://wo.wikipedia.org/wiki/Paab_gi">Paab gi</ref> ak <ref target="https://wo.wikipedia.org/wiki/Nasaraan">nasaraan</ref> yi ci ginnaawam, dañoo ragaloon <ref target="https://wo.wikipedia.org/wiki/Lislaam">lislaam</ref> ak ñoñam, looloo taxoon ñu daa wut nu ñu mucce ci ñoom, ñu ne woon kon nañu leen fi jeem’a jële.</p>
Sababu politig
<p>Am na yeneen réew yu yees yu feeñ ci <ref target="https://wo.wikipedia.org/wiki/Ëtt">ëttub</ref> politig bu <ref target="https://wo.wikipedia.org/wiki/Tugal">Tugal</ref> bi, yu ci mel ni <ref target="https://wo.wikipedia.org/wiki/Espaañ">Espaañ</ref>, <ref target="https://wo.wikipedia.org/wiki/Portigaal">Portigaal</ref>, <ref target="https://wo.wikipedia.org/wiki/Angalteer">Angalteer</ref>, <ref target="https://wo.wikipedia.org/wiki/Faraas">Faraas</ref>, <ref target="https://wo.wikipedia.org/wiki/Holand">Holand</ref> ak yu dul yooyu. réew yii nag, dañoo tàmbli woon di xalaat bu baax ci tas ak wisaare seeni <ref target="https://wo.wikipedia.org/wiki/Kilifteef">kilifteef</ref> ak jeexiital  ci biti seen, rawati na ci réew yi ci yeex ci séenu'g nekku walla sosu gu  yees. ñu gisoon it ne bu ñu fa tasee, wisaare fa seeni <ref target="https://wo.wikipedia.org/wiki/Xay">xay</ref> aki <ref target="https://wo.wikipedia.org/wiki/Ngér">ngéri</ref> <ref target="https://wo.wikipedia.org/wiki/Diine">diine</ref>,loolu da na man a nekk ay raas yu ñu man'a jaare ngir sampu fa, sanc leen  . Réew yii nag <ref target="https://wo.wikipedia.org/wiki/Joŋante">joŋante</ref> woon nañu te <ref target="https://wo.wikipedia.org/wiki/Gëpplante">gëpplante</ref> ci mii <ref target="https://wo.wikipedia.org/wiki/Lef">lef</ref> , loolu bokk ci li daa soññ ak’a xiirtale ci yëngug wuññi gu melosuuf gi.</p>
Sabab bu <ref target="https://wo.wikipedia.org/wiki/Koom-koom">koom-koom</ref>
<p>Waa <ref target="https://wo.wikipedia.org/wiki/Tugal">Tugal</ref> yi ñoom dañoo gisoon ne <ref target="https://wo.wikipedia.org/wiki/Àdduna">àddunay</ref> <ref target="https://wo.wikipedia.org/wiki/Jullit">jullit</ref> ñi daal, mooy ji ngëp ci loxoom <ref target="https://wo.wikipedia.org/wiki/Nos">nosub</ref> <ref target="https://wo.wikipedia.org/wiki/Yaxantu">yaxantu</ref> bi, ndaxte ñooy ñi notoon, tegoon loxo ci kaw <ref target="https://wo.wikipedia.org/wiki/Yooni_yaxantu">yooni yaxantu</ref> yu <ref target="https://wo.wikipedia.org/wiki/Penku">penku</ref> yi. Ci noonu xalaatu wacci fi yooyu yoon, te gëstuji yeneen yu leen man’a àggale <ref target="https://wo.wikipedia.org/wiki/End">End</ref> ak <ref target="https://wo.wikipedia.org/wiki/Siin">Siin</ref> tàmblee feeñ, ngir bañ’a fay njëgi <ref target="https://wo.wikipedia.org/wiki/Nduwaañ">nduwaañ</ref> yi ak <ref target="https://wo.wikipedia.org/wiki/Galag">galag</ref> yeek yeneen yi cig wàll, ak ngir néewal doole <ref target="https://wo.wikipedia.org/wiki/Koom-koom">koom-koomu</ref> jullit ñi ci geneen wàll, ginaaw bi ñu soppee yoon yooyu def leen leegi ñu jaar <ref target="https://wo.wikipedia.org/wiki/Afrig">Afrig</ref> ak <ref target="https://wo.wikipedia.org/wiki/Màmbulaan_gu_atlas">màmbulaan gu atlas</ref> gi, loolu lépp ngir bañ’a jaar fi jullit ñi dëkke.</p>
<p>Yenn ci réewi Tugal yu yees yi dañoo gisoon ne li gënoon ci ñoom mooy seeni <ref target="https://wo.wikipedia.org/wiki/Séqoo">séqoo</ref> yu yaxantu  ak réewi <ref target="https://wo.wikipedia.org/wiki/Penku">penku</ref> yi, ñu koy defal seen bopp, ngir mucc ci <ref target="https://wo.wikipedia.org/wiki/Rënk">rënkug</ref> yaxantu  gii dëkki <ref target="https://wo.wikipedia.org/wiki/Itaali">Itaali</ref> yi ame woon te daan ko def, yu ci mel ni <ref target="https://wo.wikipedia.org/wiki/Venezia">Venezia</ref> ak <ref target="https://wo.wikipedia.org/wiki/Genova">Genova</ref> añs. Xalaat bii nag taxoon na ba yii réew demoon gëstuji aw <ref target="https://wo.wikipedia.org/wiki/Yoonu_yaxantu">yoonu yaxantu</ref> wu bees, nga xam ne ñoo ciy nekk ci wenn waxtu wi di yaxantukat biy jëli ,tey tuxal, tey kiy dox ci diggante yi.</p>
<p>Lori waa Tugal yi  tàmbli woon na’a yol, ñu tàmbalee ñammasle ak a manadee tëyye seen bopp, bi ñu déggee xibaari wurus ak xaalis ci <ref target="https://wo.wikipedia.org/wiki/Afrig">Afrig</ref>, ndax kat <ref target="https://wo.wikipedia.org/wiki/Mbell">mbell</ref> yu <ref target="https://wo.wikipedia.org/wiki/Gànjaru">gànjaru</ref> yi  dañoo muuroon seeni gët, fees seeni xel, ñoom ñi nga xam ne dañoo tàmbli woon di faale ak a yittewoo wàllug <ref target="https://wo.wikipedia.org/wiki/Ne-ne">ne-ne</ref> gi  rekk (maanaam lu aju lu ñu man a jariñoo ci ay suuf, wurus mbaa lu ni mel), bayyi nee yeneen wàll yi, loolu moo tax ñu sawaroon lool ci def wuññi gu melosuuf gi bi ñu déggee tono  gu ne-ne gu rëy gi nga xam ne am mbooloo ci <ref target="https://wo.wikipedia.org/wiki/Wuññikat">wuññikati</ref> Tugal yi ndàmmoon  nañu ko ci seen tukkiy wuññi yooyu, rawati na bi ñu jàngee <ref target="https://wo.wikipedia.org/wiki/Xisa">xisay</ref> tukkikatu Itaali boobu di <ref target="https://wo.wikipedia.org/wiki/Marco_Polo">Marco Polo</ref> (1254 - 1324 g ), mi wuññiji woon ba <ref target="https://wo.wikipedia.org/wiki/Siin">Siin</ref> (1271 - 1275 g), nga xam ne bi muy dëpp, daa indaale lu sakkan ciy <ref target="https://wo.wikipedia.org/wiki/Doj_yu_tedd">doj yu tedd</ref>, ba mujj waa <ref target="https://wo.wikipedia.org/wiki/Venezia">Venezia</ref> daa ko wooye boroom milyoŋ yi .</p>
Sababu <ref target="https://wo.wikipedia.org/wiki/Xam-xam">xam-xam</ref>
<p>Xalaat yi boroom xel yi ci Tugal amoon ci suuf si, ak ab bindam  dafa soppiku woon, ginnaaw bi ay tukki yu melosuuf yu kenn-kenn amee ak yu mbooloo yu <ref target="https://wo.wikipedia.org/wiki/Nasaraanal">nasaraanal</ref>, juge Tugal, génn, rawati na ginnaaw bi jamonoy <ref target="https://wo.wikipedia.org/wiki/Xarey_jooñe">xarey jooñe</ref> yi jàllee, nga xam ne boroom xam-xam yu bari leegi dañoo am koolute ci ne <ref target="https://wo.wikipedia.org/wiki/Suuf">suuf</ref> si dafa <ref target="https://wo.wikipedia.org/wiki/Bulu">bulu</ref>  walla  mu mel ni ab <ref target="https://wo.wikipedia.org/wiki/Kol-kol">kol-kol</ref>, wuute ak la ñu jàppoon, gëm ko, muy dafa tàllaliku mel ne basang gu ñu lal, loolu nag mooy li muuroon xeli waa Tugal yépp ci <ref target="https://wo.wikipedia.org/wiki/Jamono_yu_diggu">jamono yu diggu</ref> yi.</p>
<p>Ag jèng jëm ci sopp ag <ref target="https://wo.wikipedia.org/wiki/Jéngu">jéngu</ref>, ak bëgg xam-xamu <ref target="https://wo.wikipedia.org/wiki/Melosuuf">melosuuf</ref>, feeñ ci ñoom, ginnaaw ba fa ruug gëstu gu xam-xam gënee suuxatu, gën fa’a jëme kanam, ak li ñu jële ci jullit ñi - ci biir <ref target="https://wo.wikipedia.org/wiki/Xarey_jooñe">xarey jooñe</ref> yi ak ginnaaw bi - ci xam-xam bu melosuuf bu jëm kanam, ak ginnaaw bu xam-xamu <ref target="https://wo.wikipedia.org/wiki/Saytubiddiw">Saytubiddiw</ref> ak liggéeyiinu gaal ak <ref target="https://wo.wikipedia.org/wiki/Buusal">buusal</ref> biy won gaal yi seeni yoon gënee jëm kanam.</p>
Wuññiy melosuuf yu Portigaal yi
<p>Portigaal moom la ñuy jàppe réew mi jiite woon <ref target="https://wo.wikipedia.org/wiki/Wuññi_yu_melosuuf">wuññi yu melosuuf</ref>, yu Tugal yi. Buur bii di <ref target="https://wo.wikipedia.org/wiki/Henri">Henri</ref>, mi nekoon ab <ref target="https://wo.wikipedia.org/wiki/Mool">mool</ref> (1394 – 1460 g), doonoon doomi buur bu Portigaal bi tudoon <ref target="https://wo.wikipedia.org/wiki/John_mu_njëkk">John mu njëkk</ref> mi, moom mooy ki njëkk’a def ay wuññi ci waa Portigaal yi. Mu nekkoon ku soppoon moolu(dugg géej), ak yër xisay mool yi, ak téerey taariix yi. Muy ku aayoon ci rëdd <ref target="https://wo.wikipedia.org/wiki/Lonkooyoon">lonkooyooni</ref> melosuuf yi, moom la baayam sàmpoon mu yor <ref target="https://wo.wikipedia.org/wiki/Sawuta">Sawuta</ref>, ginnaaw bi ñu ko nangoo ci julliti <ref target="https://wo.wikipedia.org/wiki/Marog">Marog</ref> yi atum 1415 g.</p>
<p><ref target="https://wo.wikipedia.org/wiki/Henri">Henri</ref> daa xalaatoon’a wesaare diine’y nasaraan ju katolig ji ci <ref target="https://wo.wikipedia.org/wiki/Afrig">Afrig</ref>, ci noonu mu ne kon na jokkoo’k buuru nasaraan bu Ecopi bii di <ref target="https://wo.wikipedia.org/wiki/Prester_John">Prester John</ref>, ngir ñu ànd, xeex waa <ref target="https://wo.wikipedia.org/wiki/Marog">Marog</ref> yii di ay jullit cig wàll, ak ngir man’a àgg ca <ref target="https://wo.wikipedia.org/wiki/Waax">waaxi</ref> <ref target="https://wo.wikipedia.org/wiki/Géej_gu_xonq">géej gu xonq</ref> ga  ci geneen wàll. Ci noonu mu yabal ay <ref target="https://wo.wikipedia.org/wiki/Mool">mool</ref> yoy ci seen tukkiy wuññi yooyu, àggoon nanu ba ca <ref target="https://wo.wikipedia.org/wiki/Dun">duni</ref> <ref target="https://wo.wikipedia.org/wiki/Kanaari">Kanaari</ref> ya , ak <ref target="https://wo.wikipedia.org/wiki/Madira">Madira</ref> ak <ref target="https://wo.wikipedia.org/wiki/Osoras">Osoras</ref> ci <ref target="https://wo.wikipedia.org/wiki/Mambulaanug_Atlas">Mambulaanug Atlas</ref> , atum 1402 g, naka noonu ñu wëy ci seen tukki yooyu ba agsi <ref target="https://wo.wikipedia.org/wiki/Senegaal">Senegaal</ref>, atum 1445 g, ginnaaw bi <ref target="https://wo.wikipedia.org/wiki/Henri">Henri</ref> deewee tam teewul seen tukki yooyu wëyoon ba ci <ref target="https://wo.wikipedia.org/wiki/Sottiwaay">sottiwaayu</ref> dexug <ref target="https://wo.wikipedia.org/wiki/Kongoo">Kongoo</ref> gi ak <ref target="https://wo.wikipedia.org/wiki/Niser">Niser</ref>. Bu ko defee mool bii di <ref target="https://wo.wikipedia.org/wiki/Bartholmew_Diaz">Bartholmew Diaz</ref>, moom àgg ba ca wàllug <ref target="https://wo.wikipedia.org/wiki/Bëj-saalumu_Afrig">bëj-saalumu Afrig</ref>, di fa ñuy wax <ref target="https://wo.wikipedia.org/wiki/Boppub_Callmeer">Boppub Callmeer</ref>, atum 1486 g, moom la buurub Portigaal bi soppi tur wi tudde ko «<ref target="https://wo.wikipedia.org/wiki/Boppub_Yaakaar_Ju_Baaxi_Ji">Boppub Yaakaar Ju Baaxi Ji</ref>» ngir mool yooyu man cee ame yaakaar ba man’a wuññi yoonu yaxantu wi jëme <ref target="https://wo.wikipedia.org/wiki/End">End</ref>.
Mool bu siw bii di <ref target="https://wo.wikipedia.org/wiki/Vasco_De_Gama">Vasco De Gama</ref> moom, jug def <ref target="https://wo.wikipedia.org/wiki/Tukkib_wuññi">tukkib wuññi</ref>, atum 1497 g, daal di àgg End, ginaaw bi mu wëree <ref target="https://wo.wikipedia.org/wiki/Afrig">Afrig</ref> jaare ko ci yoonu <ref target="https://wo.wikipedia.org/wiki/Tefes">tefesug</ref> <ref target="https://wo.wikipedia.org/wiki/Marog">Marog</ref> gi, romb Bopp Yaakaar Ju Baax Ji,  ak <ref target="https://wo.wikipedia.org/wiki/Mosambig">Mosambig</ref> ak <ref target="https://wo.wikipedia.org/wiki/Mombasa">Mombasa</ref> ak <ref target="https://wo.wikipedia.org/wiki/Malandi">Malandi</ref>, ba àgg (<ref target="https://wo.wikipedia.org/wiki/Jawa">Jawa</ref>) ca tefesug <ref target="https://wo.wikipedia.org/wiki/Sowwu">sowwu</ref> gu <ref target="https://wo.wikipedia.org/wiki/Daanaka-dun">daanaka-dun</ref> bu <ref target="https://wo.wikipedia.org/wiki/End">End</ref>.</p>
<p><ref target="https://wo.wikipedia.org/wiki/Vasco_De_Gama">Vasco De Gama</ref> mii jot naa xamante ak <ref target="https://wo.wikipedia.org/wiki/Ahmadu’bnu_Maaja">Ahmadu’bnu Maaja</ref> mii di woon ab mool bu jullit bu <ref target="https://wo.wikipedia.org/wiki/Araab">araab</ref>, moo ko dimbli sax ba mu man’a àgg End, ndaxte mooli jullit ñi ñu xamoon <ref target="https://wo.wikipedia.org/wiki/Géej">géeji</ref> penku yi lañu woon, ak yooni yaxantu yu <ref target="https://wo.wikipedia.org/wiki/Jéeri">jéeri</ref> yeek yu géej yi.</p>
<p>Naka noonu beneen mool jugati bu tudd <ref target="https://wo.wikipedia.org/wiki/Kabraal">Kabraal</ref>, def ab tukki bu géej bu aju ci <ref target="https://wo.wikipedia.org/wiki/Xare">xare</ref>, dem <ref target="https://wo.wikipedia.org/wiki/End">End</ref> ,tàmblee naj ak’a sonnal Samirin,mi daa àtte ak’a saytu fi ñuy wax <ref target="https://wo.wikipedia.org/wiki/Kalikuta">Kalikuta</ref> gu End gi, ngir mu jox Portigaal ab barab bu yaxantu  ci tefes gu <ref target="https://wo.wikipedia.org/wiki/Sowwu">sowwu</ref> gi, Kabraal mii xeex na fa’ak jullit ña, song  barab ya ak <ref target="https://wo.wikipedia.org/wiki/Mbooloom_gaalam">mbooloom gaalam</ref> ma. Vasco De Gama moom itam delluseeti End ci ab tukkib xare ngir faagaagalsi Samirin, ak mbugalsi yaxantukati araab yu jullit yi, ak defsi ay déggoo  ak buuri <ref target="https://wo.wikipedia.org/wiki/Diiwaan">diiwaani</ref> End yi nekk ci <ref target="https://wo.wikipedia.org/wiki/Tefes">tefesug</ref> <ref target="https://wo.wikipedia.org/wiki/Sowwu">sowwu</ref> gu <ref target="https://wo.wikipedia.org/wiki/Daanaka-dun">daanaka-dun</ref>  bu End bi.</p>
Li wuññiy melosuuf yu Portigaal yi jur
<p><ref target="https://wo.wikipedia.org/wiki/Wuññiy_Portigaal_yi">Wuññiy Portigaal yi</ref> jur nañu ay <ref target="https://wo.wikipedia.org/wiki/Ngérte">ngérte</ref> yu  bari, yi ci ëpp njariñ ñooy yii di ñëw:</p>
<p><hi rend="italic"><hi rend="bold">1)</hi> Waa Portigaal, ñi ngi tàmbli woon di teg loxo ci <ref target="https://wo.wikipedia.org/wiki/Tefes">tefesi</ref> <ref target="https://wo.wikipedia.org/wiki/Afrig">Afrig</ref> yu <ref target="https://wo.wikipedia.org/wiki/Sowwu">sowwu</ref> yi, ci noonu <ref target="https://wo.wikipedia.org/wiki/Njàppum_jaam">njàppum jaam</ref> siiw, te tas ci <ref target="https://wo.wikipedia.org/wiki/Tugal">Tugal</ref> gépp, di <ref target="https://wo.wikipedia.org/wiki/Jaam">jaam</ref> yi ñu daa jàppe Afrig, te daan ci <ref target="https://wo.wikipedia.org/wiki/Yaxantu">yaxantu</ref></hi>.</p>
<p><hi rend="italic"><hi rend="bold">2)</hi> <ref target="https://wo.wikipedia.org/wiki/Jamono">Jamonoy</ref> <ref target="https://wo.wikipedia.org/wiki/Sanc">sanc</ref> gu Portigaal, mi ngi tàmblee ci bi Portigaal taxawalee ab <ref target="https://wo.wikipedia.org/wiki/Sancu">sancu</ref>, ci <ref target="https://wo.wikipedia.org/wiki/Penku">penku</ref> bi, ca fa ñuy wax <ref target="https://wo.wikipedia.org/wiki/Jawa">Jawa</ref>, ay xare it am diggante <ref target="https://wo.wikipedia.org/wiki/Araab">araab</ref> yu jullit yi ak Portigaal cig wàll, ak ci diggante waa Portigaal  ak waa<ref target="https://wo.wikipedia.org/wiki/End"> End</ref> yi ci geneen wàll. Waa Portigaal yi nag jot nañoo teg loxo yenn <ref target="https://wo.wikipedia.org/wiki/Waax">waax</ref>  yu am solo yi nekkoon ci yoon wi jëme <ref target="https://wo.wikipedia.org/wiki/End">End</ref></hi>.</p>
<p><hi rend="italic"><hi rend="bold">3)</hi> Waa Portigaal yi mujj nañu xam yoonu yaxantu wu géej, wu dul romb ci réewi jullit ñi,mooy wi jaar ca <ref target="https://wo.wikipedia.org/wiki/Boppu_Yaakaar_Ju_Baax_ja">Boppu Yaakaar Ju Baax ja</ref></hi>.</p>
<p>Loolu nag  mooy li doyadiloon <ref target="https://wo.wikipedia.org/wiki/Koom-koomu">koom-koomu</ref> jullit ñi ci <ref target="https://wo.wikipedia.org/wiki/Penku">penku</ref> bi, maanaam <ref target="https://wo.wikipedia.org/wiki/Koom-koomu">koom-koomu</ref> nguurug <ref target="https://wo.wikipedia.org/wiki/Mamaalik">Mamaalik</ref> ci jëmmi boppam. Lii moo taxoon <ref target="https://wo.wikipedia.org/wiki/Nguurug_Mamaalik">nguurug Mamaalik</ref> mujjoon néew doole ci kanamu nguurug Portigaal gi ak ci kanamu <ref target="https://wo.wikipedia.org/wiki/Ñoñ_Usmaan_ñi">ñoñ Usmaan ñi</ref>  nga xam ne jot nañoo fexe ba xaw’a woyofal naj ak ñàkkal-jàmm gi Portigaal defoon araab yi, ak nguuri <ref target="https://wo.wikipedia.org/wiki/Araab">araab</ref> yi nekkoon ci tefes gi, yàqoon nañu it mbooleem jéem yi ñu daa def ñoom waa Portigaal ngir taxawal ab <ref target="https://wo.wikipedia.org/wiki/Jë">jë</ref>  bu <ref target="https://wo.wikipedia.org/wiki/Nasaraan">nasaraan</ref> safaan (kontar) doole yu lislaam yi nekkoon ci peggu géej gu <ref target="https://wo.wikipedia.org/wiki/Xonq">xonq</ref> gi, ak <ref target="https://wo.wikipedia.org/wiki/Tefes">tefesug</ref> <ref target="https://wo.wikipedia.org/wiki/Afrig">Afrig</ref> gu <ref target="https://wo.wikipedia.org/wiki/Penku">penku</ref> gi.</p>
Wuññi yu  melosuuf yu Espaañ yi
<p>Li ci dugaloon <ref target="https://wo.wikipedia.org/wiki/Portigaal">Portigaal</ref>, moo dugal it <ref target="https://wo.wikipedia.org/wiki/Espaañ">Espaañ</ref> ci <ref target="https://wo.wikipedia.org/wiki/Wuññi">wuññi</ref> yooyu. Ci noonu boroom xam-xam yi daa yëngu ci mbiri wuññi gi, danoo jàppoon ne <ref target="https://wo.wikipedia.org/wiki/Suuf">suuf</ref> si daa <ref target="https://wo.wikipedia.org/wiki/Bulu">bulu</ref>, moo waraloon ba ñuy dem End ñu jaare woon ko ci sowwu bi.
<ref target="https://wo.wikipedia.org/wiki/Mool">
Moolub</ref> <ref target="https://wo.wikipedia.org/wiki/Itaali">Itaali</ref> bii di <ref target="https://wo.wikipedia.org/wiki/Cristoforo_Colombo">Cristoforo Colombo</ref> (1451 – 1506) moom defaloon na waa Espaañ ñi benn tukkib wuññi atum 1492 g, juge Espaañ jem End jaare ko ci sowwu bi, ci <ref target="https://wo.wikipedia.org/wiki/Màmbulaanug_atlas_gi">màmbulaanug atlas gi</ref>. Ginaaw tukki bu tar te sonnle, moom Colombo àgg na ca <ref target="https://wo.wikipedia.org/wiki/Dun">duni</ref> <ref target="https://wo.wikipedia.org/wiki/Bahamas">Bahamas</ref> ya mu mujjoon’a <ref target="https://wo.wikipedia.org/wiki/Tudde_San_Salvador">tudde San Salvador</ref>, juge fa dem ca tefesug <ref target="https://wo.wikipedia.org/wiki/Kubaa">Kubaa</ref> gu bëj-gànnaar ga ak dunub <ref target="https://wo.wikipedia.org/wiki/Ayiti">Ayiti</ref> bi mu faroon tudde <ref target="https://wo.wikipedia.org/wiki/Espaañ_gu_ndaw">Espaañ gu ndaw</ref> gi.</p>
<p>Mu delluwaat nag Espaañ ci atum 1493 g, ànd ak jort ne moom de jot na’a àgg End ci yoonu sowwoom woowu. Ci atum 1493 g, Colombo defaat na ab tukki, bu li ko taxoon’a jug mooy teg loxo ci suuf yooyu mu jotoon’a wuññi ci atum 1492 g, ak wisaare fa <ref target="https://wo.wikipedia.org/wiki/Katolig">katolig</ref>, ca ña fa dëkk te mu tudde woon leen ay «<ref target="https://wo.wikipedia.org/wiki/Endo">endo</ref>». </p>
<p>Ci tukki bii la jotoon’a wuññee <ref target="https://wo.wikipedia.org/wiki/Jamayka">Jamayka</ref>, daal di delluwaat Espaañ ci atum 1496 g. Mu defati ñatteelu tukki atum 1498 g, waaye amu ca woon tawfeex. Mu dellu defaat bu ñeenteel atum 1502 g, taxul ba tay mu am ca la mu ca doon wut. Bu ko defee nag ñaari sooy yii mu def ci ñaari tukkeem yi tax ba <ref target="https://wo.wikipedia.org/wiki/Buur">buuru</ref> Espaañ bi <ref target="https://wo.wikipedia.org/wiki/Ferdinand">Ferdinand</ref> ak soxnaam <ref target="https://wo.wikipedia.org/wiki/Lingeer">lingeer</ref> bi <ref target="https://wo.wikipedia.org/wiki/Isabela">Isabela</ref>, begadi woon ci loolu, ag siiwam suux, ñu folli ko ci <ref target="https://wo.wikipedia.org/wiki/Njiitul_geej">njiitul geej</ref> gi, daal di koy delloosi Espaañ ci ay jéng, ngir mere gu ko <ref target="https://wo.wikipedia.org/wiki/Meññilukat">meññilukat</ref>  yi mere, ñoom ñi seen yaakaar tas. Colombo faatu na atum 1506 g, te xamul sax ne wuññi na àdduna ju yees ju dul End.</p>
<p>Ginnaawam it wuññikat yi doon liggéeyal Espaañ wëy ci seen liggéeyi wuññi yooyu, ka cay <ref target="https://wo.wikipedia.org/wiki/Amerigo_Vispucci">Amerigo Vispucci</ref> jot ca’a àgg ca <ref target="https://wo.wikipedia.org/wiki/Diiwaan">diiwaan</ref> ya Colombo àggoon ak yeneen yu mu àggutoon, ci njëlbéeni xarnub fukk’ak juroom benn. Moom <ref target="https://wo.wikipedia.org/wiki/Mool">mool</ref> bii di Amerigo, moo am <ref target="https://wo.wikipedia.org/wiki/Teraanga">teraangay</ref> ñu tudde ko Adduna ju bees jii di <ref target="https://wo.wikipedia.org/wiki/Aamerig">Aamerig</ref> tay.</p>
Li wuññiy Espaañ yi jur
<p><hi rend="bold">1)</hi> <hi rend="italic">Ñoom de ubbil  nañu tukkiy wuññi yi aw yoon wu bees wu jëm ci àdduna ju yees ji, di ko jaare ci <ref target="https://wo.wikipedia.org/wiki/Màmbulaan_gu_atlas">màmbulaan gu atlas</ref> gi. Bu ko defee <ref target="https://wo.wikipedia.org/wiki/Espaañ">Espaañ</ref> tàmblee sanc  gox yi mu jotoon’a àgg ci <ref target="https://wo.wikipedia.org/wiki/Aamerig_gu_diggu">Aamerig gu diggu</ref> gi ak gu bëj-saalum gi, ñu wisaare fa seenug <ref target="https://wo.wikipedia.org/wiki/Xay">xay</ref> ak <ref target="https://wo.wikipedia.org/wiki/Diine">diine</ref>, ubbi fa ay <ref target="https://wo.wikipedia.org/wiki/Mbell">mbelli</ref> <ref target="https://wo.wikipedia.org/wiki/Wurus">wurus</ref> ak <ref target="https://wo.wikipedia.org/wiki/Xaalis">xaalis</ref></hi>.</p>
<p><hi rend="bold">2)</hi> <hi rend="italic">Saxal gu ñu saxal ci xam-xam ne <ref target="https://wo.wikipedia.org/wiki/Suuf">suuf</ref> si daa “<ref target="https://wo.wikipedia.org/wiki/Bulu">bulu</ref>” , te li waraloon loolu di tukki bi <ref target="https://wo.wikipedia.org/wiki/Magellan">Magellan</ref> defoon. Buur bi ñu daa wax <ref target="https://wo.wikipedia.org/wiki/Shark">Shark</ref> mu juroomeel mi (<ref target="https://wo.wikipedia.org/wiki/Sharlakaan">Sharlakaan</ref>) di woon buurub Espaañ, daa digaloon mool bii di Magellan atum 1519 g, mu def ab tukki jëm penku jaare ko sowwu, ci noonu moom Magellan jug, moolu (war geej), jawali sowwu, te jëm penku, ci kaw <ref target="https://wo.wikipedia.org/wiki/Màmbulaan_gu_atlas">màmbulaan gu atlas</ref> gi, bi mu ko defee daal di àgg ca tefesug <ref target="https://wo.wikipedia.org/wiki/Breesil">Breesil</ref> ga, fa <ref target="https://wo.wikipedia.org/wiki/Riyo_De_Janero">Riyo De Janero</ref>, mu wëy nag ca doxam ba, ba ca <ref target="https://wo.wikipedia.org/wiki/Sottiwaay">sottiwaayu</ref> <ref target="https://wo.wikipedia.org/wiki/Dex">dexug</ref> <ref target="https://wo.wikipedia.org/wiki/Labalata">Labalata</ref>, daal di wër <ref target="https://wo.wikipedia.org/wiki/Aamerig_gu_bëj-saalum">Aamerig gu bëj-saalum</ref> gi, tàbbi <ref target="https://wo.wikipedia.org/wiki/Màmbulaan_gu_dal">màmbulaan gu dal</ref>  gi nga xam ne moom moo ko tudde «<ref target="https://wo.wikipedia.org/wiki/Pasifik">pasifik</ref>» di wund lu dal, mu àgg <ref target="https://wo.wikipedia.org/wiki/Filipin">Filipin</ref> atum 1521 g, foofa nag mu songoo fa’ak ñoñ réew ma, ci’y xeex yoy ca la ñu ko raye, waaye kenn ciy nitam, tuddoon <ref target="https://wo.wikipedia.org/wiki/Dianco">Dianco</ref>, moo mujjoon jiite boobu tukki, dem ak ñoom ba ci <ref target="https://wo.wikipedia.org/wiki/Boppu_Yaakaar_Ju_Baax_ji">Boppu Yaakaar Ju Baax ji</ref>, juge fa dem Espaañ, gi nga xam ne ma nga fa àgg atum 1522 g</hi>.</p>
<p><hi rend="bold">3)</hi> <hi rend="italic">Weddi <ref target="https://wo.wikipedia.org/wiki/Gisiin">gisiin</ref> yi daa wax ci bindu <ref target="https://wo.wikipedia.org/wiki/Suuf">suuf</ref> si ak ab <ref target="https://wo.wikipedia.org/wiki/Kem">kemam</ref> ( ni mu tollu), ndax kat tukki bii nga xam ne dafa dox, wër <ref target="https://wo.wikipedia.org/wiki/Àdduna">àdduna</ref> bi, firndéel na ne <ref target="https://wo.wikipedia.org/wiki/Suuf">suuf</ref> si daal moo ëpp fuuf li ko Colombo jàppe woon ak ku dul moom. Beneen <ref target="https://wo.wikipedia.org/wiki/Gox">gox</ref>  feeñ na, bu mag diggante <ref target="https://wo.wikipedia.org/wiki/Tugal">Tugal</ref> ak <ref target="https://wo.wikipedia.org/wiki/Asi">Asi</ref> ci wàllug sowwu gi, di <ref target="https://wo.wikipedia.org/wiki/Aamerig_gu_bëj-gànnaar">Aamerig gu bëj-gànnaar</ref> gi, nga rax ci dooli geneen gi’y gu bëj-saalum gi, te ag <ref target="https://wo.wikipedia.org/wiki/Màmbulaan">màmbulaan</ref> gu yaatu, gu yees’a ngii gu ñu xamutoon. Kon suuf desatutoon su ñu xamutoon su dul <ref target="https://wo.wikipedia.org/wiki/Ostrali">Ostrali</ref> ak ñaari <ref target="https://wo.wikipedia.org/wiki/Dott">dott</ref> yi</hi> .</p>
Wuññi yu Angalteer
<p>Ñoñ Angalteer ñoom itam sóobu woon nañu ci wuññi yi, bi Buur bi <ref target="https://wo.wikipedia.org/wiki/Henri_mu_juroom_ñaareel">Henri mu juroom ñaareel</ref>, mi nekkoon buurub Angalteer digalee mool bii di <ref target="https://wo.wikipedia.org/wiki/John_Cabot">John Cabot</ref>, mu tukki dem End, jaare ko bëj-gànnaar gu suwwu gi, ca saa sa mu géeju, tukkee <ref target="https://wo.wikipedia.org/wiki/Bristol">Bristol</ref> atum 1497 g, jéggi màmbulaan gu atlas, àgg tefes gu bëj-gànnaar gu Amerig gu bëj-gànnaar gi, ca <ref target="https://wo.wikipedia.org/wiki/New_Fondland">New Fondland</ref>, ginnaaw bi mu jéggi <ref target="https://wo.wikipedia.org/wiki/Librador">Librador</ref>, dellu Angalteer. Cabot mii delseeti na leru tefesu’g penku gu Aamerig gu bëj-gànnaar gi, ba àgg <ref target="https://wo.wikipedia.org/wiki/Florida">Florida</ref>, loolu nag moo doonoon tàmblig sancug waa Angalteer yi, ñeel Aamerig gu bëj-gànnaar gi ak <ref target="https://wo.wikipedia.org/wiki/Kanadaa">Kanadaa</ref>. Ba tay it, kii di <ref target="https://wo.wikipedia.org/wiki/Jams_Kook">Jams Kook</ref> di woon ab mool bu dëkkoon Angalteer, defoon na moom it  ñatti tukki yu wuññi ca tefesi Ostrali yu penku ya ak <ref target="https://wo.wikipedia.org/wiki/Newsiland">Newsiland</ref>.</p>
Wuññiy araans yi
<p>Waa Fraans nag ñoom, ñoo mujjoon’a duggsi waa Angalteer, waa Espaañ ak waa Portigaal ci lefum wuññi mi, ñoom seeni tukkiy wuññi daa jëmi woon Kanadaa. Ki ñuy wax <ref target="https://wo.wikipedia.org/wiki/Jaak_Cartier">Jaak Cartier</ref>  moom ab mool la woon, daa jugoon def benn tukkeem  bu wuññi ci jamonoy <ref target="https://wo.wikipedia.org/wiki/Faransuwa_mu_njëkk_mi">Faransuwa mu njëkk mi</ref>, jeggi màmbulaan gu atlas gi, jem sowwu, fétali <ref target="https://wo.wikipedia.org/wiki/Àdduna_ju_yees_ji">àdduna ju yees ji</ref>. Ci noonu mu àgg <ref target="https://wo.wikipedia.org/wiki/New_Fondland">New Fondland</ref> gi jàkkaarloo ak Kanadaa, daal di fay jot’a wuññi  walla feeñal sottiwaayu dexug <ref target="https://wo.wikipedia.org/wiki/Santa_Lorans">Santa Lorans</ref>. Tukki yi Cartier mii jot’a def ci goxi Aamerig gu bëj-gànnaar gi ñeent lañu woon. Bi mu ko defee sancug <ref target="https://wo.wikipedia.org/wiki/Faraas">Faraas</ref>  tàmblee putuxlu ci Kanadaa, ak barabi dex yi ci Aamerig gu bëj-gànnaar gi. Noonu ñu taxawal ab sancu  tudde ko <ref target="https://wo.wikipedia.org/wiki/Samwel_de_Shampala">Samwel de Shampala</ref>, taxawal it dëkk bii di <ref target="https://wo.wikipedia.org/wiki/Kebeg">Kebeg</ref> ci tefesug dexug <ref target="https://wo.wikipedia.org/wiki/Santa_Lorens">Santa Lorens</ref> atum 1608. Moolu Faraas bii di <ref target="https://wo.wikipedia.org/wiki/De_Laasal">De Laasal</ref> jotoon na’a wuññi dexug <ref target="https://wo.wikipedia.org/wiki/Misisipi">Misisipi</ref>, ci noonu waa Faraas ya daal di fay sos sancu bu <ref target="https://wo.wikipedia.org/wiki/Luwisiyaana">Luwisiyaana</ref>, bii nga xam ne mi ngi jële turam wi ca buurub Faraas ba tuddoon <ref target="https://wo.wikipedia.org/wiki/Luwis_mu_fukk_ak_ñeenteel_mi">Luwis mu fukk ak ñeenteel mi</ref>.</p>
Wuññi yu Oland yi
<p><ref target="https://wo.wikipedia.org/wiki/Lonkoo">Lonkoo</ref> (société) gu <ref target="https://wo.wikipedia.org/wiki/En">End</ref> gu <ref target="https://wo.wikipedia.org/wiki/Penku">penku</ref> gu <ref target="https://wo.wikipedia.org/wiki/Oland">Oland</ref> gi, dafa joxoon ndigal moolub Angalteer bii di <ref target="https://wo.wikipedia.org/wiki/Henry_Hadson">Henry Hadson</ref>, da ko’o joxoon ndigal ci mu defal <ref target="https://wo.wikipedia.org/wiki/Oland">Oland</ref> ab tukkib wuññi, ngir man koo gisal aw yoon wu bëj-gànnaaru penku wu ko man’a àggale <ref target="https://wo.wikipedia.org/wiki/Asi">Asi</ref>, ci noonu mu géeju moom <ref target="https://wo.wikipedia.org/wiki/Hadson">Hadson</ref> juge Angalteer, jaare ko ci bëj-gànnaaru atlas gi, jawali <ref target="https://wo.wikipedia.org/wiki/Dóox">dóoxug</ref> <ref target="https://wo.wikipedia.org/wiki/New_York">New York</ref>, ak dexug Hadson gi mu tudde woon boppam. moolu Oland bii di <ref target="https://wo.wikipedia.org/wiki/Wilyaam_Shotin">Wilyaam Shotin</ref> moom, moo wuññi yoonu <ref target="https://wo.wikipedia.org/wiki/Bopp">Boppub</ref> <ref target="https://wo.wikipedia.org/wiki/Horn">Horn</ref> bi nga xam ne mujj na di yoonu géej wu am njariñ. Waa <ref target="https://wo.wikipedia.org/wiki/Oland">Oland</ref> yi jéemoon naño’o wuññi <ref target="https://wo.wikipedia.org/wiki/Ostraali">Ostraali</ref> ak <ref target="https://wo.wikipedia.org/wiki/Newsiland">Newsiland</ref> ci diggante 1622 – 1624 g .</p>
Li wuññiy <ref target="https://wo.wikipedia.org/wiki/Melosuuf">melosuuf</ref> yu <ref target="https://wo.wikipedia.org/wiki/Tugal">Tugal</ref> yi jur
<p>Li wuññiy Tugal yi jur man nañu koo tënk ci lii di ñëw:</p>
<p><hi rend="bold">1)</hi> <hi rend="italic">Njiitug yaxantu gi tuxu na tukkee ci li wër <ref target="https://wo.wikipedia.org/wiki/Géej_gu_diggu">géej gu diggu</ref> gi  dem ci màmbulaan gu atlas, mu mujj moom yaxantu gi nekk ci loxoy réewi Tugal gu sowwu gi, bu ko defee ñu nos fi ay yooni géej yu yaxantu ci ñaari màmbulaan yi, gu atlas ak gu dal gi (pasifik).</hi>
Yëngu-yëngu gu yaxantu gu yees gii, ñi ngi ko tudde woon «<hi rend="bold">soppi ci anamug yaxantu</hi>»<hi rend="italic"> .</hi></p>
<p><hi rend="bold">2)</hi> <hi rend="italic">Wuññi yu melosuuf yi amal nañu fi jawwu yu gëpplante ak wujje, ak as lef cig noonoo ci diggante réew yi doon def  wuññi yii, loolu moo yokkoon xemméemtéefi sanc yi ci diggante réewi Tugal yi. Ci noonu aw <ref target="https://wo.wikipedia.org/wiki/Gisiin">gisiin</ref> wu sanc  tàmbli woon’a feeñ wu Tugal jëm ci askani réew yii ñuy door’a wuññi</hi>.</p>
<p><hi rend="bold">3)</hi> <hi rend="italic">Xam-xami melosuuf yi soppiku woon nañu bu baax, li ko waraloon di yaatu gi wuññi yii yaatu woon te bari. Ci noonu yëngu-yëngu gu <ref target="https://wo.wikipedia.org/wiki/Nasaraanal">nasaraanal</ref>  yokku ci anam gu fés, rawati na ci <ref target="https://wo.wikipedia.org/wiki/Afrig">Afrig</ref> ak ñaari <ref target="https://wo.wikipedia.org/wiki/Aamerig">Aamerig</ref> yi.</hi></p>
<p><hi rend="bold">4)</hi> <hi rend="italic">Ag jëm kanam feeñoon na ci wàllug yaxantug <ref target="https://wo.wikipedia.org/wiki/Mbèll">mbèll</ref> yi, di wurus ak xaalis, nga xam ne sax xarnub fukk ak juroom g, dañu koo tudde woon «xarnub xaalis», ni nga xame ni jëm kanamug koom googu taxoon na ba dundiin wi gën’a kawe, njëg yi it gën’a yekkatiku, ni fi ay njaay yu yees dugge, lu ci mel ne <ref target="https://wo.wikipedia.org/wiki/Kakaawoo">kakaawoo</ref>, <ref target="https://wo.wikipedia.org/wiki/Póon">póon</ref>, kiinaa, batata ak <ref target="https://wo.wikipedia.org/wiki/Mbòq">mbòq</ref>.</hi></p>
<p><hi rend="bold">5)</hi> <hi rend="italic">Wuññi yi de lenn lañu ci màndarga yiy wone <ref target="https://wo.wikipedia.org/wiki/Yewwute">yewwuteg</ref> <ref target="https://wo.wikipedia.org/wiki/Tugal">Tugal</ref> gi, ni nu la ko leerale woon ci doggantal gu njëkk ga</hi>.</p>
<p><hi rend="bold">6)</hi> <hi rend="italic">Réew yii ñu wuññi, ruu gu fees ak bëgg’a fayyu moo leen ubale woon, muur leen, jëm ci yii leen wuññi, ndax ñoom <ref target="https://wo.wikipedia.org/wiki/Tubaab">tubaab</ref> yi xalaati sanc lanu yoroon, daan ci doxe ci mbooleem seen doxi wuññi yi, lepp lu nu gis <ref target="https://wo.wikipedia.org/wiki/Aakimoo">aakimoo</ref> ko, ngartaajoo ko, lii mooy li waral askani réew yi nu wuññi, jugoon ci jànkoonte ak ñoom, taxaw ci xeex canc  gu Tugal gi, ci anam gu tar, jëfandikoo ci li nu yor lepp ci kàttan</hi>.</p>
<p><hi rend="bold">7)</hi> <hi rend="italic">Wesaare <ref target="https://wo.wikipedia.org/wiki/Diiney_nasaraan">diiney nasaraan</ref> ci bepp gox bu ñu wuññi</hi>.</p>
</text></body></html>