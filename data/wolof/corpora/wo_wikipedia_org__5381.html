<html><body><text id="wikipedia_wo_wikipedia_org__5381.html" ns="0" revid="94799" sourceurl="https://wo.wikipedia.org/wiki/Dencukaay" title="Dencukaay" type="wikipedia">Dencukaay<p>Ci <ref target="https://wo.wikipedia.org/wiki/Xam-xamu_nosukaay">xam-xamu nosukaay</ref>, ab <hi rend="bold">dencukaay</hi> walla <hi rend="bold">ab taxañ</hi>, ab ëmbukaayu ay xibaar la. Dencukaay yi, dañu leen séeddale ci ñaar: yu ëmb ay mbind "<ref target="https://wo.wikipedia.org/wiki/Dencukaayub_mbind">dencukaayub mbind</ref>" ak yu ëmb aw yoon wu ñaarñaarloo "<ref target="https://wo.wikipedia.org/wiki/Dencukaayub_ñaarñaarloo">dencukaayub ñaarñaarloo</ref>". Cig xarala, <ref target="https://wo.wikipedia.org/wiki/Njoxe">njoxe</ref> yi nekk cib dencukaay dañu leen nos niki ag callalag ay <ref target="https://wo.wikipedia.org/wiki/Bit">bit</ref>, ñu boole leen niki benn cër bu ñu rënk cim <ref target="https://wo.wikipedia.org/wiki/Xel_mu_yaa">xel mu yaa</ref>. Dencukaay bu ci nekk day am tur, naka-jekk dañu leen boole ciw <ref target="https://wo.wikipedia.org/wiki/Ŋara">ŋara</ref> wu leen di ëmb. </p>
<p>Ëmbiitu dencukaay bu ci nekk day am wenn melokaan wi, te melokaan wu ci nekk ak xeetu <ref target="https://wo.wikipedia.org/wiki/Tëriin">tëriin</ref> way man a firi walla soppi ëmbiitam. Nosukaay bu nekk day am li ñuy wax ag <ref target="https://wo.wikipedia.org/wiki/Nosteg_doxiin">nosteg doxiin</ref>, te moom mooy am ci biiram tëriin yiy tax ngay man a ubbi, tëj, bind walla jàng ab dencukaay. Yenn nostey doxiin yi (walla doxaliin yi), yu ci mel ne <ref target="https://wo.wikipedia.org/wiki/Microsoft_Windows">Microsoft Windows</ref> ak <ref target="https://wo.wikipedia.org/wiki/MS-DOS">MS-DOS</ref>, ci <ref target="https://wo.wikipedia.org/wiki/Lawal">lawal</ref> gi ñuy yokk ci turu dencukaay bi lañuy xàmmee melokaanam ba man a firi ëmbitam, gu mel ne <ref target="https://wo.wikipedia.org/wiki/Mac_OS">Mac OS</ref> moom yenn <ref target="https://wo.wikipedia.org/wiki/Jéenginjoxe">jéenginjoxe</ref> yu ñu dugalaale ci biir dencukaay bi lay jëfandikoo, geneen gu mel ne <ref target="https://wo.wikipedia.org/wiki/Unix">Unix</ref> moom, ngir xammee xeeti dencukaay yi, ñaari <ref target="https://wo.wikipedia.org/wiki/Byte">byte</ref> yi njëkk ci ëmbitam lay xool.</p>
Ay màndargaam
<list type="unordered"><item>Dayoo bi: moo lay wax ñaata xibaar lañu dëxëñ ci biiram, ñu koy natt ci <ref target="https://wo.wikipedia.org/wiki/Bit">bit</ref> (misaal, dencukaay bii am na 1024 bit).</item>
<item>Dayoo bi ci jëmm: moo lay wax dig-digal bi ñu jàppal dencukaay bi ci xel mi ngir man ko faa téye, aki màndargaam. dayoo bi ci jëmm naka-jekk mooy ëpp tuuti dayoob dencukaay bi.</item>
<item>Lawal gi: lu ñuy yokk ci turu dencukaay bi la ngir muy xamale ci melokaanu ëmbitam, dina tax tëriin wu koy ubbi di ko jàng xam nan lay firee ëmbit li, ndax dencukaay bi man naa ëmb ab nataal, walla ab dégtal, walla ab wideo...</item></list>
Xeeti dencukaay
<p>Ab dencukaayub mbind man nañoo firi ëmbitam mu doon ay mbind lees man a jàng. Safaanokg dencukaayub ñaarñaarloo, moom kenn manukoo jàng ndax ay '0' aki '1' la ëmb.</p>
<p>Ngir nosukaay yi man a xammee màndarga mu nekk, dañoo defar ab xaatim duppee ko <ref target="https://wo.wikipedia.org/wiki/ASCII">ASCII</ref>, ci wu-angalteer (American Standard Code for Information Interchange) ak lawalam <ref target="https://wo.wikipedia.org/wiki/ISO_8859">ISO 8859</ref> , màndarga gu nekk 8 bit lañ koy binde. Loolu tax nosukaay bi su gisee 8 bit yooyu di teewal benn màndarga, man koo xammee won la ko (misaal: 1100001 mooy arafi 'a' ). </p>
</text></body></html>