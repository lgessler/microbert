<html><body><text id="wikipedia_wo_wikipedia_org__3616.html" ns="0" revid="104245" sourceurl="https://wo.wikipedia.org/wiki/J%C3%ABm_kanam_gu_xam-xam" title="Jëm kanam gu xam-xam" type="wikipedia">Jëm kanam gu xam-xam<p>Jëm-kanamug <ref target="https://wo.wikipedia.org/wiki/Xam-xam">xam-xam</ref></p>
<list type="unordered"><item>Jeexiitalu gu waa-<ref target="https://wo.wikipedia.org/wiki/Tugal">Tugal</ref> defoon ci yooni gëstu yu xam-xam yu jullit ñi.</item></list>
<list type="unordered"><item>Lefi (wàlli) jëm kanamu xam-xam ci Tugal.</item></list>
<list type="unordered"><item>Yewwuteg ndefar: ay jagleem – ay <ref target="https://wo.wikipedia.org/wiki/Màndarga">màndargaam</ref> – ay ngérteem (ses résultats)</item></list>
<p>
<hi rend="bold">Jeexiitalu gi waa-Orob defoon ci yooni gëstu yu xam-xam yu jullit ñi</hi>:</p>
<p>Jamono ji xam-xam néewe lool te amadi xiima ci Tugal, ci <ref target="https://wo.wikipedia.org/wiki/Jamono_ju_diggu_ji">jamono ju diggu ji</ref>, di (ju ag laman), moom xam-xam nekkoon na ci mbooleem réewi jullit ñi di lu naat, te meññi.</p>
<p><ref target="https://wo.wikipedia.org/wiki/Xay_gu_lislaam_gi">Xay gu lislaam gi</ref> di woon gi gënoon a kawe ca booba, ngir coona bi boroom xam-xami jullit ñi daa génne ak’a daj ci dundal ko, ak ngir soññe gi <ref target="https://wo.wikipedia.org/wiki/Nguurug_lislaam_gi">nguurug lislaam gi</ref> daa soññee ak’a jàmbaarloo ci <ref target="https://wo.wikipedia.org/wiki/Xam-xam">xam-xam</ref> ak boroom xam-xam yi.</p>
<p>Bi waa Orob yi dee ñu yittewoodi xam-xami Gres yi ak yu leen moy, fekkoon na jullit ñi ñoom ñu nekkoon ñu xam-xami xay yu yàgg ya ñoroon, ñu taxawoon ci firi leen ci araab: xay yooyu di yu <ref target="https://wo.wikipedia.org/wiki/Gres">Gres</ref>, <ref target="https://wo.wikipedia.org/wiki/Faaris">Faaris</ref> <ref target="https://wo.wikipedia.org/wiki/End">End</ref>, rawati na ci <ref target="https://wo.wikipedia.org/wiki/Paj">Paj</ref>, <ref target="https://wo.wikipedia.org/wiki/Saytubiddiw">Saytubiddiw</ref>, <ref target="https://wo.wikipedia.org/wiki/Xayma">Xayma</ref> ak yeneen yi.
Ñu jotoon’a naan nag ci xam-xami <ref target="https://wo.wikipedia.org/wiki/Ubuqraat">Ubuqraat</ref>, <ref target="https://wo.wikipedia.org/wiki/Iqlidis">Iqlidis</ref>, <ref target="https://wo.wikipedia.org/wiki/Aflaaton">Aflaaton</ref>  ak <ref target="https://wo.wikipedia.org/wiki/Arustoo">Arustoo</ref> ak ñu leen moy ci boroom xam-xami Gres yu mag yi.
Boroom xam-xami jullit ñi yamuñu woon rekk ci naan ci xam-xami Gres yi ak tuxal leen yobbu leen ci araab, waaye kay danu leen’a toppoon, wéral leen, te dolli ci lu bari ci li nu feeñal, wuññi ko ciy xam-xam, aki gëstu aki nattu yu nu amal ci wàllug <ref target="https://wo.wikipedia.org/wiki/Paj">paj</ref> ak xayma, <ref target="https://wo.wikipedia.org/wiki/Simi">simi</ref>  ak <ref target="https://wo.wikipedia.org/wiki/Xam-xami_dénd_yi">xam-xami dénd yi</ref> , <ref target="https://wo.wikipedia.org/wiki/Saytubiddiw">Saytubiddiw</ref>, <ref target="https://wo.wikipedia.org/wiki/Melosuuf">melosuuf</ref> ak yu leen moy, ginaaw bi nu amee jikko yu mag yiy joxe xalaatub xam-xam bu sell.</p>
Ngérum  walla yoonu gëstu wu xam-xam ci jullit ñi:
<p>Boroom xam-xami jullit ñi daal doxoon nanu ci seen gëstuy xam-xam yi ci ngérum xam-xam mu wuutewut ak mu xam-xam mi am ci <ref target="https://wo.wikipedia.org/wiki/Jamono_ju_yees_ji">jamono ju yees ji</ref>. Ñi ngi sukkandiku woon ci yooni xam-xam yoy bokkoon na ca yii:
<ref target="https://wo.wikipedia.org/wiki/Xeeñtu">Xeeñtu</ref>, <ref target="https://wo.wikipedia.org/wiki/Raññale_xaaj_yi">raññale xaaj yi</ref>, <ref target="https://wo.wikipedia.org/wiki/Jëfandikoo_yooni_natt_yi">jëfandikoo yooni natt yi</ref>, <ref target="https://wo.wikipedia.org/wiki/Jàkkarloo">jàkkarloo</ref>, <ref target="https://wo.wikipedia.org/wiki/Làmb">làmb</ref>, <ref target="https://wo.wikipedia.org/wiki/Misaal">misaal</ref> ak <ref target="https://wo.wikipedia.org/wiki/Jeem_a_àgg_ca_jëmuwaayu_xam-xam_ba">jeem a àgg ca jëmuwaayu xam-xam ba</ref>, maanaam xam-xam bi la tax’a jug, ak <ref target="https://wo.wikipedia.org/wiki/Xam_ngérte_yi">xam ngérte yi</ref> , muy liy juddoo ci boo ko xamee ba noppi .</p>
<p>Ngir coona yii nu daa daj nag mujj nanu di ñi jiitu ci <ref target="https://wo.wikipedia.org/wiki/Lefum_gëstu_mu_xam-xam">lefum gëstu mu xam-xam</ref>, walla li nuy tudde “<ref target="https://wo.wikipedia.org/wiki/Yoonu_xam-xam_wu_nattu">yoonu xam-xam wu nattu</ref>” , ci noonu lanu fi sampe woon kenoy gëstu gu xam-xam, ngir yeesal gi nu yeesaloon xam-xam ci seen jamono.
Waa-Tugal yi nag jariñu nanu ci wii yoonu nattu wu xam-xam wi nga xam ne jullit ñi rawoon nanu ci. Ki jiitu woon ci ñi ci jariñu mooy waay- Angalteer jii di <ref target="https://wo.wikipedia.org/wiki/Roger_Bacon">Roger Bacon</ref> ( 1214 g 1297 g), mooy ki waa Tugal yiy jàppe ki raw ci <ref target="https://wo.wikipedia.org/wiki/Gëstug_xam-xam">gëstug xam-xam</ref> ci <ref target="https://wo.wikipedia.org/wiki/Tugal">Tugal</ref>, ndax mooy ki jeemoon’a wutal <ref target="https://wo.wikipedia.org/wiki/Xam-xamu_dénd">xam-xamu dénd</ref> ag noste  guy sukkandiku ci <ref target="https://wo.wikipedia.org/wiki/Nattu">nattu</ref> ak <ref target="https://wo.wikipedia.org/wiki/Jàkkaarloo">jàkkaarloo</ref>. Loolu nag mbir la moo xam ne boroom xam-xami jullit ñi ñoo ko ci jiitu.</p>
<p>Jaadu na ñu leeral fi ne Roger Becon mii kat ku jotoon a jàng làkku Gres la ak wu <ref target="https://wo.wikipedia.org/wiki/Yahood">yahood</ref> yi , ak <ref target="https://wo.wikipedia.org/wiki/Araab">araab</ref>, jariñu woon it ci xam-xam yi nu ci bind. Moom nag daa gëmoon ne li tax ñu war’a jàng <ref target="https://wo.wikipedia.org/wiki/Jëmm">jëmm</ref> ak <ref target="https://wo.wikipedia.org/wiki/Simi">simi</ref> ak xayma ak <ref target="https://wo.wikipedia.org/wiki/Saytubbidiw">saytubbidiw</ref> ak <ref target="https://wo.wikipedia.org/wiki/Xeltu">xeltu</ref> mooy ligeeyal <ref target="https://wo.wikipedia.org/wiki/Xam-xamu_Yàlla">xam-xamu Yàlla</ref> (théologie) .</p>

Digg  yi “xayug lislaam gi” jaaroon bi muy dugg Tugal:
<p>

Jullit ñi dañoo nekkoon ñu rawoon ci lefi xam-xam yu bari, ci noonu ñu yanu woon seen xay googu yóbbaale ko ci mbooleem àdduna bi, ci penku bi ak sowwu bi. Tugal jariñu woon na bu baax ci xam-xami jullit ñi, ña fa dëkk it jokkoo woon nanu ak jullit ñi, jaare ko ci ay <ref target="https://wo.wikipedia.org/wiki/Ker-keraan">ker-keraan</ref> yu bari, bokk na ci yooyu:</p>
<p><hi rend="bold">(1) Andalusi:</hi></p>
<p>Waa Orob yi jonjoo woon nanu ak digg yu xayug lisaam gi ci Andalusi, moom gox bii nga xam ne daa mujjoon fees dell ak leer guy jòlli tukkee ci xayug lislaam gi ko róofu woon.</p>
<p>Moom bii gox barabu jòlli la woon ñeel xam-xam ak <ref target="https://wo.wikipedia.org/wiki/Dañ-kumpa">dañ-kumpa</ref>, rawati na ci dëkki Tugal yi mu dendaloon. Bu ko defee nga gis sàkkukati xam-xam yu Tugal yi daa jariñu ci xam-xami jullit ñi, di jawalsi ak a jublusi dëkki <ref target="https://wo.wikipedia.org/wiki/Andalusi">Andalusi</ref> yii di <ref target="https://wo.wikipedia.org/wiki/Talitala">Talitala</ref>, <ref target="https://wo.wikipedia.org/wiki/Kordoba">Kordoba</ref> ak <ref target="https://wo.wikipedia.org/wiki/Sewija">Sewija</ref> , ñu jële woon ci ñoom <ref target="https://wo.wikipedia.org/wiki/Ngérum_nattu">ngérum nattu</ref>  mi ñu daa jëfandikoo ci gëstu gu xam-xam, loolu mujj yëngal bu baax xalaatiinu waa-Tugal yi.</p>
<p><hi rend="bold">(2)Dunub Sisil:</hi></p>
<p><ref target="https://wo.wikipedia.org/wiki/Araab">Araab</ref> yi jotoon nanoo teg loxo <ref target="https://wo.wikipedia.org/wiki/Sisil">Sisil</ref>, ki joxe woon ndigalul jëf jooju di <ref target="https://wo.wikipedia.org/wiki/Siyadatul_Laahi_Bun_Al_Axlab">Siyadatul Laahi Bun Al Axlab</ref>, buurub nguurg <ref target="https://wo.wikipedia.org/wiki/Axaaliba">Axaaliba</ref> yi, waaye mu ame ci loxol kapitenam bu siw boobu di <ref target="https://wo.wikipedia.org/wiki/Asad_Bun_Alfuraat">Asad Bun Alfuraat</ref> atum 212 ginaaw gàddaay gi, mu ame woon nag ci jamonoy <ref target="https://wo.wikipedia.org/wiki/Xalifa">xalifa</ref> bu nguurug waa <ref target="https://wo.wikipedia.org/wiki/Abaas">Abaas</ref>, bi tuddoon <ref target="https://wo.wikipedia.org/wiki/Maamun">Maamun</ref>. Ca saa sa <ref target="https://wo.wikipedia.org/wiki/Xayug_lislaam">xayug lislaam</ref> tàmblli fa’a sutuxlu, Sisil mujj di <ref target="https://wo.wikipedia.org/wiki/Gilin">gilin</ref> ci gilini xam-xami lislaam yi, sàkkukati xam-xam yepp jublisi ko rawati na ñi dëkke woon Tugal, ngir sàkkusi fa xam-xam. Bi <ref target="https://wo.wikipedia.org/wiki/Norman">Norman</ref> yi nangoo Sisil ci Araab yi, yaquñu woon xayug lislaam gi, ñoom kay dañoo sawarloo woon boroom xam-xam yi, soññ leen, ci noonu firi teerey araab yi yobbu leen ci <ref target="https://wo.wikipedia.org/wiki/Latin">latin</ref> daal di fay tàmblee am ak’a sawar, waa Tugal yi tàmblee yër li ci yii téere ak’a jariñoo, rawati na <ref target="https://wo.wikipedia.org/wiki/Itaali">Itaali</ref> mi ci gënoon’a jege Sisil, looloo waraloon muy <ref target="https://wo.wikipedia.org/wiki/Mberum">mberum</ref> yewwute gi.</p>
<p><hi rend="bold">(3)<ref target="https://wo.wikipedia.org/wiki/Xarey_jooñe">Xarey jooñe</ref> yi</hi></p>
<p>Bokk nanu bu baax ci li tax waa Orob yi manoon’a jokkoo ak xayug jullit ñi. Jokkoo gi it saxoon na fi lu tolloo ak ñaari <ref target="https://wo.wikipedia.org/wiki/Xarnu">xarnu</ref>, ci biir ñaari xarnu yii Tugal jot na cee tuxal lu bari ci xam-xami lislaam yi, ame ci it, walla tege ci loxo lu bari ci téere yi nu taalifoon ci araab, ak yi ñu firi woon jële leen ci làkku <ref target="https://wo.wikipedia.org/wiki/Gres">Gres</ref>, <ref target="https://wo.wikipedia.org/wiki/End">End</ref> ak <ref target="https://wo.wikipedia.org/wiki/Faaris">Faaris</ref>  .</p>
<p><hi rend="bold">(4)Jokkoog yaxantu gi amoon ci diggante reewi jullit ñi ak Tugal</hi>.Rawati na li ci Itaali jotoon’a def, mu bokk ci li sababoon jonjoog xay ci diggante ñaari dëkk yi.</p>
<p><hi rend="bold">(5)Siyaare gi nasaraan yi daa defsi ci seen barab yu sell yi nekk Palastiin</hi>. Nga rax ci dolli tukki yi waa Tugal yi daa defsi ci réewi jullit ñi, ak la ca juddoo muy ñu gis te jariñu ci xam-xami jullit ñi ak seeni xay. Jullit ñi daal ñoo waral jëm kanam gii nga gis ci Tugal ci <ref target="https://wo.wikipedia.org/wiki/Jamonoom_ju_bees">jamonoom ju bees</ref> jii.</p>



Xam-xam yi bàyyi ay jeexiital ci waa Tugal yi:
<p>
<ref target="https://wo.wikipedia.org/wiki/Xayma">Xayma</ref>:</p>
<p>Jullit ñi naanoon nanu ci xam-xami xayma yi nekkoon ca waa <ref target="https://wo.wikipedia.org/wiki/End">End</ref> yu yàgg ya, ñu jotoon’a jànge ca ñoom  ni nuy defe ay <ref target="https://wo.wikipedia.org/wiki/Lim">lim</ref> (numero) waaye nag nu seggat ko, sellal ko, gën koo teg ci yoon.
Boroom xam-xami jullit ñi ñoom defoon nanu ay ndollent yu am solo ci xayma, ñoo dolli woon <ref target="https://wo.wikipedia.org/wiki/Tus">tus</ref>  ci lim  yi, ndax amu ci woon bi nu leen di jël. Ñu indi màndargam “al-kasr al-hasarii”  di ci wolof (damat gu fukk) , ñu taalif ci xayma ay téere yu waa Tugal yi firi ci seeni làkk, te jariñu ci. </p>
<p>Boroom xam-xamu jullit bii di <ref target="https://wo.wikipedia.org/wiki/Muhammad_bun_Muusa_Alxuwarsamii">Muhammad bun Muusa Alxuwarsamii</ref>, nekkoon na di ku aay ci xayma, moom de lañuy sant bu lim (mumero) yi nekk ci xayma duggee Tugal tay.
<ref target="https://wo.wikipedia.org/wiki/Xawaarsamii">Xawaarsamii</ref> mii aayoon na it ci beneen xam-xam bu yees mooy <ref target="https://wo.wikipedia.org/wiki/Aljabr">aljabr</ref> , moom sax mooy ki ko sos far. Taalif na ci <ref target="https://wo.wikipedia.org/wiki/Tollale_ci_aljabr">tollale ci aljabr</ref> , nu tekki ko ci ginnaaw bi ci làkki Tugal yu bari. Boroom xam-xami Tugal yi jariñu ci.</p>
<p>Boroom xam-xami jullit ñi jëfandikoo nanu ay <ref target="https://wo.wikipedia.org/wiki/Junj">junj</ref> ci xayma, ñoo njëkkoon waa Tugal yi ci wàllug xayma gu yees gii.
Bu dee nag ci <ref target="https://wo.wikipedia.org/wiki/Xereñ">xereñ</ref>(ingénierie) , ak xam-xamu ñattal yi , jullit ñi ñoom yamuñu woon ca la woon ca waa Gres yi rekk , nga xam ne seen boroom xam-xam bi ñu naan <ref target="https://wo.wikipedia.org/wiki/Iqliidis">Iqliidis</ref> moo ko feeñaloon, waaye jotoon nañoo feeñal ay masalay andasa yu bees. Ñu duggal li nuy wax “al mamaas” ci xayma gu ñattal. Nu jël li nuy wax “juyuub” = poos, wuutale ko ak li nuy wax “awtaar” = buum. Nu fecci itam toolale yu nu kaabaal yi. 
Nu xóotal bu baax tam ci xam-xam yu nuy wax “maxruutaat” . Boroom xam-xamu jullit bi nuy wax <ref target="https://wo.wikipedia.org/wiki/Omar_Alxiyaam">Omar Alxiyaam</ref> defoon na lu mag ci wàllug xayma, moom de bokkoon na ci ñi gënoon’a ràññiku ci boroom xam-xami jullit ñi ci wàllug xayma ci ñeenteel bu njëkk bu xarnub fukk ak ñaar g.</p>
<ref target="https://wo.wikipedia.org/wiki/Jëmm">Jëmm</ref>:
<p>

Li nga xam ne sikk amu ci mooy ne jullit ñi jariñu nanu ci xam-xamu <ref target="https://wo.wikipedia.org/wiki/Jëmm">jëmm</ref> ci waa Gres yi , bi nu ko tekkee ci seen làkk , waaye ñu gën koo yaatal, dolli ci ay <ref target="https://wo.wikipedia.org/wiki/Masala">masala</ref> yu yu jëmm yu bari. Nu <ref target="https://wo.wikipedia.org/wiki/Màndaqe">màndaqe</ref> walla natt diisaayu <ref target="https://wo.wikipedia.org/wiki/Yolaakon">yolaakon</ref> yi , nu fent ay <ref target="https://wo.wikipedia.org/wiki/Màndaqekaay">màndaqekaay</ref> yu xereñ, ñu xamale ay <ref target="https://wo.wikipedia.org/wiki/Gisiin">gisiin</ref> yu bees ci xam-xamu “<ref target="https://wo.wikipedia.org/wiki/Kàddu">kàddu</ref>” ak “<ref target="https://wo.wikipedia.org/wiki/Gis">gis</ref>” (basariyaat ) ak “<ref target="https://wo.wikipedia.org/wiki/Xool">xool</ref>” (almariyaat ). </p>
<p>Boroom xam-xam bu jullit bii di <ref target="https://wo.wikipedia.org/wiki/Abo_Yuusuf_Yahquub_Ishaq_Alkanadi">Abo Yuusuf Yahquub Ishaq Alkanadi</ref>, mi nga xam ne mi ngi faatu atum 873 g, moom ku aayoon ci xam-xami gis yi la, taalif na ci ab téere bu am solo, mooy téereb yu nu xool yi, nga xam ne waa Tugal yi mujjoon nanu koo tekki ci làkku <ref target="https://wo.wikipedia.org/wiki/Latin">latin</ref>. <ref target="https://wo.wikipedia.org/wiki/Roger_Becon">Roger Becon</ref> jariñu ci ak <ref target="https://wo.wikipedia.org/wiki/Liyonardo_Da_Vinci">Liyonardo Da Vinci</ref>, ak boroom xam-xam bu <ref target="https://wo.wikipedia.org/wiki/Poloñ">Poloñ</ref> bii di <ref target="https://wo.wikipedia.org/wiki/Copernice">Copernice</ref> (1473 – 1543 g).</p>
<p>Boroom xam-xamu jullit bii di <ref target="https://wo.wikipedia.org/wiki/Abo_Aliyu_Muhammad_Bun_Alhasan_Bun_Alhaysam">Abo Aliyu Muhammad Bun Alhasan  Bun Alhaysam</ref>  (965 – 1038 g), moom mu nekkoon di ku aay ci xam-xamu jëmm, mu soppi xam-xamu <ref target="https://wo.wikipedia.org/wiki/Leer">leer</ref> bu yàgg ba, indi fi xam-xamu leer bu yees bi. Mu amoon ndam ci indi fi <ref target="https://wo.wikipedia.org/wiki/Gisiinu">gisiinu</ref> <ref target="https://wo.wikipedia.org/wiki/Xam-xami_seen">xam-xami seen</ref> yi, mu firi <ref target="https://wo.wikipedia.org/wiki/Feeñteg_xònn">feeñteg xònn</ref> , ak <ref target="https://wo.wikipedia.org/wiki/Safaanu_gi_ag_leer_di_safaanu,_ak_ni_muy_dammoo">safaanu gi ag leer di safaanu, ak ni muy dammoo</ref>. </p>
<p>Bu boroom xam-xamu Gres bii di <ref target="https://wo.wikipedia.org/wiki/Batlimos">Batlimos</ref> jàllee, kii di <ref target="https://wo.wikipedia.org/wiki/Ibnu_Haysam">Ibnu Haysam</ref> moom lanuy jàppe boroom xam-xam bi njëkk’a def ay wuññi ci xam-xamu <ref target="https://wo.wikipedia.org/wiki/Gis">gis</ref>. Haysam defoon na ay taalif ci xam-xamu-yu nu gis yi, ak xaaji bët,  ak weer yi  ak leer ak yeneen.
Waa-Tugal yi it yii taalif, tuxaloon nanu leen ci  seen làkk  wii di wu <ref target="https://wo.wikipedia.org/wiki/Latin">latin</ref>, ci xarnub fukk ak ñatteel g, ak ci yeneen làkk yu Tugal yi. Loolu dimbli leen ci nu jariñu bu baax ci xam-xam yii nga xam ne jullit ñi aayoon nanu ci bu baax.</p>
<ref target="https://wo.wikipedia.org/wiki/Saytubiddiw">Saytubiddiw</ref>:
<p>

Jullit ñi yittewoo woon nanu saytubiddiw, <ref target="https://wo.wikipedia.org/wiki/Xawarsimii">Xawarsimii</ref> moom defoon ay natt ci yëngug biddiw yi, xam fi ñuy fenke ak fi ñuy sowe.
Jullit ñi jariñu woon nanu ci saytubiddiw ci waa Geres yi, ci noonu ñu firi woon ci araab lenn ci téerey biddiw yu Geres yi niki téereb <ref target="https://wo.wikipedia.org/wiki/Batlimos">Batlimos</ref> bi tuddoon ñeenti wax yi.</p>
<p>Boroom xam-xam bi ko tuxaloon ci araab di <ref target="https://wo.wikipedia.org/wiki/Aboo_Yahyaa_Albatriix">Aboo Yahyaa Albatriix</ref>, ci jamonoy <ref target="https://wo.wikipedia.org/wiki/Abo_Jahfar_Almansuur">Abo Jahfar Almansuur</ref>. Doomi <ref target="https://wo.wikipedia.org/wiki/Muusaa_Bun_Saakir">Muusaa Bun Saakir</ref> ñoom itam taalif téere bi ñuy wax <ref target="https://wo.wikipedia.org/wiki/Aljadaawil_Alfalakiya">Aljadaawil Alfalakiya</ref>, yeneen boroom xam-xami saytubiddiw it feeñ, niki: <ref target="https://wo.wikipedia.org/wiki/Saabit_Bun_Xurra">Saabit Bun Xurra</ref>, <ref target="https://wo.wikipedia.org/wiki/Haniin_Bun_Ishaqa_Alhibaadi">Haniin Bun Ishaqa Alhibaadi</ref>, ak <ref target="https://wo.wikipedia.org/wiki/Bataani">Bataani</ref> mi faatu atum (929 g) ak ñu dul ñoom.</p>
<p>Jullit ñi tabaxoon nanu ay <ref target="https://wo.wikipedia.org/wiki/Fuglukaayi_biddiw">fuglukaayi biddiw</ref> ca <ref target="https://wo.wikipedia.org/wiki/Dimasq">Dimasq</ref>, <ref target="https://wo.wikipedia.org/wiki/Baxdaad">Baxdaad</ref>, <ref target="https://wo.wikipedia.org/wiki/Kordoba">Kordoba</ref> ak <ref target="https://wo.wikipedia.org/wiki/Sawija">Sawija</ref> di woon ay dëkki lislaam. <ref target="https://wo.wikipedia.org/wiki/Abo_Abdillaa_Albattani">Abo Abdillaa Albattani</ref> mii dees na ko lim muy ki gën’a bàyyi ay jeexiit -ci anam gu xóot- ci waa Tugal, ci boroom xam-xami bidiw yu jullit yi.
Waa Tugal yi ñoom jariñu nañu bu baax ci saytubiddiw ci jullit ñi,ak ci li jullit ñi jot’a gennewaat ci anam gii ciy wuññiy xam-xam.</p>
<p>Kimya:</p>
<p>Jullit ñi fésoon nanu ci xam-xamu jëmm, <ref target="https://wo.wikipedia.org/wiki/Jaabir_Bun_Hayyaan_Alkoofii">Jaabir Bun Hayyaan Alkoofii</ref> bokkoon na ci ñi gënoon’a siw ci wàll googu, moom mi doon def <ref target="https://wo.wikipedia.org/wiki/Simi">simi</ref> te taalifoon ci ab <ref target="https://wo.wikipedia.org/wiki/Jimblang">jimblang</ref>  .</p>
<p>Jabbir leeraloon lu bari ci <ref target="https://wo.wikipedia.org/wiki/Way_toggale_yu_simi">way toggale yu simi</ref> yi nu xamutoon bu njëkk, niki: <ref target="https://wo.wikipedia.org/wiki/Aji_wex_ju_nitrik">aji wex ju nitrik</ref>, <ref target="https://wo.wikipedia.org/wiki/Ruug_nasaard">ruug nasaard</ref>, <ref target="https://wo.wikipedia.org/wiki/Botaas">botaas</ref>, <ref target="https://wo.wikipedia.org/wiki/Soda_al_kawiya">soda al kawiya</ref> ak <ref target="https://wo.wikipedia.org/wiki/Aji_wex_ju_asotik">aji wex ju asotik</ref> ak yeneen.</p>
<p>Mu leeraloon ba tay jefi simi yi niki: <ref target="https://wo.wikipedia.org/wiki/Seebal">seebal</ref> ak <ref target="https://wo.wikipedia.org/wiki/Leeru">leeru</ref>  ak <ref target="https://wo.wikipedia.org/wiki/Yeeg">yeeg</ref> ak <ref target="https://wo.wikipedia.org/wiki/Toqqal">toqqal</ref>.</p>
<p>Dana jaadu nu leeral ne xam-xamu <ref target="https://wo.wikipedia.org/wiki/Simi">simi</ref> moom, danu ko daa wooye xam-xamu Jaabir, ngir li ko ci Yàlla tawfeexaloon ba mu man’a topp yoonu xam-xam wu nattu wi nga xam ne ci la jaaroon ba man’a àgg ci ay dëgg yu simi yu bari. </p>
<p>Waa Tugal jariñu nanu bu baax ci xm-xamu simi bi ci jullit ñi, ci noonu nu firi taalifi jaabir yooyu ci seeni làkk, xam it lu bees li ci jullt ñi dolli.</p>
<ref target="https://wo.wikipedia.org/wiki/Paj">Paj</ref>:
<p>

Boroom xam-xami jullit ñi rawoon nanu ci paj. Sartoon nanu ci seen boroom xam-xam, mu xam <ref target="https://wo.wikipedia.org/wiki/Siddi">siddi</ref> , xam <ref target="https://wo.wikipedia.org/wiki/Jëf_ak_warteefi_cer_yi">jëf ak warteefi cer yi</ref>, ak <ref target="https://wo.wikipedia.org/wiki/Noyyi">noyyi</ref> ak <ref target="https://wo.wikipedia.org/wiki/Soppikum_saw">soppikum saw</ref>.
Ñoom de ñu sonnoon ci xam-xamu siddi lanu woon. Firi woon nanu xam-xami Geres yi ci aju woon, ci làkku araab. Bi nu noppee ñu taalif ci. Teereb <ref target="https://wo.wikipedia.org/wiki/Ibnu_Nafiis">Ibnu Nafiis</ref> bi tudd Tasriihul Xaanuun dolli na ay xam-xam yu am solo ci xam-xamu siddi. Jullit ñi jàngale nanu <ref target="https://wo.wikipedia.org/wiki/Doxug_dereet">doxug dereet</ref> , sonn it ci mbooleem xeeti tawat yi, xamale itam <ref target="https://wo.wikipedia.org/wiki/Deewal">deewal</ref>  bi nuy faral a def ci <ref target="https://wo.wikipedia.org/wiki/Ligeeyu_xotti">ligeeyu xotti</ref>  . Ki niy wax <ref target="https://wo.wikipedia.org/wiki/Razi">Razi</ref> te faatu atum (923g) feeñ na te raw ci paj, taalif na ci lu sakkan.</p>
<p>Ak <ref target="https://wo.wikipedia.org/wiki/Ibnu_Sinaa">Ibnu Sinaa</ref> mi faatu atum (1037g) , moom de kenn la ci boroom xam-xami jullit ñi gën’a siw ci paj, téereem ba tudd Xanuun Fit Tibb de benn jimblang bu xam-xamu paj, bu waa penku ak sowwu ñepp xam, ak <ref target="https://wo.wikipedia.org/wiki/Abo_Xaasim_Xalf">Abo Xaasim Xalf</ref> mi gënoon’a fes ci <ref target="https://wo.wikipedia.org/wiki/Xottikati">xottikati</ref>  xarnub fukk ak benn g. Ak <ref target="https://wo.wikipedia.org/wiki/Ibnu_Zahr">Ibnu Zahr</ref>, boroom teere bi tudd Mubtakaraat Fil Jiraaha. Waa Tugal yi jariñu nanu ci xam-xamu paj bi nga xam ne jullit ñi rawoon nanu ci. Ñu jariñu ci ni nuy siddee, ak ni nuy gennee tawat yi, ak ni nuy faje, ak ci xam-xam yi nga xam ni teerey jullit yi làqoon nanu leen ci wàll gii, ginaaw bi nu leen firee ci làkki Tugal yi. Waa Tugal yi jële nanu ci jullit ñi tabax ay <ref target="https://wo.wikipedia.org/wiki/Fajuwaay">fajuwaay</ref>  ak jëfandikoo <ref target="https://wo.wikipedia.org/wiki/Deewal">deewal</ref> ak li nuy wax <ref target="https://wo.wikipedia.org/wiki/Kaaw">Kaaw</ref>  su nuy opere (xotti).</p>
<p>Waa Tugal yi ba tay jariñu nanu bu baax ci xam-xamu <ref target="https://wo.wikipedia.org/wiki/Xeltu">xeltu</ref> bi nga xam ne jullit ñi ñu ci rawoon lanu. Ci noonu nu jàngoon taalifi <ref target="https://wo.wikipedia.org/wiki/Kanadii">Kanadii</ref>, <ref target="https://wo.wikipedia.org/wiki/Faarabii">Faarabii</ref>, <ref target="https://wo.wikipedia.org/wiki/Ibnu_Sinaa">Ibnu Sinaa</ref> ak <ref target="https://wo.wikipedia.org/wiki/Ibnu_Rusdi">Ibnu Rusdi</ref> ak ñu dul ñoom, ginaaw bi nu leen firee ci seeni làkk.   
Bokk na ci boroom xam-xami Tugal yi gën’a siw ci jariñu ci jullit ñi ak seeni xalaat: <ref target="https://wo.wikipedia.org/wiki/Paskaal">Paskaal</ref>, <ref target="https://wo.wikipedia.org/wiki/Dikart">Dikart</ref>, <ref target="https://wo.wikipedia.org/wiki/Hiyom">Hiyom</ref> ak <ref target="https://wo.wikipedia.org/wiki/Becon">Becon</ref> ak ñu leen moy.    </p>
<p>Waxtu wi yaatuwul ngir nu man leen a indil ngértey  xam-xam yu bari yi nga xam ne jullit ñi àggoon nanu ci, ci seeni gëstu te booba Tugal a ngi ci ngëmmeenam li ak lëndëmug réeram gi, ci ron <ref target="https://wo.wikipedia.org/wiki/Nosteg_laman">nosteg laman</ref> ak cangug Jàngu bi.</p>
<p>Dana yell ñu leeral ne xam-xam yi ak ngértey xam-xam yi nga xam ne jullit ñi àggoon nanu ci, dañoo tàmbli woon’a tuxu ndànk-ndànk jëm ci reewi Tugal gu sowwu gi, ginnaaw bi ab kureel ci waa Tugal yi xamee solos xam-xam yii, te taxawoon ci firi leen ci seeni làkk. Ay firikati Tugal yu bari feeñoon ci loolu ku ci mel ni: <ref target="https://wo.wikipedia.org/wiki/Costantinus_Africanus">Costantinus Africanus</ref>, <ref target="https://wo.wikipedia.org/wiki/Herman_The_Cripple">Herman The Cripple</ref> ak <ref target="https://wo.wikipedia.org/wiki/Eugenius">Eugenius</ref> mu <ref target="https://wo.wikipedia.org/wiki/Parlermo">Parlermo</ref> mi ak ñu dul ñoom.</p>
<p>Kon lu nu war’a xam la ne [[<ref target="https://wo.wikipedia.org/wiki/Yewwute">yewwuteg</ref> xam-xam]] ak gu ndefar gii am ci réewi Tugal yi, ci ginnaaw <ref target="https://wo.wikipedia.org/wiki/Yewwute">yewwute</ref> gi, du lu moy meññat ci meññati <ref target="https://wo.wikipedia.org/wiki/Nattu">nattu</ref> ak gëstu yu xam-xam yi nga xam ne Tugal tuxale na leen ci xam-xami <ref target="https://wo.wikipedia.org/wiki/Lislaam">lislaam</ref>, ci digg jamonoy xayug lislaam gi. Coonab gëstu yooyu nag ñooy cëslaay yi nga xam ne ci la jëm-kanamug xam-xami <ref target="https://wo.wikipedia.org/wiki/Dëppale">dëppale</ref>  yi ak yu <ref target="https://wo.wikipedia.org/wiki/Xarala">xarala</ref> yu bari yii tegu ci àdduna ju xay jii ngay gis tay .</p>
</text></body></html>