<html><body><text id="wikipedia_wo_wikipedia_org__4328.html" ns="0" revid="103340" sourceurl="https://wo.wikipedia.org/wiki/Ubbite" title="Ubbite" type="wikipedia">Ubbite<p>Xerawlu  leen ma sadd  <ref target="https://wo.wikipedia.org/wiki/Fii">fii</ref> baati wolof     
- miy sunu làkki maam ya déggatuñ ko faf</p>
<p>Ngirag ne sun jamono lañ xéy mbaanig 
- jànqe  ko yaawur  te rañaane  kàcc  nag</p>
<p>Te xéy  ma ñépp këmm  mbaa jupp  la dal
- ña jànq it seen diñe  gaay seen wéttal </p>
<p>Gaa ya rañaan war ca galéemi fande  ya
- te xét  fétal ca ñall  yuy gòlliku  ya</p>
<p>Ba génn kéewu  dànna  mom ëwoon  na leen
- ni dédd  def xaloobi  gaynde sange  leen</p>
<p>

Jéggi dayoom  gu weesu lef  moo ma ëlëm 
- ma rët ba tax ma bëgg a dëflu cig woyam</p>
<p>Ngir dekkalaat ko koomu alkandeem  ma wér
- te suuxataat reen ya  ba meññatam ma ñor</p>
<p>ñu raas  ko, fuuyu  ko te ràcc, def cifaay 
- yoor  ca di fas  dumóoyu  lépp lëf lu aay </p>
<p>jafal  la giim  te taal ko ngënji  muy bërëx 
- di lekk sun liw bi ba kenn dootu lox </p>
<p>ñu naan ci dex gi bàyyi tèpp-tèpp yi 
- ak dèq  yeek ñunux yi,  xunn-xunn yi </p>
<p>dëtëm  ba màndi raggu bokkul ak di ñéer 
- ci lol dafay guusali  put  di yokku tér </p>
<p>masëy-bandaŋ wa  wenn dooñ  la tooyalul
- waame  wa mooy tooyali tool te koy ñoral </p>
<p>ba tax ma fëx  àkki  wolof ya jiitu woon
- muy waxi sun maam ya dem ak ñii fi ne woon</p>
<p>waxiin ya laa jëlaat, fasoo ñu delsiwaat
- te ñooy wolof yu wér ya, nar ñu dèkkiwaat</p>
<p>tudde ko mottaliy mebët   yu’ñ sémb  
- ci dekkalaat baati wolof  yuy démb</p>
</text></body></html>