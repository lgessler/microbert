<html><body><text id="wikipedia_wo_wikipedia_org__3598.html" ns="0" revid="97067" sourceurl="https://wo.wikipedia.org/wiki/Nguuri_P%C3%ABl_yi" title="Nguuri Pël yi" type="wikipedia">Nguuri Pël yi<p><hi rend="bold">Nguuri Pël yi</hi>, Ca jamono yu yàgg ya li ëppoon ci giirug Pël ay sàmm yu daa màng lañu woon, di tuxu ci seen bëgg-bëgg <ref target="https://wo.wikipedia.org/wiki/Ngir">ngir</ref> wër ndox ak ñax, ñu nekkoon di ñu tasoon ci gox yu bari ci sowwu Afrig, la ko dale ca dexug <ref target="https://wo.wikipedia.org/wiki/Senegaal">Senegaal</ref> ba ca ngéejus <ref target="https://wo.wikipedia.org/wiki/Càdd">Càdd</ref> (lac du Tchad). Ci diggante xarnub fukk ak juroom ak bu fukk ak juroom ñeent g.j, giir gii def na fi ay fipp yu <ref target="https://wo.wikipedia.org/wiki/Lislaam">lislaam</ref> yu bari yu waral ñu taxawal ñatti nguur ci Senegaal: Fuuta Tooro - Bundu - Fuuta Jalon.
<ref target="https://wo.wikipedia.org/wiki/Ci">Ci</ref> mujjug xarnub fukk ak juroom g.j, am mbooloo ci way gàddaay yu Foolaan yi génne nañu Fuuta Jalon dem Fuuta Tooro, Koli <ref target="https://wo.wikipedia.org/wiki/Tingala">Tingala</ref> jiite leen, moo tegoon loxo Fuuta Tooro ci atum 1512 g.j, daal di taxawal nguurug Fuuta Tooro. Ci atum 1770 g.j, <ref target="https://wo.wikipedia.org/wiki/La">la</ref> Sulaymaan Baal def ag jeqiku gu lislaam mooy gi soppi Fuuta def ko nguur gu lislaam Almaami Abdu Buukar jiite ko, mooy <ref target="https://wo.wikipedia.org/wiki/Ki">ki</ref> jiyaaroon kontar ay dëkkandoom: Waalo - Taraasa - Kajoor, la ko dale ca 1790 ba 1804 g.j, waaye dañu koo mujj dàq. Ci <ref target="https://wo.wikipedia.org/wiki/Xarnub">xarnub</ref> fukk ak juroom ñeent g.j, la Fuuta tàmbalee naaxsaay.
<ref target="https://wo.wikipedia.org/wiki/Ci">Ci</ref> lu tollook 1690 g.j, la Tunka buurub Goy may menn mag mu juge Podoor aw dog ci suuf, mooy Maalik si, dog wooyu mi ngi <ref target="https://wo.wikipedia.org/wiki/Nekkoon">nekkoon</ref> diggante Faalimi ak Gambi gu kawe gi.
<ref target="https://wo.wikipedia.org/wiki/Ci">Ci</ref> nii la nguurug Bundu sosoo. Maalik si daal di nay jibal ab xare, def it Bundu muy nguur gu lislaam, daal di safaanu <ref target="https://wo.wikipedia.org/wiki/Nguurug">nguurug</ref> Goy, gën a yaatal ag nguuram.</p>
<p><ref target="https://wo.wikipedia.org/wiki/Nguur">Nguur</ref> googu nekkoon na di gu naat ci ayug Maalik Si aki way wuutoom (njabootug Siisebi), li ko waral di séqoo yi mu amoon <ref target="https://wo.wikipedia.org/wiki/Ak">ak</ref> Gambi.
<ref target="https://wo.wikipedia.org/wiki/Ci">Ci</ref> lu tollook 1727 g.j, la ag giirug Pël ca Fuuta Jalon jugoon - Karamoko Alfa jiite ko - soppi gox boobu it def ko <ref target="https://wo.wikipedia.org/wiki/Nguurug">nguurug</ref> lislaam, Almaami di ko jiite, ju njabootug Suriya di fal leeg-leeg, leeg-leeg gu Alfaya. </p>
</text></body></html>