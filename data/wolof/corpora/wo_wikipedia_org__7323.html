<html><body><text id="wikipedia_wo_wikipedia_org__7323.html" ns="0" revid="104382" sourceurl="https://wo.wikipedia.org/wiki/Duus" title="Duus" type="wikipedia">Duus<figure><caption>Defar wanag wu yomb bu am barigo ak mbañ gàcce.<ref target="https://wo.wikipedia.org/wiki/Xët_wu_njëkk#cite_note-:0-1">[1]</ref></caption></figure><p>Ab <hi rend="bold">duus</hi> wala <hi rend="bold">wanag</hi> mooy xeetu <ref target="https://wo.wikipedia.org/wiki/Wanag">wanag</ref> wi nit ñi di bàyyi seeni <ref target="https://wo.wikipedia.org/wiki/Ginaaw_kër">ginaaw kër</ref> ci pax muñ gas ci suuf. Duus yooyu duñu soxla sotti ndox wala duñu soxla ludul benn ba ñatti liitaru ndox ngir jàllale neefere yi.<ref target="https://wo.wikipedia.org/wiki/Xët_wu_njëkk#cite_note-Till2014-2">[2]</ref> Sudee niñu ko tabaxee baax na, ñu koy toppatoo bu baax, mën na tax ba yenn feebar yiy bawoo ci neeferey nit <ref target="https://wo.wikipedia.org/wiki/Nefere_yi_ci_mbedd_mi">nefere yi ci mbedd mi</ref> wàññiku bu baax.<ref target="https://wo.wikipedia.org/wiki/Xët_wu_njëkk#cite_note-WHO3.4-3">[3]</ref><ref target="https://wo.wikipedia.org/wiki/Xët_wu_njëkk#cite_note-UN2015-4">[4]</ref> Dina wàññi li weñ yi di jëlee ciy doomu-jàngoro yiy bawoo ci neefere di leen yóbbu ci lekk yi.<ref target="https://wo.wikipedia.org/wiki/Xët_wu_njëkk#cite_note-WHO3.4-3">[3]</ref> Yooyu doomu-jàngoro ñooy gën a faral di indi <ref target="https://wo.wikipedia.org/wiki/Feebaru_biir_bu_daw">feebaru biir bu daw</ref> ak <ref target="https://wo.wikipedia.org/wiki/Elmintiasis">feebaru saan</ref>.<ref target="https://wo.wikipedia.org/wiki/Xët_wu_njëkk#cite_note-UN2015-4">[4]</ref> Feebaru biir bu daw faat na lu tollu ci 0.7 miliyoŋ ciy xale yu amagul juróomi at ci atum 2011 ak 250 miliyoŋ ciy fan yuñ jàngul.<ref target="https://wo.wikipedia.org/wiki/Xët_wu_njëkk#cite_note-UN2015-4">[4]</ref><ref target="https://wo.wikipedia.org/wiki/Xët_wu_njëkk#cite_note-5">[5]</ref> Xeetu duus yooyu ñoo gën a yomb ngir tàxale nit ñi ak seeni ginaaw kër.<ref target="https://wo.wikipedia.org/wiki/Xët_wu_njëkk#cite_note-WHO3.4-3">[3]</ref></p>
<p>Booy tabax xeetu duus boobu war nga def ñatti mbir: gas am pax, wut kubéer gooy teg ci kawam te wutal ko bën-bën bu xawa yaatu, ak mbañ gàcce.<ref target="https://wo.wikipedia.org/wiki/Xët_wu_njëkk#cite_note-Till2014-2">[2]</ref> Pax mi war na am gën gaa néew 3meetar (10feet) ci xóotaay ak 1 m (3.2 feet) ci jameetar.<ref target="https://wo.wikipedia.org/wiki/Xët_wu_njëkk#cite_note-Till2014-2">[2]</ref> <ref target="https://wo.wikipedia.org/wiki/OMS_(Mbootaay_Wérgi-yaram_ci_Àdduna_bi">OMS (Mbootaay Wérgi-yaram ci Àdduna bi</ref> xelal na nit ñi, ñu tabax duus fu soriwul lool waye itam fu jegewul lool bay sonal nit ñi ak xet gu bon.<ref target="https://wo.wikipedia.org/wiki/Xët_wu_njëkk#cite_note-WHO3.4-3">[3]</ref> <ref target="https://wo.wikipedia.org/wiki/Ndox_mi_ci_biir_suuf">ndox mi ci biir suuf</ref> ak <ref target="https://wo.wikipedia.org/wiki/Ndox_mi_ci_kaw_suuf">ndox mi ci kaw suuf</ref> luñu gën sorante gën a baax suku defee benn du laal moroom ma. Bën-bën bi ci kubéer gi itam warul am lu ëpp 25 sàntimeetar (9.8 inches)ci jameetar ngir moytu xale yi di ci daanu. Waru ñu ko bàyyi muy leer ndax loolu mën na indi weñ yi. Soo ko bëggee def dangay wut kubéer guy tëj pax mi su kenn nekkul ci duus bi.<ref target="https://wo.wikipedia.org/wiki/Xët_wu_njëkk#cite_note-WHO3.4-3">[3]</ref> Sudee duus bi demee ba tollu ci 0.5 meetar (1.6 feet) ngir mu fees, dañu ko wara ŋàcci wala ñu taxab duus bu bees, daaldi ciy toxal mbañ gàcce gi wala tabax bu bees.<ref target="https://wo.wikipedia.org/wiki/Xët_wu_njëkk#cite_note-VIP2003-6">[6]</ref> ŋacci <ref target="https://wo.wikipedia.org/wiki/Neefere_ci_foos">neefere yi ci foos</ref> lu jafe la. Mën na indi ay jafe-jafe ci seeni dëkkuwaay ak ci seen wérgi-yaram.</p>
<p>Ginaaw buñ tabaxee duus bi, mën nañu ci yokk yeneen mbir ngir gën ko baaxal. Mën nañu yokk ab tiyo ci kaw dal bi. Dina tax ngelaw li mën a jàll boole ci di wàññi xet gu bon gi. Dina tax itam weñ yi wàññiku suñu muurée boppu tiyo bi ak sagar bu yaraax (ñu bari di faral di jëfandikoo <ref target="https://wo.wikipedia.org/wiki/Mustikeer">mustikeer</ref>). Xeetu duus yooyu dañu wara am kubéer gu koy tëj ci suuf.<ref target="https://wo.wikipedia.org/wiki/Xët_wu_njëkk#cite_note-VIP2003-6">[6]</ref> Ngir mu gën a dëgër itam mën nañu tabax dal bi ba ndox mi yépp di dug ci pax mi ba noppi wërale dal bi ak ay birik ak simaa ndax mu gën a taxaw.<ref target="https://wo.wikipedia.org/wiki/Xët_wu_njëkk#cite_note-Till2014-2">[2]</ref><ref target="https://wo.wikipedia.org/wiki/Xët_wu_njëkk#cite_note-VIP2003-6">[6]</ref></p>
<p>Ci atum 2013 xayma nañu lu tollu ci 1.77 miliyaar ciy nit ñuy jëfandikoo yooyu xeetu duus.<ref target="https://wo.wikipedia.org/wiki/Xët_wu_njëkk#cite_note-Graham2013-7">[7]</ref> Lim baa ngi ëppee ci <ref target="https://wo.wikipedia.org/wiki/Réew_yu_néew_doole_yi">réew yu néew doole yi</ref> ak ñi dëkk ci <ref target="https://wo.wikipedia.org/wiki/Kaw_ga">kaw ga</ref> ak ci <ref target="https://wo.wikipedia.org/wiki/Àll_bi">àll bi</ref>. Ci atum 2011 lu tollu 2.5 miliyaar ciy doomu aadama amu ñu duus bu baax ak benn miliyaar ciy doomu aadama yu dem wanag ci seen wetu kër.<ref target="https://wo.wikipedia.org/wiki/Xët_wu_njëkk#cite_note-UN2014Report-8">[8]</ref> <ref target="https://wo.wikipedia.org/wiki/Asia_gu_Gànjool">Asia gu Gànjool</ref> ak <ref target="https://wo.wikipedia.org/wiki/Afriku_suufi_Sahara">Afriku suufi Sahara</ref> ñoo gën a bonle ay duus ci àdduna bi.<ref target="https://wo.wikipedia.org/wiki/Xët_wu_njëkk#cite_note-UN2014Report-8">[8]</ref> Defarug duus ci réew yu néew doole yi dafay laaj luy tollu ci diggante 25 ak 60 USD.<ref target="https://wo.wikipedia.org/wiki/Xët_wu_njëkk#cite_note-Wiley-Blackwell-9">[9]</ref> Njëgu toppatoo gi ci at mu nekk, tollu na ci diggante 1.5 ak 4 USD nit ku nekk waaye duñu ci bàyyi xel.<ref target="https://wo.wikipedia.org/wiki/Xët_wu_njëkk#cite_note-10">[10]</ref> Ci yen dëkku kaw yi ci réewum <ref target="https://wo.wikipedia.org/wiki/End">End</ref> am na kàmpaañ bu tudd "No Toilet, No Bride" (Ku amul duus, du am jabar) buñ fa amal ngir duus yi gën a bari, seenum pexe mooy ñaax jigéen ñi ñu bañ a sëy ak góor gu mënul am duus ci këram.<ref target="https://wo.wikipedia.org/wiki/Xët_wu_njëkk#cite_note-Cambridge_University_Press-11">[11]</ref><ref target="https://wo.wikipedia.org/wiki/Xët_wu_njëkk#cite_note-:2-12">[12]</ref></p>
</text></body></html>