<html><body><text id="wikipedia_wo_wikipedia_org__2576.html" ns="0" revid="98067" sourceurl="https://wo.wikipedia.org/wiki/Xaralaymb%C3%ABj" title="Xaralaymbëj" type="wikipedia">Xaralaymbëj<p><hi rend="bold">Xaralaymbëj</hi> Mooy xeetu xam-xam giy gëstu lépp lu jëm ci wàllug <ref target="https://wo.wikipedia.org/wiki/Mbëj">mbëj</ref>, ay jëfandikuwiinam ak ay seddalewiinam. bu njëkk dañoo foogoon ne mbëj ag wal la rekk guy dem, gu man a nekk gu baax(+) walla gu bon(-). Waaye ci ndimalu ay woroom xam-xam yu mel ne Hertz, Helmholtz, Maxwell, Heaviside, Alessandro Volta ak ñeneen ñu bari, ci lees dem ba gën a nànd, xam mbir mi. Lu mel ne <ref target="https://wo.wikipedia.org/wiki/Yamaleb_maxwell">yamaleb maxwell</ref> biy faramfàce tëdiinu <ref target="https://wo.wikipedia.org/wiki/Yanu_mbëj">yani mbëj</ref> yi ( <ref target="https://wo.wikipedia.org/wiki/Feppsaal">feppsaal</ref> ak <ref target="https://wo.wikipedia.org/wiki/Mbëjfepp">mbëjfepp</ref> yiy wuute ci seen jublug yanub mbëj) walla toolu <ref target="https://wo.wikipedia.org/wiki/Mbëjbijjaakon">mbëjbijjaakon</ref> ba ca juddoo.</p>
<p>Ci gàttal, ci noonu lañu tambalee gis yenn ci ay jëfandiku yu mbëj: <ref target="https://wo.wikipedia.org/wiki/Doxalukaay_bu_mbëj">Doxalukaay bu mbëj</ref>, <ref target="https://wo.wikipedia.org/wiki/Soppalikaay">soppalikaay</ref> aki niitu...</p>
<p>Tay xaralaymbëj moo yor wàllu sàkk ay wuutuloxoy mbëj ak ay buumi séddalekaayu <ref target="https://wo.wikipedia.org/wiki/Kàttanug_mbëj">kàttanug mbëj</ref></p>
Ay Faramface
<p>Ay faramface ak ay àtte yi lal xaralaymbëj.</p>
<p><ref target="https://wo.wikipedia.org/wiki/Yamaleb_maxwell">yamaleb maxwell</ref> yi, ñooy àtte yu am-solo yu ñeel mbëjbijjaakon, ci la yeneen yi soqeekoo.</p>
<p><ref target="https://wo.wikipedia.org/wiki/Àtteb_ohm">àtteb ohm</ref>(om) yiy faramface <ref target="https://wo.wikipedia.org/wiki/Ndëgërlu_gu_mbëj">ndëgërlu gu mbëj</ref> gi</p>
<p><ref target="https://wo.wikipedia.org/wiki/Àtteb_Faraday-Neumann-Lenz">àtteb Faraday-Neumann-Lenz</ref> mooy faramface <ref target="https://wo.wikipedia.org/wiki/Xiirtalug_mbëjbijjaakon">xiirtalug mbëjbijjaakon</ref></p>
<p><ref target="https://wo.wikipedia.org/wiki/Njeexitu_joule">njeexitu joule</ref> mooy leeral ni kàttanu mbëj di soppeekoo nekk <ref target="https://wo.wikipedia.org/wiki/Tangoor">tangoor</ref> ngir njeexitu ndëgërlu gi.</p>
<p><ref target="https://wo.wikipedia.org/wiki/Àtteb_Kirchhoff">àtteb Kirchhoff</ref>(kiirkof) mooy leeral jëflante bi nekk ci diggante <ref target="https://wo.wikipedia.org/wiki/Dawaanu_mbëj">dawaan</ref> ak <ref target="https://wo.wikipedia.org/wiki/Dendu_mbëj">dend</ref> ci ag ndombo.</p>
Jóox, yóbb ak séddale kàttanu mbëj
<figure><ref target="https://wo.wikipedia.org/wiki/Special:FilePath/Nataalu_buumu_mbëj.jpg">Dencukaay:Nataalu buumu mbëj.jpg</ref><caption> ay buumi seddalekaayu kàttanu mbëj</caption></figure>
<p>Ag wàll gu am solo moo jëm ci lépp lu ñeel yokkte ak seddalewiinu kàttanu mbëj ba ca jëfandikuwaay ya (barab yees koy jëfandikoo).
Kàttan gi dees na ko jóox ci ndimbalul ay <ref target="https://wo.wikipedia.org/wiki/Jurukaayu_mbëj">jurukaayu mbëj</ref> ci barab yees ko jagleel, li ñuy wax <ref target="https://wo.wikipedia.org/wiki/Diggub_mbëj">diggub mbëj</ref>, ci lu ëpp fa muy nekk day soree ak dëkkuwaay yi.</p>
<p>Buumi séddalekaay yi dañu leen a lëkkale ci seen biir ñuy jëlee <ref target="https://wo.wikipedia.org/wiki/Kàttan">kàttan</ref> gi ca jóoxuwaay ya di ko yóbb ca jëfandikuwaay ya.</p>
<p>Li wuutale Buumi yóbbukaay yi, mooy limu dend gi ñuy yóbb, moo tax ñuy gis ay buumi <ref target="https://wo.wikipedia.org/wiki/Dend_gu_kawe">dend gu kawe</ref>, [[Dend gu diggu]|dend gu diggu]], <ref target="https://wo.wikipedia.org/wiki/Dend_gu_suufe">dend gu suufe</ref>. Su diggante jóoxuwaay yi guddee, dañ fay def ay <ref target="https://wo.wikipedia.org/wiki/Mbëjjaaru">mbëjjaaru</ref>, ay buumi dend gu kawe yu man a yóbb ay milioŋi <ref target="https://wo.wikipedia.org/wiki/Watt">watt</ref> ci kàttan tambalee ciy 400000 v. Buumi <ref target="https://wo.wikipedia.org/wiki/Dend_gu_kawe">dend gu kawe</ref> yii la ñuy duppe yu <ref target="https://wo.wikipedia.org/wiki/Yóbbug_kàttanu_mbëj">yóbbug kàttanu mbëj</ref>, yi nga xam ne ñooy tax a man a yóbb kàttanu mbëj gi, jële ko ca jóoxuwaay ya, jëmee ko ca barabu soppikaay ya.</p>
<p>Ci nii la ñuy soppee dend gu kawe mu nekk dend gu diggu, jaarale ko ci ay <ref target="https://wo.wikipedia.org/wiki/Masin">masin</ref> yu mbëj yees di duppee <ref target="https://wo.wikipedia.org/wiki/Soppalikaay">soppalikaay</ref>, ci noonu la ñuy yóbboo kàttanu mbëj gi ca ndombo gu dend gu diggu, moom ci boppam dañu koy àggal ci néegu seddalekaay yi jaarale ko cig <ref target="https://wo.wikipedia.org/wiki/Ndombog_séddaleg_kàttanu_mbëj">ndombog séddaleg kàttanu mbëj</ref>, foofa lañuy defee geneen coppite jëlee ko ci dend gu diggu soppi ko dend gu suufe ngir ñu man koo jox jëfandikukat yi ci kër yi ak liggéeyuwaay yi.</p>
Wuutuloxo yu mbëj
Doxalukaay
<figure><caption> Ay doxalukaay yu wuute</caption></figure>
<p><ref target="https://wo.wikipedia.org/wiki/Doxalukaay_bu_mbëj">Doxalukaay yu mbëj</ref> yi, ay wuutuloxo lañu yu’y soppi kattanu mbëj def ko kattanu doolerandu. Doxalukaay yi dañu leen a séddale ci:</p>
<list type="unordered"><item>Doxalukaay yu <ref target="https://wo.wikipedia.org/wiki/Dawaan_bu_wéy">dawaan bu wéy</ref></item></list>
<list type="unordered"><item>Doxalukaay yu <ref target="https://wo.wikipedia.org/wiki/Dawaan_bu_safaanu">dawaan bu safaanu</ref>, bii man naa dox ci ñaari fànn ( <ref target="https://wo.wikipedia.org/wiki/Ñettwéq">ñettwéq</ref>, <ref target="https://wo.wikipedia.org/wiki/Wennwéq">wennwéq</ref>), ci nii ñu am:</item></list>
<list type="unordered"><item><list type="unordered"><item><ref target="https://wo.wikipedia.org/wiki/Doxalukaay_bu_demandoo">Doxalukaay yu demandoo</ref>: su fekkee baraayu ni muy wëddeeloo demandoo na ak baraayu ndombo gi</item></list></item></list>
<list type="unordered"><item><list type="unordered"><item><ref target="https://wo.wikipedia.org/wiki/Doxalukaay_bu_demandoodi">Doxalukaay yu demandoodi</ref>: su fekke wëddeeluwiinu boppam la am.</item>
<item><ref target="https://wo.wikipedia.org/wiki/Doxalukaay_bu_wennwéq">Doxalukaay yu wennwéq</ref></item></list></item></list>
<list type="unordered"><item><list type="unordered"><item><ref target="https://wo.wikipedia.org/wiki/Doxalukaay_bu_ñettiwéq">Doxalukaay yu ñettiwéq</ref></item></list></item></list>
Jurukaay
<figure><caption> Jurukaayub mbëjtekkaaral</caption></figure>
<p><ref target="https://wo.wikipedia.org/wiki/Jurukaayu_mbëj">Jurukaayu mbëj</ref> yi Ñoom ay wuutuloxo lañu yuy soppi kàttanu <ref target="https://wo.wikipedia.org/wiki/Doolerandu">doolerandu</ref> def ko <ref target="https://wo.wikipedia.org/wiki/Kàttanu_mbëj">kàttanu mbëj</ref>. Yi ci gën a raññeewu:</p>
<list type="unordered"><item><ref target="https://wo.wikipedia.org/wiki/Safaanukaay">Safaanukaay</ref>, mooy juddal dawaan gu safaanu</item></list>
Soppalikaay
<p><ref target="https://wo.wikipedia.org/wiki/Soppalikaay">Soppalikaay</ref>, Ab <ref target="https://wo.wikipedia.org/wiki/Wuutuloxo">wuutuloxo</ref> la, maneelam mooy soppi limu <ref target="https://wo.wikipedia.org/wiki/Dendu_mbëj">dendu mbëj</ref> gi nekk ci ab ndombo, ci yokkute walla wàññi. Lu mu néew néew di na am ñaari <ref target="https://wo.wikipedia.org/wiki/Lëmës">lëmës</ref> yu <ref target="https://wo.wikipedia.org/wiki/Bijjaakon">bijjaakon</ref> boole.</p>
<p><ref target="https://wo.wikipedia.org/wiki/Wuutuloxo">Wuutuloxo</ref> yu man a yokk walla néewal taraay te di jëfandikoo benn lëmës rek, lañuy tuddee Soppiboppam </p>
Niitu
<p>Ay jumtukaay lañu yu aajowoo soppi <ref target="https://wo.wikipedia.org/wiki/Kàttanug_mbëj">kàttanug mbëj</ref> mu nekk leer. Di ko jëfandikoo ngir leeral barab yi.</p>
</text></body></html>