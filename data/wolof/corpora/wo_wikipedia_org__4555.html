<html><body><text id="wikipedia_wo_wikipedia_org__4555.html" ns="0" revid="104180" sourceurl="https://wo.wikipedia.org/wiki/Break_dancing" title="Break dancing" type="wikipedia">Break dancing<p><hi rend="bold">Break dancing</hi>, walla breakdance, walla break, walla b-boying, ab baat la bu ñuy jëfandikoo ngir wax fecciin wa juddoo te màgge <ref target="https://wo.wikipedia.org/wiki/New_York">New York</ref> ci <ref target="https://wo.wikipedia.org/wiki/Ati_1970">ati 1970</ref>, xammeewu ngir ay suppjalañam aki bërangoom ci suuf si. Fecckatu break dance la ñuy wax breakkat.</p>
<figure><caption> ab breakkat ca New York</caption></figure>
Taariixu break dance
Break dance ak hip-hop
<p>Taariixu break dance mi ngi doore ca <ref target="https://wo.wikipedia.org/wiki/Bronx">Bronx</ref> ci <ref target="https://wo.wikipedia.org/wiki/Ati_1970">ati 1970</ref>, Kenn ku bokkoon ci mbootaay gu Bronx River projects la ñu ne moo ko sos. Mu jóge fa, tudde Bronx River Association <ref target="https://wo.wikipedia.org/wiki/Afrika_Bambaataa">Afrika Bambaataa</ref>, ba si yàgg mu tuddewaat ko <ref target="https://wo.wikipedia.org/wiki/Zulu_Nation">Zulu Nation</ref> (ci <ref target="https://wo.wikipedia.org/wiki/1974">1974</ref>). Gëstu yi mu doon def ci <ref target="https://wo.wikipedia.org/wiki/Taariixu_Afrig">taariixu Afrig</ref> ak mbëggéelam ci woy gëtanoon ko, ba taxoon mu farlu woon ci ngir ay ndawi goxam nekk ciy yëngu-yënguy <ref target="https://wo.wikipedia.org/wiki/Fànn">fànn</ref> ngir bañoon ñu duggu cig ndëngte. Moom lañuy santee juddug yëngu-yëngu gu bees gi: <ref target="https://wo.wikipedia.org/wiki/Hip-hop">hip-hop</ref>, gi dàttu ci ñenti ponku yii di <ref target="https://wo.wikipedia.org/wiki/Rap">rap</ref>, <ref target="https://wo.wikipedia.org/wiki/Grafiti">grafiti</ref>, <ref target="https://wo.wikipedia.org/wiki/DJing">DJing</ref> ak break dance. Afrika Bambaataa soosoon na itam benn ci gangoori break dance yi njëkk, tuddoon Zulu King. Njeexit gi <ref target="https://wo.wikipedia.org/wiki/Jamayka">waa-jamayka</ref> bii di Dj <ref target="https://wo.wikipedia.org/wiki/Kool_Herc">Kool Herc</ref> amoon ci caadaay hip-hop mi safaanu woon ak caadaay ndëngte ga amoon ca seen dëkkuwaay ya, ca jamono jooju am na solo lool, ba mat naa fésal.</p>
Fu pecc mi soqikoo
<p>Jafe na lool joxe a taariix bu wóor cig juddoom. Ci jeexantalu ati 1970, <ref target="https://wo.wikipedia.org/wiki/New_York">New York</ref> dafa bari woon lool ay xeeti pecc, gox boo dem aki feccinam. Numu manti deme, li fés mooy ne, feccin yi gënoona siiw ñoo doonoon <ref target="https://wo.wikipedia.org/wiki/Good_foot">good foot</ref> ak <ref target="https://wo.wikipedia.org/wiki/Popcorn">popcorn</ref>, te jóge woon ca woy yu <ref target="https://wo.wikipedia.org/wiki/James_Brown">James Brown</ref> ya <hi rend="italic">Get On The Good Foot</hi> ak <hi rend="italic">Popcorn</hi>. Pecc yooyu yëngali tànk ci anam bu lañ woon te fecckat yi daan sapp se benn tànk di ko awante an beneen bi. Nit ñi daan nañu ci def ay joŋante, siiwoon nañu lool ca jamono yooyu.</p>
<p>Kenn xamul lu waral suñuy fecc di bërangu, aka daanu ci suuf, gannaaw seeniy weñaaru ak seeni damm-yaram. Xalaat nañ lu ne: xéj-na Filmi <ref target="https://wo.wikipedia.org/wiki/Kung-fu">kung-fu</ref> yiñ daan seetaan te ñu bari lu ñuy ŋelaju di tëdd ci suuf. Xéj-na tamit jël nañ ci <ref target="https://wo.wikipedia.org/wiki/Capoeira">capoeira</ref>. Breaker yi sacc nañ tamit dara si pecci caada yu waa-kasakistaan. </p>
Feccin mi
<p>Pecc la mu kenn rek di def, du feccu mbooloo, ci lu ëpp dañuy def ab wërngal kiy fecc nekk ci digg bi, ñuy awante, kenn dem, kenn dikk. Fecckat bi day bokk cib gangoor ñu koy wax <hi rend="italic">crew</hi>, suy fecc ŋelaju yi muy def la ñuy wax <hi rend="italic">footwork</hi>, walla <hi rend="italic">passpass</hi>, ci maanaa su sampee ay yoxoom, ay tànkam daleen di wëndeel ñuy wër yaramam. </p>
Lëkkalekaay yu biti
<list type="unordered"><item><hi rend="bold">(fr)</hi><ref target="http://www.style2ouf.fr">Style2ouf</ref>: L'actualité de la danse Hip Hop [Bboying-breakdance-popping-locking...]</item>
<item><hi rend="bold">(fr)</hi><ref target="http://www.redbullbcone.com/">Red Bull Bc One</ref>: site du championnat mondial en 1 contre 1</item>
<item><hi rend="bold">(fr)</hi><ref target="https://web.archive.org/web/20141222180126/http://www.illusionstyle.com/">Illusion Style</ref>: c’est tout sur l’actualité et la culture de la danse Hip-hop, Break Danse dans</item></list>
</text></body></html>