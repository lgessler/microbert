<html><body><text id="wikipedia_wo_wikipedia_org__5899.html" ns="0" revid="94959" sourceurl="https://wo.wikipedia.org/wiki/Soppalikaay" title="Soppalikaay" type="wikipedia">Soppalikaay<figure><ref target="https://wo.wikipedia.org/wiki/Special:FilePath/Soppalikaay.jpg">Dencukaay:Soppalikaay.jpg</ref><caption>Ab soppalikaay bu ñattiwéq</caption></figure>
<p><hi rend="bold">Soppalikaay</hi> ab jumtukaay la buy tax a man a soppi limu dend ak taraayu <ref target="https://wo.wikipedia.org/wiki/Dawaanu_mbëj">dawaanu mbëj</ref> bu jóge cib gongikuwaay buy jur <ref target="https://wo.wikipedia.org/wiki/Kàttanu_mbëj">kàttanu mbëj</ref> gu <ref target="https://wo.wikipedia.org/wiki/Dawaan_gu_safaanu">safaanu</ref>, ci beneen limu dend ak taraay yu wuute te bokk <ref target="https://wo.wikipedia.org/wiki/Baraay">baraay</ref> ak melokaan. Te limuy ñakk ci kàttan ci soppali gi lu néew la. Ab soppalikaay, ci dawaan bu safaanu rekk la man a doxe, ndax ci bii xeetu dawaan la <ref target="https://wo.wikipedia.org/wiki/Mbëjbijjaakon">mbëjbijjaakon</ref> bu safaanu, di ci li doxam aju, man a juddoo.</p>
<p>Soppalikaay yi ci <ref target="https://wo.wikipedia.org/wiki/Ndomboy_jokkalekaayu_dawaanu_mbëj">ndomboy jokkalekaayu dawaanu mbëj</ref> yiy lëkkale jóoxuwaayu mbëj yi (<ref target="https://wo.wikipedia.org/wiki/Digg_bu_mbëj">digg yu mbëj</ref>) ak jëfandikukat yi lañu leen di jëfandikoo. Bokk na yenn ci ngirte yi tax dawaan bu safaanu bu <ref target="https://wo.wikipedia.org/wiki/Nikola_Tesla">Nikola Tesla</ref> am-ndaw ci kaw <ref target="https://wo.wikipedia.org/wiki/Dawaan_bu_wéy">dawaan bu wéy</ref> bu Edison ci liñu doon woowee <ref target="https://wo.wikipedia.org/wiki/Xareeb_dawaan_yi">xareeb dawaan yi</ref>.</p>
Ubbite
<p>Lim bu bari bu kàttanu mbëj bees soxla ci <ref target="https://wo.wikipedia.org/wiki/Mboolaay">mboolaay</ref> yu taaxe yi tax na ñu war koo jóox ci bariwaay bu dayoowu ci jóoxuwaay yees duppee <ref target="https://wo.wikipedia.org/wiki/Digg_bu_mbëj">digg yu mbëj</ref>. Ngir man a xayma bariwaayu kàttanu mbëj bees jóox cib digg bu mbëj dañuy xool ci liñuy duppee <ref target="https://wo.wikipedia.org/wiki/Ngóora">ngóora</ref> gi(njunjam di <hi rend="italic">P</hi> bennaanu nattam di <ref target="https://wo.wikipedia.org/wiki/Watt">Watt</ref> ñu koy tënk ci [W]) di luy man a nekk ci diggante ay fukki kw (kilowatt, 1 kW = 1000W) ci <ref target="https://wo.wikipedia.org/wiki/Digg_bu_ndoxmbëj">digg yu ndoxmbëj</ref> walla yu jant ba ci ay teemeeri MW (megawatt, 1 MW = 1.000.000 W) di yu <ref target="https://wo.wikipedia.org/wiki/Digg_bu_tàngmbëj">digg yu tàngmbëj</ref> ak yu <ref target="https://wo.wikipedia.org/wiki/Digg_bu_saal">saal</ref>. Gii kàttan dañu koy yóbb ci ay teemeeri km. Ngóora (<hi rend="italic">P</hi>) gi mi ngi am digaale ak dawaan (<hi rend="italic">I</hi>) geek dend (<hi rend="italic">V</hi>) gi ci mbindum xayma miy toftal:</p>




P
=
V
I
cos
⁡
ϕ



{\displaystyle P=VI\cos \phi \,}


<p>Lii dafay tekki ne man ngaa yokk walla wàññi <ref target="https://wo.wikipedia.org/wiki/Dendu_mbëj">dend</ref> gi walla dawaan bi te ngóora gi du soppeeku (te jéem a fexe ba 



c
o
s
ϕ



{\displaystyle cos\phi \,}

 jege 1 (benn)). Lii am na solo lool ndaxte dawaan bi <hi rend="italic">I</hi> dafay jur tangoor suy jaar ci biir <ref target="https://wo.wikipedia.org/wiki/Watatukaayu_mbëj">watatukaayu mbëj</ref> bi (ngir <ref target="https://wo.wikipedia.org/wiki/Njeexitu_Joule">njeexitu Joule</ref>): lu dawaan bi di gën a bari tangoor giy judd di gën a bari; ngir moytu lii faww ñu yokk dijjaayu watatukaay bi, waaye it yokk gi am na dig ci wàllu koom ak xaral, aju na tamit ci feeñte bi ñuy duppee <ref target="https://wo.wikipedia.org/wiki/Waddug_dend">waddug dend</ref> yu buum yi ci seen bopp. Kon ngir wàññi dawaan bi dañuy def ab soppali yokkaale dend gi ci anam gu ngóora gi dul soppeeku.</p>
Ag sàkkam
<p>Baaxi ab soppalikaay ki leen njëkk a taxawal mooy <ref target="https://wo.wikipedia.org/wiki/Michael_Faraday">Michael Faraday</ref> ci 1831, waaye li mu ci jubluwoon rekk moo doonoon biral baaxi yi nekk ci <ref target="https://wo.wikipedia.org/wiki/Xiirtalug_mbëjbijjaakon">xiirtalug mbëjbijjaakon</ref>, kon xalaatul woon nan la man a nekkee jumtukaay buy jariñ ci dëgg-dëgg.
Lucien Gaulard ak John Dixon Gibbs ci 1881 lañu génne ca <ref target="https://wo.wikipedia.org/wiki/Londar">Londar</ref> ab jumtukaay bees duppee woon «<hi rend="italic">ñaareelu jurukaay</hi>», ñu daaldi jaay xalaat bi këru liggéey bu <ref target="https://wo.wikipedia.org/wiki/Diiwaan-yu-Bennoo">waa-aamerig</ref> ba Westinghouse. Mooy soppalikaay bees njëkk a jëfandikoo ci jëfe.</p>
</text></body></html>