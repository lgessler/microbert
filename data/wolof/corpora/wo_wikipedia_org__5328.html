<html><body><text id="wikipedia_wo_wikipedia_org__5328.html" ns="0" revid="94780" sourceurl="https://wo.wikipedia.org/wiki/R%C3%A9ewum_%C3%B1aari_dex_yi" title="Réewum ñaari dex yi" type="wikipedia">Réewum ñaari dex yi<figure><caption>Suufus Réewum ñaari dex y</caption></figure>
<p><hi rend="bold">Réewum ñaari dex yi</hi> ab diiwaanu <ref target="https://wo.wikipedia.org/wiki/Penku_gu_Jege">Penku gu Jege</ref> la, nekk ci diggate Dijla (Tigre) ak Furaat (Ëfrat). Su nu koy xool ci lu ëpp mooy nekk <ref target="https://wo.wikipedia.org/wiki/Iraak">Iraak</ref> gu tay jii.</p>
<p>Tekkig baatu Mesopotaami daa soppiku ci doxug jamono. Ci tekkeem bu yàgg bu waa Geres ak waa Rom, moo doonoon wàllu bëj-gànnaar gi araab yi doon woowee itam <ref target="https://wo.wikipedia.org/wiki/Jasiira">Jasiira</ref>, beneen barab bu guus bi moom <ref target="https://wo.wikipedia.org/wiki/Araab">araab</ref> yi <ref target="https://wo.wikipedia.org/wiki/Sawaad">Sawaad</ref> lañu ko doon wax, ca seen mbind yu yàgg ya. woowin gu barab bi moo ngi tëggoo ci làkki ña fa cosaanoo, dinañu ko fekk ci <ref target="https://wo.wikipedia.org/wiki/Wu-Akkadi">wu-Akkadi</ref> <hi rend="italic">Birīt Nārim</hi> "digalug dex gi" (<hi rend="italic">birīt</hi>, «digal» ak <hi rend="italic">nārim</hi> «dex») walla <hi rend="italic">Māt Birītim</hi> «Réewum digal bi» (<hi rend="italic">māt</hi>, «Réew» <hi rend="italic">birītim</hi>, «digal»). Ci <ref target="https://wo.wikipedia.org/wiki/Wu-armeeni">wu-armeeni</ref>, ñoo ngi koy wax <hi rend="italic">Beyn Nahrīm</hi> "digante dex yi" (<hi rend="italic">beyn</hi> «digante», <hi rend="italic">nahrīm</hi> «dex»), ci waxiin yépp mi ngi doon tekki wàll wi féete kawu <ref target="https://wo.wikipedia.org/wiki/Ëfrat">Ëfrat</ref>.</p>
Melosuuf
<p>Amoon na ay barab yu seen suuf nangu woon mbéy, nekkoon ci diggante <ref target="https://wo.wikipedia.org/wiki/Sagros">Sagros</ref>, <ref target="https://wo.wikipedia.org/wiki/Taurus">Taurus</ref>, ci tefesi <ref target="https://wo.wikipedia.org/wiki/Géej-Gu-Diggu">Géej-Gu-Diggu</ref> gi ak ci <ref target="https://wo.wikipedia.org/wiki/Dóoxug_waa-Peers">Dóoxug waa-Peers</ref> gi. </p>
<p>Di nañu ci boole diiwaan bi nekk ci bëj-saalum, diggante Tigre ak Ëfrat (ca <ref target="https://wo.wikipedia.org/wiki/Iraak">Iraak</ref> gu tay). Waaye diiwaan bii tawam taxu koo bari noonu.</p>
<p><ref target="https://wo.wikipedia.org/wiki/Asiri">Asiri</ref> lañuy fara di woowee bëj-gànnaaru Mesopotaami, <ref target="https://wo.wikipedia.org/wiki/Babilon">Babilon</ref> moom di bëj-saalumam. </p>
Taariix
<p>Jamonoy <ref target="https://wo.wikipedia.org/wiki/Taariix">taariix</ref> mi ngi tambali ci Réewum ñaari dex yi ci 3300 njëkk juddug <ref target="https://wo.wikipedia.org/wiki/Isaa">Isaa</ref>, bañu sàkkee mbind. Ñu dog-dogaat ko ciy jamono:</p>
<list type="unordered"><item><ref target="https://wo.wikipedia.org/wiki/Jamonoy_Uruk">Jamonoy Uruk</ref> (3400-2900): la bind soqaliku ca Mesopotaami, waaye mbind yi ca jamono yooyu neexuñu woon a firi. Ay mbindi yoriin aki limi baat lañu woon, waaye manuñoo wax dara ci seenug dund.</item>
<item>Jamonoy (2900-2340): dañu koo séddale ci ñetti ron-jamono. ci ndoorteelu xaaju IIIu junneel(millénaire), lañu tambalee xam dara ci xew-xew yi, balaa dara ci ndimbalu dencu(archive) yi ñu wuññee <ref target="https://wo.wikipedia.org/wiki/Lagas">Lagas</ref>.</item>
<item><ref target="https://wo.wikipedia.org/wiki/Jamonoy_Akkad">Jamonoy Akkad</ref>(2340-2180): <ref target="https://wo.wikipedia.org/wiki/Sargon_bu_Akkad">Sargon bu Akkad</ref> moo dakkaloon xaajale bafa amoon ciy dëkk-dëkkaan, boole leen ci menn réew, mu mujj doon imbratóor gu mag, ci ndimbalu sëtam ba <ref target="https://wo.wikipedia.org/wiki/Naram-Sin">Naram-Sin</ref>.</item>
<item><ref target="https://wo.wikipedia.org/wiki/Jamonoy_waa-Sumeer_ju_bees">Jamonoy waa-Sumeer ju bees</ref>(2180-2004): Imbratóoru Akkad a ngi daanu ginnaaw fippu ak congu askani barbar yi. Nguur-nguuraani waa <ref target="https://wo.wikipedia.org/wiki/Simeer">Simeer</ref> yi amaat seenug tembte, laataa <ref target="https://wo.wikipedia.org/wiki/Ur-Nammu">Ur-Nammu</ref> ak doomam <ref target="https://wo.wikipedia.org/wiki/Sulgi">Sulgi</ref> di leen boole ci genn imbratóor gu mag, teg-tànk ci barab bépp.</item>
<item><ref target="https://wo.wikipedia.org/wiki/Jamonoy_waa-babilon_ju_njëkk">Jamonoy waa-babilon ju njëkk</ref>(2004-1595): Imbratóoru Ur mi ngi daanu ci 2000 ciy pexey <ref target="https://wo.wikipedia.org/wiki/Elam">waa elam</ref> yeek <ref target="https://wo.wikipedia.org/wiki/Amuru">waa amuru</ref> yi. Ñu mujj ñi ñoo jël boppi nguur yépp, daadi séddale Réewum ñaari dex yi: <ref target="https://wo.wikipedia.org/wiki/Isin">Isin</ref>, <ref target="https://wo.wikipedia.org/wiki/Larsa">Larsa</ref>, <ref target="https://wo.wikipedia.org/wiki/Esnunna">Esnunna</ref>, <ref target="https://wo.wikipedia.org/wiki/Mari">Mari</ref> ak <ref target="https://wo.wikipedia.org/wiki/Babilon">Babilon</ref>, mi mujj teg-tànk ci diiwaan bépp ak buuram ba <ref target="https://wo.wikipedia.org/wiki/Hammurabi">Hammurabi</ref>, laataa muy daanu ndànk-ndànk, ba <ref target="https://wo.wikipedia.org/wiki/Itit">Itit</ref> yi mujj jël dëkk ba ci 1595.</item>
<item><ref target="https://wo.wikipedia.org/wiki/Jamonoy_waa-babilon_ju_diggu">Jamonoy waa-babilon ju diggu</ref>(1595-c.1080): <ref target="https://wo.wikipedia.org/wiki/Kasit">Kasit</ref> yi ñoo mujj teg-tànk <ref target="https://wo.wikipedia.org/wiki/Babilon">Babilon</ref> ci diirub ñenti xarnu. Ci bëj-gànnaar, nguurug <ref target="https://wo.wikipedia.org/wiki/Mitanni">Mitanni</ref> moo fa doon noote laataa nguurug waa Asiri gi di ko fél.</item>
<item><ref target="https://wo.wikipedia.org/wiki/Jamonoy_waa-asiri_ju_bees(911-609)">Jamonoy waa-asiri ju bees(911-609)</ref>: ci IXu xarnu bi, la waa-asiri yi jógaat, joxaat seen baat doole, tegaat fa tank. Taxawalaat imbratóot gu mag yilif <ref target="https://wo.wikipedia.org/wiki/Penku_gu_Jege">Penku gu Jege</ref> gépp, Ci jamonoy Sargonid yi la àgg ci pujam, laataa ag daanoom ci VIIu xarnu ginnaaw ay cong yu jóge ci waa-babilon yeek Med yi.</item>
<item>Jamonoy <ref target="https://wo.wikipedia.org/wiki/Waa-Babilon_ju_bees">waa-Babilon ju bees</ref>(625-539): ci jamono jii la waa-babilon yi jëlaat genn wàll ci nguurug waa-asiri ju bees ji boole ci seen bos, ci ndimbalu Nabusodonosor II. Doonul nag nguur gu yàgg, ci 539 la ko waa-persi yi sanc.</item>
<item>Jamonoy <ref target="https://wo.wikipedia.org/wiki/Akamaniisia">waa-akamaniisia</ref>(539-331): donte ci jamono jii waa-akamaniisia yi ñoo yilifoon diiwaan bi, waaye terewuloon seenug suqaluku jëmoon kanam.</item>
<item>Jamonoy <ref target="https://wo.wikipedia.org/wiki/Selewsid">selewsid</ref> yi(331-140): imbratóor gu waa-persi gii di Akamaniisia ngi daanu ci congug Aleksandrë gu Mag, ginnaaw ag deewam ak ŋiir-ŋiirloo ya ca toftaloon la Selewsid yi jël nguur ga. Ci jamono jii la cosaanu Réewum ñaari dex yi tambalee juutu, te yokk ci IIu xarnu bi.</item>
<item>Jamonoy <ref target="https://wo.wikipedia.org/wiki/Pati">waa-pati</ref>(140 nj. Isaa, 224 g. Isaa ): Ci jamono jii la waa-Pati yi daq callala gu selewsid yi ci biir IIu xarnu bi. Ci seenug nguur la aada ak cosaani ña njëkk a dëkk ci diiwaan bi saay ba faaw, donte yenn aada yi doon nañu leen dund ba-ta ci julliwaay yu Babilon yi.</item></list>
Téerekaay
<list type="unordered"><item><hi rend="bold">(fr)</hi> Collectif, <hi rend="italic">De la Mésopotamie à la Perse</hi>, Encycloædia universalis, coll. «La grande histoire des civilisations», 1999 (<ref target="https://wo.wikipedia.org/wiki/Special:BookSources/2702830803">ISBN 2-7028-3080-3</ref>);</item>
<item><hi rend="bold">(fr)</hi> Collectif, <hi rend="italic">Atlas de la Mésopotamie et du Proche-Orient ancien</hi>, Brepols, 1996 (<ref target="https://wo.wikipedia.org/wiki/Special:BookSources/2503500463">ISBN 2503500463</ref>);</item>
<item><hi rend="bold">(fr)</hi> Adolf Leo Oppenheim, <hi rend="italic">La Mésopotamie: portrait d'une civilisation</hi>, Gallimard, 1970;</item>
<item><hi rend="bold">(fr)</hi> <ref target="https://wo.wikipedia.org/wiki/Jean_Bottéro">Jean Bottéro</ref>, <hi rend="italic">Mésopotamie. L'écriture, la raison et les dieux</hi>, Gallimard, coll. «Folio Histoire», 1997 (<ref target="https://wo.wikipedia.org/wiki/Special:BookSources/2070403084">ISBN 2070403084</ref>);</item>
<item><hi rend="bold">(fr)</hi> Francis Joannès (dir.), <hi rend="italic">Dictionnaire de la civilisation mésopotamienne</hi>, Robert Laffont, 2001;</item>
<item><hi rend="bold">(fr)</hi> Jean-Jacques Glassner, <hi rend="italic">La Mésopotamie</hi>, Belles Lettres, coll. «Guide des civilisations», 2002 (<ref target="https://wo.wikipedia.org/wiki/Special:BookSources/2251410171">ISBN 2-251-41017-1</ref>);</item>
<item><hi rend="bold">(fr)</hi> Jean-Claude Margueron, <hi rend="italic">Les Mésopotamiens</hi>, Picard, 2003 (<ref target="https://wo.wikipedia.org/wiki/Special:BookSources/2708406930">ISBN 2708406930</ref>);</item>
<item><hi rend="bold">(fr)</hi> Georges Roux, <hi rend="italic">La Mésopotamie</hi>, Seuil, coll. «Points histoire», 1995 (nouv. édition) (<ref target="https://wo.wikipedia.org/wiki/Special:BookSources/2020236362">ISBN 2-02-023636-2</ref>);</item>
<item><hi rend="bold">(fr)</hi> Pierre Amiet, <hi rend="italic">L'Antiquité Orientale</hi>, PUF, Que-sais-je, 2003</item>
<item><hi rend="bold">(fr)</hi> Pierre Amiet, <hi rend="italic">Introduction à l'Antiquité Orientale</hi>, Desclée de Brouwer et École du Louvre, 2000</item>
<item><hi rend="bold">(fr)</hi> Agnès Benoit, <hi rend="italic">Art et archéologie: les civilisations du Proche-Orient ancien</hi>, Manuels de l'École du Louvre, 2003</item></list>
</text></body></html>