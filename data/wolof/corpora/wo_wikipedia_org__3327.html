<html><body><text id="wikipedia_wo_wikipedia_org__3327.html" ns="0" revid="104422" sourceurl="https://wo.wikipedia.org/wiki/Penku_Afrig" title="Penku Afrig" type="wikipedia">Penku Afrig<p><hi rend="bold">Penku Afrig</hi> mooy wàllu <ref target="https://wo.wikipedia.org/wiki/Afrig">Afrig</ref> gi gën a féete penku. Bénn la ci diwaan yi ñu séddalee goxu Afrig.</p>
<figure><caption>Lonkoyoon gu <ref target="https://wo.wikipedia.org/wiki/Afrig">Afrig</ref> ak penku Afrig</caption></figure>
<p>juroom ñenti Réew a fa nekk:</p>
<list type="unordered"><item> <ref target="https://wo.wikipedia.org/wiki/Eritere">Eritere</ref></item>
<item> <ref target="https://wo.wikipedia.org/wiki/Ecoopi">Ecoopi</ref></item>
<item> <ref target="https://wo.wikipedia.org/wiki/Jibuti">Jibuti</ref></item>
<item> <ref target="https://wo.wikipedia.org/wiki/Somali">Somali</ref></item>
<item> <ref target="https://wo.wikipedia.org/wiki/Sudaan_gu_Bëj-saalum">Sudaan gu Bëj-saalum</ref></item>
<item> <ref target="https://wo.wikipedia.org/wiki/Keeñaa">Keeñaa</ref></item>
<item> <ref target="https://wo.wikipedia.org/wiki/Ugandaa">Ugandaa</ref></item>
<item> <ref target="https://wo.wikipedia.org/wiki/Tansani">Tansani</ref></item>
<item> <ref target="https://wo.wikipedia.org/wiki/Ruwandaa">Ruwandaa</ref></item>
<item> <ref target="https://wo.wikipedia.org/wiki/Buruundi">Buruundi</ref></item></list>
<p><ref target="https://wo.wikipedia.org/wiki/Ruwandaa">Ruwandaa</ref> ak <ref target="https://wo.wikipedia.org/wiki/Buruundi">Buruundi</ref> yénn saa yi dan leen di boole ci <ref target="https://wo.wikipedia.org/wiki/Diggu_Afrig">Diggu Afrig</ref>, ndax li ñu nekk ci diggante ñaari diwaan yi.</p>
<p><ref target="https://wo.wikipedia.org/wiki/Jibuti">Jibuti</ref>, <ref target="https://wo.wikipedia.org/wiki/Eritere">Eritere</ref>, <ref target="https://wo.wikipedia.org/wiki/Ecoopi">Ecoopi</ref>, <ref target="https://wo.wikipedia.org/wiki/Somali">Somali</ref>, ñooy <ref target="https://wo.wikipedia.org/wiki/Réew">réew</ref> yi ñuy woowee <ref target="https://wo.wikipedia.org/wiki/Bejjenu_Afrig">Bejjenu Afrig</ref>.</p>
Melosuuf
<p>Yénn barabi penku Afrik,siiw nañ ndax seeni rabi all yu bari, yu mel ne segg, gaynde, ñay,... Li ëpp ci <ref target="https://wo.wikipedia.org/wiki/Diwaan">diwaan</ref> bii nak ñaay la. <ref target="https://wo.wikipedia.org/wiki/Doju_Kilimanjaaro">Doju Kilimanjaaro</ref> ak <ref target="https://wo.wikipedia.org/wiki/Doju_Keeñaa">doju Keeñaa</ref>, ñooy yi gën a kawe ci <ref target="https://wo.wikipedia.org/wiki/Afrig">Afrig</ref>.</p>
<p>Ci gii xaaju Afrig, làkk yu bari lañ fay wax, kàllaama <ref target="https://wo.wikipedia.org/wiki/Waa_angalteer">waa angalteer</ref> ak gu <ref target="https://wo.wikipedia.org/wiki/Waa_faraas">waa faraas</ref> ñooy yi fa gën a tas, waaye bu nu fatte <ref target="https://wo.wikipedia.org/wiki/Kiswhili">kiswhili</ref> di itam làkk bu tas ca diwaan ba; baati <ref target="https://wo.wikipedia.org/wiki/Bantu">bantu</ref> ak yu <ref target="https://wo.wikipedia.org/wiki/Araab">araab</ref> ñoo booloo doon ko. <ref target="https://wo.wikipedia.org/wiki/Diine">Diiney</ref> <ref target="https://wo.wikipedia.org/wiki/Krist">krist</ref> mooy bi fa gën a tas rawatina ca <ref target="https://wo.wikipedia.org/wiki/Ecoopi">Ecoopi</ref>. Doon na diwaan bu bari ay <ref target="https://wo.wikipedia.org/wiki/Xare">xare</ref> yu junniy nit faatoo: ca <ref target="https://wo.wikipedia.org/wiki/Sudaan">Sudaan</ref> lu mat ay fukki at a ngii ñu ne ci xare, ca Ecopi ba <ref target="https://wo.wikipedia.org/wiki/Buur">buur</ref> ba daanoo ba tay ñu ngi xare ci seen biir. Moom Ecoopi am beneen xare bu mu sexxal ak <ref target="https://wo.wikipedia.org/wiki/Eriteere">Eriteere</ref> mi ko doon laaj tembteem te jot ko ci 1993, am na fanweeri at. Ca Somali itam ay at a gii ñuy xeex ci seen biir.</p>
Taariix
<p>Penku Afrik teewee na ay <ref target="https://wo.wikipedia.org/wiki/Nguur_gu_mag">nguur yu mag</ref>, rawatina gu <ref target="https://wo.wikipedia.org/wiki/Nguuru_Ecoopi_gu_mag_ga">Ecoopi</ref>. Man nan wax ne mooy nguur gi njëkk ci Afrig. Am na yénn taariixkat yu naan sax ña sosoon <ref target="https://wo.wikipedia.org/wiki/Nguuru_Esipt_gu_yagg_ga">Esipt gu yagg ga</ref> fa la ñu jòge woon. Nguuru Ecoopi moo tegoon tànk ca diwaan boobu ci jamono ju yagg ja. Lu ko daleen ci xarnub XIX ba bu XX waa <ref target="https://wo.wikipedia.org/wiki/Tugal">tugal</ref> yi ñoo leen nootoon, aakimoo woon seniy suuf. Waa portigaal yi ñooy ñi fa njëkkoon a ñéw, waa <ref target="https://wo.wikipedia.org/wiki/Faraas">faraas</ref> yi ak waa angalteer yi dal di ci tegu.</p>
</text></body></html>