<html><body><text id="wikipedia_wo_wikipedia_org__5667.html" ns="0" revid="95474" sourceurl="https://wo.wikipedia.org/wiki/Nosteg_doxiin" title="Nosteg doxiin" type="wikipedia">Nosteg doxiin<figure><caption>Desktop bu Ubuntu, ab nosteg doxiin <ref target="https://wo.wikipedia.org/wiki/GNU/Linux">GNU/Linux</ref> bu <ref target="https://wo.wikipedia.org/wiki/Canonical_Ltd">Canonical Ltd</ref> suqali</caption></figure>
<p>Ci <ref target="https://wo.wikipedia.org/wiki/Xam-xamu_nosukaay">xam-xamu nosukaay</ref> <hi rend="bold">nosteg doxiin</hi>, ci tënk ND (<hi rend="italic">operating system</hi> walla OS ci <ref target="https://wo.wikipedia.org/wiki/Wu-angalteer">wu-angalteer</ref>), mooy mbooleem tëriin yiy yor, saytu lëkkaloo gu jumtukaayu nosukaay bi (<ref target="https://wo.wikipedia.org/wiki/Tappaan">tappaan</ref> yi, <ref target="https://wo.wikipedia.org/wiki/Xel">xel</ref> mi...) ak tëriin yi nga ciy jëfandikoo. </p>
<p>Naka-jekk nosteg doxiin gi mooy tax jëfandikukat bi man di jot ci ëmbiit li nekk ci <ref target="https://wo.wikipedia.org/wiki/Nosukaay">nosukaay</ref> bi jaarale ko cib <ref target="https://wo.wikipedia.org/wiki/Jokkalekaay">jokkalekaay</ref> (muy ay <ref target="https://wo.wikipedia.org/wiki/Njunj">njunj</ref> walla mbind yooy cuq mu lay won li nekk ci biiram). Yitteem bu njëkk mooy tax ba jëfandikukat bi, muy nit walla leneen, man di jokkalook nosukaay bi.</p>
Melokaanam
<p>Dañoo am ay cër yu cëslaay yu, daanaka, nosteg doxiin yépp bokk, waaye terewul am yooy fekk ci yenn yi rekk, moo tax ñu gënante:</p>
<list type="unordered"><item><ref target="https://wo.wikipedia.org/wiki/Saalub_nosteg_doxiin">Saalub</ref> noste gi: di mbooloom ay <ref target="https://wo.wikipedia.org/wiki/Tëriin">tëriin</ref> yu ndaw yu lëkkaloo ci seen biir, lëkkaloo itam ak jumtukaayu <ref target="https://wo.wikipedia.org/wiki/Nosukaay">nosukaay</ref> bi. Mooy liy njëkk a ubbeeku su nosukaay bi di takk, di it, man nanoo wax, wàll wi ëpp solo. Moo tax ñuy man a def liggéey yu njëkk ci ndoorteelu takk gi, tax ñuy man a jot ci <ref target="https://wo.wikipedia.org/wiki/Tappaan_bu_dëgër">tappaan bu dëgër</ref> bi, ci <ref target="https://wo.wikipedia.org/wiki/Dencukaayub_noste">dencukaay yu noste</ref> yi. Ci gàttal moo yor jokkalantey xibaar yi ci biir nosukaay bi.</item></list>
<list type="unordered"><item>Yorkaayu <ref target="https://wo.wikipedia.org/wiki/Dencukaayub_noste">dencukaay yu noste</ref>: mooy liy duggale ci tappaan yi. Wépp tëriin wu soxla ab <ref target="https://wo.wikipedia.org/wiki/Njoxe">njoxe</ref> cib tappaan moom ngay woo mu duggal la fa. Mooy ki yor, rawati na, nosug njoxe yi ci nosukaay bi (wayndare yi).</item></list>
<list type="unordered"><item>Yorkaayu xel mi: mooy liy jox xel mu doy ngir seenug ubbeeku ak dox, fu ñuy denc seeniy njoxe, tëriin yi ba ci nosteg doxiin gi ci boppam.</item></list>
<list type="unordered"><item>Jokkalekaay bi: man nañoo doon <ref target="https://wo.wikipedia.org/wiki/Shell">shell</ref> walla <ref target="https://wo.wikipedia.org/wiki/GUI">GUI</ref> mooy tax nit ñi man di jokkalook nosukaay bi.</item></list>
</text></body></html>