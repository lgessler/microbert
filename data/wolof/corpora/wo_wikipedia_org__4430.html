<html><body><text id="wikipedia_wo_wikipedia_org__4430.html" ns="0" revid="102712" sourceurl="https://wo.wikipedia.org/wiki/S%C3%ABri%C3%B1_Mbay_Jaxate" title="Sëriñ Mbay Jaxate" type="wikipedia">Sëriñ Mbay Jaxate<p><hi rend="bold">Sëriñ Mbay JAXATE</hi> nekkoon na di kenn ci woykati <ref target="https://wo.wikipedia.org/wiki/Wolof">wolof</ref> yu mag yi (taalifkati woy yi) di woon it benn taalibeb Sëriñ Tuubaa, li mu taalif ci woyi wolof maneesu koo misaal mbaa deesi ko lim, nekkoon na di ab soofiyu bu mag, lu ëppoon it ciy woyam ci googule wàll la jëm, ku lislaame la woon te di woon ku jéggi dayo ba cig taral ci ñu sammoonteek daytali Yàlla yi aki ndigalam, bokk na ci ay woyam yii:</p>
<list type="unordered"><item>pexem Yàlla moo gën pexem nit ndaxam   <hi rend="bold">()</hi>  fa Yàllay fexee yàqkat yeggu fa</item>
<item>Murit yaw de bul mer te bul jàpp mer  <hi rend="bold">()</hi>  mer ak jàpp mer day alag ab murit</item></list>
<p>moo wax it:</p>
<list type="unordered"><item>Bul gaaw a ñam gaaw a ñam baaxul nigal ba mu ñor <hi rend="bold">()</hi> meeneen akug neen a yam pal-pal matul ne pelam</item></list>
<p>moo wax it:</p>
<list type="unordered"><item>Am kilifaay li am solo <hi rend="bold">()</hi> boo ko amee am nga solo <hi rend="bold">()</hi> boo ko amul amoo solo <hi rend="bold">()</hi> ku wéeruwul yomb a bëmëx</item></list>
Yóbbal baax ciw yoon
<p><hi rend="bold">Yóbbal baax na ciw yoon</hi>:</p>
<p>Genn la ci xasiday Sëriñ Mbay Jaxate yi:</p>
<list type="unordered"><item>foo bëgg a dem  nanga wut loo yóbbaloo soog a dem</item></list>
<p>kon boo demee doo fa lor yaw nit te doo fa loru</p>
<p>kuy dem te yóbbaalewul yóbbal bu doy fa mu jëm</p>
<p>kookee du bég du bégal ngir day loreek a loru</p>
<p>Yóbbal bi nag moo di fàggub yar te wol mburu yor</p>
<p>foo dem di may koo fa gis ab yar, di mos sa mburu</p>
<p>Ku nekk war na balaa dem fab yar ak mburu yor</p>
<p>ngir dégg fenn di wax talal du xeetu yaru</p>
<p>Yóbbul yar ak mburu boo dee tukki, kon dinga bég</p>
<p>bégal barab ba nga jëm ngir doo loreek a loru</p>
<p>Moo wax it:</p>
<p>Ne dell ak ñam ak ndox ñu naa sang bii <hi rend="bold">()</hi> nga dof nag ba naa huu dangay alku kat</p>
<p>
<hi rend="bold">Moo ne it</hi>:</p>
<p>

Bu cér yépp gàntoo def'as lëf jafe</p>
<p>Def'as lëf bu yombul am'as lëf jafe</p>
<p>Jugal farlu ngir yaa ngi cib lolli yaw</p>
<p>Te ab lolli buy wéy am'as lëf jafe</p>
<p>Ndegam reere nga'b lolli lollee ngi nii</p>
<p>Wér ak dund ak doole lollee jafe</p>
<p>Ku sab lolli ñëw nag ba say yëf ne xuss</p>
<p>La gën ngay ku yombul, ku maasam jafe</p>
<p>Jëfal guddi jëf bëccëg'ak sépp saa</p>
<p>Ba koo seeru naa kii jëfam yee jafe</p>
<p>Ku def nii ci sab lolli do jeele yëf</p>
<p>Bu nooree te doo xaare yewwoo jafe</p>
<p>Budul woon ngëméen ak nélaw koofu gis</p>
<p>Mi ngiy farlu ngir xam ne lee jëf jafe</p>
<p>Bu nit nee lasar, ñépp naa dóotu jug</p>
<p>Mu xemmeem a jog jëf té jog jëf jafe</p>
<p>Ku jëm cib ja té romb xaalis di wey</p>
<p>Bu yeggee di gis yëf ya teg njëg jafe</p>
<p>Xarit dëgg ŋooral ci xaalis bi yaw</p>
<p>Te kat leegi seerub dërëm sax jafe</p>
<p>Ngirug mag akug ràgg ak dee ngi ñëw</p>
<p>Bu ñuy yegsi dëf lëf lu bon bon jafe</p>
<p>Defal Yàlla as lëf bu mujjee jafe</p>
<p>Am as lëf ci Yàllaati gën koo jafe</p>

Woy wu mu def ci wori àdduna
<p>

Adduna bëgg na laa fab waaye yaw nanga bañ</p>
<p>Lu fab fab it nanga fab say tànk samp fi suuf</p>
<p>Jekkil te riigu fi suufus Yàlla sii bu fi jog</p>
<p>Loo jëm jëm it kaw dangay dellooti rekk fi suuf</p>
<p>Lalub gitax ak lalub weñ ak lalub tagar ak</p>
<p>Lalub selen boo ci tëdd it wàcci dellu fi suuf</p>
<p>Mbaam ak gëléem ak fafal-naaw ak wata'aku ngélaw</p>
<p>Loo ciy war it dula tee xëy bis ne céng fi suuf</p>
<p>Néegub ñax'ak mbaari seng ak taaxi suuf aki kaw</p>
<p>Loo yàgg yàgg ci ñoom it génn dugg fi suuf</p>
<p>Cerey lay ak wataboor ak ndàbb ndiir aku sëb</p>
<p>Ak mbuum akub cox a faf yam bis ba ngay gane suuf</p>
<p>Baadoola ak buur akub dag ñépp ñoo xala yam</p>
<p>Lu yàgg yàgg dañiy booloo ne meng ci suuf</p>
<p>Jëlub lingeer ak jëlub jaam ak jëlub xaj a yam</p>
<p>Loo jël jël it dee gi xëy bis jël la dénk la suuf</p>
<p>Adduna wor na mag ak ndaw wor ko leegi bu wér</p>
<p>Te ŋoy ci Yàlla ki yor suuf ak ñi nekk ci suuf</p>
<p>Lu yàgg yàgg nangay def Yàlla wettalu xol</p>
<p>Moo lay fegal lori kaw, moo lay fegal lori suuf</p>
<p>Suuf ak kaw ak fépp a am lor fépp a am njariñ it</p>
<p>Ku dëddu am njariñal kaw, am njariñ li ci suuf</p>
<p>Am yitte ciw sas ba fàtteb añ du tee añ a ñëw</p>
<p>Fexeel a am ca kaw'ug pal fàww am ko ci suuf</p>
<p>Ñun ñépp yal nanu am ag pal ca kaw gu rafet</p>
<p>Gu sax te am ko fi suuf it ñépp féete nu suuf!</p>
Aw Woy ci Xarit
<p>Xarit da lay xaral'as lëf ciy yëfam ni la am</p>
<p>Koo xam ne kii du xar'as lëf may la doo waayam</p>
<p>Sëriñ da lay jariñ as lëf yar la yor la bu wér</p>
<p>Xamal la Yàlla, nga dib sàntam di ab jaamam</p>
<p>Baadoola day bay di gor, may buuri gët, di ko jay</p>
<p>Di wetti aw ñaq ak'ay muñ, sax ci ab toolam</p>
<p>Jëkkër dafay muñ a kay muñleek a sàmm ngoram</p>
<p>Ragal boroomam te am njël jiitu ak maasam</p>
<p>Jabar dafay yaru tay muñ neexi wax bañ a wex</p>
<p>Rafet rafet jikko man boppam ne cib neegam</p>
<p>Aw fa dafay gore neexum ndañ di gas ak a tag</p>
<p>Waqam wa sew we wa rëy muy méng akub taaram</p>
<p>As gor dafay gore tey fonkiy waxam ba du dañ</p>
<p>Du fen du jëw te du sookeb jëw ka dib yaaram</p>
<p>Mbokkay ka bokk'ak yaw'ub xol, say wax it di waxam</p>
<p>Séeniy jëf it bokk, muy sab caabi ngay gaalam</p>
<p>Buuray ka xam Yàlla sax cig topp not bakkanam</p>
<p>Te doylu doyle amug baaxam yorug leeram</p>
<p>Sàmm ay ka sàmmi céram sàmm'ub xolam ba du jëm</p>
<p>Cig moy du jog ci ndigël, bii sàmm a gën giiram</p>
<p>Jàmbur dafay jàpp fàww'ug njaamburam ci lu bon</p>
<p>Du def lu dul noona, déeful dégg aw tooram</p>
<p>Sang ay ka sangi moroomam tey jubal ak a jub</p>
<p>Nekkal di ab sang yaw mii mbaate ngay waayam</p>


Xool it
Jukki yi ci lonku
<list type="unordered"><item>[[]]</item></list>
Lëkkalekaay yu biti
<list type="unordered"><item><ref target="http://www.youtube.com/watch?v=qbquwx7dRzg">Ay woyam ci youtube</ref></item></list>
</text></body></html>