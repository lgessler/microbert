<html><body><text id="wikipedia_wo_wikipedia_org__7053.html" ns="0" revid="104148" sourceurl="https://wo.wikipedia.org/wiki/J%C3%A0ngoroy_Ebola" title="Jàngoroy Ebola" type="wikipedia">Jàngoroy Ebola<p><hi rend="bold">Jàngoroy Ebola</hi> ñu gënoon koo xamee ci <hi rend="bold">Jàngoroy yaram-wu-tàng ju Ebola</hi> jenn xeetu jangoro la juy dal nit walla yenn bàyyima yi te <ref target="https://wo.wikipedia.org/wiki/Doomu-jàngoro_bu_ebola">doomu-jàngoro bu ebola</ref> di ko joxe. Xàmmeekaayu jangoro ji mi ngi tàmbalee feeñ ci diggante ñaari fan ba ñetti <ref target="https://wo.wikipedia.org/wiki/Ayubés">ayubés</ref> ginnaaw bi la <ref target="https://wo.wikipedia.org/wiki/Doomu-jàngoro">doomu-jàngoro</ref> bi duggee, ngay ame yaram-wu-tàng, put guy metti, sidit yuy metti ak bopp buy metti. Ginnaw feeñte yu njëkk yii, naka-jekk, yi ciy topp ñooy, xel-muy-teey, waccu ak biir-buy-daw. Su ñu àggee fii ci <ref target="https://wo.wikipedia.org/wiki/Jàngoro">jàngoro</ref> ji, ñenn nit ñi dañuy tàmbalee am ay nàcc-nàcc yu man a nekk ci biir yaram wi walla ci biti. Repp gee dee ci nit ñi ko amee dina àgg ci dayoo bu réy.</p>
<figure><caption>Barab yi ebola gën a feeñee ci 1976 ba 2014.
<p>██fi mu feeñ ci 1976</p>
<p>██fi mu feeñ dale 1977 ba 2012</p>
<p>██fi mu feeñ dale 2014</p></caption></figure>
<p>Jàngoro ji manees na koo jël ci boo laalee dereet walla <ref target="https://wo.wikipedia.org/wiki/Wal-walaan">wal-walaan</ref> yu yaramu ab bàyyima (golo walla njugup) walla nit ñu ko am. Ba tay jii jàppees na ne maneesul a wàllante jàngoro ji jaare ko ci ngelaw li ci ab barab.</p>
<p>Ginnaaw bi ko kenn nit jële, jàngoro ji man naa tas jaare ci moom. Ñi ko ame ba wér ci man nañoo wéy di ko man a wàllaate ñaari weer ginnaaw seenug wér jaare ko c seen manniwa.</p>
<p>Amagul genn xeetu pac gu wór gees xam ngir fac njangoroy Ebola. Xeetug pac gi gën a jàppandi ci jamono jii mooy di leen jeem a naanloo ndox mu doy (di ndox mu am tuuti suukar ak xorom) walla ñu leen di sol ay wal-walaan. Jàngoro ji ju man a rayaate la, lu ci ëpp ci 50% (juroom-fukk ci téeméer) ba 70% (juroom-ñeent-fukk ci téeméer) ci ñi muy dal ci dee lañuy mujjee. Jangoroy yaram-wu-tàng ju Ebola ñoo ngi ko njëkkeen gis ca <ref target="https://wo.wikipedia.org/wiki/Sudaan">Sudaan</ref> ak ca <ref target="https://wo.wikipedia.org/wiki/Kongóo-Kinshasa">Kongóo</ref>. Naka-jekk njàngoro ji dafa daan faral di yem rek ci yenn barab yu ndaw yu beru ci yenn réewi <ref target="https://wo.wikipedia.org/wiki/Afrig">Afrig</ref> yu ron-sahara yi. Ci atum 1976 (di at mi ñu ko njëkkee gis) ba 2013, lu néew 1 000 nit ci at mu nekk daan nañ ko jël. Wàllante gi gën a réy gu Ebola moo ngi ame ci ndoorteelu 2014 te barab yi mu gën a tasee ñooy réew yu <ref target="https://wo.wikipedia.org/wiki/Gine">Gine</ref>, <ref target="https://wo.wikipedia.org/wiki/Siraa_Leyoon">Siraa Leyoon</ref>, <ref target="https://wo.wikipedia.org/wiki/Libeeria">Libeeria</ref> a <ref target="https://wo.wikipedia.org/wiki/Niseeria">Niseeria</ref>. Ci <ref target="https://wo.wikipedia.org/wiki/Oktoobar">oktoobar</ref> 2014 jappees na ne lu mat 10 000 nit jot nañu koo am.</p>
Lëkkalekaay yu biti
<list type="unordered"><item><ref target="https://web.archive.org/web/20101211083855/http://www.itg.be/ebola/">Ebola Virus Haemorrhagic Fever</ref> - Proceedings of an International Colloquium on Ebola Virus Infection and Other Haemorrhagic Fevers held in Antwerp, Belgium, 6-8 December, 1977</item>
<item><ref target="http://www.cdc.gov/ncidod/dvrd/spb/mnpages/dispages/ebola/qa.htm">Questions and Answers about Ebola Hemorrhagic Fever</ref> - Center for Disease Control (CDC), retrieved 10 July 2006</item>
<item><ref target="https://web.archive.org/web/20100530063551/http://www.healthocrates.com/Ebola-Hemorrhagic-Fever">www.healthocrates.com</ref> - Articolo sulla febbre emorragica dell'Ebola</item></list>
</text></body></html>