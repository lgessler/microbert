<html><body><text id="wikipedia_wo_wikipedia_org__5491.html" ns="0" revid="99707" sourceurl="https://wo.wikipedia.org/wiki/Jimbulang" title="Jimbulang" type="wikipedia">Jimbulang<p><hi rend="bold">Jimbulaŋ</hi> aw wayndare la wu yitteem doon ëmb mbooleem xeeti <ref target="https://wo.wikipedia.org/wiki/Xam-xam">xam-xam</ref> walla man naa itam tënku ci benn xam-xam, maanaam jimbulaŋ buy wax ci <ref target="https://wo.wikipedia.org/wiki/Paj">paj</ref> walla ci <ref target="https://wo.wikipedia.org/wiki/Taariix">taariix</ref> kepp. Jimbulaŋ am mbooloom ay jukki la def, bu ci nekk di wax ci lenn: ciw nit, cib barab, cib xew-xew, cib xam-xam,... Jimbulaŋ day wuuteek <ref target="https://wo.wikipedia.org/wiki/Baatukaay">baatukaay</ref>, ndax du yem rekk ci faramfacce wenn làkk wi. Naka-jekk day doon ay téere yu bari.</p>
Tekkeem gu daj
<p>Cër yi ëpp solo yiy tax a raññee ab jimbulang, ñeent lañu:</p>
<list type="unordered"><item>Jagleel gi ci am</item></list>
<list type="unordered"><item>Seenug lëkkaloo</item></list>
<list type="unordered"><item>Nosiin wi</item></list>
<list type="unordered"><item>Mbidiinu jukki yi.</item></list>
<figure><caption><hi rend="italic">Naturalis historia</hi> jimbulangu Plini</caption></figure>
<p>Jimbulang yi man nañoo wuute, aju ci seenum ëmbiit, man nañoo ubbeeku ci xeeti xameef yépp (<ref target="https://wo.wikipedia.org/wiki/Jimbulang_bu_Trecani">Jimbulang bu Trecani</ref> ak <ref target="https://wo.wikipedia.org/wiki/Jimbulang_bu_waa-Brëtaañ">Jimbulang bu waa-Brëtaañ</ref>, ñooy yi ci gën a siiw), walla itam tënku ci wenn xeetu xam-xam wi, niki ab <ref target="https://wo.wikipedia.org/wiki/Jimbulangu_paj">jimbulangu paj</ref>, bu xam-xam walla bu <ref target="https://wo.wikipedia.org/wiki/Xeltu">xeltu</ref>. Am na it ay jimbulang yuy jagleelu ci wàll wu yaa ci cosaan, diine walla politig wu wenn askan, walla xeet, niki <ref target="https://wo.wikipedia.org/wiki/Jimbulang_bu_Mag_bu_Siwiet">Jimbulang bu Mag bu Siwiet</ref> yi, <ref target="https://wo.wikipedia.org/wiki/Jimbulangu_Jewish">Jimbulangu Jewish</ref> bi...</p>
<p>Yitteey liggéeyi jimbulang mooy jébbal xameef gi ëpp solo gees dajale ñeel tëriit li. Yii liggéey nit yàgg na koo def, dalee lu sori ci taariixam, waaye baatu jimbulang ñi ngi ko tambalee jëfandikoo ngir wax yile liggéey ci XVIu xarnu. Bépp liggéeyu jimbulang, ci lu leer, ab tënk rekk la ci xameefi nit, te it liggéey bi day soppiku aju ci dayoo ak xóotaayu ëmbiitam. Mbooloo ma ñu koy jagleel man naa am njeexiit ci ëmbiit mi; ab jimbulang bees jagleeli gone mooy gën a néew bees jagleeli mag.</p>
<p>Nosiinu jukki yi am na solo lool, ndax moo koy tax a doon ab jumtukaay bu saytoom yomb, kon gëstu ci dina yomb. Ci taariix, ñaari xeeti nosiin lañuy jëfandikoo ci jimbulang yu këyit yi: nosiin gu <ref target="https://wo.wikipedia.org/wiki/Abajada">abajada</ref>, jukki yi dañu leen a nos topp nosiinu arafi abajada gu làkk wa ñu binde jimbulang ba, beneen bi mooy séddale leen ciy wàll. Bu njëkk bi mooy bi ñu gën a jëfandikoo ba tay jii, donte <ref target="https://wo.wikipedia.org/wiki/Xibaarukaay">xibaarukaay</ref> yu <ref target="https://wo.wikipedia.org/wiki/Mbëjfeppal">mbëjfeppal</ref> yi tax nañu ceet geek dello gi man a am, di lu kenn manutoon a xalaat bu njëkk ba.</p>
Jimbulang yi njëkk
<p>Nit, dale ci lu yàgg cig nekkam, doon na jéem a nos ay xameefam. Li dale ci <ref target="https://wo.wikipedia.org/wiki/Jamono_ju_yàgg">jamono ju yàgg</ref> ja, bindkat yi tambali woon nañu xalaat di boole banqaasi xam-xam yépp. Ci jimbulangkat yu njëkk ya man nañu cee lim <ref target="https://wo.wikipedia.org/wiki/Góor_gi_Plini">Góor gi Plini</ref> mi bind <hi rend="italic"><ref target="https://wo.wikipedia.org/wiki/Naturalis_historia">Naturalis historia</ref></hi> (<hi rend="italic">taariixu dend bi</hi>), doonoon ag faramfacce, ci fanweer ak juroom-ñaari téere ñeel <ref target="https://wo.wikipedia.org/wiki/Dend">dend</ref> bi, nekkoon na liggéey bu siiwoon ca <ref target="https://wo.wikipedia.org/wiki/Tugal">Tugal</ref> gépp ca <ref target="https://wo.wikipedia.org/wiki/Jamono_ju_duggu">Jamono ju duggu</ref> ja.</p>
<p>Yenn ci liggéey yi mat a fattaliku bokk na ci jimbulang bi <ref target="https://wo.wikipedia.org/wiki/Ibn_Xaldun">Ibn Xaldun</ref> bindoon ci 1377, duppee ko <hi rend="italic"><ref target="https://wo.wikipedia.org/wiki/Al-Muqaddima">Al-Muqaddima</ref></hi>(Taariixu àdduna bi), mu ëmboon mbooleem xameefi XIVu xarnu bi: <ref target="https://wo.wikipedia.org/wiki/Melosuuf">melosuuf</ref>, <ref target="https://wo.wikipedia.org/wiki/Xeltu">xeltu</ref>, <ref target="https://wo.wikipedia.org/wiki/Taariix">taariix</ref>, <ref target="https://wo.wikipedia.org/wiki/Koom-koom">koom-koom</ref>, <ref target="https://wo.wikipedia.org/wiki/Gëstumboolaay">gëstumboolaay</ref>, <ref target="https://wo.wikipedia.org/wiki/Politig">politig</ref>, <ref target="https://wo.wikipedia.org/wiki/Paj">paj</ref> ba ci <ref target="https://wo.wikipedia.org/wiki/Suqaliku_gu_sax">suqaliku gu sax</ref>. Jimbulangu <ref target="https://wo.wikipedia.org/wiki/Xam-xam">xam-xam</ref> bu <ref target="https://wo.wikipedia.org/wiki/Abu_Bakr_al-Razi">Abu Bakr al-Razi</ref>, <hi rend="italic"><ref target="https://wo.wikipedia.org/wiki/Mutasilita">mutasilita</ref></hi> bu <ref target="https://wo.wikipedia.org/wiki/Al-Kindi">Al-Kindi</ref>(ci daanaka 270 téere)</p>
<p>Imbratóor bu <ref target="https://wo.wikipedia.org/wiki/Siin">siin</ref> bi, Cheng-Zu bu <ref target="https://wo.wikipedia.org/wiki/Callala_gu_Ming">callala gu Ming</ref> moo amaloon <ref target="https://wo.wikipedia.org/wiki/Jimbulangu_Yongle">Jimbulangu Yongle</ref>, di benn ci jimbulang yi gën a yaa ci taariix, mi ngi àgg ci 1408 nekkoon 11.000 téere yees bindeek loxo, lu mat 400 ci ñoom ñoo ngi leen denc ba tay.</p>
<p>Yii téere, loxo lañu leen doon sottee ba tax doonuñu woon tasaaroo lool, boroom alal yeek niti diine yi rekk ñoo ci doon jot: Doonoon nañu ay téere yu seer lool.</p>
</text></body></html>