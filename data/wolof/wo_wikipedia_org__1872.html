<html><body><text id="wikipedia_wo_wikipedia_org__1872.html" ns="0" revid="103673" sourceurl="https://wo.wikipedia.org/wiki/Diiwaan_yu_Bennoo" title="Diiwaan yu Bennoo" type="wikipedia">Diiwaan yu Bennoo
<p><hi rend="bold">Diiwaan-yu-Bennoo</hi>, walla <hi rend="bold">Diiwaan-yu-Bennoo yu Aamerig</hi> ci anam gu gudd am réew la mu séddaliku ci juroom-fukki diwaan, ñent-fukk ak juroom-ñett yi ñoo taqaloo te féete ci diggante <ref target="https://wo.wikipedia.org/wiki/Mbàmbulaanug_Atlas">Mbàmbulaanug Atlas</ref> ak <ref target="https://wo.wikipedia.org/wiki/Mbàmbulaan_Gu-Dal">Gu-Dal</ref> gi, penku ba sowwu, <ref target="https://wo.wikipedia.org/wiki/Kanadaa">Kanadaa</ref> moo féete bëj-gànnaar, <ref target="https://wo.wikipedia.org/wiki/Meksik">Meksik</ref> nekk ci bëj-saalumam. <ref target="https://wo.wikipedia.org/wiki/Alaskaa">Alaskaa</ref> ci la bokk donte taqu ci, mi ngi nekk ci sowwu <ref target="https://wo.wikipedia.org/wiki/Kanadaa">Kanadaa</ref>. <ref target="https://wo.wikipedia.org/wiki/Xawaay">Xawaay</ref> moom mi ngi ci diggu mbàmbulaan Gu-Dal gi. Réew mi am na fukk ak ñenti diiwaan yu tasaaroo ci <ref target="https://wo.wikipedia.org/wiki/Géeju_Karayib_yi">géeju karayib yi</ref> ak Gu-Dal gi. Péeyam mooy <ref target="https://wo.wikipedia.org/wiki/Washington">Washington</ref>. </p>
<p>Lusomundo</p>
<p><hi rend="bold">Diiwaan-yu-Bennoo yi</hi> ci 2008, 302 ciy miliyoŋ ciy way-dëkk lañu amoon, loolu tax muy ñetteelu réew mi ëppi nit ci <ref target="https://wo.wikipedia.org/wiki/Àdduna">àdduna</ref> bi, ci ginnaawu <ref target="https://wo.wikipedia.org/wiki/Siin">Siin</ref> ak <ref target="https://wo.wikipedia.org/wiki/End">End</ref>. Réyaayam toll ci 9,4 junni km², di ñeenteel ci àdduna bi, ci ginnaawu <ref target="https://wo.wikipedia.org/wiki/Riisi">Riisi</ref>, <ref target="https://wo.wikipedia.org/wiki/Kanadaa">Kanadaa</ref> ak <ref target="https://wo.wikipedia.org/wiki/Siin">Siin</ref>. <ref target="https://wo.wikipedia.org/wiki/Gàddaay">Gàddaay</ref> gi bari na fa lool, ba tax muy réew mi ëppi xeet yu jaxasoo ci <ref target="https://wo.wikipedia.org/wiki/Suuf">Suuf</ref> si. Koom-koomam mooy bi gën a woomle ci àdduna bi, te moo am <ref target="https://wo.wikipedia.org/wiki/Njuddéef_mu_ñumm_mu_biirum_réew">njuddéef mu ñumm mu biirum réew</ref> (NJ.Ñ.B) mi ëpp ci àdduna bi.</p>
Tur wi
<p>Turu Réew mi <ref target="https://wo.wikipedia.org/wiki/Thomas_Paine">Thomas Paine</ref> moo ko tànnoon ci bés bi ñuy am seenug temb ci <ref target="https://wo.wikipedia.org/wiki/4_sulet">4 sulet</ref> <ref target="https://wo.wikipedia.org/wiki/1776">1776</ref>.
Woowiin wu gàtt wi, wi ñuy faral di jëfandikoo ci sunuy waxtaan, ci njàngale mi ak ci lonkoyoon yi, mooy «Diwaan-yu-Bennoo» (ci <ref target="https://wo.wikipedia.org/wiki/Wu-angalteer">wu-angalteer</ref> di <hi rend="italic">United States</hi>, ñu tënk ko ci <hi rend="italic">US</hi>). Wu gudd wi ñu koy faral di jëfandikoo ci këyiti nguur gi «Diwaan-yu-Bennoo yu Aamerig».</p>
Taariix
Jamono njëkk-kolomboo (Laataa 1492)
<p>Ci <ref target="https://wo.wikipedia.org/wiki/Alaskaa">Alaskaa</ref> lañu gise jeexiti nit ki fa njëkk a teew, ci weti 20 000 at nj.j, ci tefesu atlas ci wetu 13000 at nj.j. Nit ñi njëkk a dëkk ci réew mi ñoo nga bàyyikoo ca <ref target="https://wo.wikipedia.org/wiki/Asi">Goxub Asi</ref>, jaare woon ko ca <ref target="https://wo.wikipedia.org/wiki/Xat-xatu_Beriŋ">xat-xatu Beriŋ</ref>. Ci ginnaaw bi la fa waa-tugal yi ñëw.</p>
Jamonoy canc (1492-1775)
<p><ref target="https://wo.wikipedia.org/wiki/Christophe_Colomb">Christophe Colomb</ref> moo wuññi <ref target="https://wo.wikipedia.org/wiki/Goxug_Aamerig">goxub Aamerig</ref> ci <ref target="https://wo.wikipedia.org/wiki/1492">1492</ref>, at ma ca topp mu nemmeeku barab bi nekk <ref target="https://wo.wikipedia.org/wiki/Poortorikoo">Poortorikoo</ref> tay jii. Ci XVIu xarnu la réewi <ref target="https://wo.wikipedia.org/wiki/Tugal">Tugal</ref> ya fa ëppoon doole doon seet ay jàlluwaay ci bëj-gànnaar-sowwu ak ay am-am, ci seeni tukki ci topp tefesu Atlas gi ñu dem ba taxawal fa ay <ref target="https://wo.wikipedia.org/wiki/Sancu">sancu</ref> yu sax. Ci bëj-saalum waa-espaañ yi sos fa seenub sancu duppee ko <ref target="https://wo.wikipedia.org/wiki/Espaañ-gu-Bees">Espaañ-gu-Bees</ref>, di amal ay tukki-gëstu ci biir réew mi. Ci bëj-gànnaar-sowwu waa-riisi yi sanc fa ci li topp tefesu <ref target="https://wo.wikipedia.org/wiki/Mbàmbulaanu_Gu-dal">Mbàmbulaanu Gu-Dal</ref> gi. Ci la tubaab yi tàmbalee <ref target="https://wo.wikipedia.org/wiki/Yaxantu">yaxantu</ref> ak askan yi fa cosaanoo.</p>
<p>Ci diggante XVIIu ak XVIIIu xarnu, ndànk ndànk, la fukk ak <ref target="https://wo.wikipedia.org/wiki/Juroom-ñetti_sancu">juroom-ñetti sancu</ref> waa-angalteer taxaw ci tefesu penku gi, Lii mooy maamu Diwaan-yu-Bennoo yi. <ref target="https://wo.wikipedia.org/wiki/Fraas">Waa-fraa</ref> yi nemmeeku pegu <ref target="https://wo.wikipedia.org/wiki/Misisipi">Misisipi</ref> dal di fay sos <ref target="https://wo.wikipedia.org/wiki/Luisiyaan">Luisiyaan</ref></p>
<p>Ngir xóotal yëral foofu: <ref target="https://wo.wikipedia.org/wiki/Taariixu_Aamerig">Taariixu Aamerig</ref></p>
</text></body></html>