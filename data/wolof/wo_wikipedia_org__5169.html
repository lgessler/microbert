<html><body><text id="wikipedia_wo_wikipedia_org__5169.html" ns="0" revid="99360" sourceurl="https://wo.wikipedia.org/wiki/Wolof_(askan)" title="Wolof (askan)" type="wikipedia">Wolof (askan)<figure><caption>Wolofu <ref target="https://wo.wikipedia.org/wiki/Kajoor">Kajoor</ref> (boyaade (gravure) gu <ref target="https://wo.wikipedia.org/wiki/1890">1890</ref>)</caption></figure>
<p>Wolof genn giir la gu nekk Senegaal. Wolof ñoo ëpp ci waaso yi ci Senegaal. Maami wolof yi Isipt lañu bawoo. <ref target="https://wo.wikipedia.org/wiki/Séeréer">Séeréer</ref> si, Pël yi, <ref target="https://wo.wikipedia.org/wiki/Sooninke">Sooninke</ref> yi, Tekuruur yi (Tukuloor), ak Sara yi juge nguuru Bagirmi ca réewum <ref target="https://wo.wikipedia.org/wiki/Cadd">Cadd</ref>. Wolof yi ca xeet ya lañu juge. Xeet ya yépp danoo jaxasoo, ca yoonu Imbraatoor gu Ghana, ca dëkk bi nu tuddé Jolof. Wolof mooy ñu bawoo Jolof, Waa-Lof (ay gaa yu juge Lof) walla Waa-Laf (ñoñ Laf), di nekk tay Wolof. <ref target="https://wo.wikipedia.org/wiki/Seex_Anta_Joob">Seex Anta Joob</ref>, Walaf la doon wax. Noonu la xeetu Wolof judoo. Tur wii nuy wax Jolof, benn Soose bu tundoon Jolof Mbeng moo ko joxoon dëkk ba. Ca cosaan dañu ne Jolof Mbeng ak njabootam ñoo fa njëkkoon a dëkk. Ba noppi Amadu Abuubakar ñëw fa, moom baayam Naaru Murabituun la woon, turam di Abu Bakr Ben Omar, ca cosaan danu daa wax Abu Dardaayi, yaayam Tukuloor la woon, turam di Fatumata Sàll doomu Lam-Tooro (Lamanu Tooro) ca <ref target="https://wo.wikipedia.org/wiki/Tekuruur">Tekuruur</ref>. Amadu, Baayam jenn jàmbaar ju Saraxule moo ko ray, booba nag la Fatumata seeti jeneen jëkër. Amadu bégul woon ci boroom këru nday ju bees ji, lii a taxoon mu dem Waalo. Foofa nag nit ña fa nekk ay <ref target="https://wo.wikipedia.org/wiki/Laman">Lamani</ref> <ref target="https://wo.wikipedia.org/wiki/Séeréer">Séeréer</ref> yu sant Ngom aki Sàmmkati Pël yu sant Jaw. Laman yi danoo yékkati woon Amadu, ndax dafa baaxoon ba jaaxal dëkk bi, ba far mujj di Buuru <ref target="https://wo.wikipedia.org/wiki/Waalo">Waalo</ref>.</p>
<p>Séeréer si ñoo ko tudde <ref target="https://wo.wikipedia.org/wiki/Njaajaan_Njaay">Njaajaan Njaay</ref>. Bi Amadu agsi ca waalo, ci li mu daan daaw keru yaayam, ñii daan dëkk Waalo ñoo demoon setsi Maysa Waly Joon, buuru Siin ba, ngiir mu leen wax kan mooy Amadu boobu ñu leen jaxal. Buur bi, boroom xam xam la woon, ku mënoon gis yu bare. Maysa Waly ne leen <hi rend="italic">koku Njajaan Njaay la</hi>, ci Serer mooy: ku doy war. Fofu la tuuru Njaajan Njaay joge, ak sant bobu di Njaay. Kon Njaay, ci Serer yi la joge. Njaay itam, mooy Gaynde (Gaynde Njaay ca cosaan) te Gaynde mooy buuru àll ba. Da bokk ak turu <hi rend="italic">Jaara</hi> ci kallama <ref target="https://wo.wikipedia.org/wiki/Mandinke">Mandinke</ref> yi, <hi rend="italic">Jaata</hi> ci <ref target="https://wo.wikipedia.org/wiki/Joola">Joola</ref> yi. Moo ñu dakkantal Njaayen yi Jaara walla Jaata. Ñu yooree tur yi, dañu kalante.</p>
<p>Waaye ba noppi Njaajaan dañu koo dàqe dëkk ba, ndax  daa am ku ko bëggoon a ray. Mu daal di woon daw ba Jolof ca Wolof ya. Njaajaan Njaay dajale woon na Wolof yi ndax ñu gën a am doole, ba man a taxawal Imbraatóor gu Djolof. Wolof yi, <ref target="https://wo.wikipedia.org/wiki/Jolof">Jolof</ref> mooy seeni dëkk, waaye ak seeni imbraatoor gi, dañoo demoon dëkk te yor: <ref target="https://wo.wikipedia.org/wiki/Waalo">Waalo</ref>, <ref target="https://wo.wikipedia.org/wiki/Tekuruur">Tekuruur</ref>, <ref target="https://wo.wikipedia.org/wiki/Kajoor">Kajoor</ref>, <ref target="https://wo.wikipedia.org/wiki/Bawal">Bawal</ref>, <ref target="https://wo.wikipedia.org/wiki/Siin-Saalum">Siin-Saalum</ref>, Njarmeew (soog a dëkk Bundu), Ñaani, Wulli, Bambug. Nguur ga gépp Jolof uffoon na ko. Lii moo tax Làkku Wolof mooy làkk wi ñu gën a wax ci <ref target="https://wo.wikipedia.org/wiki/Senegaal">Senegaal</ref>. Ca atum 1549 la Jolof gu mag ga tas ak Lele Fuli Fak. Nguuri Wolof yépp am seeni buuri bopp: Dammeel ca Kajoor, Teeñ ca Bawal, Baraag ca Waalo, Buurba ca Jolof (Ca Jolof gu mag ga, Buur Fari lañu daa wax). Decce Fu Njóogu ak Amari Ngóone Sabel Faal, ñoo fi njëkk a nekk Dammeel-Teeñ. </p>
Njabooti Wolof yi yoroon nguuri wolof yi
<list type="unordered"><item>Njaay (Jolof)</item>
<item>Mbóoj ak Wàdd (Waalo)</item>
<item>Faal ak Jóop  (Kajoor ak Bawal)</item></list>
<figure><caption>ab <ref target="https://wo.wikipedia.org/wiki/Ceddo">Ceddo</ref> ca wetu <ref target="https://wo.wikipedia.org/wiki/Bàkkel">Bàkkel</ref> (<ref target="https://wo.wikipedia.org/wiki/1853">1853</ref>)</caption></figure>
Nosteg mboolaay ga
<list type="unordered"><item>Géer/Garmi, ca kaw, ñoo doon nekk buur yi. Kàŋam (buuri  Laman yi) Farba Kaba (buuri <ref target="https://wo.wikipedia.org/wiki/Ceddo">Ceddo</ref> yi), Tuube, Bumi  ak Lingeer.</item></list>
<p>Ca seeni meen ñoo man a nekk Buur. Meen moo gën a am solo Geño(<hi rend="bold"><ref target="https://wo.wikipedia.org/wiki/Meen">Meen</ref></hi>:wàllug nday). <hi rend="bold"><ref target="https://wo.wikipedia.org/wiki/Geño">Geño</ref></hi>:wàllug baay .</p>
<list type="unordered"><item>Jàmbur ak Sëriñ. Ñoom Sëriñ si ay Tukulóor lanu(<ref target="https://wo.wikipedia.org/wiki/Mbàkke">Mbàkke</ref>, Ja, Si, Lóo, Sàll)  Saraxule (Silla, Xulé, Siise, Daraame, Kebe) walla ay Naar (Jaxumpa, Aydara, Kundul, Saadi, Baabu).</item>
<item>Baadoola, Mbay moo doonoon seen dund.</item></list>
Ñeeño yi
<list type="unordered"><item>Tëgg, Lawbe, Wuude, Ràbb. Am na ñu bari ci ñoom ci xeetu Pël/Tukuloor lañu juge ñooy ñi sant: Caam, Mbow, Ace, Jaw, Jum, Taal, Faam, Gise, Sow, Béey, Ñas, Mbay . Ñeeño yooyu dañuy kalante ak Pël yi, ndax danoo bokk maam.</item>
<item>Géwal yi, ñépp lañuy woy, Buur yi, ñeeño yi. Cosaanu nit ñépp lañu xam, seeni Sant yi gën a siiw: Sekk, Mbay, Mbuub, Laam, Séy.</item></list>
<p>Ci ñoom, am na ñuy jefandiku ak xalam gi. Ñuy xalam itam, ci lu ëpp, ay tukuloor lañu, ni Bukunta Njaay walla Samba Jabare Saamb, maamam di baawo Gede, been dekk la ci diwaani Fuuta Tooro. </p>
Jaam yi
<list type="unordered"><item>Am na jaami buur yi ( Ceddo yi), Jaami Juddu, Jaami Sayor (ñoom ca xare lees leen daan ame ak a jàppe). Xeet wu nekk nag lanu daan juge.</item></list>
<p>Wolof yi danoo jaxaasoo, lii moo tax seeni sant bari, ak tamit xeet yu bari ñëw nanu ci ñoom (Wolofal: Wolofisation).
Ca Fuuta-Tooro, ca Cuballo (Nappkatu Tukuloor) walla Sebbe (Ceddo/Jàmbaar Tukulóor) Walla Tooroodo, lanu. Danoo teel a nekk foofu. 
Ci Senegaal ñoom ñoo njëkk a gis Tubaab yi. Bu njëkk Ceddo lañu woon, tay ñu bari ci <ref target="https://wo.wikipedia.org/wiki/Yoonu_murit">yoonu murit</ref> lañu bokk walla tiijaaniya. Am na ay ay nasaraan (chrétiens) tamit waaye duñu ñu bari (Gore/Ndar). <ref target="https://wo.wikipedia.org/wiki/Seex_Ahmadu_Bamba">Seex Ahmadu Bamba</ref> Mbakke ak <ref target="https://wo.wikipedia.org/wiki/Alaaji_Maalik_SI">Alaaji Maalik SI</ref> ñoo gën a dugal Wolof yi ci <ref target="https://wo.wikipedia.org/wiki/Lislaam">lislaam</ref>. Wolof yu bari gàddaay nanu (walla tukki nanu) dem Faraas, <ref target="https://wo.wikipedia.org/wiki/Diiwaan_yu_Bennoo">Diiwaan yu Bennoo</ref> yi (États-unis), Itaali, Espaañ. Ci Senegaal ñoo yor pal yi gën a rëy (loolu du lu ñépp man a ànd, ndax gisees na ne Njiitul Senegaal lu njëkk séeréer la woon la ca topp it noonu, boo demee ca xare ba (l'armée)lu ëpp ca kilifa ya doonuñu ko. Kon wax jooju ju deesi xoolaat la). Ñoom ñoo gën a fonk seeni réewm (Nationalisme Sénégalais). Am na ci ñoñ ci Mbay (Kaw-Kaw) lanuy dunde, am ci ñoñ ci Napp, ca géej gi (ci ñoom la Lébu yi bokk). Jom ak Teraanga ci ñoom la fekk baax.</p>
Xool itam
<list type="unordered"><item><ref target="https://wo.wikipedia.org/wiki/Wolof">Wolof</ref></item>
<item><ref target="https://wo.wikipedia.org/wiki/Pël">Pël</ref></item>
<item><ref target="https://wo.wikipedia.org/wiki/Tukkloor">Tukkloor</ref></item>
<item><ref target="https://wo.wikipedia.org/wiki/Séeréer">Séeréer</ref></item></list>
</text></body></html>