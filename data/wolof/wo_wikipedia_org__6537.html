<html><body><text id="wikipedia_wo_wikipedia_org__6537.html" ns="0" revid="88116" sourceurl="https://wo.wikipedia.org/wiki/Umar_Kan" title="Umar Kan" type="wikipedia">Umar Kan
<p><hi rend="bold">Umar Kan</hi> (1932-2008) jangalekat la woon ak boroom xam-xam.</p>
Jaar jaaram
<p>Kooku, 1932 la gane adduna, ca <ref target="https://wo.wikipedia.org/wiki/Kanel">Kanel</ref>, dëkk bu nekk ci tund wu Matam, di jéggé dexug <ref target="https://wo.wikipedia.org/wiki/Senegaal">Senegaal</ref>. Umar Kan moo doon jiite <hi rend="italic">la Faculté des Lettres et sciences humaines</hi> bu daara ju kawe gu Seex Anta Joob bu <ref target="https://wo.wikipedia.org/wiki/Dakar">Dakar</ref>.</p>
<p>Dafa bokkoon ci ñu amoon xam-xam bu gëna mat ci cosaanu nguuru <ref target="https://wo.wikipedia.org/wiki/Fuuta_Tooro">Fuuta Tooro</ref>, di dëkk bu am solo ci cosaanu tund wu dexug Senegaal, xam-xam boobu la yoroon tamit ci cosaanu lislaam ca <ref target="https://wo.wikipedia.org/wiki/Sowwu_Afrig">Sowwu Afrig</ref>.</p>
<p>Bind na ay teere yu bare ci tëriit yooyu, rawatina teere bi nit ñi gëna roy ci li muy bind, <hi rend="italic">La première hégémonie peule. Le Fuuta Tooro de Koli Tengella à Almaami Abdul</hi>, juge ci benn teereem bu mu bindoon ca uniwersite waaye soppi ko, di woon <hi rend="italic">Le Fuuta Tooro à l'époque almamale</hi>.</p>
<p>Abdulaay Bacily, nekkoon na ndongoom.</p>
<p>Jangalekat la woon, ci li ñu naan <hi rend="italic">École des Bibliothécaires, archivistes et documentalistes (EBAD)</hi>.</p>
<p>Umar Kan, <ref target="https://wo.wikipedia.org/wiki/Tukkloor">Tukkloor</ref>/<ref target="https://wo.wikipedia.org/wiki/Pël">Pël</ref> la woon, te gëstukat ak seetkat bu mag la woon ci lu jëme ci aadaak cosaanu askanu Senegaal.</p>
<p>Nitu lislaam bu mag la nekkoon, baayam mo ko yaar bu dëgër ci lislaam. Baayam itam a tax mu amoon pasteef bi ci lu jëme ci aaday Pëli / <ref target="https://wo.wikipedia.org/wiki/Tukkloor">Tukkloor</ref> yi.</p>
<p>Ci atum 2000, gangooru uniwersite bi, magal neen ko ak <hi rend="italic">Mélanges d'archéologie, d'histoire et de littérature offerts au Doyen Oumar Kane</hi>, ñu ko doon jagleel.</p>
<p>Umar Kan, gén na adduna ci weeru rakkaati-gàmmu atum 2008, ca <ref target="https://wo.wikipedia.org/wiki/Diiwaan_yu_Bennoo">Diiwaan yu Bennoo</ref>, fu ñu ko doon faj.</p></text></body></html>