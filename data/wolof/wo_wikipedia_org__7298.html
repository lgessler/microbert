<html><body><text id="wikipedia_wo_wikipedia_org__7298.html" ns="0" revid="104299" sourceurl="https://wo.wikipedia.org/wiki/Xiibon" title="Xiibon" type="wikipedia">Xiibon

<p><hi rend="bold">Xiibon</hi> wala <hi rend="bold">xale bu xiibon</hi> mu ngi bawoo ci lekk loo xam ni amul wala bariwul ay <ref target="https://wo.wikipedia.org/wiki/Ferñent">ferñent</ref> wala ñu bari ci bay indi loraange ci wérgi-yaramu nit ki.<ref target="https://wo.wikipedia.org/wiki/Xët_wu_njëkk#cite_note-1">[1]</ref><ref target="https://wo.wikipedia.org/wiki/Xët_wu_njëkk#cite_note-FFL2010-2">[2]</ref> Mbir yiñ mën a woowe ferñent ñooy: <ref target="https://wo.wikipedia.org/wiki/Kalori_yi">kalori yi</ref>, <ref target="https://wo.wikipedia.org/wiki/Proteyin">proteyin</ref>, <ref target="https://wo.wikipedia.org/wiki/Karbo-idrate_yi">karbo-idrate yi</ref>, <ref target="https://wo.wikipedia.org/wiki/Witaamin">witaamin</ref> wala <ref target="https://wo.wikipedia.org/wiki/Ndox_miy_suuxat_sa_yaram">ndox miy suuxat sa yarams</ref>.<ref target="https://wo.wikipedia.org/wiki/Xët_wu_njëkk#cite_note-FFL2010-2">[2]</ref> Loolu lañuy faral di woowee <hi rend="bold">lekk gu doyul</hi> nga xamni ay kaloreem ak proteyinam duñu doy <ref target="https://wo.wikipedia.org/wiki/Ferñent_yu_ndaw_yi">ferñent yu ndaw yi</ref>; waaye, dafa ànd itam ak <ref target="https://wo.wikipedia.org/wiki/Ferñeent_yu_ëpp">ferñeent yu ëpp</ref>.<ref target="https://wo.wikipedia.org/wiki/Xët_wu_njëkk#cite_note-Young2012-3">[3]</ref><ref target="https://wo.wikipedia.org/wiki/Xët_wu_njëkk#cite_note-Jones2011-4">[4]</ref> Sudee nit ki amul lekk gu doy ci diirub <ref target="https://wo.wikipedia.org/wiki/Ëmb_bi">ëmb bi</ref> wala laata muy am ñaari at, loolu mën na ko jural jafe-jafey xel ak ñàkk a mag.<ref target="https://wo.wikipedia.org/wiki/Xët_wu_njëkk#cite_note-FFL2010-2">[2]</ref> Ñàkk a lekk gu tar, ñu koy woowe <ref target="https://wo.wikipedia.org/wiki/Xiif_bu_tar">xiif bu tar</ref>, mën na indi jafe-jafe yu ci melni: gàttaay, sewaay, tàyyel, tànk ak <ref target="https://wo.wikipedia.org/wiki/Biir">biir</ref> buy newwi.<ref target="https://wo.wikipedia.org/wiki/Xët_wu_njëkk#cite_note-FFL2010-2">[2]</ref><ref target="https://wo.wikipedia.org/wiki/Xët_wu_njëkk#cite_note-Young2012-3">[3]</ref> Dina am itam tawat gu leen di faral di jural <ref target="https://wo.wikipedia.org/wiki/Ipotermi">soj</ref>. Ni <ref target="https://wo.wikipedia.org/wiki/Ñàkkug_ferñent">ñàkkug ferñent</ref> di faral di feeñee ngi aju ci ferñent yu ndaw yiñ ñàkk.<ref target="https://wo.wikipedia.org/wiki/Xët_wu_njëkk#cite_note-Young2012-3">[3]</ref></p>
<p>Liy faral di indi xiibon mooy ñàkk a am lekk gu baax te doy gu jàppandi.<ref target="https://wo.wikipedia.org/wiki/Xët_wu_njëkk#cite_note-WHO2014-5">[5]</ref> Li mën a waral mooy dund gu seer <ref target="https://wo.wikipedia.org/wiki/Dóol">dóol</ref>.<ref target="https://wo.wikipedia.org/wiki/Xët_wu_njëkk#cite_note-FFL2010-2">[2]</ref><ref target="https://wo.wikipedia.org/wiki/Xët_wu_njëkk#cite_note-WHO2014-5">[5]</ref> Ñàkk a nàmp <ref target="https://wo.wikipedia.org/wiki/Weenu_nday">weenu nday</ref> mën nako waral, mën a waral itam <ref target="https://wo.wikipedia.org/wiki/Feebaru_jàngoro">feebaru jàngoro</ref> yu ci melni: <ref target="https://wo.wikipedia.org/wiki/Gastroenteritis">gastroenteritis</ref>, <ref target="https://wo.wikipedia.org/wiki/Pnëmoni">pnëmoni</ref>, <ref target="https://wo.wikipedia.org/wiki/Sibbiru">sibbiru</ref> ak <ref target="https://wo.wikipedia.org/wiki/Ŋas">ŋas</ref> yiy tax sa yaram di gën a soxla ferñent.<ref target="https://wo.wikipedia.org/wiki/Xët_wu_njëkk#cite_note-WHO2014-5">[5]</ref> Ñaari xeeti xiibon ñoo am: <ref target="https://wo.wikipedia.org/wiki/Xiibonu_ñàkk_proteyin-cawarte">xiibonu ñàkk proteyin-cawarte</ref> ak ñàkk lekk gu baax.<ref target="https://wo.wikipedia.org/wiki/Xët_wu_njëkk#cite_note-Jones2011-4">[4]</ref> Xiibonu ñàkk proteyin-cawarte ñaari xeet yu metti la am: <ref target="https://wo.wikipedia.org/wiki/Marasm">marasm</ref> (ñàkkug proteyin ak kalori) ak <ref target="https://wo.wikipedia.org/wiki/Kwasiorkor">kwasiorkor</ref> (ñàkkug proteyin kese).<ref target="https://wo.wikipedia.org/wiki/Xët_wu_njëkk#cite_note-Young2012-3">[3]</ref> Yenn ferñent yu ndaw yi nit ki mën a ñàkk ñooy: ñàkk <ref target="https://wo.wikipedia.org/wiki/Feer_bu_doy">feer bu doy</ref>, <ref target="https://wo.wikipedia.org/wiki/Ñàkkug_iyod">ñàkkug iyod</ref> ak <ref target="https://wo.wikipedia.org/wiki/Ñàkkug_Witaamin_A">ñàkkug Witaamin A</ref>.<ref target="https://wo.wikipedia.org/wiki/Xët_wu_njëkk#cite_note-Young2012-3">[3]</ref> Ku nekk <ref target="https://wo.wikipedia.org/wiki/Jigéenu_wérul">jigéenu wérul</ref>, sa yaram dafay soxla mbir yu bari, loolooy waral sa yaram di ñàkk yenn yi.<ref target="https://wo.wikipedia.org/wiki/Xët_wu_njëkk#cite_note-6">[6]</ref> Ci yenn <ref target="https://wo.wikipedia.org/wiki/Réew_yi_néew_doole">réew yi néew doole</ref> lekk gu ëpp <ref target="https://wo.wikipedia.org/wiki/Pataa">pataa</ref> mingi fi tàmbalee bari ni ki nifi xiibon gi baree.<ref target="https://wo.wikipedia.org/wiki/Xët_wu_njëkk#cite_note-7">[7]</ref> Yeneen mbir yi mën a waral xiibon ñooy <ref target="https://wo.wikipedia.org/wiki/Baña_lekk_ndax_ragala_am_yaram">baña lekk ndax ragala am yaram</ref> ak <ref target="https://wo.wikipedia.org/wiki/Opeere_ngir_wàññi_yaram">opeere ngir wàññi yaram</ref>.<ref target="https://wo.wikipedia.org/wiki/Xët_wu_njëkk#cite_note-8">[8]</ref><ref target="https://wo.wikipedia.org/wiki/Xët_wu_njëkk#cite_note-9">[9]</ref> Sudee ci <ref target="https://wo.wikipedia.org/wiki/Mag_ñi">mag ñi</ref> yi mën a waral seen xiibon ñooy ni seen yaram bindoo, xel mu ñàkk a dal ak jafe-jafey àdduna.<ref target="https://wo.wikipedia.org/wiki/Xët_wu_njëkk#cite_note-10">[10]</ref></p>
<p>Jéego yi ñuy def ngir yokk <ref target="https://wo.wikipedia.org/wiki/Ferñent_yi">ferñent yi</ref> bokk nañu ci mbir yi gën a am solo ci <ref target="https://wo.wikipedia.org/wiki/Ndimbalum_yokkute">ndimbalum yokkute</ref>.<ref target="https://wo.wikipedia.org/wiki/Xët_wu_njëkk#cite_note-UK2012-11">[11]</ref> Nàmpalee ween mën na musal xale yi ci xiibon ak gaaw a faatu,<ref target="https://wo.wikipedia.org/wiki/Xët_wu_njëkk#cite_note-FFL2010-2">[2]</ref> te jéego yiñ def ci wàll woowu wane nañu seen njariñ.<ref target="https://wo.wikipedia.org/wiki/Xët_wu_njëkk#cite_note-Bh2013-12">[12]</ref> Di jox xale bi muy lekk ak di nàmpaale ba mu am ñaari at, dina tax sa xaalis du jeex ci njëndum garab.<ref target="https://wo.wikipedia.org/wiki/Xët_wu_njëkk#cite_note-Bh2013-12">[12]</ref> Ñépp itam gis nañu njariñ li ci jox <ref target="https://wo.wikipedia.org/wiki/Ferñenti_mottali">ferñenti mottali</ref> di ay xeeti witamin yu ñuy jox jigéeni wérul yi ak xale yu ndaw yi ci réew yu néew doole yi.<ref target="https://wo.wikipedia.org/wiki/Xët_wu_njëkk#cite_note-Bh2013-12">[12]</ref> Niñu gën a mën a dimbalee nit ñi soxla luñu dundee dëgg, mooy nga jox leen lu ñuy lekk waaye itam joxaale leen xaalis ngir ñu mën koo jëndee ca seenub marse.<ref target="https://wo.wikipedia.org/wiki/Xët_wu_njëkk#cite_note-UK2012-11">[11]</ref><ref target="https://wo.wikipedia.org/wiki/Xët_wu_njëkk#cite_note-13">[13]</ref> Di jox xale liñuy lekk ci daara ja rekk du doy.<ref target="https://wo.wikipedia.org/wiki/Xët_wu_njëkk#cite_note-UK2012-11">[11]</ref> Toppatoo xale bu xiibon bi ci kër ga mu dëkk <ref target="https://wo.wikipedia.org/wiki/Therapeutic_food#Ready-to-Use_Therapeutic_Food">ready-to-use therapeutic foods</ref> lu mën a nekk la.<ref target="https://wo.wikipedia.org/wiki/Xët_wu_njëkk#cite_note-Bh2013-12">[12]</ref> Ñi nga xam ni xiibon gi daleen sonal loolu ba indil leen yeneen jafe-jafe ci seen wérgi-yaram, dañu leen wara yóbbu lopitaal ñu faj leen.<ref target="https://wo.wikipedia.org/wiki/Xët_wu_njëkk#cite_note-Bh2013-12">[12]</ref> Yi ñu ciy gën a faral di faj mooy <ref target="https://wo.wikipedia.org/wiki/Ipoglisemi">yaram wu ñàkk suukër</ref>, <ref target="https://wo.wikipedia.org/wiki/Ipotermi">tàngooru yaram</ref>, <ref target="https://wo.wikipedia.org/wiki/Yaram_wu_ñàkk_ndox">yaram wu ñàkk ndox</ref>, ak diko jox mu lekk ni mu waree.<ref target="https://wo.wikipedia.org/wiki/Xët_wu_njëkk#cite_note-Bh2013-12">[12]</ref><ref target="https://wo.wikipedia.org/wiki/Xët_wu_njëkk#cite_note-WHO2003-14">[14]</ref> Di faral di ko jox ay <ref target="https://wo.wikipedia.org/wiki/Antibiotik">antibiotik</ref> lu baax la ci musal ko ci yenn doomu jàngoro yi.<ref target="https://wo.wikipedia.org/wiki/Xët_wu_njëkk#cite_note-WHO2003-14">[14]</ref> Ndimbal li gën am solo tey yàgg: mooy gën a dooleel mbay mi,<ref target="https://wo.wikipedia.org/wiki/Xët_wu_njëkk#cite_note-solcultivateplanet-15">[15]</ref> xeex ndóol, defar <ref target="https://wo.wikipedia.org/wiki/Wanag">wanag</ref> yu baax, ak <ref target="https://wo.wikipedia.org/wiki/Jàppale_jigéen_ñi_ci_liggéey">jàppale jigéen ñi ci liggéey</ref>.<ref target="https://wo.wikipedia.org/wiki/Xët_wu_njëkk#cite_note-UK2012-11">[11]</ref></p>
<p>Ci atum 2010 xayma woon nañu lu tollu ci 925 miliyoŋi doomi aadama yu xiibon, muy of 80 miliyoŋ yu yokk ci limu 1990.<ref target="https://wo.wikipedia.org/wiki/Xët_wu_njëkk#cite_note-FAO2010-16">[16]</ref><ref target="https://wo.wikipedia.org/wiki/Xët_wu_njëkk#cite_note-Fao2008-17">[17]</ref> Ak ñeneen ñu tollu ci benn miliyaar ñuñ xayma ni amuñu witamin ak lu suuxat seen yaram.<ref target="https://wo.wikipedia.org/wiki/Xët_wu_njëkk#cite_note-UK2012-11">[11]</ref> Ci atum 2010 <ref target="https://wo.wikipedia.org/wiki/Ñàkkug_proteyin,_cawarte">ñàkkug proteyin, cawarte</ref> jur na lu tollu ci 600,000 bakkan yu faatu, doon lim bu wàññiku buñu seetee ci 883,000 bakkan yi faatu ci 1990.<ref target="https://wo.wikipedia.org/wiki/Xët_wu_njëkk#cite_note-Loz2012-18">[18]</ref> Yeneen ñàkkug ferñent yu ci melni <ref target="https://wo.wikipedia.org/wiki/Ñàkkug_iod">ñàkkug iod</ref> ak <ref target="https://wo.wikipedia.org/wiki/Ñàkkug_feer">ñàkkug feer</ref>, jur na lu tollu ci 84,000 bakkan yu faatu.<ref target="https://wo.wikipedia.org/wiki/Xët_wu_njëkk#cite_note-Loz2012-18">[18]</ref> Ci 2010 xayma nañu ni xiibon moo waral 1.4% ci mbooleem <ref target="https://wo.wikipedia.org/wiki/Ati_ñàkk_a_mënal_sa_bopp_yi_nit_di_dund">ati ñàkk a mënal sa bopp yi nit di dund</ref>.<ref target="https://wo.wikipedia.org/wiki/Xët_wu_njëkk#cite_note-UK2012-11">[11]</ref><ref target="https://wo.wikipedia.org/wiki/Xët_wu_njëkk#cite_note-Murray2012-19">[19]</ref> Jàpp nañu benn xale ci ñatt yu faatu yu nekk, xiibon a ko ray; waaye, nit ñi duñu faral di nangu ni looloo ko waral.<ref target="https://wo.wikipedia.org/wiki/Xët_wu_njëkk#cite_note-WHO2014-5">[5]</ref> Ci 2010 jàpp nañu ni bokk na ci li faat lu tolloo ak 1.5 miliyoŋ ciy jiggéey ak xale<ref target="https://wo.wikipedia.org/wiki/Xët_wu_njëkk#cite_note-Lim2012-20">[20]</ref> teewul ba tay am na ñu jàpp ni lim bi ëpp na 3 miliyoŋ.<ref target="https://wo.wikipedia.org/wiki/Xët_wu_njëkk#cite_note-Bh2013-12">[12]</ref> Ak yeneen 165 miliyoŋi xale yu <ref target="https://wo.wikipedia.org/wiki/Mënatul_màgg">mënatul màgg</ref> ndax feebar boobu.<ref target="https://wo.wikipedia.org/wiki/Xët_wu_njëkk#cite_note-Bh2013-12">[12]</ref> Xiibon gaa ngi gën a baree ci <ref target="https://wo.wikipedia.org/wiki/Réew_yu_néew_doole_yi">réew yu néew doole yi</ref>.<ref target="https://wo.wikipedia.org/wiki/Xët_wu_njëkk#cite_note-21">[21]</ref></p>
</text></body></html>