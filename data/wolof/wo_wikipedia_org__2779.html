<html><body><text id="wikipedia_wo_wikipedia_org__2779.html" ns="0" revid="104171" sourceurl="https://wo.wikipedia.org/wiki/S%C3%ABri%C3%B1_Muusaa_KA" title="Sëriñ Muusaa KA" type="wikipedia">Sëriñ Muusaa KA
<p><hi rend="bold">Sëriñ Muusa KA</hi> (Sëriñ Muusa KA werekaanu Bàmba) <ref target="https://wo.wikipedia.org/wiki/Waykat">woykat</ref>u wolof ak araab
la woon bu mag te xarañ ci, ab jullit la woon bu dëggu te di ab sufiyànke
di taalubeb <ref target="https://wo.wikipedia.org/wiki/Seex_Ahmadu_Bamba">Sëriñ Tuubaa</ref> bokk it ci Seexi <ref target="https://wo.wikipedia.org/wiki/Seex_Ahmadu_Bamba">Sëriñ Tuubaa</ref>
yi, taalif na lu sakkan ci ay téere ci wolof ak araab rawatina wolof ndax ki mu
daa tagg wolof mooy làkku cosaanam muy <ref target="https://wo.wikipedia.org/wiki/Seex_Ahmadu_Bamba">Sëriñ Tuubaa</ref> Sëriñam
te sëriñam boobii it Yonnent bi moo doon sëriñam bu ko daa tagg ci araab lakoy tagg, 
ndax nit koo di tagg di ko tagge weneen làkk wu dul làkku juddoom tagg ga du mat
ndax yaangi koy tuutalal cosaanam, ay <ref target="https://wo.wikipedia.org/wiki/Woy">woy</ref>am nag li ci ëpp Sëriñam la ciy tagg ak
di soññ bokki taalubeem ngir ñu gën a fonk Sëriñam te nankoo jaamu Yàlla, ku xelu la woon
te jàng ba ci woyam yooyii mu woy ci wolof ku jàng <ref target="https://wo.wikipedia.org/wiki/`Aruud">`Aruud</ref> (xam-xamu woyiin ci araab) ma nu koo jam, sàmmoonte naak sarti woy ak bahru yi (woyiin yi), ba sos na ay Bahru ajami; niki Téere bi tudd «Bu léen <ref target="https://wo.wikipedia.org/wiki/Njuuj-njaaj">njuuj-njaaj</ref>» ak way wi mu jébbaloo ci Seex Mustafaa Mbàkke xalifab Seexul Xadiim bu jëkk.</p>
ay woyam
<list type="unordered"><item>Ay-waay bu leen di fàtte yoonu yàlla () te xamni àdduna du kër ay tool la</item>
<item>wacci sa tool mu booy di bayali aw jàmbur   () di dër-dëri di wut liggéeyi ba njàmbur</item>
<item>taxuta am dugub sakaane gerte        () kerok bisub peret ba yaa cay perte</item></list>
<list type="unordered"><item>bàmba du waa muy gàntu waa muy gënale() loo ca amul ci yaw la yaw miy yellale</item>
<item>ñu jëkk ñaak ñu mujj ñii la yamale   () loo ko jëfal mu fayla moom du tappale</item></list>
<list type="unordered"><item>Nawet Jolof noor fa te doo nooraani - ndaw lu ca sax boo màggatee yalwaani.</item></list>
Bëyit yii ci jigéen la jëm, sabab yi tax ñu koy tànn niki soxna, mu jël araf ya araf wu ne mu def ciy bëyit
<p>Jiim gi</p>
<p>jigéen ju ndaw araf ya lan ko tënke - tënk ba bis pénc ba lan koy tinkee</p>
<p>jiimug jigéen mooy jekki bum jàllantu - ndaxte bu jàllantoo asal njaaloontu</p>
<p>cofeel gu mat sëkk a ko war cib sëriñam - ku bëgg dof te ku doful doo am ngërëm</p>
<p>jaamu boroomam jaamu it boroom këram - moo war jigéen su ko manee dàmmey ngëram</p>
<p>jam tuñ ma, jam siiñ ma'ak njamal-yàllaam la - jaalu-yàllaam wa ne Yaasin Salla'a</p>
<p>Jàmm ak juddook jikkoo waral ñuy tànn - ne xur wi wenn la te jiim yiy jenn</p>
<p>Kaaf gi</p>
<p>kaaf nga na baax gaaf, bari ngor, toog fa këram - na bari kersay kër-këriy sàkku ngërëm</p>
<p>nay gone bum def mag te bum gàtt kutuj - bum gudd lool fum toll ànd ak latkoloñ</p>
<p>Yaa gi</p>
<p>yaa ga na yaatu ŋàpp,  yaatal dëkkandoom - yaatal boroom këram ci lépp lu mu moom</p>
<p>yaru te yomb te yéwén te yaatu - cib sëriñam te la mu yor bum laatu</p>
<p>Arafu nuun gi</p>
<p>arafu nuun gii ku ko boole xejj - ci sa boroom kër gaa ya duñ la xàjji</p>
<p>neex cere, neex dereet te neexu làmmiñ - neex lépp tey neexlaate gàttu gémmiñ</p>
<p>jigéen na maandu, man a muñ te mokk - di muñ di muuñ di mooñ cereem ne mekk.</p>
Jikko yu aju ci arafu baa jëm ci jigéen
<p>arafu baa yile jigéen ju boole - seen jikko yii kenn du la ba ngay xoole</p>
<p>baax baay te booleek bari bayreek barile - ba su boroom këram amul muy defale</p>
<p>bëñam ya weex tàll ba mel ne perkaal - bët ba ne bàq bakkanam bay safu jaal</p>
<p>day neexu làmmiñ, neexu ñam te mokk lool - lewet te nooy ku mu dajeel sukkal la teel</p>
bokk nq ci li mu wax di ci tagg sëriñam ba Sëriñ Tuuba
<p>adunyaa ngi tol new fel fi moom mbaate dëññu teeñ <hi rend="bold">()</hi> woroomiy tëndëŋ xammeewu leen ak woroomi téeñ</p>
<p>lilee tax mu daa tuubloo dameel ak maxa'aki teeñ <hi rend="bold">()</hi> ku mel nii ku amleek moom na leen wóor ne yaa ko tooñ</p>
<p>du tooñ nit te soo tooñee mu jéggal la tin la ko <hi rend="bold">()</hi> xamul jaamur ak mbokkam, mag ak ndaw ci aw meloom</p>
<p>wurus mbaate ab xaalis bëy ak nag xar ak gëléem <hi rend="bold">()</hi> la daa buub di jox ñiy laaj du kuy néegaleek a léem</p>
<p>añs</p>
<p>Ngir déglu te yér as lëf ci woyi Sëriñ Musaa Ka xoolal foofu:</p>


Xool it
Jukki yi ci lonku
<list type="unordered"><item><ref target="https://wo.wikipedia.org/wiki/Sëriñ_Mbay_JAXATE">Sëriñ Mbay JAXATE</ref></item>
<item><ref target="https://wo.wikipedia.org/wiki/Seex_Ahmadu_Bamba">Seex Ahmadu Bamba</ref></item>
<item><ref target="https://wo.wikipedia.org/wiki/Sñ_Sàmba_Jaara_Mbay">Sñ Sàmba Jaara Mbay</ref></item></list>
Lëkkalekaay yu biti
<list type="unordered"><item><ref target="https://web.archive.org/web/20090427063429/http://www.majalis.org/index1.php?nav=ie">Majaalis</ref></item>
<item><ref target="http://www.htcom.org">Htcom</ref></item>
<item><ref target="https://web.archive.org/web/20111025020933/http://ahloubadar.110mb.com/">Ahloubadar</ref></item></list>
</text></body></html>