<html><body><text id="wikipedia_wo_wikipedia_org__3274.html" ns="0" revid="102813" sourceurl="https://wo.wikipedia.org/wiki/Imbraat%C3%B3or_gu_Mali" title="Imbraatóor gu Mali" type="wikipedia">Imbraatóor gu Mali<figure><caption>Réyaayu nguuru Mali gu mag ga ci 1350</caption></figure>
<p><hi rend="bold">Imbraatóor gu Mali</hi> ba ci xarnub XII, xamalu nu ko woon lu bari. Ci li tegu ci atum 1150, la nu xam tur yu mel ne Hamana, Jigi Bilali(1175-1200) ak Musaa keyta di ko wax itam Allakoy (di tekki neex yalla). Mi ngi yamoon ci <ref target="https://wo.wikipedia.org/wiki/Mbàmbulaanu_Atlas">Mbàmbulaanu Atlas</ref> ci sowwoom, Dexu Niseer ci penkoom, tay ñuy yii réew: <ref target="https://wo.wikipedia.org/wiki/Mali">Mali</ref>, <ref target="https://wo.wikipedia.org/wiki/Senegaal">Senegaal</ref>, <ref target="https://wo.wikipedia.org/wiki/Gaambi">Gaambi</ref>, <ref target="https://wo.wikipedia.org/wiki/Ginne">Ginne</ref>, <ref target="https://wo.wikipedia.org/wiki/Ginne_Bisaawóo">Ginne Bisaawóo</ref>, <ref target="https://wo.wikipedia.org/wiki/Gànnaar">Gànnaar</ref>, ak ab xaaj bu mag ci <ref target="https://wo.wikipedia.org/wiki/Kot_diwaar">Kot diwaar</ref>.</p>
Ay Cosaanam
<p>Ci boobu diiwaan (Sudaan) ag nguur gu ndaw judd woon na fa: <ref target="https://wo.wikipedia.org/wiki/Mandeŋ">Mandeŋ</ref> walla <ref target="https://wo.wikipedia.org/wiki/Mali">Mali</ref> (Malenke: nitu Mali). Ci li gën a siiw coosaanam, ay dëkk-dëkkaani mande yu bari yu nekkoon ci <ref target="https://wo.wikipedia.org/wiki/Kaw-Senegaal">Kaw-Senegaal</ref> ak ci <ref target="https://wo.wikipedia.org/wiki/Kaw-Niseer">Kaw-Niseer</ref>. Traware yi nekkoon Dakadiyala, ci réewu Kri, ci wetu Nagasola, ci <ref target="https://wo.wikipedia.org/wiki/Kaw-Bakoy">Kaw-Bakoy</ref>, Konte yi nekkoon Tabu, ca Doodugu (di tekki réewu Doo), Kamara yi ca Sibi, ca Siendugu, Keyta yi ca Nareena, ca Doodugu ak ca <ref target="https://wo.wikipedia.org/wiki/Doj">Doj</ref> yu Mandeŋ, nekk ci diggante Sigiri ak Kita.</p>
<p>Ca Doodugu la <ref target="https://wo.wikipedia.org/wiki/Bambara">Bambara</ref> yi nangoo ay dëkk yu bari, màmm jëm penku, ba peggu Seegu ca <ref target="https://wo.wikipedia.org/wiki/Dexu_niseer">Niseer</ref>. Ci li wër <ref target="https://wo.wikipedia.org/wiki/Doj">Doj</ref> yu Madeŋ, Malinke yi ñaari dëkk yu solowu lañu fa amoon: Kiri ak Dakadiyala. Njiitu dëkk yooyu ay rëbbkat la ñu woon, yu bokkoon ay gëm-gëm, bokk di def seeni xumbéeli diine. Nekkoon nañu nag ay Askan yu bari yu bennoo woon am benn buur, Simbo moo doonoon seen dàkkantal. Buur yooyu Askanu wee leen doon fal mu lee doon teewal ci ndaje ya daan am ca Pénc mu Mag ma(Gara), mi doon dogal ci li ñeel xare yi walla juuti yi...</p>
<p>Dooley askan yu nguur-nguuraan yooyu doon màgg, ñoo jàppale nguuru Sooso gi donn <ref target="https://wo.wikipedia.org/wiki/Nguura_Gana_gu_mag">Nguura Gana gu mag</ref> ga, ba mu man a sos geneen nguur gu mag gu buur ya amoon dàkkantali Mangha walla Mansa.</p>
Sunjata Keyta
<p>Musaa Keyta di ko wax itam Allakoy, siiwoon na ndax aji <ref target="https://wo.wikipedia.org/wiki/Makka">Makka</ref> yu bari yi mu defoon, loolu saxaloon na diiney <ref target="https://wo.wikipedia.org/wiki/Lislaam">Lislaam</ref> ci xoli Njabootu buur bi. Doom, di itam Ndono lu Musaa, Nare Famagan (1218-1230) siiwoo na loo ndax yaatalam jëm bëj-gànnaar, ak sowwu, ak pegg gu ndeyjooru Kaw-Niseer, nootoon Somono yi. Nare Famagan bari woon na ay jabar, kenn ci ñoom mooy ki ñu dàkkantale woon Kuduma (boroom góomi yaram yi). Jabar ju tawatoon jooju mooy yaayu Sunjata Keyta. Bi mu juddoo ba juroom ñaari at managul woon a dox.</p>
<p>Laagoom googu moo taxoon, ba Sumaawuru Kante doon faat ay magam, ba woon ko fa. Benn bis, Sunjata jéngu ne day jug taxaw, ndax naqar wi mu amoon ci li Sumaawuru defoon, tegoon ci nangu nguur ga. Mu laaj ag weñ ngir jafandu ci jug, weñ ga damm, mu jël geneen, noonu, jëlaat geneen noonu, ci la kenn waxe ne nañ ko jox yatu baayam wa, ba mu ca jafandoo la jug taxaw. Ña ko teewe woon yéemu; nday ja ak géwalam ba, Jakuma Duwa, ca la ñu fente ab bakk duppee ko Xala ga, baat ya ak woyiin wa, ba tay ñoo ngi rëkk ci dënni waa mali yi ndax mooy seen bakkuw réew.</p>
<p>Ci 1230 la nekk buur, ci la ray Sumaawuru, boole nguur-nguuraan yépp ya nekkoo ci wetam, ci nguuram, dal di nekk nag Mansa. Ci moom la Mali nekke <ref target="https://wo.wikipedia.org/wiki/Nguur_gu_mag">nguur gu mag</ref> dëgg, ci la àgge ci pujam.</p>
Ay buuram
Ulee
<p>Bi mansa Ulee ñëwee(1255-1270), di ki wuutu Sunjata, la tàmbalee Diggadil(décentraliser) <ref target="https://wo.wikipedia.org/wiki/Nguur_gu_mag">nguur gu mag</ref> gi jox ko yoriin wa méngoo woon ak réyaayam. Tabb ay sang jox leen ay ndomboy-tànk yu am solo, ñi ci gën a ràññeeku: Fran Kamara, Siriman Keita.</p>
Abuubakar mu njëkk(I)
<p>Ci 1285 la Abuubakar mu njëkk(I) mi faatu, Jafe-jafe yi nekkoon ci tànn aji wuutu, ca la Sakura jëlee nguur ga. wuutu na nitu nguur di itam jàmbaar, ci la yaatalaate nguur ga ba dugg Gaawo ci penkoom ak Tekuruur ca sowwoom. Ay saay-saay ñoo ko ray ca weti Tripoli mu feekoon ko muy aji <ref target="https://wo.wikipedia.org/wiki/Makka">Makka</ref>.</p>
Abuubakar mu ñaareel(II)
<p>Ci 1303, Abuubakar mu ñaareel mi(II), di jarbaatu Sunjata, mi siiw lool ndax li mu bëggoon a wuññi li nekk ci ginnaaw <ref target="https://wo.wikipedia.org/wiki/Mbàmbulaanu_Atlas">Mbàmbulaanu Atlas</ref> gi. Ca la jële ñaar téeméeri looco ak dund, daal di yònnee ngir ñu dugg ci mbàmbulaan gi, waaye kenn a ca dellu si nettali ni dañoo dajeek ab duus bu soxor ci ndox mi, mu mëdd leen. Abuubakar dal di jëlaat ñaari junniy looco, ak bund bu doy, and ak ñoom dem, ca la saaye ba tay.</p>
Mansa Musaa(Kanku Musaa)
<figure><caption>Mansa Musaa</caption></figure>
<p>Mansa Musaa (1312-1332)Bokk na ci buuri Nguuru Mali gu mag ga, yi gën a siiw. Ci 1324 la <ref target="https://wo.wikipedia.org/wiki/Aji_makka">aji makka</ref>. Ca ajam gu siiw ga, àndoon na ak 60 000 ci ay surga (su ñu ci degloo Taariix as-Sudaan). Jaar ci diggu <ref target="https://wo.wikipedia.org/wiki/Tàkk">tàkk</ref> ga, ca Walata ak ca Tuwat, ba mu àggee <ref target="https://wo.wikipedia.org/wiki/Xaayra">Xaayra</ref> la ñépp yéemu ndax alal ja mu fa indi. Nee nañu yoroon na ñaari ton ci wurus. Mbaaxam ak yéwénam, yéemoon na képp nit ku nekkoon Xaayra ca jamono jooju. Doonte déggoon na <ref target="https://wo.wikipedia.org/wiki/Araab">araab</ref> nangul woon a làkk lu dul làkkam, daa jëloon ay tekkikat. Mansa Musaa yóbb woon na turu Mali ci mépp réewu araab, dalee ko ca Andalusiya ba Xorasan, ba <ref target="https://wo.wikipedia.org/wiki/Tugal">Tugal</ref>, <ref target="https://wo.wikipedia.org/wiki/Lonkoyoon">lonkoyoon</ref> wu àdduna bi, bu Angelo Dulcert(1339), wone na aw yoon wu romb <ref target="https://wo.wikipedia.org/wiki/Atlas">Atlas</ref>, jeggi Sahara ngir àgg Mali: "rex Melli". Lonkoyoon wu Abraham Cresques, bi ko buuru <ref target="https://wo.wikipedia.org/wiki/Faraas">Faraas</ref> defloo woon Charles V, bindoon na fa turu péeyam "Ciuta de Malli".</p>
<p>Maghan(1332-1336) moo ko wuutu</p>
Mansa suleymaan
<p>Mansa suleymaan(1341-1360) mooy jubbantiwaat koom-koomu <ref target="https://wo.wikipedia.org/wiki/Nguur_gu_mag">nguur gu mag</ref> ga. Gën a dëggaral kiliftéefu Mali ci Diiwaani penku yi ko wër, njiitu <ref target="https://wo.wikipedia.org/wiki/Tuwaareg">Tuwaareg</ref> yi bu Takedda (Ayiir), nangu woon na googu kiliftéef. Suleymaan xëccoon na Mali ay <ref target="https://wo.wikipedia.org/wiki/Boroom_xam-xam">boroom xam-xam</ref> ak ay àttekat yuy tòpp <ref target="https://wo.wikipedia.org/wiki/Maalik">Maalik</ref>. Moom ci boppam fiqh la jàng, maanaam àtte ci <ref target="https://wo.wikipedia.org/wiki/Lislaam">lislaam</ref>.</p>
<p>Mari Jaat(1360-1374) moo ko wuutu</p>
Musaa II
<p>Musaa II(1374-1387) tegu ci, moom doonul woon ku am kàttan, xawoon naa tayyeel, jëwrinam ju njëkk la bàyee woon lépp. Moo songoon <ref target="https://wo.wikipedia.org/wiki/Tuwaareg">Tuwaareg</ref> yi, di def ay congam jëm Bornu</p>
Saayam
<p>Lu weesu Mansa II, kujje ya amoon ci biir kër buur, te yenn saa yi rayante daan ci am, moo demoon ba faagaagal <ref target="https://wo.wikipedia.org/wiki/Nguur_gu_mag">nguur gu mag</ref> ga. Ci noonu <ref target="https://wo.wikipedia.org/wiki/Songaay">nguuru Gaawo</ref> di lekk ndànk-ndànk diiwaan yi féete penku nguur ga. Dem ba jël péeyu yaxantu bu <ref target="https://wo.wikipedia.org/wiki/Jenne">Jenne</ref>. Doonte ci digg xarnub XV, Ca Da Mosto ak Fernadez ne woon nañu ne way dëkk yu <ref target="https://wo.wikipedia.org/wiki/Gammbi">Gammbi</ref> dañoo jàppe woon seen bopp ni ku bokk ci Mali, waaye, ci 1480, la Naba Nasere song Walata. Tekuruur jàll ci loxoy wolof yi(<ref target="https://wo.wikipedia.org/wiki/Jolof">Jolof</ref>). Pël yu Bundu tàmbali ay yëngu-yënguy fippu, Tengela I, di ko wax it Jaje di tekki Goreelkat bi, moo leen jiite woon. Dafa bàddoo woon poseb ay yi amoon ci diggante Mali ak <ref target="https://wo.wikipedia.org/wiki/Gaawo">Gaawo</ref> daal di def li muy def. Nekkon ci dëkk bu am solo ci wàllug yaxantu, Kingi.</p>
Imbraatóor gu Mali
<p>Imbraatóor gu Mali:</p>
<p>Nguurug Susu ci xarnu bu fukk ak ñatt tegoon na loxo ci askanu Maandeŋ. Sinjaata, doomi kenn ci buuri Maandeŋ yi, daa dogu woon ci goreel aw askanaw, ci noonu mu tawal ab xare walla am mbooloom xare (larme) mom ci la ame ndam ci kaw Susu, ci xareb Karina ba atum <ref target="https://wo.wikipedia.org/wiki/1235_g.j.">1235 g.j.</ref>, ci noonu la am réewam tembe woon (amoon independance). Ginnaaw bi Sinjaata amee ndam ciy noonam, la giirug Maandeŋ daje (Konaate, Traaware, Kayta, ak Kamara) taxawal ag imbraatóor gu mag mooy gu Mali gi, Sinjaata jiite ko.</p>
<p>Sinjaata songoon na suuf yi feggoo woon ak moom ngir boole leen ci nguuram gi, loolu nag li ko ko may mooy xareem (armé) bu am bi doole, te nosu. Bi Sinjaata di faatu Mali moo nekkoon imbraatóor gi gën a rëy ci sowwu Afrig, péey ba di woon Niaani.</p>
<p>Ñi ko fi wuutu woon duggoon nanu ci lislaam, wéyoon it ci yaatal gëwéelub nguur gi, ba mu mujjoon ëmb mbooleem la ko dale ca mbàmbulaanug atlas ci sowwu bi, ba ca dëkkub Gaawo ci penku bi. Ñu séddale réew mi ciy diiwaan bu ci nekk ag kilifa jiite ko guy doxal ndigali buur bi, di dajale galag yi, tey doxal yoon. Ci jamonoy buur bi <ref target="https://wo.wikipedia.org/wiki/Kanka_Muusaa">Kanka Muusaa</ref> la imbraatóor gi àggoon ca gën jaa kawey ay njobbaxtalam, ci xarnu bu fukk ak ñeent.
Nguur gi nag daa na jot ci màng mi tukkee ci mbelli wurus yi ak yaxantug tàkk g i.
Ci atum <ref target="https://wo.wikipedia.org/wiki/1324_g.j.">1324 g.j.</ref>, Kanka Musaa aji woon na Màkka, ci tukki bu tollu ci 18 weer, won na ci adduna bi dooley nguuram gi ak woomleem gi.</p>
<p>Amaloon na ay séqoo yu yaxantu ak réewi bëj-gànnaaru Afrig, indi it ci nguuram gi ay boroom xam-xami jullit yu juge penku. Ci xarnub fukk ak juroom benn la ay jafe-jafey wuutu (xilaafa) tàmbalee feeñ, ak dagu (sécession), looloo jur néew-dooleg ay diiwaan yu bari, bu ko defee Songaay daal di ñëw songu Mali, nangu ko.</p>
</text></body></html>