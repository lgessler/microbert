<html><body><text id="wikipedia_wo_wikipedia_org__3620.html" ns="0" revid="33703" sourceurl="https://wo.wikipedia.org/wiki/Jeqiku_ga_amoon_ca_Faraas" title="Jeqiku ga amoon ca Faraas" type="wikipedia">Jeqiku ga amoon ca Faraas<p><ref target="https://wo.wikipedia.org/wiki/Jeqiku">Jeqiku</ref> ga amoon ca <ref target="https://wo.wikipedia.org/wiki/Faraas">Faraas</ref>:</p>
<p>Jeqiku ga amoon ca <ref target="https://wo.wikipedia.org/wiki/Faraas">Faraas</ref>, mooy jeqiku gi njëkk a am ci <ref target="https://wo.wikipedia.org/wiki/Jamono_ju_bees">jamono ju bees</ref> jii, ci kaw <ref target="https://wo.wikipedia.org/wiki/Nguuru">nguuru</ref> ak <ref target="https://wo.wikipedia.org/wiki/Jaay_doole">jaay doole</ref>, ak doxale ni la neexe, doo diisoo, doo deglu xalaatu keneen. Moom nag (jeqiku googu), mi ngi ame woon ca Faraas, ca jamonoy buur ba tuddoon <ref target="https://wo.wikipedia.org/wiki/Luwis_mu_fukk_ak_juroom_benneel">Luwis mu fukk ak juroom benneel</ref> ma, bokkoon ca njabootug <ref target="https://wo.wikipedia.org/wiki/Barbon">Barbon</ref> ga, loolu nag di woon ca <ref target="https://wo.wikipedia.org/wiki/Noor">noorub</ref> 1789 g, saxoon it diir bu tollu ci fukki at, ba ca <ref target="https://wo.wikipedia.org/wiki/Nawet">nawetub</ref> atum 1799 g, bi <ref target="https://wo.wikipedia.org/wiki/Jeneraal">Jeneraal</ref> bi tuddoon <ref target="https://wo.wikipedia.org/wiki/Napoleon_Bonaparte">Napoleon Bonaparte</ref> (1769 – 1821 g)  defee <ref target="https://wo.wikipedia.org/wiki/Daaneel_nguur">daaneel nguur</ref> gu ñuy wax “<ref target="https://wo.wikipedia.org/wiki/Daaneel_nguur_gu_18_Brumaire">daaneel nguur gu 18 Brumaire</ref>”, dëppoo ak 9 nowambar 1799 g, daal di daaneel doxaliin wa fa nekkon, jële fa it <ref target="https://wo.wikipedia.org/wiki/Jataayub_mag_ña">jataayub mag ña</ref> , mujj nag di kenn ci ñatti kilifa yiy doxal mbiri réew mi.
<ref target="https://wo.wikipedia.org/wiki/Bonaparte">Bonaparte</ref> mii - nga xam ne mujj na di kilifag Faraas gu njëkk gi, ci atum 1800 g, mujj it di <ref target="https://wo.wikipedia.org/wiki/Imbraatoor">imbraatoor</ref> ba atum 1804 g – moom Bonaparte mujj na am tawfeex ci dindi <ref target="https://wo.wikipedia.org/wiki/Lëjug_politig">lëjug politig</ref> ga fa amoon, <ref target="https://wo.wikipedia.org/wiki/Ñàkk-jàmm">ñàkk-jàmm</ref> ga, <ref target="https://wo.wikipedia.org/wiki/Tiitale">tiitale</ref> ga , <ref target="https://wo.wikipedia.org/wiki/Tuur-dereet">tuur-dereet</ref> ga, ak yeneen jëf yu ñaaw yi àndoon ak <ref target="https://wo.wikipedia.org/wiki/Jeqikug_Faraas">jeqikug Faraas</ref> gi. Loolu nag taxoon na ba “jeqiku gi” manu fi woon a amal <ref target="https://wo.wikipedia.org/wiki/Dali_gore">dali gore</ref>(principes de liberté) , yamoo, <ref target="https://wo.wikipedia.org/wiki/Mbokkoo">mbokkoo</ref> yi nga xam ne ñoom la yàgg a yekkati kàddoom ngir saxal leen fi.
Waaye nag jeexiital yi nga xam ne jeqiku gii amal na leen fi, yamuñu rekk ci Faraas, waaye weesu nañu ko ba daj Tugal gépp, ak lu bari ci réewi àdduna bi. </p>
Ni Faraas meloon laata Jeqiku gi:
<p><hi rend="bold">Bu ñu gëstoo na Faraas meloon laata jeqiku  gi, loolu dinañu dimbali ci ñu man a xam li waral jeqiku gi, atum 1789 g:</hi></p>
Melokaanu politig wa:
<p>Buuri <ref target="https://wo.wikipedia.org/wiki/Faraas">Faraas</ref> yi, ni ñu doon àttee Faraas, du woon nenn nu dul ni mu leen neexe. Buur bi moo daa saytu lépp, képp ku am nguur moo la ko daa jox, moo daa doon <ref target="https://wo.wikipedia.org/wiki/Balluwaayu">balluwaayu</ref> mbooleem doole yi, ak sañ-sañ yi, walla nga ne sax mooy nguur gi, di sañ-sañ bi, di kàttan gi, di doole ji. Loolu nag man nga koo dégge ci waxi buurub Faraas bii tuddoon <ref target="https://wo.wikipedia.org/wiki/Luwis_mu_fukkeel_meek_ñeent">Luwis mu fukkeel meek ñeent</ref>: ( <hi rend="italic"><hi rend="bold">Man maay nguur gi</hi></hi> ).</p>
<p>Buur bi mooy ki am sañ-sañ ci def ay <ref target="https://wo.wikipedia.org/wiki/Yoon">yoon</ref>(ay lois) , ak neenal leen, tege ay <ref target="https://wo.wikipedia.org/wiki/Galag">galag</ref>, def ci alali reew mi lu ko soob, tabb <ref target="https://wo.wikipedia.org/wiki/Jëwrin">jëwrin</ref> yi, fal ligeeykat yi, folli leen, joxe ay <ref target="https://wo.wikipedia.org/wiki/Ndigal">ndigal</ref> jaare ko ci ay <ref target="https://wo.wikipedia.org/wiki/Bataaxel_yu_nu_xaatim">bataaxel yu nu xaatim</ref>, ngir ñu jàpp ku ko soob ci <ref target="https://wo.wikipedia.org/wiki/Askan">askan</ref> wi, ak tëj ko ci lu dul mu koy àtte mbaa mu koy laaj dara. Buur bi daal - ci gàttal – lu ko soob mu def . Ndax moom dafa gis ne mi ngi wéeru – ci sañ-sañam boobu – ci gis-gis bi fiy indi “<ref target="https://wo.wikipedia.org/wiki/Sañ-sañu_Yalla_bi">sañ-sañu Yalla bi</ref>”, mooy li naan buur bi daal, nguuram gi, ak sañ-sañam bi mi ngi bàyyikoo ca Yàlla. <ref target="https://wo.wikipedia.org/wiki/Luwis_mu_16">Luwis mu 16</ref> mii nag, nga xam ne ci atum 1774 g la nekkoon ci <ref target="https://wo.wikipedia.org/wiki/Jal">jal</ref> bi, tey buur bi nga xam ne ciy jamonoom la jeqiku gi xewoon, moom Luwis mii, nekkoon na ku doyadi, te daan dengi-dengi.</p>
<p>Moom de <ref target="https://wo.wikipedia.org/wiki/Jëwriñ">jëwriñam</ref> yi danu koo yilifoon, ak <ref target="https://wo.wikipedia.org/wiki/Bëkk-néeg">bëkk-néegam</ref> yi, ak soxnaam si bàyyikoo woon <ref target="https://wo.wikipedia.org/wiki/Hongri">Hongri</ref>, <ref target="https://wo.wikipedia.org/wiki/Mari_Antuwanet">Mari Antuwanet</ref> (di woon doomi <ref target="https://wo.wikipedia.org/wiki/Lingeer">lingeerub</ref> Ongri ba, <ref target="https://wo.wikipedia.org/wiki/Mariya_Tereesa">Mariya Tereesa</ref>), moom soxnaam soosu nag, ku yëgoon boppam la te faaleedi woon askan wi, taxoon na ba kenn manut a def genn <ref target="https://wo.wikipedia.org/wiki/Yéwénal">yéwénal</ref> (reforme), kenn manul a jàpple buur bi ci luy defar.
Moom daal nekkewu fi woon lu dul yàq alal, noos, ak caaxaan, nekkoon it ku diis, te rëyal boppam, looloo taxoon mu mujjoon di ku waa Faraas yi bañoon. </p>
<p><ref target="https://wo.wikipedia.org/wiki/Njabootug_Barbon">Njabootug Barbon</ref> gi, yàgg nañoo jariñoo seen nguur gi, ci luy lor askanu Faraas wi, ñoom daal dañu daa nangu alali ku leen neex, daan tëj ku leen soob, daan xeexloo réew mi saa su leen soobee, te xeex yooyu yu ci ëpp dañu ci daa duma Faraas.
Bari na lool lu ñu daa tabax ay <ref target="https://wo.wikipedia.org/wiki/Njénd">njénd</ref> , di ci sotti alali réew mi, ak di may seen <ref target="https://wo.wikipedia.org/wiki/Dag">dag</ref> yi alal ju dul jeex, seen dag yu bari yooyu nga xam ne tolluwoon nañu ci 18 junniy nit, atum 1789g, te lu ëpp ci ñoom defuñu fa woon dara, amul lenn lu ñu fay liggéey lu amal njariñ réew mi. Looloo taxoon <ref target="https://wo.wikipedia.org/wiki/Njëlul_nguur">njëlul  nguur</ref> gi loofoon, mujjoon moom nguur gi fees dell aki bor.</p>
<p>Nguur gi kat mujj na ay <ref target="https://wo.wikipedia.org/wiki/Sànk">sànkam</ref> (ay deppaasam) àgg ci 130 milyoŋ yu <ref target="https://wo.wikipedia.org/wiki/Frank">Frank</ref>, atum 1789 g . Li mu ameele woon ciy bor àgg ci 206 milyoŋ yu Frank, ngir <ref target="https://wo.wikipedia.org/wiki/Lòtt_gu_njël">lòtt gu njëlam</ref> li lòttoon.</p>
<p><ref target="https://wo.wikipedia.org/wiki/Baj-baji">Baj-baji</ref> ak doxadi amoon na ci wàllug <ref target="https://wo.wikipedia.org/wiki/Doxaliinu_nguur">doxaliinu nguur</ref> gi, ci wetu <ref target="https://wo.wikipedia.org/wiki/Doxe-ni-la-neex">doxe-ni-la-neex</ref> ga amoon ca wàllug politig ga.
Nattukaayi diiwaan bii daawul bokk ak bee, naka noonu yoon yi  , <ref target="https://wo.wikipedia.org/wiki/Màndaxekaay">màndaxekaay</ref> yi, galag yi. Ci noonu Faraas mujj di réew mu ay <ref target="https://wo.wikipedia.org/wiki/Diiwaan">diiwaan</ref> boole, diiwaan bu ci nekk am ay yooni boppam  , aki <ref target="https://wo.wikipedia.org/wiki/Noste">nosteem</ref> yu wuuteek yeneen ya ca feneen, loolu nag waraloon na ag lënt ci <ref target="https://wo.wikipedia.org/wiki/Nosiin">nosiin</ref> yi ak yoon yi, réew mi mujj séddaliku, doon ay <ref target="https://wo.wikipedia.org/wiki/Doxaliin_yu_temb">doxaliin yu temb</ref>. Bu ko defee, Faraas mujj doonatul menn réew, waaye ay doxaliin yu wuute te tas.</p>
Na mboolaay ga  meloon:
<p>

Mboolayug Faraas gi, njëkk jeqiku gi, dafa séddaliku woon, doon ñatti <ref target="https://wo.wikipedia.org/wiki/Kureel_yu_mboolaay">kureel yu mboolaay</ref>, ñooy: <ref target="https://wo.wikipedia.org/wiki/Garmi">garmi</ref> yi(kureelug ñu tedd ñi), <ref target="https://wo.wikipedia.org/wiki/Kuréelu_niti_diine">kuréelu niti diine</ref> yi, ak <ref target="https://wo.wikipedia.org/wiki/Baadoola">baadoola</ref> yi walla kuréelu mbooloo mi. Ñatti <ref target="https://wo.wikipedia.org/wiki/Kuréel">kuréel</ref> yii nag – ñoom de ci li fi  <ref target="https://wo.wikipedia.org/wiki/Jamonoy_laman">jamonoy laman</ref> desaloon lanu – yamoowuñu woon ci <ref target="https://wo.wikipedia.org/wiki/Àq">àq</ref> ak <ref target="https://wo.wikipedia.org/wiki/Yelleef">yelleef</ref>, du caageegug ci ay <ref target="https://wo.wikipedia.org/wiki/Wartéef">wartéef</ref>, li am daal mooy ag <ref target="https://wo.wikipedia.org/wiki/Yamoodi_gu_mboolaay">yamoodi gu mboolaay</ref> amoon na ci seen diggante, <ref target="https://wo.wikipedia.org/wiki/Jëfka">jëfkay</ref> tàqali ak feewaloo ruuru leen, ak boddante gu mboolaay.</p>
Garmi yi
<p>Bu ko defee kuréelub garmi yi nu teggil leen <ref target="https://wo.wikipedia.org/wiki/Galag">galag</ref> yi, ña ca bokk it ñoo daa féetewoo pal yu kawe yi, yu <ref target="https://wo.wikipedia.org/wiki/Ñoñ">ñoñ</ref> yi (siwil)ak yu <ref target="https://wo.wikipedia.org/wiki/Xare">xare</ref> yi , ci nguur gi.
Ñoom ba tay, daa nañu am ay cér ci <ref target="https://wo.wikipedia.org/wiki/Mbay">mbayum</ref> <ref target="https://wo.wikipedia.org/wiki/Baykat">baykat</ref> yi, ak ci <ref target="https://wo.wikipedia.org/wiki/Jur">jurug</ref> <ref target="https://wo.wikipedia.org/wiki/Sàm">sàm</ref> si, ak seen <ref target="https://wo.wikipedia.org/wiki/Ñanaaw">ñanaaw</ref> yi. Amoon nanu it sañ-sañ ci rëbb ci tooli baykat yi. Baykat yi tam amuñu wonn sañ-sañ ci wal seen dugub ci lu dul <ref target="https://wo.wikipedia.org/wiki/Walukaay">walukaayi</ref> garmi yi, te seen <ref target="https://wo.wikipedia.org/wiki/Reseñ">reseñ</ref> it sañuñu ko woon a nale fu dul ci seen <ref target="https://wo.wikipedia.org/wiki/Nalukaay">nalukaay</ref> yi.</p>

Niti diine
<p>“<ref target="https://wo.wikipedia.org/wiki/Niti_diine">Niti diine</ref> yi” nag ñoom, seen kuréel moom itam bu ràññiku la woon, niki bu garmi yi, ñoom de daa nañu am ay suuf yu ñu leen dogal, yu yaatu, yu daa toll ci jurooméelu suufi nguur gi, maanaam bu ñu xaajoon suufi nguur gi juróomi xaaj, benn xaaj bi. Ñoom itam, ñu ñu teggiloon ay galag lanu. Li Jàngu bi daa ame ci suufam yooyu, ak ci galagi diine yi nga xam ne mbooloo mi daa nañnu ko ko fay, àggoon na ci 200 milyoŋ yu Farank.</p>
<p>Loolu lépp nag daanaka ñi ko daa jariñoo, ñu néew lañu daan doon ci <ref target="https://wo.wikipedia.org/wiki/Niti_diine">niti diine</ref> yi ak seeni njaboot, bu ko defee ñu bàyyi nee <ref target="https://wo.wikipedia.org/wiki/Way_ndool">way ndool</ref> ñi, ak <ref target="https://wo.wikipedia.org/wiki/Ñi_aajowoo">ñi aajowoo</ref>, kenn du leen dimbali.
Ña ëpp nag ca niti diine ña, taxutoon ñu féexoon, moo taxoon dañu daan ànd ak mbooloo mi, kontar garmi yi.</p>
baadoola yi
<p>Kuréelub mbooloo mi di "<ref target="https://wo.wikipedia.org/wiki/Baadoola">baadoola</ref>" yi nga xam ne la ëpp ca askan wa ca lañu bokkoon, ñoom jegge woon nanu, bi jeqiku gi di bëgg a door, lu tollook 25 milyoŋi nit , te kat booba garmi yi bu ñu leen boolee ak niti diine yi weesuwuñu woon 300 junniy nit. Coonab galag yépp ci ndoddum baadoola yi la daan tegu. Kuréel googu nag (gu baadoola yi), moo ëmboon <ref target="https://wo.wikipedia.org/wiki/Kuréel_gu_diggu_gi">kuréel gu diggu gi</ref>(Bourgeois), ak <ref target="https://wo.wikipedia.org/wiki/Kuréelu_baykat">kuréelu baykat</ref> yi ak <ref target="https://wo.wikipedia.org/wiki/Gu_boroom_mécce">gu boroom mécce</ref> yi ak <ref target="https://wo.wikipedia.org/wiki/Gu_soldaar_si">gu soldaar si</ref>.</p>
Kureel gu diggu gi
<p>Bu dee kuréel gu diggu gi moom, ca la <ref target="https://wo.wikipedia.org/wiki/Boroom_xam-xam_ya">boroom xam-xam ya</ref> bokkoon, <ref target="https://wo.wikipedia.org/wiki/Xalaatkat">xalaatkat</ref> ya, <ref target="https://wo.wikipedia.org/wiki/Boroom_xel">boroom xel</ref> yi. Ñoom nag amuñu woon sañ-sañ ci pal yu kawe yi. Moo ëmboon it <ref target="https://wo.wikipedia.org/wiki/Yaxantukat">yaxantukat</ref> yi, ak <ref target="https://wo.wikipedia.org/wiki/Boroom_alal">boroom alal</ref> yi daa fay galag yu mag yi, nga xam ne seen fay gu metti gi ñu daa fay galag yi, ak lamb gi amoon ci seen yaxantu gi, taxoon na ba seen koom-koom daanu woon.</p>
<p>Lii lépp nag taxoon na ba gii kuréel meroon lool ci nguur gi, te meroon it ci ay jëfam ak ci li ñu defaloon ñaari kuréel yii di gu garmi yi ak gu niti diine ñi.</p>
Kuréelug baykat yi
<p>Bu dee “Kuréelug baykat yi” nag, ñooy ñi gënoon a sonn ci <ref target="https://wo.wikipedia.org/wiki/Kuréelug_baadoola">kuréelug baadoola</ref> yi, ñoo ci daa njëkk a yëg aw ay bu jafe-jafe bu kopooar amee, ndax ci seen kaw lañu ko daa tegaat, ci fayloo leen ay galag, ak teg leen liggéey yi gën a tar.</p>
Kuréelug soldaar si
<p>Bu nu nee “Kuréelug soldaar si”, ñi ngi ci jublu soldaar su ndaw si, ak boroom ndomay xare yu ndaw yi, ndax ndoma yu mag yi ñoom, ak pal yu mag yi, garmi yi lañu leen daa jagleel.</p>

Na fa xalaat meloon:
<p>Ak li Faraasu njëkk jeqiku gi, di gënadi woon a nekk cib coona,  ak ñaawug nekkiin yeneen reew yi mel ne: <ref target="https://wo.wikipedia.org/wiki/Itaali">Itaali</ref>, <ref target="https://wo.wikipedia.org/wiki/Otris">Otris</ref>, <ref target="https://wo.wikipedia.org/wiki/Brusiya">Brusiya</ref>, ak <ref target="https://wo.wikipedia.org/wiki/Riisi">Riisi</ref> lépp, teewul waa Faraas a gënoon a yëg yeneen réew yi tooñaange yi nu leen daa teg. Li waraloon loolu nag mooy <ref target="https://wo.wikipedia.org/wiki/Yewwute">yewwuteg</ref> <ref target="https://wo.wikipedia.org/wiki/Politig">politig</ref> ga fa amoon ak gu xalaat ga, ca biir boroom xel ya ca kureelub baadoola ya, di yaxantukat ya, ustaas ya, layalkat ya , <ref target="https://wo.wikipedia.org/wiki/Doktoor">doktoor</ref> ya, <ref target="https://wo.wikipedia.org/wiki/Boroom_xam-xami_koom-koom">boroom xam-xami koom-koom</ref> ya, <ref target="https://wo.wikipedia.org/wiki/Bindkat">bindkat</ref> ya, <ref target="https://wo.wikipedia.org/wiki/Xeltukat">xeltukat</ref> ya añs.</p>
<p>Jamono jii , dafa fiiroo  ak diggante bob Faraas da cee amoon ay xalaatkat yu mboolaay, ak yu koom-koom yu leen daa yee ci coona yi nu nekke, ak bonug <ref target="https://wo.wikipedia.org/wiki/Nostey_politig">nostey politig</ref> ya fa amon, <ref target="https://wo.wikipedia.org/wiki/Yu_mboolaay">yu mboolaay</ref> ya, <ref target="https://wo.wikipedia.org/wiki/Yu_doxaliin">yu doxaliin</ref> ya, ak <ref target="https://wo.wikipedia.org/wiki/Yu_alal">yu alal</ref> ya.</p>
<p>Da na jaadu nu waxtaane fi ñatti xalaatkat yoy liggéey nañu lu rëy ci tas fi xalaat yi fi indi jeqiku gi. Ñooñu ñooy: <ref target="https://wo.wikipedia.org/wiki/Montesqieu">Montesqieu</ref>, <ref target="https://wo.wikipedia.org/wiki/Voltaire">Voltaire</ref>, <ref target="https://wo.wikipedia.org/wiki/Jean_Jacques_Rousseau">Jean Jacques Rousseau</ref></p>
Montesquieu
<p>Bu dee Montesquieu (1689 – 1755 g) - moom mi nga xam ne siyaare na <ref target="https://wo.wikipedia.org/wiki/Angalteer">Angalteer</ref>, gondiku woon it lool ca <ref target="https://wo.wikipedia.org/wiki/Nosteg_sartu_réew_gu_buur">nosteg sartu réew gu buur</ref> ga fa nekkoon – moom de ay liggéeyi xam-xamam mi ngi feeñe woon ca téereem ba tuddoon “<ref target="https://wo.wikipedia.org/wiki/Ruug_yoon_yi">Ruug yoon yi</ref>” (1748 g), téere boobu nga xam ne téere bu jaroon la, bu boroom xeli yi fonkoon la ci Faraas ak feneen.</p>
<p>Xalaati Montesquieu yi ñi ngi tënku ci fexee tënk nguur gi, te fuglu ko  ak tàqale diggante <ref target="https://wo.wikipedia.org/wiki/Dooley_yoonal_ji">dooley yoonal ji</ref>, ak ju <ref target="https://wo.wikipedia.org/wiki/Wéyal_ji">wéyal ji</ref>(mbaa ju doxal ji, ak <ref target="https://wo.wikipedia.org/wiki/Ju_laman_ji">ju laman ji</ref>  .</p>
<p>Moom Montesquieu nag li mu doon wut ci téereem boobu mooy taxawal ag àtte gu tegu ci sartu réew ca Faraas. Ndax kat moom dafa gondiku woon lool ca <ref target="https://wo.wikipedia.org/wiki/Sartu_réew_bu_buur">sartu réew bu buur</ref> ba amoon ca <ref target="https://wo.wikipedia.org/wiki/Angalteer">Angalteer</ref>.  </p>
Voltaire
<p>Bu dee Voltaire (1694 – 1778 g), moom de woote na jëme cig coppi ci nekkiinu askanu Faraas wi, jaare ko ci taalifam yi mu defoon ciy woy, nga xam ne taalifi <ref target="https://wo.wikipedia.org/wiki/Jam">jam</ref>  lañu woon ak <ref target="https://wo.wikipedia.org/wiki/Yéjj">yéjj</ref>(saboote)  .
Moom de jamoon na <ref target="https://wo.wikipedia.org/wiki/Nosteg_politig">nosteg politig</ref> ga amoon ca Faraas ak gu Jàngu ga, ak sañ-sañ yi <ref target="https://wo.wikipedia.org/wiki/Garmi">garmi</ref> yi amoon ak <ref target="https://wo.wikipedia.org/wiki/Niti_diine">niti diine</ref> yi.</p>
Wolteer
<p><ref target="https://wo.wikipedia.org/wiki/Wolteer">Wolteer</ref> de ak li xalaatam yi doonadee woon lu yees lépp, teewul seen solo ñi ngi feeñe woon ci nekk gi nu nekkoon di luy laal yëg-yëgi waa Faraans yi, ngir nekk gi ñu nekk di ay xalaat yu nit yuy jeexiital.</p>
<p>Wolteer de gore  ga peéxte ga waa Angalteer amoon da koo neexoon lool, yéemoon ko, mu jeexiitalu ci, ginnaaw ba mu fa amee ñatti at, li waraloon mu nekk fa nag, mooy dañu koo dàqe woon Faraas.  
Gore googu mu gisoon ca Angalteer, ak xalaat ya mu fa ame woon, feeñal na leen ca téereem ba tudd  “<ref target="https://wo.wikipedia.org/wiki/Bataaxeli_xeltu">bataaxeli xeltu</ref>” , walla “ay bataaxel yu bawoo ca waa Angalteer”, atum 1734 g.
Wolteer nag dàq gi ñu ko dàqe woon Faraas, yobbu ko <ref target="https://wo.wikipedia.org/wiki/Angalteer">Angalteer</ref> ak tëj gi nu ko tëjoon lépp ca kasob <ref target="https://wo.wikipedia.org/wiki/Bastil">Bastil</ref> bu metti, bu raglu ba, teewu ko woon a wéy ci jam  garmi yi ak niti diine yi.
La desoon ca dundam ga lépp it da koo jeexaloon ci nekk di ku yoon di wër.</p>
Jean Jacques Rousseau
<p>Bu dee <ref target="https://wo.wikipedia.org/wiki/Jean_Jacques_Rousseau">Jean Jacques Rousseau</ref> (1712 – 1778 g), mooy boroom téere ba tudd “<ref target="https://wo.wikipedia.org/wiki/Kollareg_mboolaay">kollareg mboolaay</ref>” , mooy téere bi doon woote jëme ci <ref target="https://wo.wikipedia.org/wiki/Goreg_nit">goreg nit</ref>  ak yamoo gi nit ñi war a yamoo ci wàllug mboolaay, mu neeti nguur gi daal li ko war mooy mu sonn ci yittey nit ñi.
Jeqikug Faraas gi, mi ngi sukkandiku woon – bi muy lim yelleefi fraas-fraas bi – mi ngi sukkandiku woon ci xalaati <ref target="https://wo.wikipedia.org/wiki/Rousseau">Rousseau</ref> yu <ref target="https://wo.wikipedia.org/wiki/Mboolaay">mboolaay</ref> yi nekk ci téereem boobu nu doon wax leegi.</p>

Jafe-jafe bu koppar  ba:
<p>

Atum 1789g, mooy at mi jeqiku gi ame woon, nekkutoon at mu ya ko jiitu woon tane, ci wàllug <ref target="https://wo.wikipedia.org/wiki/Koom-koom">koom-koom</ref>, waaye la waraloon jeqiku ga am ca, mooy ñàkk a taw ga mu àndaloon, ga juroon <ref target="https://wo.wikipedia.org/wiki/Bekkoor">bekkoor</ref> ba ak <ref target="https://wo.wikipedia.org/wiki/Xiif">xiif</ref> ba, nit ñi mujjoon di ñu ñàkk, aw ñam jafe, dundiin wi naqari te tar. Bokkoon na ci li gënoon a mettil mbir mi, galag yu bari yi nga xam ne tege woon nanu leen, te lepp di woon ci ndoddum baadoola yi, ngir <ref target="https://wo.wikipedia.org/wiki/Mëdd">mëdde</ref> ci depaas yu bari yii nga xam ne nguur gi daa na leen def, ngir boram yu bari yii mu daa jële ci xare yii mu daa faral a def ci biti, ci jamonoy <ref target="https://wo.wikipedia.org/wiki/Luwis_14">Luwis 14</ref> ak <ref target="https://wo.wikipedia.org/wiki/Luwis_15">Luwis 15</ref>, te loolu ci li daa jeexal ay koomam la woon.</p>
<p><ref target="https://wo.wikipedia.org/wiki/Luwis_16">Luwis 16</ref>, bi mu ñëwee jéem na ba sonn, ngir lijjanti jafe-jafe bii amoon ci mbirum alal mi, ak <ref target="https://wo.wikipedia.org/wiki/Loppanti_njël">loppanti njëlul</ref> nguur lu loof lii te sonn, jaare ko ci tege ay galag yu bees, waaye mujj na di ku manutoon a ñàkk a woo “<ref target="https://wo.wikipedia.org/wiki/Jataayub_kuréel_yu_xeet_wi">jataayub kuréel yu xeet wi</ref>” – bii nga xam ne dañu koo tasoon ci jamonoy Luwis 14 – ngir mu daje.</p>
Naka la Jeqiku ga ame woon:
<p>

Doomi <ref target="https://wo.wikipedia.org/wiki/Kuréel_gu_diggu">kuréel gu diggu</ref> gi, begoon nanu lool, bi Luwis 16 woowee <ref target="https://wo.wikipedia.org/wiki/Jataayu_kureel_yu_xeet">jataayu kureel yu xeet</ref> wi, ngir mu def am ndaje ngir gëstu yoon yi man a lijjanti jafe-jafe bii aju ci lòtt gi njëlul réew mi lòttoon, ñu gisoon ne loolu daal <ref target="https://wo.wikipedia.org/wiki/Pose">pose</ref>  bu mag la ngir ññu indil seen bopp, saafara si ko man a faj, te fajal ko seen bopp. Ñi daa woote yéwénal it jàppe woon loolu pose ngir def seen yéwénal(reformes) yi nu yeene woon, ak soppi yi nu bëggoon ngir <ref target="https://wo.wikipedia.org/wiki/Faraas">Faraas</ref> man a baax, man a tegu ci yoon, bañ koo yamale ci loppanti njël li rekk.</p>
<p>Ci noonu ag wuute am ci diggante kuréelug garmi yi ànd ak gu niti diine yi ci wàll, ak kuréelug baadoola yi ca geneen wàll.</p>
<p>Bu ko defee waa kuréelug baadoola yi sàkku woon ñu def  woote bi mu sukkandiku ci <ref target="https://wo.wikipedia.org/wiki/Cér">cér</ref> yi te bañ a sukkandiku ci ay <ref target="https://wo.wikipedia.org/wiki/Néeg">néeg</ref>, ndaxte la doonoon aada foofa mooy kuréel gu nekk ci ñatti kuréel yooyu, da daa am genn kàddu, bu ko defee yenenn ñaari kuréel yi (gu garmi yi ak gu niti diine yi) gu ci nekk am ñaari kàddu, bi ñaari kuréel yii lànkee, ne deesu fi wootee, di ko teg ciy cér , ne daal ay néeg ñooy woote, bi loolu amee, céri kuréelu baaloola yi dañoo daje ñoom nee, cig beru, ñu néew ci garmi yi ak niti diine ñi jàpple leen, dëgëral leen, ku ci mel ni garmi bii di <ref target="https://wo.wikipedia.org/wiki/Mirabo">Mirabo</ref>, ñu waxoon ne ñoom daal ñooy ndawi li ëpp ci askan wi, ñu giñoon it ca <ref target="https://wo.wikipedia.org/wiki/Fowuwaayu">fowuwaayu</ref>  tennis ba nekkoon ca wetu <ref target="https://wo.wikipedia.org/wiki/Njéndul_Versay">njéndul Versay</ref> la, ci atum 1789 g, ne ñoom de duñu bàyyi mukk lii ñu nekke li feek wutaluñu réew mi ab <ref target="https://wo.wikipedia.org/wiki/Sartu_réew">sartu réew</ref> bu man a yéwénal séenu nekkiin te baaxal ko, ak doonte Luwis 16 moom li mu àndoon mooy kuréel yepp daje, te xam ne ñooy ndawi réew mi, bu ñu booloo, waxul bu genn taqalikoo nee, beru.</p>
<p>Ci noonu way daje yii nga xam ne dañoo tudde woon seen ndaje mi, ndajem xeet wi  , walla “jataayub taxawal bi” , ñoom de foofu lañu nekkoon ci defar sart bu bees bi ñeel Faraans, bi nga xam ne day leeral li waa Faraas bëgg, tey jéem ci seeni aajo. Jëf jii nag mooy doorug jeqiku gi.</p>

Tolluwaay yi nga xam ne jeqiku gi romb na leen:
<p>

Céri <ref target="https://wo.wikipedia.org/wiki/Ndajem_xeet">ndajem xeet</ref> wi daje woon nañu ca <ref target="https://wo.wikipedia.org/wiki/Versailles">Versailles</ref> ngir defaral <ref target="https://wo.wikipedia.org/wiki/Faraas">Faraas</ref> ab sartu reew bu yees. <ref target="https://wo.wikipedia.org/wiki/Askaan">Askaan</ref> wi daal di jañu jëm ca kasob Baasil ba, ca <ref target="https://wo.wikipedia.org/wiki/Paris">Paris</ref>, ca 14 sulye 1789 g, song ko, nangu ko, génne ña ñu fa tëjoon ngir politig.
Jëf jooju mujj di juy wone <ref target="https://wo.wikipedia.org/wiki/Gore">gore</ref> gi nga xam ne moom la jequiku gi doon woote jëme. Ñu mujj jël bis boobu def ko <ref target="https://wo.wikipedia.org/wiki/Màggal">màggal</ref> gu xeetu Faraas wi di màggal, at mu nekk .</p>
<p>Nangu gi nu defoon <ref target="https://wo.wikipedia.org/wiki/Kaso">kaso</ref> bi, ñemeloo woon na baykat yi, ñoom itam ñu jug, song suufi <ref target="https://wo.wikipedia.org/wiki/Garmi">garmi</ref> yi, yàq seen njénd yi, looloo waraloon lu bari ci garmi yi gàddaaye woon Faraas, dem feneen.</p>
<p>Nekk gi nu nekkoon feneen, mujjoon na di aw ay ci Faraas, ndax buur yi nga xam ne doonuñu woon ànd ci jeqiku gi, ndax du seen njariñ, dañu leen doon ngemb ngir ñu xeex ko, te loolu doon na jëme ci <ref target="https://wo.wikipedia.org/wiki/Xareb_ñoñ">xareb ñoñ</ref>  .</p>
<p>Askanu <ref target="https://wo.wikipedia.org/wiki/Paris">Paris</ref> wi wutaloon nanu seen bopp ay ngànnaay, ñu daal di woon sos ag <ref target="https://wo.wikipedia.org/wiki/Aar_gu_réew">aar gu réew</ref> ngir wattu jeqiku gi, aar ko,aar ko, <ref target="https://wo.wikipedia.org/wiki/Lafyette">Lafyette</ref> jiite ko, moom mi nga xam ne waxoon nanu la ne doon na xeex di jàpple waa <ref target="https://wo.wikipedia.org/wiki/Sancu">sancu</ref> yi kontar waa Angalteer ca <ref target="https://wo.wikipedia.org/wiki/Xareb_temb">xareb temb</ref> ba.
Xarekati jeqiku gi, ñi leen jiite woon ay nit lanu ñu bañoon te sib doxaliinu njabootub Barbon gi, ak seeni dag, Lafyette moomu ci la woon, ñoom de seen xol yi dara nekku ci woon lu dul mbañeel, <ref target="https://wo.wikipedia.org/wiki/Wañse">wañse</ref>  ak <ref target="https://wo.wikipedia.org/wiki/Gënjëng">gënjëng</ref> (violance) .</p>
<p>Ci bis bi njëkk ci ut la ndajem xeet wi jibal “<ref target="https://wo.wikipedia.org/wiki/Àqi_nit_aki_yelleefam">àqi nit aki yelleefam</ref>”, ci 4 ut, mu neenal sañ-sañi <ref target="https://wo.wikipedia.org/wiki/Laman">laman</ref> yi  ak yeneen yi <ref target="https://wo.wikipedia.org/wiki/Garmi">garmi</ref> yi ame woon, ak <ref target="https://wo.wikipedia.org/wiki/Niti_diine">niti diine</ref> yi.
Xeet wepp mujj daanaka di jàpple jeqiku gi, lu bari ci <ref target="https://wo.wikipedia.org/wiki/Doole_ju_ngànnaayu">doole ju ngànnaayu</ref> (forces armées)ju Faraas ji mujj fekksi “<ref target="https://wo.wikipedia.org/wiki/Aar_gu_réew">aar gu réew</ref> “ gi nu taxawaloon ngir wattu jeqiku gi. Ci noonu <ref target="https://wo.wikipedia.org/wiki/Mbooloom_xare">mbooloom xare</ref>  mu Faraans mi tas, Luwis 16 mujj ànd ca la xewoon ca kaso ba.</p>
<p>Waaye way jeqiku yi digale nu sàmm Luwis 16 ba du daw, ci noonu ñu taxawal seen bopp ci doxal mbirim réew mi, ak mu Jàngu bi ci wàllug doxaliin ak alal, loolu moo merloo woon <ref target="https://wo.wikipedia.org/wiki/Paab_gi">Paab gi</ref>, mu mujj moom paab gi di kenn ci ñi gën a noonu jeqiku gi. Ñu daal di bennal <ref target="https://wo.wikipedia.org/wiki/Nattukaay">nattukaay</ref> yi, ak <ref target="https://wo.wikipedia.org/wiki/Yoon">yoon</ref> yi , ci Faraas gepp, ñu daal di séddalewaat Faraans def ko ay doxaliin  yu bees .</p>
<p>Bi ndajem xeet wi di teg sart bi, Luwis 16 doon na jéem a dolli ay kàttanam aki sañ-sañam, bi mu ko manul nag, la doon jéem a daw, juge ca njéndam la, waaye ñu jàpp ko ca <ref target="https://wo.wikipedia.org/wiki/Farn">Farn</ref>, ca 22 suye 1791g, njëkk muy génn réew mi, gis nanu tam benn <ref target="https://wo.wikipedia.org/wiki/Wayndare">wayndare</ref> bu mu fi bàyyi woon buy feddali ne moom daal nanguwul yoonal yooyu mu àndoon, ndax ànd googu mu ci àndoon dañu ko cee manante woon , waaye du lu mu def ci teeyug bakkan.</p>
<p>Ndajem xeet wi eggal na sart bi ci 14 satumbar 1791 g, loolu di bi jeqiku gi amee ba toll ci ñaari at, bi mu ko defee nag, <ref target="https://wo.wikipedia.org/wiki/Ndajem_xeet_wi">ndajem xeet wi</ref> daal di tas boppam, daal di fiy taxawal ab <ref target="https://wo.wikipedia.org/wiki/Jataayub_yoonal">jataayub yoonal</ref> bu sukkandiku ci li nekk ci sartu Faraas bu bees bii nga xam ne lu feddali woon àqi ak yelleefi nitug Faraas la woon, ak war gu mu war a gore te am ag yamoo ci wàllug mboolaay. Moom sart bi tam tàqale woon na diggante <ref target="https://wo.wikipedia.org/wiki/Nguurug_yoonal">nguurug yoonal</ref> gi ak gu <ref target="https://wo.wikipedia.org/wiki/Doxal">doxal</ref> gi ak gu <ref target="https://wo.wikipedia.org/wiki/Àtte">àtte</ref> gi.
Mu jël nguurug yoonal  walla dooley yoonal ji, teg ko ci loxol ab jataay bu askanu Faraas wi di tànn, mu jël <ref target="https://wo.wikipedia.org/wiki/Dooley_àtte_ji">dooley àtte ji</ref> , teg ko ci loxol ay àttekat yoy dañu leen di tànn, mu jël nag <ref target="https://wo.wikipedia.org/wiki/Dooley_wéyal">dooley wéyal</ref> ji walla ju doxal ji , teg ko ci loxol buurub Fraans bi aki jëwrinam. Ndaxte nguur  saxoon na ca Faraas ba ca 21 satumbar 1792 g.</p>
Geneen tànnéef
<p>Ci atum 1792g, geneen tànnéef amoon na, gu ñu doon tànnewaat ab <ref target="https://wo.wikipedia.org/wiki/Jataayub_yoonal">jataayub yoonal</ref>. Ci noonu <ref target="https://wo.wikipedia.org/wiki/Jataayub_xeet">jataayub xeet</ref> daal di sosu, boo xam ne li mu njëkk a def mooy jibal <ref target="https://wo.wikipedia.org/wiki/Nosteg_pénc">nosteg pénc</ref> (systeme republicain) ca Faraas, ca 21 satumbar 1792 g.
Ñu féetele ko doxal réew mi, ak teg sart bu bees buy sukkandiku ci nosteg pénc gu bees gi, ñu wax ko tam mu seet li nu war a def buur bii di Luwis 16, te teg yoon yuy aar jeqiku gi, aar it Faraas ci musiba yi ko man a dikkal, juge ci réew yii di: <ref target="https://wo.wikipedia.org/wiki/Otris">Otris</ref>, ak <ref target="https://wo.wikipedia.org/wiki/Brusiya">Brusiyaa</ref>, ak <ref target="https://wo.wikipedia.org/wiki/Britaani">Britaani</ref>, ak sax yeneen réewi Tugal yoo xam ne dañoo noonu woon jeqiku gi.</p>
<p>Féetale nañu ko ba tay taxawal goornamaa bu Faraas bu dëgër, boo xam ne da fiy jéem a jële fitnay biir réew mi. </p>
<p>Ñi jiite woon góornamaa bu jataayub xeet boobu nag , ñi ngi sosoo woon ci “<ref target="https://wo.wikipedia.org/wiki/Girondins">Girondins</ref>”yi, ñooy ñi nga xam ne dañoo gëmoon ag yéwénal, te daan woote jëme ci coppat goo xam ne dañu koy amal cig nànk-nànk, ak ci “<ref target="https://wo.wikipedia.org/wiki/Jacopins">Jacopins</ref>” yi xam ne, ñoo gënoon a xaabaabal Girondins yi, dañoo gëmoon ne fii Faraas toll tay ak nekkiinam wii, danu koo war a soppi bu wér ak doonte loolu dafa laaj doole. Ak ñu <ref target="https://wo.wikipedia.org/wiki/Diggdoomu">diggdoomu</ref> ñoo xam ne taxul woon leen a xaabaabal, ñoom ñooy ña ëppoon ca jataayub xeet wa, waaye amunu woon gis-gis bu dëgër, ndax leeg-leeg ñu ànd ak Jacopins yi, leeg-leeg Girondins yi.</p>
Liggéeyub goornamaa bu jataayub xeet wi:
<p>

Goornamaa bu <ref target="https://wo.wikipedia.org/wiki/Jataayub_xeet">jataayub xeet</ref> wi, daal di nay <ref target="https://wo.wikipedia.org/wiki/Àtte">àtte</ref> buur bii di Luwis 16 <ref target="https://wo.wikipedia.org/wiki/Àtteb_ray">àtteb ray</ref>, ci 21 <ref target="https://wo.wikipedia.org/wiki/Samwiye">samwiye</ref> 1793 g, loolu nag tax na ba lu bari ci réewi <ref target="https://wo.wikipedia.org/wiki/Tugal">Tugal</ref> yi def ag jàppaloo kontar Faraas, mu ci mel ne <ref target="https://wo.wikipedia.org/wiki/Angalteer">Angalteer</ref>, ak <ref target="https://wo.wikipedia.org/wiki/Brusiya">Brusiyaa</ref>, <ref target="https://wo.wikipedia.org/wiki/Otris">Otris</ref>, <ref target="https://wo.wikipedia.org/wiki/Espaañ">Espaañ</ref> ak <ref target="https://wo.wikipedia.org/wiki/Holand">Holand</ref>. Ginnaaw bi nag góornamaa bu jataayu xeet wi daal di taxawal <ref target="https://wo.wikipedia.org/wiki/Kuréelub_kaaraange">kuréelub kaaraange</ref>, féetale ko liggéeyub aar Faraas ci ñiy noonu <ref target="https://wo.wikipedia.org/wiki/Jeqiku">jeqiku</ref> gi ci biir réew mi, ñu féetale ko ba tay moom kuréel bi, wàlulug taxawal am <ref target="https://wo.wikipedia.org/wiki/Mbooloom_xare">mbooloom xare</ref> mu Faraas mu dëgër, ngir aar Faraas, ak jeqiku gi, ak li mu fi jot a indi ci ndam, ak xéewal, moom jeqiku gi. Góornamaa bi nag ci njiitul <ref target="https://wo.wikipedia.org/wiki/Girondins">Girondins</ref> yi am na ndam ci kaw xarekati Brusiya yi ca <ref target="https://wo.wikipedia.org/wiki/Xareb_Valmy">xareb Valmy</ref> ba, lijjanti na it ba xiir waa <ref target="https://wo.wikipedia.org/wiki/Belsig">Belsig</ref> ci ñu fipp ci kaw Imbraatóor boobii di <ref target="https://wo.wikipedia.org/wiki/Francis">Francis</ref> mi nekkoon imbraatooru nguurug <ref target="https://wo.wikipedia.org/wiki/Rom">Rom</ref> gu Sell gi. Ñu daal di nangu alali <ref target="https://wo.wikipedia.org/wiki/Paap_gi">Paap gi</ref> ci diiwaanu <ref target="https://wo.wikipedia.org/wiki/Afinion">Afinion</ref>, ngir noonu gi mu noonu woon jeqiku gi (moom Paab gi).</p>
<p>Ñu fàttali leen ne Jacopins yu xaabaabal yooyu, ñoo saytu woon <ref target="https://wo.wikipedia.org/wiki/Kuréelub_kaaraange_gu_matale_gi">kuréelub kaaraange gu matale gi</ref>, ñoom songoon nañu ci anam gu tar, ci njiitul <ref target="https://wo.wikipedia.org/wiki/Robespierre">Robespierre</ref> képp koo xam ne yaakaaroon nañu ne da ngaa àndul ci jeqiku gi ak gaay jeqiku gi. Jacopins yi nag bari na lu ñu daa mbugal lim bu bari ci waa Faraas yi, ci tuumaal leen ne dañoo def ay wor yu mag.
Ñoom ci seen jëmmi bopp nag ak doonte jàmaarloo woon nañook jafe-jafe yi leen dikkaloon juge ci réewi Tugal yi leen wër, te aju woon ci kontar jeqiku gi, ak doonte jàmmaarloo woon nañook ñoom ci doole ak fulla, te farataal <ref target="https://wo.wikipedia.org/wiki/Duggug_coldaar">duggug coldaar</ref> gu sañ-bañ, ngir aar réew mi, tas te giimal <ref target="https://wo.wikipedia.org/wiki/Féttéerlu">féttéerlu</ref> yi doon am ci yennat ci gox yi nekk ci biir réew mi, duggal seeni xarekat ci Belsig ak Holand, ànd ak loolu lépp teewul waa Faraas bëggoon ñu soppi séenuw doxiin ci politig ba mu gën a woyof, gën a teey, gën dal, te gën a maandu.</p>
<p>Ci 29 sulye 1794g, la céri jataayub xeet wi, tuumaal <ref target="https://wo.wikipedia.org/wiki/Robespierre">Robespierre</ref>, ne daa wor, yobbu ko ca <ref target="https://wo.wikipedia.org/wiki/Mbuggalukaay">mbuggalukaay</ref> ba. Jataay bi defaraat na beneen sart, boo xam ne moo waral ab goornamaab Faraas bu bees, ñu xame ko ci turu <ref target="https://wo.wikipedia.org/wiki/Goornamaab_doxaliin">goornamaab doxaliin</ref> bi.</p>
Goornamaab doxaliin bi:
<p>

Goornamaab doxaliin bi sampu na atum 1895g, moom nag li mu doon wund, mooy ab diggante bu tuxu, nekk ci diggante jamonoy tiital, xuppe ak taral, ak jamonoy nguurug imbraatoor gu ñu joyal, gu tar, goo xam ne Napoliyon Bonaparte moo ko ame woon ci ginnaaw bi, ci bi mu fi nekkee. Atte googu walla góornamaa boobu nag li gënoon na fés ciy liggéeyam ci ñaari wàll yii lanu jëmoon:</p>
<p>(1) <hi rend="bold">Def <ref target="https://wo.wikipedia.org/wiki/Politig">politig</ref> bu maandu ci biir <ref target="https://wo.wikipedia.org/wiki/Doxaliinu">doxaliinu</ref> réew mi, te du tax mu doyadi mbaa mu ñàkk fulla ci kanamu ay noonam</hi></p>
<p>(2) <hi rend="bold">Yonni <ref target="https://wo.wikipedia.org/wiki/Napoliyon">Napoliyon</ref> ngir mu song <ref target="https://wo.wikipedia.org/wiki/Itaali">Itaali</ref>, ngir yare ci <ref target="https://wo.wikipedia.org/wiki/Otris">Otris</ref>, ak yonneeti ko ci <ref target="https://wo.wikipedia.org/wiki/Penku">penku</ref> bi</hi>.</p>
<p>Nañu fàttaliku ne góornamaab doxaliin bi, mi ngi sosoo woon ci juroomi <ref target="https://wo.wikipedia.org/wiki/Cér">cér</ref> yoo xam ne dëppoowuñu woon. Ciy jamonoom it la jëmmi Napoliyon feeñ, moom mi nga xam ne jariñu woon na bu baax ci doyadig góoramaa bii, ak ñàkk dooleem, ngir saxal fi boppam ci wàllug politig.
Ciy jamonoom it lu sakkan ciy <ref target="https://wo.wikipedia.org/wiki/Làngi_politig">làngi politig</ref> sosu woon nañu, ni ñu doon jëfandikoo alal ji gën a ñaaw, gën a bon. Ci fukki fan ci nowambar 1799g, la Napoliyon ak <ref target="https://wo.wikipedia.org/wiki/Làng">làngam</ref> gi, defoon daane nguur googu ñuy wax <ref target="https://wo.wikipedia.org/wiki/Daane_nguur_gu_Brumaire">daane nguur gu Brumaire</ref>, daaneel goornamaab doxaliin bu néewoon doole boobu, loolu moo fi indi <ref target="https://wo.wikipedia.org/wiki/Goornamaab_kilifa">goornamaab kilifa</ref> bi, mooy bi ame ci ñatti kilifa yi nga xam ne ñoo doon jiite Faraas te Napoliyon jiite woon leen, nga xam ne daanaka mbooleem sañ-sañ yi ci loxoom lañu nekkoon.</p>
Napoliyon Bonaparte:
<p>

Napoelon Bonaparte, mi ngi judd atum 1769g, ca <ref target="https://wo.wikipedia.org/wiki/Asaksio">Asaksio</ref>, ca <ref target="https://wo.wikipedia.org/wiki/Dun">dunub</ref> “<ref target="https://wo.wikipedia.org/wiki/Corsica">Corsica</ref>” ca <ref target="https://wo.wikipedia.org/wiki/Itaali">Itaali</ref>, <ref target="https://wo.wikipedia.org/wiki/Dun">dun</ref> boobu nga xam ne Faraas da koo mujjoon jënd ci <ref target="https://wo.wikipedia.org/wiki/Genova">Genova</ref>.
<ref target="https://wo.wikipedia.org/wiki/Napoleon">Napoleon</ref> nekkoon na, ba muy doon gone, ku bëggoon <ref target="https://wo.wikipedia.org/wiki/Fànnug_xare">fànnug xare</ref>, mi ngi génne ca <ref target="https://wo.wikipedia.org/wiki/Bànqaasu_xare">bànqaasu xare</ref>  ba nekkoon <ref target="https://wo.wikipedia.org/wiki/Paris">Paris</ref>, daal di dem nag doon ab <ref target="https://wo.wikipedia.org/wiki/Ofise">ofise</ref>, bokk ca kuréelug <ref target="https://wo.wikipedia.org/wiki/Kano">kano</ref> ya ca xarekati Faraas ya.
Moom nag ku soppoon xam-xamu <ref target="https://wo.wikipedia.org/wiki/Yoon">yoon</ref> la , <ref target="https://wo.wikipedia.org/wiki/Taariix">taariix</ref>, ak <ref target="https://wo.wikipedia.org/wiki/Xam-xami_xare">xam-xami xare</ref> yi ak yu <ref target="https://wo.wikipedia.org/wiki/Doxaliin">doxaliin</ref> yi. Ku sawaroon la ci <ref target="https://wo.wikipedia.org/wiki/Dali_jeqiku">dali jeqiku</ref> gi , te fonkoon leen. Moom nag ab biddiwam a ngi féqe ci ginnaaw bi mu songee <ref target="https://wo.wikipedia.org/wiki/Itaali">Itaali</ref>. 
Àtteg Napoleon walla yor gi mu yoroon Faraas, dafa séddaliku woon ci ñaari xaaj, bu njëkk bi: mooy kilifag Faraas gu njëkk gi, la ko dale ca 1799g, ba 1804g. Bu ñaareel bi: moom mooy <ref target="https://wo.wikipedia.org/wiki/Imbraatoor">imbraatoor</ref> bi, la ko dale ca 1804g, ba 1815g.</p>

Song gi Napoleon defoon <ref target="https://wo.wikipedia.org/wiki/Itaali">Itaali</ref>:
<p>

Góornamaab doxaliin bi, dafa féetale woon Napoleon jiiteg xeex boobu mu doon xeex Otris, jaare ko ca moomeelam yooyee nga xam ne Itaali benn la ci woon, atum 1796g, Ci noonu moom Napoleon mu daal di xeex ak nguurug <ref target="https://wo.wikipedia.org/wiki/Sardeñ">Sardeñ</ref>, xeex bu tar boo xam ne jañ na ko ci mu xaatim ag <ref target="https://wo.wikipedia.org/wiki/Wéer_ngànnaay">wéer ngànnaay</ref> gu ñuy wax gu <ref target="https://wo.wikipedia.org/wiki/Cherasco">Cherasco</ref>.
Napoleon defati ab xare ak dooley <ref target="https://wo.wikipedia.org/wiki/Paab_gi">Paab gi</ref>, moñoxe ko ca <ref target="https://wo.wikipedia.org/wiki/Ancona">Ancona</ref>, mu dumaati soldaari Otris yi ca bëj-gànnaaru Itaali, dàqeeti leen fa, xaatim fa ak ñoom <ref target="https://wo.wikipedia.org/wiki/Juboo">juboo</ref> ga tuddoon <ref target="https://wo.wikipedia.org/wiki/Campo_Formio">Campo Formio</ref>, atum 1797g. Ci nii daal la <ref target="https://wo.wikipedia.org/wiki/Napoleon">Napoleon</ref> doyodile woon Otris, néewal ko doole, daal di àgg ci njobbaxtalu siw ci wàllu <ref target="https://wo.wikipedia.org/wiki/Doxal_xare">doxal xare</ref>.
Napoleon, àntu gi xeexam yooyu àntu woon ci Itaali, tasoon lënkaloo gi waa <ref target="https://wo.wikipedia.org/wiki/Tugal">Tugal</ref> defoon, kontar Faraas, mu mujj <ref target="https://wo.wikipedia.org/wiki/Britani">Britani</ref> rekk moo dese woon xeex beek Faraas.</p>

Song gi Napoleon songoon penku bi:
<p>

Politigkati Faraas yi naaloon nañu – <ref target="https://wo.wikipedia.org/wiki/Taliraan">Taliraan</ref> mi nekkoon jëwrini bitim reew mi jiite woon leen – naaloon nañu ay <ref target="https://wo.wikipedia.org/wiki/Naal">naal</ref> yu aju woon ci ngàdd <ref target="https://wo.wikipedia.org/wiki/Britani">Britani</ref>, jaare ko ca sancoom ya, te bañ koo fekk ci biir këram, rawati na moom Britani dafa amoon <ref target="https://wo.wikipedia.org/wiki/Mbooloom_gaal">mbooloom gaal</ref> mu mag ca géejug <ref target="https://wo.wikipedia.org/wiki/Mans">Mans</ref>.
Politigkati Faraas yi, li ñu bëggoon ci loolu mooy sos ab sancu bu Faraas ci <ref target="https://wo.wikipedia.org/wiki/Géej_gu_diggu">géej gu diggu</ref> gi, ak man a àgg ca <ref target="https://wo.wikipedia.org/wiki/Géej_gu_xonq">géej gu xonq</ref> ga, ak dog yoonu <ref target="https://wo.wikipedia.org/wiki/Yaxantu">yaxantu</ref> wi daa àggale Britani ca sancoom ya nekk ca penku.</p>
<p>Góornamaab doxaliin bi, lii mi ngi ko dénkoon <ref target="https://wo.wikipedia.org/wiki/Napoleon">Napoleon</ref>, ci noonu mu jug mooki gaayam, <ref target="https://wo.wikipedia.org/wiki/Géeju">géeju</ref> ci atum 1798g, tukkee ca <ref target="https://wo.wikipedia.org/wiki/Waax">waaxub</ref> <ref target="https://wo.wikipedia.org/wiki/Toulon">Toulon</ref>, <ref target="https://wo.wikipedia.org/wiki/Mbooloom_xare">mbooloom xare</ref> mi àndoon ak moom àggoon na ci ñeenti teemeeri gaal, yu sëfoon ñaar fukki junneek juroom ñatti soldaar, bokkoon na ci tam teemeer ak juroom ñaar fukk ak juroomi boroom xam-xam yu waa Faraas. Ñu àgg waaxub <ref target="https://wo.wikipedia.org/wiki/Aleksandriya">Aleksandriya</ref>, ca <ref target="https://wo.wikipedia.org/wiki/Isipt">Isipt</ref>, nangu ko. Waaye mbooloom gaalum Britani mi bettoon na mu Faraas mi, ca ndoxum <ref target="https://wo.wikipedia.org/wiki/Dóox">dóoxug</ref> <ref target="https://wo.wikipedia.org/wiki/Abii_Xiir">Abii Xiir</ref> (golf), moñoxe ko, ci noonu la Britani xañe Faraas cangug géej gi Faraas yàgg a gent. Fraas sax nag – ni mu ko baaxoo woon – nguurug xare la gu mag gu gën a am mbooloom xare mu jéeri ci mu géej, mu mel ne mu <ref target="https://wo.wikipedia.org/wiki/Britani">Britani</ref> mi. </p>
<p>Man nanu ne xare bii Napolen daan def ci penku bi, <ref target="https://wo.wikipedia.org/wiki/Xareb_jooñe">xareb jooñe</ref> la woon, ndax kat ag sof rekk la ca xarey jooñe ya amoon cag njëkk, loolu nag gën na a leere ca xare ya mu doon def ca <ref target="https://wo.wikipedia.org/wiki/Afrig_gu_bëj-gànnaar_ga">Afrig gu bëj-gànnaar ga</ref>.</p>
Isipt
<p>Misra (Isipt) ca jamono jooja, dafa nekkoon réew mu nekkoon ci ron <ref target="https://wo.wikipedia.org/wiki/Àtte_gu_Usmaan">àtte gu Usmaan</ref>[ gi , bu ko defee, buuri <ref target="https://wo.wikipedia.org/wiki/Mamaalik">Mamaalik</ref> yi jiite ko, mu doon jànkoote ak ag doyadi gu biir, ak xeex gu sax ci biirum reew ngir nangu nguur gi, te tam ngànnaay yi mu ame woon yu doyadi la woon bu nu leen nattee ci yi Napoleon ame woon, aki jumtukaayam.
Lii moo taxoon Napoleon sonnutoon ci teg loxo <ref target="https://wo.wikipedia.org/wiki/Isipt">Isipt</ref>, ak doonte <ref target="https://wo.wikipedia.org/wiki/Mamaalig">Mamaalig</ref> yi ñoom jàmmaarloo woon nañook moom, xeex ak moom xeex bu tàng ngir aar seen réew. Waa Isipt yi béguñu benn yoon ci àtteg Napoleon gi, li am kay mooy dañoo fippoon ci kawam, mooy la amoon, ca <ref target="https://wo.wikipedia.org/wiki/Xayra">Xayra</ref> (Keer), ñu koy wax “<ref target="https://wo.wikipedia.org/wiki/Jeqikug_Xayra_gi">jeqikug Xayra gi</ref>” .
Napoleon jawali na réewi <ref target="https://wo.wikipedia.org/wiki/Shaam">Shaam</ref> mook mbooloom xareem mi, ginnaaw bi mu nangoo Isipt, mu daal di teg loxo <ref target="https://wo.wikipedia.org/wiki/Hariis">Hariis</ref>, <ref target="https://wo.wikipedia.org/wiki/Gaza">Gaza</ref>, ak<ref target="https://wo.wikipedia.org/wiki/Yafa">Yafa</ref>, daal di ray dooley kaaraange ja fa nekkoon daan ko aar, te tolloon ci ñeenti junniy soldaar. Juge fa, diriku jëm <ref target="https://wo.wikipedia.org/wiki/Hakka">Hakka</ref>, <ref target="https://wo.wikipedia.org/wiki/Gaw">gaw</ref> ko diir bu yàgg, waaye Hakka moom, toogul rekk faste ay loxoom di seetaan, dafa jànkoonte, jaamaarloo cig njàmbaar, ci njiitul kilifaam gii di woon <ref target="https://wo.wikipedia.org/wiki/Ahmad_Basha">Ahmad Basha</ref>, nga xam ne <ref target="https://wo.wikipedia.org/wiki/Mbooloom_gaalum_xare">mbooloom gaalum xare</ref> mu Britani mi ñoo ko doon dimble tukkee ci géej gi, <ref target="https://wo.wikipedia.org/wiki/Waa_Usmaan">waa Usmaan</ref> yi  di ko jàpple ci jéeri ji.</p>
<p>Bi gaw gi yàggee, te Napoleon ñàkke ca lu bari, te amewu ca lenn njariñ, xarekatam yi tàmblee tawat, rawati na tawat ji ñuy wax “<ref target="https://wo.wikipedia.org/wiki/Siburu">siburu</ref>” di yaram wuy tàng, bi loolu amee Napoleon, xam ne fii muus du fi naane ñeex, mu deltu ginnaaw, dellooti <ref target="https://wo.wikipedia.org/wiki/Isipt">Isipt</ref>, te jëlewu fa lenn ndam.</p>
<p>Napoleon bàyyikoo na Isipt ci sekkare, dellu <ref target="https://wo.wikipedia.org/wiki/Paris">Paris</ref>, askan wa teertu ko fa cig yaatal ak mbegte. Xew-xew yi toppante ci Faraas, waaye ci anam gu baaxul ci góornamaab doxaliin bi. Looloo fi jële boobule góornamaa. Bi ñuy wax <ref target="https://wo.wikipedia.org/wiki/Bu_ñatti_kilifa_yi">bu ñatti kilifa yi</ref> taxaw, atum 1799g, Napoleon nekk ca <ref target="https://wo.wikipedia.org/wiki/Kilifa_Gu_Njëkk_ga">Kilifa Gu Njëkk ga</ref>.</p>
<p>Ay ngérte , yu am solo juddoo nañu ca xareb Napoleon bu penku ba, ñu indil leen ci yii rekk:</p>
<p>(1) <hi rend="bold">Xareb Faraas boobu ci penku bi, wone woon na solo si Isipt am ak fi mu féete, ci wàllug <ref target="https://wo.wikipedia.org/wiki/Jokkoo">jokkoo</ref> ak <ref target="https://wo.wikipedia.org/wiki/Tuxute">tuxute</ref>, ñeel <ref target="https://wo.wikipedia.org/wiki/Imbraatoorug_Britani">imbraatoorug Britani</ref> gi  ci <ref target="https://wo.wikipedia.org/wiki/Penku">penku</ref>  bi</hi>.</p>
<p>(2) <hi rend="bold">Xare boobu <ref target="https://wo.wikipedia.org/wiki/Faraas">Faraas</ref> da ci doon seete rekk, ngir xam nu muy def ba man a sanc walla kolonise réewi <ref target="https://wo.wikipedia.org/wiki/Afrig_gu_bëj-gànnaar">Afrig gu bëj-gànnaar</ref> gi</hi>.</p>
<p>(3)<hi rend="bold">Boroom xam-xami xare boobu, bi ñuy ñëw, indaale woon nañu ay gëstuy xam-xam yu aju woon ci <ref target="https://wo.wikipedia.org/wiki/Nàndal">nàndal</ref> , ak <ref target="https://wo.wikipedia.org/wiki/Jeexiit">jeexiit</ref> , indi woon nañu fi it benn <ref target="https://wo.wikipedia.org/wiki/Sémb">sémb</ref> bu aju woon ci gas aw yoonu ndox ci diggante <ref target="https://wo.wikipedia.org/wiki/Suwes">Suwes</ref> ak <ref target="https://wo.wikipedia.org/wiki/Géej_gu_diggu">géej gu diggu</ref> gi, di <ref target="https://wo.wikipedia.org/wiki/Kàmbug_Suwes">kàmbug Suwes</ref> bi(canaalu Suwes), te it indaale woon nau fi ab <ref target="https://wo.wikipedia.org/wiki/Moolukaayu_téere">moolukaayu téere</ref> ci <ref target="https://wo.wikipedia.org/wiki/Araab">araab</ref> ñu koy wax moolukaayu <ref target="https://wo.wikipedia.org/wiki/Bolaax">Bolaax</ref> bi</hi>.</p>
<p>(4) <hi rend="bold"><ref target="https://wo.wikipedia.org/wiki/Xare">Xare</ref> bi wutoon na ay yoon yu man a indi ag jokkoo ci diggante Faraas ak Isipt, rawati na ci wàlli <ref target="https://wo.wikipedia.org/wiki/Xam-xam">xam-xam</ref> ak <ref target="https://wo.wikipedia.org/wiki/Njàngale">njàngale</ref> añs</hi>.</p>

Napoleon ak réewi Tugal yi:
<p>

Napoleon de taxawaloon na màmm gi <ref target="https://wo.wikipedia.org/wiki/Otris">Otris</ref> màmmoon, ci yaatal nguuram, ndaxte amoon na ndam ci kawam  ca xare ba ñuy wax <ref target="https://wo.wikipedia.org/wiki/Marenngo">Marenngo</ref> atum 1800g, jañoon ko ci mu <ref target="https://wo.wikipedia.org/wiki/Xaatim">xaatim</ref> ag <ref target="https://wo.wikipedia.org/wiki/Juboo">juboo</ref> gu yees atum 1801g, mooy juboo gi saxaloon ponk ya nekkoon ca <ref target="https://wo.wikipedia.org/wiki/Kollare">kollareg</ref> <ref target="https://wo.wikipedia.org/wiki/Campo_Formio">Campo Formio</ref> ga (1787). Napoleon xaatim na ak Britani juboog <ref target="https://wo.wikipedia.org/wiki/Amiens">Amiens</ref>, atum 1802g, looloo waraloon dooley Faraas ji génn Isipt, bu ko defee Angalteer moom itam noppi ci li dal Otris, bañ cee wax dara.</p>
<p>Napoleon saxoon na di ki nga xam ne moo ame woon sañ-sañu fal niti Jàngu bi ci Faraas. Paab bi tam – bi Napoleon di sampu niki Imbraatoor, atum 1804g - mooy ki doon def li ci aju woon ci  xeeti ñaanal ak <ref target="https://wo.wikipedia.org/wiki/Xumbéel">xumbéel</ref>.</p>
<p>Napoleon bi mu jotee ci imbraatoor gi, daa daal di nosaat doxaliin wi ci <ref target="https://wo.wikipedia.org/wiki/Campeef">campeefi</ref> nguur gi, mu taxawal fi benn jumtukaay buy yëngu ci luy amal bëgg-bëggam bii, mu jël lu sakkan ci mbokkam yi ak xaritam yi, jox leen pal yu kawe yi. Mbooleem dooley nguur ji ak sañ-sañ yi mu tëyyéel leen boppam, teg boppam it ci kaw mbooleem <ref target="https://wo.wikipedia.org/wiki/Làngi">làngi</ref> politig yi, doyadil làngi politig yi ak <ref target="https://wo.wikipedia.org/wiki/Barlamaan">barlamaan</ref> bi, nos <ref target="https://wo.wikipedia.org/wiki/Galag">galag</ref> yi.</p>
<p>Napoleon de tàbbi woon na ciy xare ak réewi Tugal yi. Britani amoon ndam nag ci kawam ci wàllug géej gi, ca xare ba ñuy wax (<ref target="https://wo.wikipedia.org/wiki/Attaraf_Al-aqar">Attaraf Al-aqar</ref>), mu song <ref target="https://wo.wikipedia.org/wiki/Brusiya">Brusiya</ref>, gañe ko ca xareb <ref target="https://wo.wikipedia.org/wiki/Yena">Yena</ref> ba, atum 1807g. Mu daal di def waxtaan ak<ref target="https://wo.wikipedia.org/wiki/Aleksandar"> Aleksandar</ref> mi nekkoon <ref target="https://wo.wikipedia.org/wiki/Xaysar">Xaysarub</ref> <ref target="https://wo.wikipedia.org/wiki/Riisi">Riisi</ref>, def ak moom genn <ref target="https://wo.wikipedia.org/wiki/Dëppoo">dëppoo</ref>, ñu koy wax dëppoo gu <ref target="https://wo.wikipedia.org/wiki/Talist">Talist</ref> atum 1807g, mooy liy wone njobaxtal la Napoleon àggoon ci kàttan. Mu defoon ag <ref target="https://wo.wikipedia.org/wiki/Gaw_gu_goxub_Tugal">gaw gu goxub Tugal</ref> gepp, jëme ko Britani , daal di woon <ref target="https://wo.wikipedia.org/wiki/Ga">ga</ref> (manante)  réewi Tugal yi ci ñu topp ko ci loolu. Loolu indi woon na fi benn jafe-jafe bu koom-koom bu tar ci réewi <ref target="https://wo.wikipedia.org/wiki/Tugal">Tugal</ref> yu bari. Loolu it waraloon na réew yii bañ ko, kontar ko. Mu xare woon ak <ref target="https://wo.wikipedia.org/wiki/Riisi">Riisi</ref> gu <ref target="https://wo.wikipedia.org/wiki/Xaysar">Xaysar</ref> gi, ndaxte daa gisoon ne moom kat wormaalul gaw googu mu digale woon. Ci noonu mu jëmale fa menn mbooloom xare mu mag, atum 1812g, ñu dox ba àgg ca péey ba, di <ref target="https://wo.wikipedia.org/wiki/Butrusburg">Butrusburg</ref>, waaye mujj nañu manatuñoo ñàkk a dëpp, ngir sedd bu tar ba leen fa gaw, ba jamonoy sedd ja duggee. Ak ba tay ngir jafe ga fa ag jokkoo jafee, guy man a yombal ñuy jot ci li am mbooloom xare di soxla ngir man a def liggéeyam, muy jotug jumtukaay yeek dund yeek lu ni mel. Bi ñuy dellu nag la waa <ref target="https://wo.wikipedia.org/wiki/Riisi">Riisi</ref> yi sottiku ci seen kaw, ñoom xarekati Napoleon yi, ray ci lu bar. Bu ko defee Napoleon ñàkk soldaaram yu bari, te amul la mu doon bëgg.</p>
<p>Bu ko defee, waa Tugal yi ( Otris, Brusia, Rusi ak Britani) boole seen doole, jàmmaarlook Napoleon, daal di koy dàq ca xareb <ref target="https://wo.wikipedia.org/wiki/Libisg">Libisg</ref>, nu koy wax ( <ref target="https://wo.wikipedia.org/wiki/Xareb_xeet_yi">xareb xeet yi</ref> ), di woon ci Oktoobar atum 1813g. Ca noona ñu sànni Napoleon ca <ref target="https://wo.wikipedia.org/wiki/Dun">dun</ref> ba tudd <ref target="https://wo.wikipedia.org/wiki/Elba">Elba</ref>, waaye mu lijjanti ba rëcce fa ci sekkare, ginnaaw bi mu fa defee teemeeri bis, dem nag Paris, dajale fa xarekat yu bari ci waa Faraas yi, ngir xeexi réewi Tugal yi ko doon sot. Ñu gañeeti ko, ca xareb <ref target="https://wo.wikipedia.org/wiki/Watrlo">Watrlo</ref> ba, atum 1815g, sànneeti ko ca <ref target="https://wo.wikipedia.org/wiki/Dun">dunub</ref> <ref target="https://wo.wikipedia.org/wiki/Santa_Hilana">Santa Hilana</ref>, mu des fa nag ba kero bi mu faatoo, atum 1821g.</p>
<p>Bu ko defee, réewi Tugal yi def seen ndaje ma nuy wax <ref target="https://wo.wikipedia.org/wiki/Ndajem_Vienne">ndajem Vienne</ref> atum 1815g, ngir séddalewaat <ref target="https://wo.wikipedia.org/wiki/Kartu_Tugal_wu_politig">kartu Tugal wu politig</ref> wi. Daal di fiy saxalaat bu baax kenoy nguur, te suuxat ko fi. Ak sàmmoonteek yamoo gu reew yi  ak sos réew yu am doole yu peek Faraas wër ko.</p>
Liggéeyi ndajem <ref target="https://wo.wikipedia.org/wiki/Vienne">Vienne</ref>:
<p>

Liggéeyi ndajem Vienne nii la tënkoo woon:</p>
<p>(1) <hi rend="bold">Way daje yi delloowaat nañu buuri Tugal ya ca seen réew ya ñu juge woon, teg ko ci “<ref target="https://wo.wikipedia.org/wiki/Àqi_yoon">àqi yoon</ref>”, ci noonu nu delloosi njabootug Borbon gi, ngir ñu yilif <ref target="https://wo.wikipedia.org/wiki/Faraas">Faraas</ref> ak <ref target="https://wo.wikipedia.org/wiki/Espaañ">Espaañ</ref></hi>.</p>
<p>(2)<hi rend="bold"> Britani jëloon na <ref target="https://wo.wikipedia.org/wiki/Sancu">sancu</ref> yi Faraas moomoon, muy <ref target="https://wo.wikipedia.org/wiki/Malta">Malta</ref> ak <ref target="https://wo.wikipedia.org/wiki/Kaab">Kaab</ref>, ak <ref target="https://wo.wikipedia.org/wiki/Silaan">Silaan</ref>, ak <ref target="https://wo.wikipedia.org/wiki/Morisos">Morisos</ref></hi>.</p>
<p>(3) <hi rend="bold"><ref target="https://wo.wikipedia.org/wiki/Riisi">Riisi</ref> jël moom <ref target="https://wo.wikipedia.org/wiki/Varsaw">Varsaw</ref>, <ref target="https://wo.wikipedia.org/wiki/Otris">Otris</ref> jël tefesug <ref target="https://wo.wikipedia.org/wiki/Dalmas">Dalmas</ref>, ak <ref target="https://wo.wikipedia.org/wiki/Milano">Milano</ref> gu <ref target="https://wo.wikipedia.org/wiki/Itaali">Itaali</ref> gi, mujj nag ëpp doole nguur yu ndaw yu <ref target="https://wo.wikipedia.org/wiki/Itaali">Itaali</ref> yi. <ref target="https://wo.wikipedia.org/wiki/Brusiya">Brusiya</ref> moom am ay moomeel yu mag ci <ref target="https://wo.wikipedia.org/wiki/Almaañ">Almaañ</ref>, ak ag wàll ci <ref target="https://wo.wikipedia.org/wiki/Poloñ">Poloñ</ref>. Ñu jël <ref target="https://wo.wikipedia.org/wiki/Belsig">Belsig</ref> – cig sañ-bañ – boole ko ci Holand. Jëlati <ref target="https://wo.wikipedia.org/wiki/Norwej">Norwej</ref> – cig sañ-bañ – boole ko ci <ref target="https://wo.wikipedia.org/wiki/Suwed">Suwed</ref> . Jëf yii yepp nag dëppoowuñu woon ak <ref target="https://wo.wikipedia.org/wiki/Xeetu">xeetu</ref>, walla fonk sa xeet, di “nationalisme” gi doon am ca Tugal. Lii nag firee nañu ko ne li ko waral mooy Britani daal, ak Riisi ak Otris ak Brusiya, dañoo defoon seen bopp ay réew yu ñoo am ag kilifteef ci réew yu Tugal yu ndaw yi</hi>.</p>

Li juddoo ci jeqikug Faraas gi:
<p>

(1) <hi rend="bold">Jeqiku gi moo fi indi tay, <ref target="https://wo.wikipedia.org/wiki/Dal">dalub</ref> Fonk sa bopp  bii nga xam ne, mujj na foo dem ci Tugal fekk ko fa, ci diirub xarnub fukk ak juroom ñeenteel bepp g, moo waral réewum Itaali bennoo, te moo jur it bennoo gu Almaañ gi</hi>.</p>
<p>(2) <hi rend="bold">Moo fi jële sañ-sañ ak ràññale ci biiri <ref target="https://wo.wikipedia.org/wiki/Kuréeli_mboolaay">kuréeli mboolaay</ref> yi, naan kii moo kawe kee, wii xeet a gën wee, te man nañu ne mooy jaasi ji mujj rendi <ref target="https://wo.wikipedia.org/wiki/Nostey_laman">nostey laman</ref> ya nekkoon Tugal</hi>.</p>
<p>(3) <hi rend="bold">Jeqiku gi ci Faraas mooy gi njëkk ci jeqiku yi, ci <ref target="https://wo.wikipedia.org/wiki/Taarix">taarixu</ref> <ref target="https://wo.wikipedia.org/wiki/Tugal">Tugal</ref> bu bees bi, loolu nag li ko waral mooy coppat yi mu indi ciy <ref target="https://wo.wikipedia.org/wiki/Gisiin">gisiin</ref> aki déggiin, aki xalaat, ci wàll yu bari ci dundug politig gi, gu mboolaay gi, gu xalaat gi, gu koom-koom gi ci Tugal, ak fu ko moy. Ay baat yu politig feeñ, yu mboolaay, yu diplomasi yu bees</hi>.</p>
<p>(4) <hi rend="bold">Moo fi jële <ref target="https://wo.wikipedia.org/wiki/Gisiin">gisiin</ref> wu “<ref target="https://wo.wikipedia.org/wiki/Àqi_Yalla_ji">àqi Yalla ji</ref>” mooy gisiin wi naan buur yi seen àq ak sañ-sañ, ca ju Yalla ja lañu ko jële, mooy gisiin wi matale woon noste yi amoon ci Tugal gépp, la ko dale ca ba fa jamonoy laman tàmblee</hi>.</p>
<p>(5) <hi rend="bold">Xalaatub jeqiku gi law na ba àgg ci Tugal gépp, ak yeneen réew yu dul Tugal, yu àadduna bi</hi>.</p>
</text></body></html>