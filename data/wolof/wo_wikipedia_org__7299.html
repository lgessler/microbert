<html><body><text id="wikipedia_wo_wikipedia_org__7299.html" ns="0" revid="103089" sourceurl="https://wo.wikipedia.org/wiki/Biir_bu_daw" title="Biir bu daw" type="wikipedia">Biir bu daw

<p><hi rend="bold">Biir bu daw</hi> wala <hi rend="bold">Jaare</hi> mooy ngay dem wanag gën gaa néew ñatti yoon ci bis te li ngay génne <ref target="https://wo.wikipedia.org/wiki/Ginaaw_kër_yi">ginaaw kër yi</ref> dafay ndoxe. Yenn saa mu jàpp la ay fan, te loolu mën na tax sa yaram <ref target="https://wo.wikipedia.org/wiki/Ñàkk_ndox">ñàkk ndox</ref>. Su yaramu nit ñàkkee ndox deram dootul nooy te it mën a soppiku. Mën nga dem ba dootoo <ref target="https://wo.wikipedia.org/wiki/Saw">saw</ref> lu bari, sab <ref target="https://wo.wikipedia.org/wiki/Der_furi">der furi</ref>, sa <ref target="https://wo.wikipedia.org/wiki/Xol_di_tëf-tëfi">xol di tëf-tëfi</ref>, te sam <ref target="https://wo.wikipedia.org/wiki/Xel_mu_doxul_ni_mu_waree_wala_jëf_yu_yeex,">xel dootul dox ni mu waree wala say jëf yeex</ref>, su demee ba gën a tar. Ginaaw kër yu tooy te bañ a ndoxe mën dal liir yiy <ref target="https://wo.wikipedia.org/wiki/Nàmp">nàmp</ref>, waaye, loolu du dara.<ref target="https://wo.wikipedia.org/wiki/Xët_wu_njëkk#cite_note-WHO2013-2">[2]</ref></p>
<p>Li koy gën a faral di joxe mooy jàngoro yiy jàpp <ref target="https://wo.wikipedia.org/wiki/Butit">butit</ref> yi te di bawoo ci ab <ref target="https://wo.wikipedia.org/wiki/Wiris">wiris</ref>, <ref target="https://wo.wikipedia.org/wiki/Bakteri">bakteri</ref>, <ref target="https://wo.wikipedia.org/wiki/Parasit">parasit</ref>, wala feebar bu ñuy woowe <ref target="https://wo.wikipedia.org/wiki/Gastroenteritis">gastroenteritis</ref>. Yooyu jàngoroo ngi faral di bawoo ci ndox wala ñam wu am doomu jàngoro ji, wala ku am jàngoro ji wàll la ko. Mën nañu ni ñàtti xeeti biir bu daw ñoo am: biir bu daw bu yàggul, biir bu daw bu ànd deret bu yàggul, ak biy weesoo ñaari ayi-bis, muy biir bu daw bu yàgg. Biir bu daw bu yàggul te ndoxe mën na nekk <ref target="https://wo.wikipedia.org/wiki/Kolera">kolera</ref>. Su àndee ak deret, ñu gën ko xame ci <ref target="https://wo.wikipedia.org/wiki/Disànteri">disànteri</ref>.<ref target="https://wo.wikipedia.org/wiki/Xët_wu_njëkk#cite_note-WHO2013-2">[2]</ref> Amna yeneen mbir yu wuute ak jàngoro yu mën a joxe biir bu daw, muy lu ci melni: <ref target="https://wo.wikipedia.org/wiki/Ipertiroyidism">Ipertiroyidism</ref>, <ref target="https://wo.wikipedia.org/wiki/Biir_buy_bañ_soow">biir buy bañ soow</ref>, <ref target="https://wo.wikipedia.org/wiki/Feebaru_biir_buy_metti">feebaru biir buy metti</ref>, yenn xeeti garab yi, ak <ref target="https://wo.wikipedia.org/wiki/Sendoromu_biir_buy_metti">sendoromu biir buy metti</ref> ak yeneen mbir.<ref target="https://wo.wikipedia.org/wiki/Xët_wu_njëkk#cite_note-CEM2013-3">[3]</ref> Yi gën bari ci ñoom soxlawu ñu ñuy amal <ref target="https://wo.wikipedia.org/wiki/Njàngat_mu_xóot">njàngat mu xóot</ref> ngir xam li leen waral.<ref target="https://wo.wikipedia.org/wiki/Xët_wu_njëkk#cite_note-NEJM2014-4">[4]</ref></p>
<p>Liy musalaate ci biir bu daw mooy <ref target="https://wo.wikipedia.org/wiki/Cet">cet</ref>, di naan <ref target="https://wo.wikipedia.org/wiki/Ndoxu_naan">ndox mu sell</ref>, ak <ref target="https://wo.wikipedia.org/wiki/Raxas_loxo">raxas loxo</ref>. <ref target="https://wo.wikipedia.org/wiki/Nàmpal">Nàmpal</ref> liir ba juróom benni weer gën gaa néew lañu digle ak <ref target="https://wo.wikipedia.org/wiki/Ñaqu_rotawiris">ñaq biy aare ci rotawiris</ref>. <ref target="https://wo.wikipedia.org/wiki/Naan_ndox_mu_koy_faj">Pajtalu naan ndox muy faj</ref> (ORS), manaam ndox mu sell muñ boole ak tuuti xorom ak <ref target="https://wo.wikipedia.org/wiki/Suukër">suukër</ref>, kumu neex nga fajoo ko. kumu neex itam nga jëfandikoo <ref target="https://wo.wikipedia.org/wiki/Zinc#Dietary_supplement">doomi Zinc</ref>.<ref target="https://wo.wikipedia.org/wiki/Xët_wu_njëkk#cite_note-WHO2013-2">[2]</ref> Xayma nañu ni garab yooyu muccal nañu 50 miliyoŋi xale ci 25 at yii weesu.<ref target="https://wo.wikipedia.org/wiki/Xët_wu_njëkk#cite_note-WHO2010a-1">[1]</ref> Taamu nañu ci ku am biir buy daw mu wéy di lekk ñam wu sell, sudee liir ñu wéy di ko nàmpal.<ref target="https://wo.wikipedia.org/wiki/Xët_wu_njëkk#cite_note-WHO2013-2">[2]</ref> Soo amul foo jëndee ORS (ndox muñ jaxase ak xorom ak suukër), mën nga koo defaral sa bopp.<ref target="https://wo.wikipedia.org/wiki/Xët_wu_njëkk#cite_note-Prober2012-5">[5]</ref> Sudee nit ki daa ñàkk ndox mu bari, war nañu ko mën a <ref target="https://wo.wikipedia.org/wiki/Sampal_buteel">sampal buteel</ref>.<ref target="https://wo.wikipedia.org/wiki/Xët_wu_njëkk#cite_note-WHO2013-2">[2]</ref> Lu ci gën bari; naan ndox mu bari mën na ko saafara.<ref target="https://wo.wikipedia.org/wiki/Xët_wu_njëkk#cite_note-6">[6]</ref> <ref target="https://wo.wikipedia.org/wiki/Antibiotik">Antibiotik</ref>, suñu ko jëfandikoowul lu bari, dina ciy faral di baax ci ñi am biir buy daw ànd ak deret ak yaram wu tàng lool, ak ñiy am <ref target="https://wo.wikipedia.org/wiki/Biir_buy_daw_bu_ñu_tukkee">biir buy daw bu ñu tukkee</ref>, ak ñi am yenn jàngoro yi ci seen biir.<ref target="https://wo.wikipedia.org/wiki/Xët_wu_njëkk#cite_note-NEJM2014-4">[4]</ref> <ref target="https://wo.wikipedia.org/wiki/Loperamide">Loperamide</ref> mën na wàññi jaabante bi ci wanag wi waaye kenn digalu ko ñi seen biir bu daw tar lool.<ref target="https://wo.wikipedia.org/wiki/Xët_wu_njëkk#cite_note-NEJM2014-4">[4]</ref></p>
<p>At mu nekk dina am lu tollu ci 1.7 ba 5 miliyaar ciy biir yuy daw.<ref target="https://wo.wikipedia.org/wiki/Xët_wu_njëkk#cite_note-WHO2013-2">[2]</ref><ref target="https://wo.wikipedia.org/wiki/Xët_wu_njëkk#cite_note-CEM2013-3">[3]</ref> Fi mu gënee bari mooy ci <ref target="https://wo.wikipedia.org/wiki/Réew_yu_néew_doole_yi">réew yu néew doole yi</ref>, nga xam ni xale bu nekk biiram dina daw ci xayma ñatti yoon ci at mi.<ref target="https://wo.wikipedia.org/wiki/Xët_wu_njëkk#cite_note-WHO2013-2">[2]</ref> Ci àdduna bi yépp, ci atum 2012, mooy ñaareelu jàngoro juy <ref target="https://wo.wikipedia.org/wiki/Faat_xale_yi">faat xale yi</ref> yi amagul juróomi at (0.76 miliyoŋ wala 11%).<ref target="https://wo.wikipedia.org/wiki/Xët_wu_njëkk#cite_note-WHO2013-2">[2]</ref><ref target="https://wo.wikipedia.org/wiki/Xët_wu_njëkk#cite_note-CDC2013-7">[7]</ref> Biir bu daw bu bari mooy faral di indi <ref target="https://wo.wikipedia.org/wiki/Xiibon">xiibon</ref> te itam mooy li ko gën a faral di joxe ci xale yi amagul juróomi at.<ref target="https://wo.wikipedia.org/wiki/Xët_wu_njëkk#cite_note-WHO2013-2">[2]</ref> Su yàggee mën na jur jafe-jafe yu ci melni ñàkk kàrtan wala xel mu neex.<ref target="https://wo.wikipedia.org/wiki/Xët_wu_njëkk#cite_note-CDC2013-7">[7]</ref></p>
</text></body></html>