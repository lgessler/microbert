<html><body><text id="wikipedia_wo_wikipedia_org__5947.html" ns="0" revid="94977" sourceurl="https://wo.wikipedia.org/wiki/Xarefulwoon" title="Xarefulwoon" type="wikipedia">Xarefulwoon<p><hi rend="bold">Xarefulwoon</hi> (di tekki lees manatul a xar, di ci fr Atome), baat bi <ref target="https://wo.wikipedia.org/wiki/Seex_Anta_Jóob">Seex Anta Jóob</ref> a ko tëgg te mi ngi sukkandiku ci bu njëkk li ñu foogoon ne mooy xaaj bi gën a tuuti bees manut a xaraat bu ab <ref target="https://wo.wikipedia.org/wiki/Ne-ne">ne-ne</ref>, (manees na koo tudde it <hi rend="bold">fepp</hi> (mi doon tuutalug pepp "peppu suuf as feppu suuf") muy lu bawoo ci ngéru <ref target="https://wo.wikipedia.org/wiki/Xeltu">xeltukat</ref> yu <ref target="https://wo.wikipedia.org/wiki/Gires">waa-gires</ref> yu yàgg ya. Mooy wàll wi gën a tuuti ci bépp <ref target="https://wo.wikipedia.org/wiki/Cër">cër</ref> bu nekk ci dénd bi buy wéy di yor màndarga yu <ref target="https://wo.wikipedia.org/wiki/Simi">simi</ref> yu la mu doon, ci yeeneen kàddu, soo ko xaaje du nekkati wenn wàll wu ne-ne wa mu bokkoon laataa xaaj gi, beneen xeetu ne-ne lay nekk. </p>
<p>Ci mujjug ati 1800 (ak wuññig <ref target="https://wo.wikipedia.org/wiki/Mbëjfepp">mbëjfepp</ref>) lañu biral ne xarewulwoon manees na koo séddale, ndax li mu doon, moom ci boppam, lu cëroo ay <ref target="https://wo.wikipedia.org/wiki/Wàll-wàllaan">wàll-wàllaan</ref> yu bari yu gën a ndaw (baatu <ref target="https://wo.wikipedia.org/wiki/Wàll-wàllaan_wu_njëlbeen">ronxarefulwoon</ref> loolu lañu ci jublu).</p>
<p><hi rend="bold">Faramfacceb xarefulwoon</hi> mooy faramfacce biy wax ci melokaanu ne-ne yi, di dëggal ne bépp ne-ne ay bennaan ñoo ko cëroo te ñu leen di woowee xarefulwoon, ñoom ñooy dajaloo ci benn anam bi nekk ne-ne bi. Bii faramfacce ñoo ngi koy man jëfe ci ne-ne yi nekk ci nekkiin wu wow, <ref target="https://wo.wikipedia.org/wiki/Yullaakoon">yullaakoon</ref> ak wu <ref target="https://wo.wikipedia.org/wiki/Gil">gile</ref>.</p>
<p>Ab xarefulwoon mi ngi cëroo ab <ref target="https://wo.wikipedia.org/wiki/Saalu_xarefulwoon">saalu xarefulwoon</ref>, bu am ay <ref target="https://wo.wikipedia.org/wiki/Yanu_mbëj">yani mbëj</ref> yu baax, ak ay <ref target="https://wo.wikipedia.org/wiki/Mbëjfepp">mbëjfepp</ref> yu am yan yu bon te di wër saalu xarefulwoon bi di wëndeelu ci anam gu nosoodiku. Saalu xarefulwoon bi mi ngi cëroo ay <ref target="https://wo.wikipedia.org/wiki/Feppsaal">feppsaal</ref>, yu doon ay wàll-wàllaan yu ami yan yu baax, ak ay <ref target="https://wo.wikipedia.org/wiki/Feppmaandu">feppmaandu</ref>, di ay wàll-wàllaan yu amul yanu mbëj. Ab Saalu xarefulwoon di na am lef wu ëppee ab mbëjfepp 1800 yoon.</p>
<p>Màndargaay wàll-wàllaan yi ne ci ab xarefulwoon:</p>
</text></body></html>