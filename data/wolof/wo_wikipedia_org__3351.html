<html><body><text id="wikipedia_wo_wikipedia_org__3351.html" ns="0" revid="95399" sourceurl="https://wo.wikipedia.org/wiki/Imbraat%C3%B3or_gu_Songaay" title="Imbraatóor gu Songaay" type="wikipedia">Imbraatóor gu Songaay<figure><caption>Carte de l'empire songhai</caption></figure>
<p><hi rend="bold">Imbratóor gu Songaay</hi>:</p>
<p>Ci <ref target="https://wo.wikipedia.org/wiki/Juroom_ñaareelu_xarnu_g.j.">juroom ñaareelu xarnu g.j.</ref>, la askanu <ref target="https://wo.wikipedia.org/wiki/Songaay">Songaay</ref> wi dëkkoon ci tefesug dex gu <ref target="https://wo.wikipedia.org/wiki/Nijeer">Nijeer</ref> gi taxawaloon ag nguur gog péeyam moo nekkoon <ref target="https://wo.wikipedia.org/wiki/Gaawo">Gaawo</ref>. <ref target="https://wo.wikipedia.org/wiki/Mali">Mali</ref> nag moo tegoon loxo askanu Songaay wi ci xarnub fukk ak <ref target="https://wo.wikipedia.org/wiki/Ñatt_g.j.">ñatt g.j.</ref>, waaye ñoom jotaatoon nanu ci seenug temb te ñi ko waral di njabootug Soni gi ci xarnub fukk ak ñeent, daal di tàmbalee naat. <ref target="https://wo.wikipedia.org/wiki/Soni_Aal-Béer">Soni Aal-Béer</ref> (maanaam Aal mu mag mi) moo nekkoon buur bi la ko dale ca <ref target="https://wo.wikipedia.org/wiki/1464_g.j.">1464 g.j.</ref>, ba <ref target="https://wo.wikipedia.org/wiki/1492_g.j.">1492 g.j.</ref>, wutaloon na nguurug Songaay xare (<hi rend="italic">armée</hi>) bu am doole, mu daa def ay ubbi (<hi rend="italic">conquête</hi>) ngir yaatal nguuram gii nga xam ne mujj na tuxoo ci nguur dem cig imbraatóor gu ñu mujj tudde Songaay walla Gaawo. Bi Aal Béer dee la kenn ci ay njiiti xareem teg loxo ci nguur gi, daal di wutal boppam dàkkantalu <ref target="https://wo.wikipedia.org/wiki/Askiyaa">Askiyaa</ref> (maanaam imbraatóoor bi), moom nag àtte na ba ci <ref target="https://wo.wikipedia.org/wiki/1528_g.j.">1528 g.j.</ref>, mu gën a rëyal mbooloom xareem mi, wéy ci ubbeem yi, bu ko defee imbraatóor gi mujj tàlleeku dale ca mbàmbulaanug atlas ba ca <ref target="https://wo.wikipedia.org/wiki/Borno">Borno</ref> ci penku bi, dalewaat ca <ref target="https://wo.wikipedia.org/wiki/Jini">Jini</ref> ci wàllug saalum gi ba ca digi <ref target="https://wo.wikipedia.org/wiki/Marog">Marog</ref> ci wàllug bëj-gànnaar gi. Gii imbraatóor nag àggoon na ci njobbaxtalam ci jamonoy <ref target="https://wo.wikipedia.org/wiki/Askiyaa_Muhammad">Askiyaa Muhammad</ref>.
Buur bi moo daa jox ndigal foŋsaneer yi, di lijjanti diiwaan yi, benn gongikuwaayu alal bi nguur gi amoon mooy yaxantug tàkk gi.</p>
<p>Nguur gi nag, réew yi mu feggool xuppoon nanu ko: ci atum <ref target="https://wo.wikipedia.org/wiki/1591_g.j.">1591 g.j.</ref>, buurub Marog yabaloon na ab xareem ñu jaar ci tàkk gi ngir song Gaawo, moom nag amoon na ndam ci waa Songaay ngir ngànnaayi sawaraam yi mu jénde woon ci waa <ref target="https://wo.wikipedia.org/wiki/Tugal">Tugal</ref> yi. Ci nii la Songaay tàmbali woon di doyadi ak di dagu.</p>
</text></body></html>