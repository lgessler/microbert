<html><body><text id="wikipedia_wo_wikipedia_org__8331.html" ns="0" revid="102137" sourceurl="https://wo.wikipedia.org/wiki/S%C3%ABq%C3%ABt_(Coqueluche)" title="Sëqët (Coqueluche)" type="wikipedia">Sëqët (Coqueluche)<p><hi rend="bold">Coqueluche</hi>, feebaru sëqët bu tar la, ñu koy faral di woowe <hi rend="bold">sëqëtum100 fan</hi>, feebar la bu gaaw ci wàlle te benn doomu jàngoro (bakteri) moo koy joxe.<ref target="https://wo.wikipedia.org/wiki/Xët_wu_njëkk#cite_note-1">[1]</ref><ref target="https://wo.wikipedia.org/wiki/Xët_wu_njëkk#cite_note-:0-2">[2]</ref> Su lay sooga dal, dangay melni ku soj, sa bakkan di sotti ndox, sa yaram tàng ngay sëqët ndànk. Ci ayi-bis yi ci topp, sëqët mi dafay gëna tar. Nit ki su sëqëtee ba sëqët mi jéggi dayo, su nit ki noyyi dangay dégg muy riir. Sëqët mën na dem ba 100 fan, wala ba 10 ayi-bis.<ref target="https://wo.wikipedia.org/wiki/Xët_wu_njëkk#cite_note-3">[3]</ref> Nit ki mën na sëqët ba waccu, wala mu dam faaram, wala mu dem sax ba dootul amati benn njariñ.<ref target="https://wo.wikipedia.org/wiki/Xët_wu_njëkk#cite_note-:0-2">[2]</ref><ref target="https://wo.wikipedia.org/wiki/Xët_wu_njëkk#cite_note-:1-4">[4]</ref> Su jàppee xale bu amagul at, du sëqët wala limuy sëqër du bari waaye nak mën na fatt seen noyyi ab diir.<ref target="https://wo.wikipedia.org/wiki/Xët_wu_njëkk#cite_note-:0-2">[2]</ref> Diggante bi muy dug sa yaram ak bi muy feeñ mën na def juróom ñaar jàpp fukki fan.<ref target="https://wo.wikipedia.org/wiki/Xët_wu_njëkk#cite_note-:2-5">[5]</ref> Feebar bi mën na dal ñi ñaqu ba noppi waaye ni muy feeñee du tar noonu.<ref target="https://wo.wikipedia.org/wiki/Xët_wu_njëkk#cite_note-:0-2">[2]</ref></p>
<p>Doomu jàngoro (Bactérie) biy joxe coqueluche mooy <hi rend="italic">Bordetella pertussis.</hi> Feebar la buy tasaaroo ci ngelaw li, di bawoo ci kiy sëqët, tisooli ki am feebar bi.<ref target="https://wo.wikipedia.org/wiki/Xët_wu_njëkk#cite_note-6">[6]</ref> Bu nit ki xasee ba am feebar bi rek mën na ko wàllee ba keroog sëqëtam mu metti mi di am ñatti ayi-bis.<ref target="https://wo.wikipedia.org/wiki/Xët_wu_njëkk#cite_note-:3-7">[7]</ref> Ñi ñu fajee ak ay antibiotic dootu ñu wàlle suñu weesoo juróomi fan.Suñu bëggee saytu feebar bi, dañuy xool ci ginaaw bakanu nit wala ci putam. So noppee ñu amal njàngat mu xóot ci ni chaine polymerase bi di doxee.<ref target="https://wo.wikipedia.org/wiki/Xët_wu_njëkk#cite_note-8">[8]</ref></p>
<p>Li gëna mëna aar nit ki ci jàngoro jooju mooy mu ñaqu anti-coqueluche.<ref target="https://wo.wikipedia.org/wiki/Xët_wu_njëkk#cite_note-:4-9">[9]</ref> Liir bi su amee juróom benn jàpp 8 juróom ñatti weer dañu ko wara ñaq ngir musal ko ci feebar boobu, mu luñu wara baamtu ñeenti yoon laata xale bi di weesu ñaari at.<ref target="https://wo.wikipedia.org/wiki/Xët_wu_njëkk#cite_note-10">[10]</ref> Lu ñaq bi di gëna yàgg dooleem di gëna néew, moo tax yen xale dañu leen di faral di baamtul ñaq bi, ak yenn mag yi itam.<ref target="https://wo.wikipedia.org/wiki/Xët_wu_njëkk#cite_note-11">[11]</ref> Nit ñi nekk ci barab bu leen feebar bi mëna dale, mën nañu jël antibiotic ngir mu musal leen ci feebar bu tar bi.<ref target="https://wo.wikipedia.org/wiki/Xët_wu_njëkk#cite_note-12">[12]</ref> Ki feebar bi dug ci yaramam ba noppi mën na jël ay antibiotik diiru ñatti ayi-bis ginaaw bi feebar bi tàmbalee feeñ suko weesoo du ci mën lu bari. Sudee xale bu amagul at la, ak ci jigéen ñi ëmbmën nañu ko jël ci biir 6 ayi-bis ginaaw feeñal yu njëkk yi. Antibiotik yi nga mëna jëfandikoo ñooyerythromycin, azithromycin, walatrimethoprim/sulfamethoxazole.<ref target="https://wo.wikipedia.org/wiki/Xët_wu_njëkk#cite_note-:3-7">[7]</ref> Ama guñu gëstu bu leer bu wane xarañteg garab giy dakkal sëqët mi.<ref target="https://wo.wikipedia.org/wiki/Xët_wu_njëkk#cite_note-:5-13">[13]</ref> Lu tollu 50% ci xale yu bari yu amagul benn at, fàww ñu yóbbu leen hospital, 0;5% ci ñoom (1 ci 200) dañuy faatu.<ref target="https://wo.wikipedia.org/wiki/Xët_wu_njëkk#cite_note-:0-2">[2]</ref></p>
<p>At mu nekk coqueluche dina jàpp lu tollu ci 16 milion ci nit ci àdduna bi.<ref target="https://wo.wikipedia.org/wiki/Xët_wu_njëkk#cite_note-:5-13">[13]</ref> Waa réew yu néew doole yi lay gëna jàpp te mën na dal ku nekk, mag wala ndaw.<ref target="https://wo.wikipedia.org/wiki/Xët_wu_njëkk#cite_note-:4-9">[9]</ref><ref target="https://wo.wikipedia.org/wiki/Xët_wu_njëkk#cite_note-:5-13">[13]</ref> Ci atum 2013 feebar faat 61 000 nit – wuute ak 138 000 yi mu faat ci  1990.<ref target="https://wo.wikipedia.org/wiki/Xët_wu_njëkk#cite_note-14">[14]</ref> Lii yi amagul at le am feebar lu xawa yées 2% ci ñoom lay faat.Jàpp nañu feebar baa ngi njëkka feeñ ci 16eme xarnu (siècle).<ref target="https://wo.wikipedia.org/wiki/Xët_wu_njëkk#cite_note-:1-4">[4]</ref> Ci atum 1906 la ñu njëkka gis bacterie bi koy joxe. Ci atum1940 lañu njëkka génne ñaq bi.<ref target="https://wo.wikipedia.org/wiki/Xët_wu_njëkk#cite_note-:2-5">[5]</ref><ref target="https://wo.wikipedia.org/wiki/Royuwaay:Infobox_medical_condition_(new)">Royuwaay:Infobox medical condition (new)</ref></p>
</text></body></html>