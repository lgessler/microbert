<html><body><text id="wikipedia_wo_wikipedia_org__4331.html" ns="0" revid="103331" sourceurl="https://wo.wikipedia.org/wiki/Arafu_J" title="Arafu J" type="wikipedia">Arafu J<p>Damay janeer  lu mel ne ceeñeeri  cofeel  
- mel ne ku ñéer  cafka ga far càkku  ca teel</p>
<p>Ba maa ngi jànkoonte  ci xol bi aw mettiit
- wu jege njòbbaxtani  céy  jipp  jériit </p>
<p>Ba xel mi jullusante  na’ak xol bi, li jib  
- xañ  na ma cëslaay  ba jamuj  naa ci lu jub  </p>
<p>Mel ne ñunux  ci man ci kuw maram lëjal 
- ma far di cam su wéet  di jukkat  di jëfal  </p>
<p>Te jàmbat ’ak junj  jeñul  jóori  cibeel 
- ma jaaxle cumbóonu  ci màndingum  cofeel</p>
<p>Ba jèmbraayi  rònqooñ it di car-cari 
- jàllawli  xel mi xol bi it di jér-jéri </p>
<p>Fit wi ni ñugg  jokkalook  njàqare  xol
- lu sax ni ñumm  mel ne coggal  gu ñukkul </p>
<p>Ba maa ngi ceeñeerlu  ci biir am jayaxaan 
- samab cës  it call  ba maa ngiiy ñeetaan  </p>
<p>Ma ñaxtu  ñaxtu kenn ñëwul jàpple ma
- cawarte dem njàqare ñëw jaxalsi  ma</p>
<p>Ba càqaral  na xol bi, jëmmi jamjamoor 
- moo ma ñëwal njold  ma jéllu kekki  joor  </p>
<p>jullóotu  naa ba faf ne jànjang  ca ja  ba
- ca dig njolloor  ga ba weeroo  ni Ruba </p>
<p>Ma sàkku aw jaraasu  pek  jàppandiwul 
- Ñu far ma njàmbaasali  njëgg  mom jarul</p>
<p>Kanam gi ñëkk , ñaq, ñuqi  lëf të ma
- ma jóofu  ay jafeñ-jafeñ jàmm të ma</p>
<p>Mu mel ni jaani ñas  yu ñàng ñoo ma war
- te doon yu ñammasle  di jurbi  mel ne jur </p>
<p>Ma aw ci ñallu  jommiteg  xel mu ñorul
- ba mel ne am njëgg  mu ag cugri  lëjal</p>
<p>Ma jumm-jummi  jiiñ  jamono lii ma dal 
- te xam ne moom du jag  du jéggal du jagal </p>
<p>Te xam ne njàngóor  a ko gën jikko ndax it 
- njekk  da koo xamul du jekki  it jubut </p>
<p>Ma daal di jàppeelu  ci lii ma xam ci moom 
- te def ko ñukk  jàpp nag ca kay boroom</p>
<p>Te ñukk  jëm ci moom te jòkk  nag ci jëf
- te kañ  ko, njukkal  ko te far sóobu ci lef </p>
<p>Doonte ne nag njàqare fi’m ne moo ma muur
- ni njóof  di muure jaasi war ma bebb boor </p>
<p>Du tee ma jéem  a muñ te xam ne rek  ngënéel
- déesu ko jox cuune  ku muñ rekk la ñeel</p>
<p>Te ñàkk jom  day tax a jëf ñàkk  te it
- da <ref target="https://wo.wikipedia.org/wiki/Ñay">nay</ref> waral di jëf lu jóonu  lol jubut</p>
<p>Kon njegemaar  yu jekk tey joŋante
- firdawsi  cig njoggama  yal nan ci joti</p>
</text></body></html>