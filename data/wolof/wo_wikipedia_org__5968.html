<html><body><text id="wikipedia_wo_wikipedia_org__5968.html" ns="0" revid="94984" sourceurl="https://wo.wikipedia.org/wiki/Yanu_mb%C3%ABj" title="Yanu mbëj" type="wikipedia">Yanu mbëj<p><hi rend="bold">Yanu mbëj</hi>, ag jagle gu dàttu la ci <ref target="https://wo.wikipedia.org/wiki/Wàll-wàllaan">wàll-wàllaani</ref> ab <ref target="https://wo.wikipedia.org/wiki/Ne-ne">ne-ne</ref>, mooy tax seenug man a digaale ci ndimbalu <ref target="https://wo.wikipedia.org/wiki/Toolu_mbëjbijjaakon">tooli mbëjbijjaakon</ref> yi. Doole jiy judd ci googu digaale mooy sabab ag yëngu ci biir ne-ne bi, muy ab <ref target="https://wo.wikipedia.org/wiki/Dawaanu_mbëj">dawaanu mbëj</ref>.
Bennaanu natt bu benn yan mooy <ref target="https://wo.wikipedia.org/wiki/Coulomb">Coulomb</ref>. Yan bi gën a ndaw bees man a natt mooy bi ab <ref target="https://wo.wikipedia.org/wiki/Mbëjfepp">mbëjfepp</ref> di yanu, ñu koy faral di binde <hi rend="italic">e</hi> = -1,602 10-19 <hi rend="italic"><ref target="https://wo.wikipedia.org/wiki/Coulomb">c</ref></hi>.</p>
<p>Yanu mbëj am mbir mees di janeer la, du lees man gis ak bët, dafa di aw tur wees jox genn feeñte gi ngir man a faramface wenn xeetu doxiin wi, di njeexiitam. Yanu mbëj man naa am ñaari xar-kanam yu wuute, di yees jàppee yu "dekkarle"; benn bi di bu baax (+) beneen bi di bu bon (-). Ñaari yan yu wuute (bu baax ak bu bon) dañuy bijjante, ñaar yu bokk (ñaar yu baax walla ñaar yu bon) dañuy bëmëxante. </p>
<p>Yan yu bon yi lañuy faral a tudde ay <ref target="https://wo.wikipedia.org/wiki/Mbëjfepp">mbëjfepp</ref>, yu baax yi di ay <ref target="https://wo.wikipedia.org/wiki/Feppsaal">feppsaal</ref> ndax ñooy yiy nekk ci biir saalu <ref target="https://wo.wikipedia.org/wiki/Xarefulwoon">xarefulwoon</ref> bi te kemu seen yan yam ak yu mbëjfepp yi te dekkarloo.</p>
<p>Dawaanu mbëj man naa am ñetti sabab: walug ay feppsaal (yan yu bon) walla walug ay mbëjfepp (yan yu baat), walla seenug wal ñoom ñaar ñépp ci jubluwaay yu dekkarloo. </p>
<p>Ngir bañ ay jaxasoo mbëjkat yi dañoo ànd ci ne walug yan yu baax yeey dawaanu mbëj, ci liñuy tudde <hi rend="italic">dawaanu déggoo</hi>, ndax bu njëkk dañoo foogoon ne doxug wàll-wàllaan yu baax yeey jëmmal dawaan bi, donte tay jii dem nañu ba xam ne safaan bee nekk: dawaanu mbëj doxug mbëjfepp yee ko jur. Ndax feppsaal yi duñu ay wàll-wàllaan yuy dox, ci saalu xarefulwoon bi lañu sax dëkk. Bànqaasi <ref target="https://wo.wikipedia.org/wiki/Xam-xam">xam-xam</ref> yi yittewoo gëstu yile feeñte ñooy <ref target="https://wo.wikipedia.org/wiki/Xaralaymbëj">xaralaymbëj</ref> ak <ref target="https://wo.wikipedia.org/wiki/Mbëjfeppal">mbëjfeppal</ref>.</p>
Lëkkalekaay yu biir
<list type="unordered"><item><ref target="https://wo.wikipedia.org/wiki/Mbëj">mbëj</ref></item>
<item><ref target="https://wo.wikipedia.org/wiki/Toolu_mbëj">Toolu mbëj</ref></item>
<item><ref target="https://wo.wikipedia.org/wiki/Bijjaakon">bijjaakon</ref></item>
<item><ref target="https://wo.wikipedia.org/wiki/Toolu_bijjaakon">Toolu bijjaakon</ref></item>
<item><ref target="https://wo.wikipedia.org/wiki/Toolu_mbëjbijjaakon">Toolu mbëjbijjaakon</ref></item></list>
</text></body></html>