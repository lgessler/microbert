Ποσειδῶν 
Ἥκω λιπὼν Αἴγαιον ἁλμυρὸν βάθος πόντου Ποσειδῶν , ἔνθα Νηρῄδων χοροὶ κάλλιστον ἴχνος ἐξελίσσουσιν ποδός . 
ἐξ οὗ γὰρ ἀμφὶ τήνδε Τρωικὴν χθόνα 
Φοῖβός τε κἀγὼ λαΐνους πύργους πέριξ ὀρθοῖσιν ἔθεμεν κανόσιν , οὔποτ’ ἐκ φρενῶν εὔνοῑ ἀπέστη τῶν ἐμῶν Φρυγῶν πόλει · 
ἣ νῦν καπνοῦται καὶ πρὸς Ἀργείου δορὸς ὄλωλε πορθηθεῖσ’ · ὁ γὰρ Παρνάσιος 
Φωκεὺς Ἐπειός , μηχαναῖσι Παλλάδος ἐγκύμον’ ἵππον τευχέων ξυναρμόσας , πύργων ἔπεμψεν ἐντὸς ὀλέθριον βρέτας · 
[ὅθεν πρὸς ἀνδρῶν ὑστέρων κεκλήσεται 
Δούρειος Ἵππος , κρυπτὸν ἀμπισχὼν δόρυ.] ἔρημα δ’ ἄλση καὶ θεῶν ἀνάκτορα φόνῳ καταρρεῖ · πρὸς δὲ κρηπίδων βάθροις πέπτωκε Πρίαμος Ζηνὸς ἑρκείου θανών . 
πολὺς δὲ χρυσὸς Φρύγιά τε σκυλεύματα πρὸς ναῦς Ἀχαιῶν πέμπεται · μένουσι δὲ πρύμνηθεν οὖρον , ὡς δεκασπόρῳ χρόνῳ ἀλόχους τε καὶ τέκν’ εἰσίδωσιν ἄσμενοι , οἳ τήνδ’ ἐπεστράτευσαν Ἕλληνες πόλιν . 
ἐγὼ δέ — 
νικῶμαι γὰρ Ἀργείας θεοῦ 
Ἥρας Ἀθάνας θ’ , αἳ συνεξεῖλον Φρύγας — λείπω τὸ κλεινὸν Ἴλιον βωμούς τ’ ἐμούς · 
ἐρημία γὰρ πόλιν ὅταν λάβῃ κακή , νοσεῖ τὰ τῶν θεῶν οὐδὲ τιμᾶσθαι θέλει . 
πολλοῖς δὲ κωκυτοῖσιν αἰχμαλωτίδων βοᾷ Σκάμανδρος δεσπότας κληρουμένων . 
καὶ τὰς μὲν Ἀρκάς , τὰς δὲ Θεσσαλὸς λεὼς εἴληχ’ Ἀθηναίων τε Θησεῖδαι πρόμοι . 
ὅσαι δ’ ἄκληροι Τρῳάδων , ὑπὸ στέγαις ταῖσδ’ εἰσί , τοῖς πρώτοισιν ἐξῃρημέναι στρατοῦ , σὺν αὐταῖς δ’ ἡ Λάκαινα Τυνδαρὶς 
Ἑλένη , νομισθεῖσ’ αἰχμάλωτος ἐνδίκως . 
τὴν δ’ ἀθλίαν τήνδ’ εἴ τις εἰσορᾶν θέλει , πάρεστιν , Ἑκάβην κειμένην πυλῶν πάρος , δάκρυα χέουσαν πολλὰ καὶ πολλῶν ὕπερ · 
ᾗ παῖς μὲν ἀμφὶ μνῆμ’ Ἀχιλλείου τάφου λάθρα τέθνηκε τλημόνως Πολυξένη · 
φροῦδος δὲ Πρίαμος καὶ τέκν’ · ἣν δὲ παρθένον μεθῆκ’ Ἀπόλλων δρομάδα Κασάνδραν ἄναξ , τὸ τοῦ θεοῦ τε παραλιπὼν τό τ’ εὐσεβὲς γαμεῖ βιαίως σκότιον Ἀγαμέμνων λέχος . 
ἀλλ’ , ὦ ποτ’ εὐτυχοῦσα , χαῖρέ μοι , πόλις ξεστόν τε πύργωμ’ · εἴ σε μὴ διώλεσεν 
Παλλὰς Διὸς παῖς , ἦσθ’ ἂν ἐν βάθροις ἔτι . 
Ἀθήνα ἔξεστι τὸν γένει μὲν ἄγχιστον πατρὸς μέγαν τε δαίμον’ ἐν θεοῖς τε τίμιον , λύσασαν ἔχθραν τὴν πάρος , προσεννέπειν ; 
Ποσειδῶν ἔξεστιν · αἱ γὰρ συγγενεῖς ὁμιλίαι , ἄνασσ’ Ἀθάνα , φίλτρον οὐ σμικρὸν φρενῶν . 
Ἀθήνα ἐπῄνεσ’ ὀργὰς ἠπίους · φέρω δὲ σοὶ κοινοὺς ἐμαυτῇ τ’ ἐς μέσον λόγους , ἄναξ . 
Ποσειδῶν μῶν ἐκ θεῶν του καινὸν ἀγγελεῖς ἔπος , ἢ Ζηνὸς ἢ καὶ δαιμόνων τινὸς πάρα ; 
Ἀθήνα οὔκ , ἀλλὰ Τροίας οὕνεκ’ , ἔνθα βαίνομεν , πρὸς σὴν ἀφῖγμαι δύναμιν , ὡς κοινὴν λάβω . 
Ποσειδῶν ἦ πού νιν , ἔχθραν τὴν πρὶν ἐκβαλοῦσα , νῦν ἐς οἶκτον ἦλθες πυρὶ κατῃθαλωμένης ; 
Ἀθήνα ἐκεῖσε πρῶτ’ ἄνελθε · κοινώσῃ λόγους καὶ συνθελήσεις ἃν ἐγὼ πρᾶξαι θέλω ; 
Ποσειδῶν μάλιστ’ · ἀτὰρ δὴ καὶ τὸ σὸν θέλω μαθεῖν · 
πότερον Ἀχαιῶν ἦλθες οὕνεκ’ ἢ Φρυγῶν ; 
Ἀθήνα τοὺς μὲν πρὶν ἐχθροὺς Τρῶας εὐφρᾶναι θέλω , στρατῷ δ’ Ἀχαιῶν νόστον ἐμβαλεῖν πικρόν . 
Ποσειδῶν τί δ’ ὧδε πηδᾷς ἄλλοτ’ εἰς ἄλλους τρόπους μισεῖς τε λίαν καὶ φιλεῖς ὃν ἂν τύχῃς ; 
Ἀθήνα οὐκ οἶσθ’ ὑβρισθεῖσάν με καὶ ναοὺς ἐμούς ; 
Ποσειδῶν οἶδ’ , ἡνίκ’ Αἴας εἷλκε Κασάνδραν βίᾳ . 
Ἀθήνα κοὐδέν γ’ Ἀχαιῶν ἔπαθεν οὐδ’ ἤκουσ’ ὕπο . 
Ποσειδῶν καὶ μὴν ἔπερσάν γ’ Ἴλιον τῷ σῷ σθένει . 
Ἀθήνα τοιγάρ σφε σὺν σοὶ βούλομαι δρᾶσαι κακῶς . 
Ποσειδῶν ἕτοιμ’ ἃ βούλῃ τἀπ’ ἐμοῦ . 
δράσεις δὲ τί ; 
Ἀθήνα δύσνοστον αὐτοῖς νόστον ἐμβαλεῖν θέλω . 
Ποσειδῶν ἐν γῇ μενόντων ἢ καθ’ ἁλμυρὰν ἅλα ; 
Ἀθήνα ὅταν πρὸς οἴκους ναυστολῶσ’ ἀπ’ Ἰλίου . 
καὶ Ζεὺς μὲν ὄμβρον καὶ χάλαζαν ἄσπετον πέμψει , δνοφώδη τ’ αἰθέρος φυσήματα · 
ἐμοὶ δὲ δώσειν φησὶ πῦρ κεραύνιον , βάλλειν Ἀχαιοὺς ναῦς τε πιμπράναι πυρί . 
σὺ δ’ αὖ , τὸ σόν , παράσχες Αἴγαιον πόρον τρικυμίαις βρέμοντα καὶ δίναις ἁλός , πλῆσον δὲ νεκρῶν κοῖλον Εὐβοίας μυχόν , ὡς ἂν τὸ λοιπὸν τἄμ’ ἀνάκτορ’ εὐσεβεῖν εἰδῶσ’ Ἀχαιοί , θεούς τε τοὺς ἄλλους σέβειν . 
Ποσειδῶν ἔσται τάδ’ · ἡ χάρις γὰρ οὐ μακρῶν λόγων δεῖται · ταράξω πέλαγος Αἰγαίας ἁλός . 
ἀκταὶ δὲ Μυκόνου Δήλιοί τε χοιράδες 
Σκῦρός τε Λῆμνός θ’ αἱ Καφήρειοί τ’ ἄκραι πολλῶν θανόντων σώμαθ’ ἕξουσιν νεκρῶν . 
ἀλλ’ ἕρπ’ Ὄλυμπον καὶ κεραυνίους βολὰς λαβοῦσα πατρὸς ἐκ χερῶν καραδόκει , ὅταν στράτευμ’ Ἀργεῖον ἐξιῇ κάλως . 
μῶρος δὲ θνητῶν ὅστις ἐκπορθεῖ πόλεις , ναούς τε τύμβους θ’ , ἱερὰ τῶν κεκμηκότων , ἐρημίᾳ δοὺς αὐτὸς ὤλεθ’ ὕστερον . 
Ἑκάβη ἄνα , δύσδαιμον , πεδόθεν κεφαλή · 
ἐπάειρε δέρην · οὐκέτι Τροία τάδε καὶ βασιλῆς ἐσμεν Τροίας . 
μεταβαλλομένου δαίμονος ἀνέχου . 
πλεῖ κατὰ πορθμόν , πλεῖ κατὰ δαίμονα , μηδὲ προσίστω πρῷραν βιότου πρὸς κῦμα πλέουσα τύχαισιν . 
αἰαῖ αἰαῖ . 
τί γὰρ οὐ πάρα μοι μελέᾳ στενάχειν , ᾗ πατρὶς ἔρρει καὶ τέκνα καὶ πόσις ; 
ὦ πολὺς ὄγκος συστελλόμενος προγόνων , ὡς οὐδὲν ἄρ’ ἦσθα . 
τί με χρὴ σιγᾶν ; 
τί δὲ μὴ σιγᾶν ; 
[τί δὲ θρηνῆσαι ; ] δύστηνος ἐγὼ τῆς βαρυδαίμονος ἄρθρων κλίσεως , ὡς διάκειμαι , νῶτ’ ἐν στερροῖς λέκτροισι ταθεῖσ’ . 
οἴμοι κεφαλῆς , οἴμοι κροτάφων πλευρῶν θ’ , ὥς μοι πόθος εἱλίξαι καὶ διαδοῦναι νῶτον ἄκανθάν τ’ εἰς ἀμφοτέρους τοίχους , μελέων ἐπὶ τοὺς αἰεὶ δακρύων ἐλέγους . 
μοῦσα δὲ χαὕτη τοῖς δυστήνοις ἄτας κελαδεῖν ἀχορεύτους . 
Ἑκάβη πρῷραι ναῶν , ὠκείαις 
Ἴλιον ἱερὰν αἳ κώπαις δῑ ἅλα πορφυροειδέα καὶ λιμένας Ἑλλάδος εὐόρμους αὐλῶν παιᾶνι στυγνῷ συρίγγων τ’ εὐφθόγγων φωνᾷ βαίνουσαι πλεκτὰν Αἰγύπτου παιδείαν ἐξηρτήσασθ’ , αἰαῖ , Τροίας ἐν κόλποις τὰν Μενελάου μετανισόμεναι στυγνὰν ἄλοχον , Κάστορι λώβαν τῷ τ’ Εὐρώτᾳ δυσκλείαν , ἃ σφάζει μὲν τὸν πεντήκοντ’ ἀροτῆρα τέκνων 
Πρίαμον , ἐμέ τε μελέαν Ἑκάβαν ἐς τάνδ’ ἐξώκειλ’ ἄταν . 
ὤμοι , θάκους οἵους θάσσω , σκηναῖς ἐφέδρους Ἀγαμεμνονίαις . 
δούλα δ’ ἄγομαι γραῦς ἐξ οἴκων πενθήρη κρᾶτ’ ἐκπορθηθεῖσ’ οἰκτρῶς . 
ἀλλ’ ὦ τῶν χαλκεγχέων Τρώων ἄλοχοι μέλεαι , καὶ κοῦραι <κοῦραι> 
δύσνυμφοι , τύφεται Ἴλιον , αἰάζωμεν . 
μάτηρ δ’ ὡσεί τις πτανοῖς ὄρνισιν , ὅπως ἐξάρξω ’γὼ κλαγγάν , μολπάν , οὐ τὰν αὐτὰν οἵαν ποτὲ δὴ σκήπτρῳ Πριάμου διερειδομένα ποδὸς ἀρχεχόρου πληγαῖς Φρυγίους εὐκόμποις ἐξῆρχον θεούς . 
Ἡμιχόριον Α 
Ἑκάβη , τί θροεῖς ; 
τί δὲ θωΰσσεις ; 
ποῖ λόγος ἥκει ; 
διὰ γὰρ μελάθρων ἄιον οἴκτους οὓς οἰκτίζῃ . 
διὰ δὲ στέρνων φόβος ἄισσεν 
Τρῳάσιν , αἳ τῶνδ’ οἴκων εἴσω δουλείαν αἰάζουσιν . 
Ἑκάβη ὦ τέκν’ , Ἀργείων πρὸς ναῦς ἤδη . . . 
Ἡμιχόριον Α κινεῖται κωπήρης χείρ ; 
οἲ ἐγώ , τί θέλουσ’ , ἦ πού μ’ ἤδη ναυσθλώσουσιν πατρίας ἐκ γᾶς ; 
Ἑκάβη οὐκ οἶδ’ , εἰκάζω δ’ ἄταν . 
Ἡμιχόριον Α ἰὼ ἰώ . 
μέλεαι μόχθων ἐπακουσόμεναι 
Τρῳάδες , ἔξω † 
κομίζεσθ’ † 
οἴκων · 
στέλλουσ’ Ἀργεῖοι νόστον . 
Ἑκάβη αἶ , αἶ . 
μή νύν μοι τὰν ἐκβακχεύουσαν Κασάνδραν , αἰσχύναν Ἀργείοισιν , πέμψητ’ ἔξω , μαινάδ’ , ἐπ’ ἄλγει δ’ ἀλγυνθῶ . 
ἰώ . 
Τροία Τροία δύσταν’ , ἔρρεις , δύστανοι δ’ οἵ σ’ ἐκλείποντες καὶ ζῶντες καὶ δμαθέντες . 
Ἡμιχόριον Β οἴμοι . 
τρομερὰ σκηνὰς ἔλιπον τάσδ’ Ἀγαμέμνονος ἐπακουσομένα , βασίλεια , σέθεν · μή με κτείνειν δόξ’ Ἀργείων κεῖται μελέαν ; 
ἢ κατὰ πρύμνας ἤδη ναῦται στέλλονται κινεῖν κώπας ; 
Ἑκάβη ὦ τέκνον , ὀρθρεύου σὰν ψυχάν . 
Ἡμιχόριον Β ἐκπληχθεῖσ’ ἦλθον φρίκᾳ . 
ἤδη τις ἔβα Δαναῶν κῆρυξ ; 
τῷ πρόσκειμαι δούλα τλάμων ; 
Ἑκάβη ἐγγύς που κεῖσαι κλήρου . 
Ἡμιχόριον Β ἰὼ ἰώ . 
τίς μ’ Ἀργείων ἢ Φθιωτᾶν ἢ νησαίαν μ’ ἄξει χώραν δύστανον πόρσω Τροίας ; 
Ἑκάβη φεῦ φεῦ . 
τῷ δ’ ἁ τλάμων ποῦ πᾷ γαίας δουλεύσω γραῦς , ὡς κηφήν , ἁ δειλαία , νεκροῦ μορφά , νεκύων ἀμενηνὸν ἄγαλμα , αἰαῖ τὰν παρὰ προθύροις φυλακὰν κατέχουσ’ ἢ παίδων θρέπτειρ’ , ἃ Τροίας ἀρχαγοὺς εἶχον τιμάς ; 
Χορός αἰαῖ αἰαῖ , ποίοις δ’ οἴκτοις τὰν σὰν λύμαν ἐξαιάζεις ; 
οὐκ Ἰδαίοις ἱστοῖς κερκίδα δινεύουσ’ ἐξαλλάξω . 
νέατον τεκέων σώματα λεύσσω , νέατον . . . 
μόχθους ἕξω κρείσσους , ἢ λέκτροις πλαθεῖσ’ Ἑλλάνων . . . 
(ἔρροι νὺξ αὕτα καὶ δαίμων.) ἢ Πειρήνας ὑδρευσομένα πρόσπολος οἰκτρὰ σεμνῶν ὑδάτων . 
τὰν κλεινὰν εἴθ’ ἔλθοιμεν 
Θησέως εὐδαίμονα χώραν . 
μὴ γὰρ δὴ δίναν γ’ Εὐρώτα , τὰν ἐχθίσταν θεράπναν Ἑλένας , ἔνθ’ ἀντάσω Μενέλᾳ δούλα , τῷ τᾶς Τροίας πορθητᾷ . 
Χορός τὰν Πηνειοῦ σεμνὰν χώραν , κρηπῖδ’ Οὐλύμπου καλλίσταν , ὄλβῳ βρίθειν φάμαν ἤκουσ’ εὐθαλεῖ τ’ εὐκαρπείᾳ · 
τάδε δεύτερά μοι μετὰ τὰν ἱερὰν 
Θησέως ζαθέαν ἐλθεῖν χώραν . 
καὶ τὰν Αἰτναίαν Ἡφαίστου 
Φοινίκας ἀντήρη χώραν , 
Σικελῶν ὀρέων ματέρ’ , ἀκούω καρύσσεσθαι στεφάνοις ἀρετᾶς . 
τάν τ’ ἀγχιστεύουσαν γᾶν 
† 
Ἰονίῳ ναύται πόντῳ , † ἃν ὑγραίνει καλλιστεύων ὁ ξανθὰν χαίταν πυρσαίνων 
Κρᾶθις ζαθέαις πηγαῖσι τρέφων εὔανδρόν τ’ ὀλβίζων γᾶν . 
Χορός καὶ μὴν Δαναῶν ὅδ’ ἀπὸ στρατιᾶς κῆρυξ , νεοχμῶν μύθων ταμίας , στείχει ταχύπουν ἴχνος ἐξανύων . 
τί φέρει ; 
τί λέγει ; 
δοῦλαι γὰρ δὴ 
Δωρίδος ἐσμὲν χθονὸς ἤδη . 
Ταλθύβιος 
Ἑκάβη , πυκνὰς γὰρ οἶσθά μ’ ἐς Τροίαν ὁδοὺς ἐλθόντα κήρυκ’ ἐξ Ἀχαιικοῦ στρατοῦ , ἐγνωσμένος δὲ καὶ πάροιθέ σοι , γύναι , 
Ταλθύβιος ἥκω καινὸν ἀγγελῶν λόγον . 
Ἑκάβη 
<αἰαῖ , > 
τόδε τόδε , φίλαι Τρῳάδες , ὃ φόβος ἦν πάλαι . 
Ταλθύβιος ἤδη κεκλήρωσθ’ , εἰ τόδ’ ἦν ὑμῖν φόβος . 
Ἑκάβη αἰαῖ , τίν’ ἢ 
Θεσσαλίας πόλιν ἢ 
Φθιάδος εἶπας ἢ Καδμείας χθονός ; 
Ταλθύβιος κατ’ ἄνδρ’ ἑκάστη κοὐχ ὁμοῦ λελόγχατε . 
Ἑκάβη τίν’ ἄρα τίς ἔλαχε ; 
τίνα πότμος εὐτυχὴς 
Ἰλιάδων μένει ; 
Ταλθύβιος οἶδ’ · ἀλλ’ ἕκαστα πυνθάνου , μὴ πάνθ’ ὁμοῦ . 
Ἑκάβη τοὐμὸν τίς ἆρ’ ἔλαχε τέκος , ἔνεπε , τλάμονα Κασάνδραν ; 
Ταλθύβιος ἐξαίρετόν νιν ἔλαβεν Ἀγαμέμνων ἄναξ . 
Ἑκάβη ἦ τᾷ Λακεδαιμονίᾳ νύμφᾳ δούλαν ; 
ἰώ μοί μοι . 
Ταλθύβιος οὔκ , ἀλλὰ λέκτρων σκότια νυμφευτήρια . 
Ἑκάβη ἦ τὰν τοῦ Φοίβου παρθένον , ᾇ γέρας ὁ χρυσοκόμας ἔδωκ’ ἄλεκτρον ζόαν ; 
Ταλθύβιος ἔρως ἐτόξευσ’ αὐτὸν ἐνθέου κόρης . 
Ἑκάβη ῥῖπτε , τέκνον , ζαθέους κλῇ‐ δας καὶ ἀπὸ χροὸς ἐνδυ‐ τῶν στεφέων ἱεροὺς στολμούς . 
Ταλθύβιος οὐ γὰρ μέγ’ αὐτῇ βασιλικῶν λέκτρων τυχεῖν ; 
Ἑκάβη τί δ’ ὃ νεοχμὸν ἀπ’ ἐμέθεν ἐλάβετε τέκος , ποῦ μοι ; 
Ταλθύβιος 
Πολυξένην ἔλεξας , ἢ τίν’ ἱστορεῖς ; 
Ἑκάβη ταύταν · τῷ πάλος ἔζευξεν ; 
Ταλθύβιος τύμβῳ τέτακται προσπολεῖν Ἀχιλλέως . 
Ἑκάβη ὤμοι ἐγώ · τάφῳ πρόσπολον ἐτεκόμαν . 
ἀτὰρ τίς ὅδ’ ἢ νόμος ἢ τί θέσμιον , ὦ φίλος , Ἑλλάνων ; 
Ταλθύβιος εὐδαιμόνιζε παῖδα σήν · ἔχει καλῶς . 
Ἑκάβη τί τόδ’ ἔλακες ; 
ἆρά μοι ἀέλιον λεύσσει ; 
Ταλθύβιος ἔχει πότμος νιν , ὥστ’ ἀπηλλάχθαι πόνων . 
Ἑκάβη τί δ’ ἁ τοῦ χαλκεομήστορος Ἕκτορος δάμαρ , 
Ἀνδρομάχα τάλαινα , τίν’ ἔχει τύχαν ; 
Ταλθύβιος καὶ τήνδ’ Ἀχιλλέως ἔλαβε παῖς ἐξαίρετον . 
Ἑκάβη ἐγὼ δὲ τῷ πρόσπολος ἁ τριτοβάμονος χερὶ δευομένα βάκτρου γεραιῷ κάρᾳ ; 
Ταλθύβιος 
Ἰθάκης Ὀδυσσεὺς ἔλαχ’ ἄναξ δούλην σ’ ἔχειν . 
Ἑκάβη ἒ ἔ . 
ἄρασσε κρᾶτα κούριμον , ἕλκ’ ὀνύχεσσι δίπτυχον παρειάν . 
ἰώ μοί μοι . 
μυσαρῷ δολίῳ λέλογχα φωτὶ δουλεύειν , πολεμίῳ δίκας , παρανόμῳ δάκει , ὃς πάντα τἀκεῖθεν ἐνθάδ<ε στρέφει , τὰ δ’> ἀντίπαλ’ αὖθις ἐκεῖσε διπτύχῳ γλώσσᾳ φίλα τὰ πρότερ’ ἄφιλα τιθέμενος πάντων . 
γοᾶσθ’ , ὦ Τρῳάδες , με . 
βέβακα δύσποτμος . 
[οἴχομαι] 
ἁ τάλαινα , δυστυχεστάτῳ προσέπεσον κλήρῳ . 
Χορός τὸ μὲν σὸν οἶσθα , πότνια , τὰς δ’ ἐμὰς τύχας τίς ἆρ’ Ἀχαιῶν ἢ τίς Ἑλλήνων ἔχει ; 
Ταλθύβιος ἴτ’ , ἐκκομίζειν δεῦρο Κασάνδραν χρεὼν ὅσον τάχιστα , δμῶες , ὡς στρατηλάτῃ ἐς χεῖρα δούς νιν , εἶτα τὰς εἰληγμένας καὶ τοῖσιν ἄλλοις αἰχμαλωτίδων ἄγω . 
ἔα · τί πεύκης ἔνδον αἴθεται σέλας ; 
πιμπρᾶσιν — 
ἢ τί δρῶσι — 
Τρῳάδες μυχούς , ὡς ἐξάγεσθαι τῆσδε μέλλουσαι χθονὸς πρὸς Ἄργος , αὑτῶν τ’ ἐκπυροῦσι σώματα θανεῖν θέλουσαι ; 
κάρτα τοι τοὐλεύθερον ἐν τοῖς τοιούτοις δυσλόφως φέρει κακά . 
ἄνοιγ’ ἄνοιγε , μὴ τὸ ταῖσδε πρόσφορον ἐχθρὸν δ’ Ἀχαιοῖς εἰς ἔμ’ αἰτίαν βάλῃ . 
Ἑκάβη οὐκ ἔστιν , οὐ πιμπρᾶσιν , ἀλλὰ παῖς ἐμὴ μαινὰς θοάζει δεῦρο Κασάνδρα δρόμῳ . 
Κασάνδρα 
Ἄνεχε · πάρεχε . 
φῶς φέρ’ , ὤ · σέβω · φλέγω — 
ἰδού , ἰδού — λαμπάσι τόδ’ ἱερόν . 
ὦ Ὑμέναῑ ἄναξ · 
μακάριος ὁ γαμέτας · 
μακαρία δ’ ἐγὼ βασιλικοῖς λέκτροις κατ’ Ἄργος ἁ γαμουμένα . 
Ὑμήν , ὦ Ὑμέναῑ ἄναξ . 
ἐπεὶ σύ , μᾶτερ , ἐπὶ δάκρυσι καὶ γόοισι τὸν θανόντα πατέρα πατρίδα τε φίλαν καταστένουσ’ ἔχεις , ἐγὼ δ’ ἐπὶ γάμοις ἐμοῖς ἀναφλέγω πυρὸς φῶς ἐς αὐγάν , ἐς αἴγλαν , διδοῦσ’ , ὦ Ὑμέναιε , σοί , διδοῦσ’ , ὦ Ἑκάτα , φάος , παρθένων ἐπὶ λέκτροις ᾇ νόμος ἔχει . 
πάλλε πόδα . 
αἰθέριον ἄναγε χορόν · εὐἅν , εὐοἵ · 
ὡς ἐπὶ πατρὸς ἐμοῦ μακαριωτάταις τύχαις · ὁ χορὸς ὅσιος . 
ἄγε σύ , Φοῖβε , νῦν · κατὰ σὸν ἐν δάφναις ἀνάκτορον θυηπολῶ , 
Ὑμήν , ὦ Ὑμέναῑ , Ὑμήν . 
χόρευε , μᾶτερ , ἀναγέλασον · 
ἕλισσε τᾷδ’ ἐκεῖσε μετ’ ἐμέθεν ποδῶν φέρουσα φιλτάταν βάσιν . 
βοάσαθ’ Ὑμέναιον , ὤ , μακαρίαις ἀοιδαῖς ἰαχαῖς τε νύμφαν . 
ἴτ’ , ὦ καλλίπεπλοι Φρυγῶν κόραι , μέλπετ’ ἐμῶν γάμων τὸν πεπρωμένον εὐνᾷ πόσιν ἐμέθεν . 
Χορός βασίλεια , βακχεύουσαν οὐ λήψῃ κόρην , μὴ κοῦφον αἴρῃ βῆμ’ ἐς Ἀργείων στρατόν ; 
Ἑκάβη 
Ἥφαιστε , δᾳδουχεῖς μὲν ἐν γάμοις βροτῶν , ἀτὰρ λυγράν γε τήνδ’ ἀναιθύσσεις φλόγα ἔξω τε μεγάλων ἐλπίδων . 
οἴμοι , τέκνον , ὡς οὐχ ὑπ’ αἰχμῆς <σ’> 
οὐδ’ ὑπ’ Ἀργείου δορὸς γάμους γαμεῖσθαι τούσδ’ ἐδόξαζόν ποτε . 
παράδος ἐμοὶ φῶς · οὐ γὰρ ὀρθὰ πυρφορεῖς μαινὰς θοάζουσ’ , οὐδέ σ’ αἱ τύχαι , τέκνον , 
† 
ἐσωφρονήκασ’ † , ἀλλ’ ἔτ’ ἐν ταὐτῷ μένεις . 
ἐσφέρετε πεύκας , δάκρυά τ’ ἀνταλλάξατε τοῖς τῆσδε μέλεσι , Τρῳάδες , γαμηλίοις . 
Κασάνδρα μῆτερ , πύκαζε κρᾶτ’ ἐμὸν νικηφόρον , καὶ χαῖρε τοῖς ἐμοῖσι βασιλικοῖς γάμοις · 
καὶ πέμπε , κἂν μὴ τἀμά σοι πρόθυμά γ’ ᾖ , ὤθει βιαίως · εἰ γὰρ ἔστι Λοξίας , 
Ἑλένης γαμεῖ με δυσχερέστερον γάμον ὁ τῶν Ἀχαιῶν κλεινὸς Ἀγαμέμνων ἄναξ . 
κτενῶ γὰρ αὐτόν , κἀντιπορθήσω δόμους ποινὰς ἀδελφῶν καὶ πατρὸς λαβοῦσ’ ἐμοῦ . . . 
ἀλλ’ ἄττ’ ἐάσω · πέλεκυν οὐχ ὑμνήσομεν , ὃς ἐς τράχηλον τὸν ἐμὸν εἶσι χἁτέρων · 
μητροκτόνους τ’ ἀγῶνας , οὓς οὑμοὶ γάμοι θήσουσιν , οἴκων τ’ Ἀτρέως ἀνάστασιν . 
πόλιν δὲ δείξω τήνδε μακαριωτέραν ἢ τοὺς Ἀχαιούς , ἔνθεος μέν , ἀλλ’ ὅμως τοσόνδε γ’ ἔξω στήσομαι βακχευμάτων · 
οἳ διὰ μίαν γυναῖκα καὶ μίαν Κύπριν , θηρῶντες Ἑλένην , μυρίους ἀπώλεσαν . 
ὁ δὲ στρατηγὸς ὁ σοφὸς ἐχθίστων ὕπερ τὰ φίλτατ’ ὤλεσ’ , ἡδονὰς τὰς οἴκοθεν τέκνων ἀδελφῷ δοὺς γυναικὸς οὕνεκα , καὶ ταῦθ’ ἑκούσης κοὐ βίᾳ λελῃσμένης . 
ἐπεὶ δ’ ἐπ’ ἀκτὰς ἤλυθον Σκαμανδρίους , ἔθνῃσκον , οὐ γῆς ὅρῑ ἀποστερούμενοι οὐδ’ ὑψίπυργον πατρίδ’ · οὓς δ’ Ἄρης ἕλοι , οὐ παῖδας εἶδον , οὐ δάμαρτος ἐν χεροῖν πέπλοις συνεστάλησαν , ἐν ξένῃ δὲ γῇ κεῖνται . 
τὰ δ’ οἴκοι τοῖσδ’ ὅμοῑ ἐγίγνετο · 
χῆραί τ’ ἔθνῃσκον , οἳ δ’ ἄπαιδες ἐν δόμοις ἄλλοις τέκν’ ἐκθρέψαντες · οὐδὲ πρὸς τάφοις ἔσθ’ ὅστις αὐτῶν αἷμα γῇ δωρήσεται . 
ἦ τοῦδ’ ἐπαίνου τὸ στράτευμ’ ἐπάξιον . 
— σιγᾶν ἄμεινον τᾀσχρά , μηδὲ μοῦσά μοι γένοιτ’ ἀοιδὸς ἥτις ὑμνήσει κακά . 
Τρῶες δὲ πρῶτον μέν , τὸ κάλλιστον κλέος , ὑπὲρ πάτρας ἔθνῃσκον · οὓς δ’ ἕλοι δόρυ , νεκροί γ’ ἐς οἴκους φερόμενοι φίλων ὕπο ἐν γῇ πατρῴᾳ περιβολὰς εἶχον χθονός , χερσὶν περισταλέντες ὧν ἐχρῆν ὕπο · 
ὅσοι δὲ μὴ θάνοιεν ἐν μάχῃ Φρυγῶν , ἀεὶ κατ’ ἦμαρ σὺν δάμαρτι καὶ τέκνοις ᾤκουν , Ἀχαιοῖς ὧν ἀπῆσαν ἡδοναί . 
τὰ δ’ Ἕκτορός σοι λύπρ’ ἄκουσον ὡς ἔχει · 
δόξας ἀνὴρ ἄριστος οἴχεται θανών , καὶ τοῦτ’ Ἀχαιῶν ἵξις ἐξεργάζεται · 
εἰ δ’ ἦσαν οἴκοι , χρηστὸς ὢν ἐλάνθανεν . 
Πάρις δ’ ἔγημε τὴν Διός · γήμας δὲ μή , σιγώμενον τὸ κῆδος εἶχεν ἐν δόμοις . 
φεύγειν μὲν οὖν χρὴ πόλεμον ὅστις εὖ φρονεῖ · 
εἰ δ’ ἐς τόδ’ ἔλθοι , στέφανος οὐκ αἰσχρὸς πόλει καλῶς ὀλέσθαι , μὴ καλῶς δὲ δυσκλεές . 
ὧν οὕνεκ’ οὐ χρή , μῆτερ , οἰκτίρειν σε γῆν , οὐ τἀμὰ λέκτρα · τοὺς γὰρ ἐχθίστους ἐμοὶ καὶ σοὶ γάμοισι τοῖς ἐμοῖς διαφθερῶ . 
Χορός ὡς ἡδέως κακοῖσιν οἰκείοις γελᾷς , μέλπεις θ’ ἃ μέλπουσ’ οὐ σαφῆ δείξεις ἴσως . 
Ταλθύβιος εἰ μή σ’ Ἀπόλλων ἐξεβάκχευεν φρένας , οὔ τἂν ἀμισθὶ τοὺς ἐμοὺς στρατηλάτας τοιαῖσδε φήμαις ἐξέπεμπες ἂν χθονός . 
ἀτὰρ τὰ σεμνὰ καὶ δοκήμασιν σοφὰ οὐδέν τι κρείσσω τῶν τὸ μηδὲν ἦν ἄρα . 
ὁ γὰρ μέγιστος τῶν Πανελλήνων ἄναξ , 
Ἀτρέως φίλος παῖς , τῆσδ’ ἔρωτ’ ἐξαίρετον μαινάδος ὑπέστη · καὶ πένης μέν εἰμ’ ἐγώ , ἀτὰρ λέχος γε τῆσδ’ ἂν οὐκ ἐκτησάμην . 
καὶ σοὶ μέν — 
οὐ γὰρ ἀρτίας ἔχεις φρένας — 
Ἀργεῖ’ ὀνείδη καὶ Φρυγῶν ἐπαινέσεις ἀνέμοις φέρεσθαι παραδίδωμ’ · ἕπου δέ μοι πρὸς ναῦς , καλὸν νύμφευμα τῷ στρατηλάτῃ . 
σὺ δ’ , ἡνίκ’ ἄν σε Λαρτίου χρῄζῃ τόκος ἄγειν , ἕπεσθαι · σώφρονος δ’ ἔσῃ λάτρις γυναικός , ὥς φασ’ οἱ μολόντες Ἴλιον . 
Κασάνδρα ἦ δεινὸς ὁ λάτρις . 
τί ποτ’ ἔχουσι τοὔνομα κήρυκες , ἓν ἀπέχθημα πάγκοινον βροτοῖς , οἱ περὶ τυράννους καὶ πόλεις ὑπηρέται ; 
σὺ τὴν ἐμὴν φὴ|ς μητέρ’ εἰς Ὀδυσσέως ἥξειν μέλαθρα ; 
ποῦ δ’ Ἀπόλλωνος λόγοι , οἵ φασιν αὐτὴν εἰς ἔμ’ ἡρμηνευμένοι αὐτοῦ θανεῖσθαι ; 
. . . τἄλλα δ’ οὐκ ὀνειδιῶ . 
δύστηνος , οὐκ οἶδ’ οἷά νιν μένει παθεῖν · 
ὡς χρυσὸς αὐτῷ τἀμὰ καὶ Φρυγῶν κακὰ δόξει ποτ’ εἶναι . 
δέκα γὰρ ἐκπλήσας ἔτη πρὸς τοῖσιν ἐνθάδ’ , ἵξεται μόνος πάτραν 
 . 
. . . . . . 
οὗ δὴ στενὸν δίαυλον ᾤκισται πέτρας δεινὴ Χάρυβδις , ὠμοβρώς τ’ ὀρειβάτης 
Κύκλωψ , Λιγυστίς θ’ ἡ συῶν μορφώτρια 
Κίρκη , θαλάσσης θ’ ἁλμυρᾶς ναυάγια , λωτοῦ τ’ ἔρωτες , Ἡλίου θ’ ἁγναὶ βόες , αἳ σάρκα φωνήεσσαν ἥσουσίν ποτε , πικρὰν Ὀδυσσεῖ γῆρυν . 
ὡς δὲ συντέμω , ζῶν εἶσ’ ἐς Ἅιδου κἀκφυγὼν λίμνης ὕδωρ κάκ’ ἐν δόμοισι μυρί’ εὑρήσει μολών . 
Κασάνδρα ἀλλὰ γὰρ τί τοὺς Ὀδυσσέως ἐξακοντίζω πόνους ; 
στεῖχ’ ὅπως τάχιστ’ · ἐς Ἅιδου νυμφίῳ γημώμεθα . 
ἦ κακὸς κακῶς ταφήσῃ νυκτός , οὐκ ἐν ἡμέρᾳ , ὦ δοκῶν σεμνόν τι πράσσειν , Δαναϊδῶν ἀρχηγέτα . 
κἀμέ τοι νεκρὸν φάραγγες γυμνάδ’ ἐκβεβλημένην ὕδατι χειμάρρῳ ῥέουσαι , νυμφίου πέλας τάφου , θηρσὶ δώσουσιν δάσασθαι , τὴν Ἀπόλλωνος λάτριν . 
ὦ στέφη τοῦ φιλτάτου μοι θεῶν , ἀγάλματ’ εὔια , χαίρετ’ · ἐκλέλοιφ’ ἑορτάς , αἷς πάροιθ’ ἠγαλλόμην . 
ἴτ’ ἀπ’ ἐμοῦ χρωτὸς σπαραγμοῖς , ὡς ἔτ’ οὖσ’ ἁγνὴ χρόα δῶ θοαῖς αὔραις φέρεσθαί σοι τάδ’ , ὦ μαντεῖ’ ἄναξ . 
ποῦ σκάφος τὸ τοῦ στρατηγοῦ ; 
ποῖ ποτ’ ἐμβαίνειν με χρή ; 
οὐκέτ’ ἂν φθάνοις ἂν αὔραν ἱστίοις καραδοκῶν , ὡς μίαν τριῶν Ἐρινὺν τῆσδέ μ’ ἐξάξων χθονός . 
χαῖρέ μοι , μῆτερ · δακρύσῃς μηδέν · ὦ φίλη πατρίς , οἵ τε γῆς ἔνερθ’ ἀδελφοὶ χὡ τεκὼν ἡμᾶς πατήρ , οὐ μακρὰν δέξεσθέ μ’ · ἥξω δ’ ἐς νεκροὺς νικηφόρος καὶ δόμους πέρσασ’ Ἀτρειδῶν , ὧν ἀπωλόμεσθ’ ὕπο . 
Χορός 
Ἑκάβης γεραιᾶς φύλακες , οὐ δεδόρκατε δέσποιναν ὡς ἄναυδος ἐκτάδην πίτνει ; 
οὐκ ἀντιλήψεσθ’ ; 
ἦ μεθήσετ’ , ὦ κακαί , γραῖαν πεσοῦσαν ; 
αἴρετ’ εἰς ὀρθὸν δέμας . 
Ἑκάβη ἐᾶτέ μ’ — 
οὔτοι φίλα τὰ μὴ φίλ’ , ὦ κόραι — κεῖσθαι πεσοῦσαν · πτωμάτων γὰρ ἄξια πάσχω τε καὶ πέπονθα κἄτι πείσομαι . 
ὦ θεοί . . . κακοὺς μὲν ἀνακαλῶ τοὺς συμμάχους , ὅμως δ’ ἔχει τι σχῆμα κικλήσκειν θεούς , ὅταν τις ἡμῶν δυστυχῆ λάβῃ τύχην . 
πρῶτον μὲν οὖν μοι τἀγάθ’ ἐξᾷσαι φίλον · 
τοῖς γὰρ κακοῖσι πλείον’ οἶκτον ἐμβαλῶ . 
ἦμεν τύραννοι κἀς τύρανν’ ἐγημάμην , κἀνταῦθ’ ἀριστεύοντ’ ἐγεινάμην τέκνα , οὐκ ἀριθμὸν ἄλλως , ἀλλ’ ὑπερτάτους Φρυγῶν · 
οὓς Τρῳὰς οὐδ’ Ἑλληνὶς οὐδὲ βάρβαρος γυνὴ τεκοῦσα κομπάσειεν ἄν ποτε . 
κἀκεῖνά τ’ εἶδον δορὶ πεσόνθ’ Ἑλληνικῷ τρίχας τ’ ἐτμήθην τάσδε πρὸς τύμβοις νεκρῶν , καὶ τὸν φυτουργὸν Πρίαμον οὐκ ἄλλων πάρα κλύουσ’ ἔκλαυσα , τοῖσδε δ’ εἶδον ὄμμασιν αὐτὴ κατασφαγέντ’ ἐφ’ ἑρκείῳ πυρᾷ , πόλιν θ’ ἁλοῦσαν . 
ἃς δ’ ἔθρεψα παρθένους ἐς ἀξίωμα νυμφίων ἐξαίρετον , ἄλλοισι θρέψασ’ ἐκ χερῶν ἀφῃρέθην . 
κοὔτ’ ἐξ ἐκείνων ἐλπὶς ὡς ὀφθήσομαι , αὐτή τ’ ἐκείνας οὐκέτ’ ὄψομαί ποτε . 
τὸ λοίσθιον δέ , θριγκὸς ἀθλίων κακῶν , δούλη γυνὴ γραῦς Ἑλλάδ’ εἰσαφίξομαι . 
ἃ δ’ ἐστὶ γήρᾳ τῷδ’ ἀσυμφορώτατα , τούτοις με προσθήσουσιν , ἢ θυρῶν λάτριν κλῇδας φυλάσσειν , τὴν τεκοῦσαν Ἕκτορα , ἢ σιτοποιεῖν , κἀν πέδῳ κοίτας ἔχειν ῥυσοῖσι νώτοις , βασιλικῶν ἐκ δεμνίων , τρυχηρὰ περὶ τρυχηρὸν εἱμένην χρόα πέπλων λακίσματ’ , ἀδόκιμ’ ὀλβίοις ἔχειν . 
οἲ ’γὼ τάλαινα , διὰ γάμον μιᾶς ἕνα γυναικὸς οἵων ἔτυχον ὧν τε τεύξομαι . 
ὦ τέκνον , ὦ σύμβακχε Κασάνδρα θεοῖς , οἵαις ἔλυσας συμφοραῖς ἅγνευμα σόν . 
σύ τ’ , ὦ τάλαινα , ποῦ ποτ’ εἶ , Πολυξένη ; 
ὡς οὔτε μ’ ἄρσην οὔτε θήλεια σπορὰ πολλῶν γενομένων τὴν τάλαιναν ὠφελεῖ . 
τί δῆτά μ’ ὀρθοῦτ’ ; 
ἐλπίδων ποίων ὕπο ; 
ἄγετε τὸν ἁβρὸν δήποτ’ ἐν Τροίᾳ πόδα , νῦν δ’ ὄντα δοῦλον , στιβάδα πρὸς χαμαιπετῆ πέτρινά τε κρήδεμν’ , ὡς πεσοῦσ’ ἀποφθαρῶ δακρύοις καταξανθεῖσα . 
τῶν δ’ εὐδαιμόνων μηδένα νομίζετ’ εὐτυχεῖν , πρὶν ἂν θάνῃ . 
Χορός ἀμφί μοι Ἴλιον , ὦ 
Μοῦσα , καινῶν ὕμνων ἄεισον ἐν δακρύοις ᾠδὰν ἐπικήδειον · 
νῦν γὰρ μέλος ἐς Τροίαν ἰαχήσω , τετραβάμονος ὡς ὑπ’ ἀπήνας 
Ἀργείων ὀλόμαν τάλαινα δοριάλωτος , ὅτ’ ἔλιπον ἵππον οὐράνια βρέμοντα χρυσεοφάλαρον ἔνο‐ πλον ἐν πύλαις Ἀχαιοί · 
ἀνὰ δ’ ἐβόασεν λεὼς 
Τρῳάδος ἀπὸ πέτρας σταθείς · 
Ἴτ’ , ὦ πεπαυμένοι πόνων , τόδ’ ἱερὸν ἀνάγετε ξόανον 
Ἰλιάδι Διογενεῖ κόρᾳ . 
τίς οὐκ ἔβα νεανίδων , τίς οὐ γεραιὸς ἐκ δόμων ; 
κεχαρμένοι δ’ ἀοιδαῖς δόλιον ἔσχον ἄταν . 
Χορός πᾶσα δὲ γέννα Φρυγῶν πρὸς πύλας ὡρμάθη , πεύκᾳ ἐν οὐρεΐᾳ ξεστὸν λόχον Ἀργείων καὶ Δαρδανίας ἄταν θέᾳ δώσων , χάριν ἄζυγος ἀμβροτοπώλου · 
κλωστοῦ δ’ ἀμφιβόλοις λίνοιο ναὸς ὡσεὶ σκάφος κελαινόν , εἰς ἕδρανα λάινα δάπεδά τε φόνια πατρί‐ δι Παλλάδος θέσαν θεᾶς . 
ἐπὶ δὲ πόνῳ καὶ χαρᾷ νύχιον ἐπεὶ κνέφας παρῆν , 
Λίβυς τε λωτὸς ἐκτύπει 
Φρύγιά τε μέλεα , παρθένοι δ’ ἀέριον ἀνὰ κρότον ποδῶν βοὰν ἔμελπον εὔφρον’ , ἐν δόμοις δὲ παμφαὲς σέλας πυρὸς μέλαιναν αἴγλαν 
<ἄκος> 
ἔδωκεν ὕπνῳ . 
Χορός ἐγὼ δὲ τὰν ὀρεστέραν τότ’ ἀμφὶ μέλαθρα παρθένον 
Διὸς κόραν ἐμελπόμαν χοροῖσι · φοινία δ’ ἀνὰ πτόλιν βοὰ κατεῖχε Περ‐ γάμων ἕδρας · βρέφη δὲ φίλι‐ α περὶ πέπλους ἔβαλλε μα‐ τρὶ χεῖρας ἐπτοημένας · 
λόχου δ’ ἐξέβαιν’ Ἄρης , κόρας ἔργα Παλλάδος . 
σφαγαὶ δ’ ἀμφιβώμιοι 
Φρυγῶν , ἔν τε δεμνίοις καράτομος ἐρημία νεανίδων στέφανον ἔφερεν 
Ἑλλάδι κουροτρόφον , 
Φρυγῶν πατρίδι πένθη . 
Χορός 
Ἑκάβη , λεύσσεις τήνδ’ Ἀνδρομάχην ξενικοῖς ἐπ’ ὄχοις πορθμευομένην ; 
παρὰ δ’ εἰρεσίᾳ μαστῶν ἕπεται φίλος Ἀστυάναξ , Ἕκτορος ἶνις . 
ποῖ ποτ’ ἀπήνης νώτοισι φέρῃ , δύστανε γύναι , πάρεδρος χαλκέοις 
Ἕκτορος ὅπλοις σκύλοις τε Φρυγῶν δοριθηράτοις , οἷσιν Ἀχιλλέως παῖς Φθιώτας στέψει ναοὺς ἀπὸ Τροίας ; 
Ἀνδρομάχη 
Ἀχαιοὶ δεσπόται μ’ ἄγουσιν . 
Ἑκάβη οἴμοι . 
Ἀνδρομάχη τί παιᾶν’ ἐμὸν στενάζεις ; 
Ἑκάβη αἰαῖ — 
Ἀνδρομάχη τῶνδ’ ἀλγέων — 
Ἑκάβη ὦ Ζεῦ — 
Ἀνδρομάχη καὶ συμφορᾶς . 
Ἑκάβη τέκεα , 
Ἀνδρομάχη πρίν ποτ’ ἦμεν . 
Ἑκάβη βέβακ’ ὄλβος , βέβακε Τροία 
Ἀνδρομάχη τλάμων . 
Ἑκάβη ἐμῶν τ’ εὐγένεια παίδων . 
Ἀνδρομάχη φεῦ φεῦ . 
Ἑκάβη φεῦ δῆτ’ ἐμῶν 
Ἀνδρομάχη κακῶν . 
Ἑκάβη οἰκτρὰ τύχα 
Ἀνδρομάχη πόλεος , 
Ἑκάβη ἃ καπνοῦται . 
Ἀνδρομάχη μόλοις , ὦ πόσις , μοι — 
Ἑκάβη βοᾷς τὸν παρ’ Ἅιδᾳ παῖδ’ ἐμόν , ὦ μελέα . 
Ἀνδρομάχη σᾶς δάμαρτος ἄλκαρ . 
Ἑκάβη σύ τ’ , ὦ λῦμ’ Ἀχαιῶν , τέκνων δέσποθ’ ἁμῶν , πρεσβυγενὲς Πρίαμε , κοίμισαί μ’ ἐς Ἅιδου . 
Ἀνδρομάχη οἵδε πόθοι μεγάλοι . . . 
Ἑκάβη σχετλία , τάδε πάσχομεν ἄλγη . 
Ἀνδρομάχη οἰχομένας πόλεως . . . 
Ἑκάβη ἐπὶ δ’ ἄλγεσιν ἄλγεα κεῖται . 
Ἀνδρομάχη δυσφροσύναισι θεῶν , ὅτε σὸς γόνος ἔκφυγεν Ἅιδαν , ὃς λεχέων στυγερῶν χάριν ὤλεσε πέργαμα Τροίας · αἱματόεντα δὲ θεᾷ παρὰ Παλλάδι σώματα νεκρῶν γυψὶ φέρειν τέταται · ζυγὰ δ’ ἤνυσε δούλια Τροίᾳ . 
Ἑκάβη ὦ πατρίς , ὦ μελέα . . . 
Ἀνδρομάχη καταλειπομέναν σε δακρύω , 
Ἑκάβη νῦν τέλος οἰκτρὸν ὁρᾷς . 
Ἀνδρομάχη καὶ ἐμὸν δόμον ἔνθ’ ἐλοχεύθην . 
Ἑκάβη ὦ τέκν’ , ἐρημόπολις μάτηρ ἀπολείπεται ὑμῶν , οἷος ἰάλεμος , οἷά τε πένθη δάκρυά τ’ ἐκ δακρύων καταλείβεται ἁμετέροισι δόμοις · ὁ θανὼν δ’ ἐπι‐ λάθεται ἀλγέων [ἀδάκρυτος] . 
Χορός ὡς ἡδὺ δάκρυα τοῖς κακῶς πεπραγόσι θρήνων τ’ ὀδυρμοὶ μοῦσά θ’ ἣ λύπας ἔχει . 
Ἀνδρομάχη ὦ μῆτερ ἀνδρός , ὅς ποτ’ Ἀργείων δορὶ πλείστους διώλεσ’ , Ἕκτορος , τάδ’ εἰσορᾷς ; 
Ἑκάβη ὁρῶ τὰ τῶν θεῶν , ὡς τὰ μὲν πυργοῦσ’ ἄνω τὸ μηδὲν ὄντα , τὰ δὲ δοκοῦντ’ ἀπώλεσαν . 
Ἀνδρομάχη ἀγόμεθα λεία σὺν τέκνῳ · τὸ δ’ εὐγενὲς ἐς δοῦλον ἥκει , μεταβολὰς τοσάσδ’ ἔχον . 
Ἑκάβη τὸ τῆς ἀνάγκης δεινόν · ἄρτι κἀπ’ ἐμοῦ βέβηκ’ ἀποσπασθεῖσα Κασάνδρα βίᾳ . 
Ἀνδρομάχη φεῦ φεῦ · 
ἄλλος τις Αἴας , ὡς ἔοικε , δεύτερος παιδὸς πέφηνε σῆς . 
νοσεῖς δὲ χἅτερα . 
Ἑκάβη ὧν γ’ οὔτε μέτρον οὔτ’ ἀριθμός ἐστί μοι · 
κακῷ κακὸν γὰρ εἰς ἅμιλλαν ἔρχεται . 
Ἀνδρομάχη τέθνηκέ σοι παῖς πρὸς τάφῳ Πολυξένη σφαγεῖσ’ Ἀχιλλέως , δῶρον ἀψύχῳ νεκρῷ . 
Ἑκάβη οἲ ’γὼ τάλαινα . 
τοῦτ’ ἐκεῖν’ ὅ μοι πάλαι 
Ταλθύβιος αἴνιγμ’ οὐ σαφῶς εἶπεν σαφές . 
Ἀνδρομάχη εἶδόν νιν αὐτή , κἀποβᾶσα τῶνδ’ ὄχων ἔκρυψα πέπλοις κἀπεκοψάμην νεκρόν . 
Ἑκάβη αἰαῖ , τέκνον , σῶν ἀνοσίων προσφαγμάτων · 
αἰαῖ μάλ’ αὖθις , ὡς κακῶς διόλλυσαι . 
Ἀνδρομάχη ὄλωλεν ὡς ὄλωλεν · ἀλλ’ ὅμως ἐμοῦ ζώσης γ’ ὄλωλεν εὐτυχεστέρῳ πότμῳ . 
Ἑκάβη οὐ ταὐτόν , ὦ παῖ , τῷ βλέπειν τὸ κατθανεῖν · 
τὸ μὲν γὰρ οὐδέν , τῷ δ’ ἔνεισιν ἐλπίδες . 
Ἀνδρομάχη ὦ μῆτερ , † 
ὦ τεκοῦσα † , κάλλιστον λόγον ἄκουσον , ὥς σοι τέρψιν ἐμβαλῶ φρενί . 
τὸ μὴ γενέσθαι τῷ θανεῖν ἴσον λέγω , τοῦ ζῆν δὲ λυπρῶς κρεῖσσόν ἐστι κατθανεῖν . 
ἀλγεῖ γὰρ οὐδὲν † 
τῶν κακῶν ᾐσθημένος · † ὁ δ’ εὐτυχήσας ἐς τὸ δυστυχὲς πεσὼν ψυχὴν ἀλᾶται τῆς πάροιθ’ εὐπραξίας . 
κείνη δ’ , ὁμοίως ὥσπερ οὐκ ἰδοῦσα φῶς , τέθνηκε κοὐδὲν οἶδε τῶν αὑτῆς κακῶν . 
ἐγὼ δὲ τοξεύσασα τῆς εὐδοξίας λαχοῦσα πλεῖον τῆς τύχης ἡμάρτανον . 
ἃ γὰρ γυναιξὶ σώφρον’ ἔσθ’ ηὑρημένα , ταῦτ’ ἐξεμόχθουν Ἕκτορος κατὰ στέγας . 
πρῶτον μέν , ἔνθα — 
κἂν προσῇ κἂν μὴ προσῇ ψόγος γυναιξίν — 
αὐτὸ τοῦτ’ ἐφέλκεται κακῶς ἀκούειν , ἥτις οὐκ ἔνδον μένει , τούτου παρεῖσα πόθον ἔμιμνον ἐν δόμοις · 
ἔσω τε μελάθρων κομψὰ θηλειῶν ἔπη οὐκ εἰσεφρούμην , τὸν δὲ νοῦν διδάσκαλον οἴκοθεν ἔχουσα χρηστὸν ἐξήρκουν ἐμοί . 
γλώσσης τε σιγὴν ὄμμα θ’ ἥσυχον πόσει παρεῖχον · ᾔδη δ’ ἁμὲ χρῆν νικᾶν πόσιν , κείνῳ τε νίκην ὧν ἐχρῆν παριέναι . 
καὶ τῶνδε κληδὼν ἐς στράτευμ’ Ἀχαιϊκὸν ἐλθοῦσ’ ἀπώλεσέν μ’ · ἐπεὶ γὰρ ᾑρέθην , 
Ἀχιλλέως με παῖς ἐβουλήθη λαβεῖν δάμαρτα · δουλεύσω δ’ ἐν αὐθεντῶν δόμοις . 
κεἰ μὲν παρώσασ’ Ἕκτορος φίλον κάρα πρὸς τὸν παρόντα πόσιν ἀναπτύξω φρένα , κακὴ φανοῦμαι τῷ θανόντι · τόνδε δ’ αὖ στυγοῦσ’ ἐμαυτῆς δεσπόταις μισήσομαι . 
καίτοι λέγουσιν ὡς μί’ εὐφρόνη χαλᾷ τὸ δυσμενὲς γυναικὸς εἰς ἀνδρὸς λέχος · 
ἀπέπτυσ’ αὐτήν , ἥτις ἄνδρα τὸν πάρος καινοῖσι λέκτροις ἀποβαλοῦσ’ ἄλλον φιλεῖ . 
ἀλλ’ οὐδὲ πῶλος ἥτις ἂν διαζυγῇ τῆς συντραφείσης , ῥᾳδίως ἕλξει ζυγόν . 
καίτοι τὸ θηριῶδες ἄφθογγόν τ’ ἔφυ ξυνέσει τ’ ἄχρηστον τῇ φύσει τε λείπεται . 
σὲ δ’ , ὦ φίλ’ Ἕκτορ , εἶχον ἄνδρ’ ἀρκοῦντά μοι ξυνέσει γένει πλούτῳ τε κἀνδρείᾳ μέγαν · 
ἀκήρατον δέ μ’ ἐκ πατρὸς λαβὼν δόμων πρῶτος τὸ παρθένειον ἐζεύξω λέχος . 
καὶ νῦν ὄλωλας μὲν σύ , ναυσθλοῦμαι δ’ ἐγὼ πρὸς Ἑλλάδ’ αἰχμάλωτος ἐς δοῦλον ζυγόν . 
ἆρ’ οὐκ ἐλάσσω τῶν ἐμῶν ἔχειν κακῶν 
Πολυξένης ὄλεθρος , ἣν καταστένεις ; 
ἐμοὶ γὰρ οὐδ’ ὃ πᾶσι λείπεται βροτοῖς ξύνεστιν ἐλπίς , οὐδὲ κλέπτομαι φρένας πράξειν τι κεδνόν · ἡδὺ δ’ ἐστὶ καὶ δοκεῖν . 
Χορός ἐς ταὐτὸν ἥκεις συμφορᾶς · θρηνοῦσα δὲ τὸ σὸν διδάσκεις μ’ ἔνθα πημάτων κυρῶ . 
Ἑκάβη αὐτὴ μὲν οὔπω ναὸς εἰσέβην σκάφος , γραφῇ δ’ ἰδοῦσα καὶ κλύουσ’ ἐπίσταμαι . 
ναύταις γὰρ ἢν μὲν μέτριος ᾖ χειμὼν φέρειν , προθυμίαν ἔχουσι σωθῆναι πόνων , ὁ μὲν παρ’ οἴαχ’ , ὁ δ’ ἐπὶ λαίφεσιν βεβώς , ὁ δ’ ἄντλον εἴργων ναός · ἢν δ’ ὑπερβάλῃ πολὺς ταραχθεὶς πόντος , ἐνδόντες τύχῃ παρεῖσαν αὑτοὺς κυμάτων δρομήμασιν . 
οὕτω δὲ κἀγὼ πόλλ’ ἔχουσα πήματα ἄφθογγός εἰμι καὶ παρεῖσ’ ἐῶ στόμα · 
νικᾷ γὰρ οὑκ θεῶν με δύστηνος κλύδων . 
ἀλλ’ , ὦ φίλη παῖ , τὰς μὲν Ἕκτορος τύχας ἔασον · οὐ μὴ δάκρυά νιν σώσῃ τὰ σά · 
τίμα δὲ τὸν παρόντα δεσπότην σέθεν , φίλον διδοῦσα δέλεαρ ἀνδρὶ σῶν τρόπων . 
κἂν δρᾷς τάδ’ , ἐς τὸ κοινὸν εὐφρανεῖς φίλους καὶ παῖδα τόνδε παιδὸς ἐκθρέψειας ἂν 
Τροίᾳ μέγιστον ὠφέλημ’ , ἵν’ — 
εἴ ποτε — ἐκ σοῦ γενόμενοι παῖδες Ἴλιον πάλιν κατοικίσειαν , καὶ πόλις γένοιτ’ ἔτι . 
ἀλλ’ ἐκ λόγου γὰρ ἄλλος ἐκβαίνει λόγος , τίν’ αὖ δέδορκα τόνδ’ Ἀχαιϊκὸν λάτριν στείχοντα καινῶν ἄγγελον βουλευμάτων ; 
Ταλθύβιος 
Φρυγῶν ἀρίστου πρίν ποθ’ Ἕκτορος δάμαρ , μή με στυγήσῃς · οὐχ ἑκὼν γὰρ ἀγγελῶ . 
Δαναῶν δὲ κοινὰ Πελοπιδῶν τ’ ἀγγέλματα . 
. . . 
Ἀνδρομάχη τί δ’ ἔστιν ; 
ὥς μοι φροιμίων ἄρχῃ κακῶν . 
Ταλθύβιος ἔδοξε τόνδε παῖδα . . . πῶς εἴπω λόγον ; 
Ἀνδρομάχη μῶν οὐ τὸν αὐτὸν δεσπότην ἡμῖν ἔχειν ; 
Ταλθύβιος οὐδεὶς Ἀχαιῶν τοῦδε δεσπόσει ποτέ . 
Ἀνδρομάχη ἀλλ’ ἐνθάδ’ αὐτοῦ λείψανον Φρυγῶν λιπεῖν ; 
Ταλθύβιος οὐκ οἶδ’ ὅπως σοι ῥᾳδίως εἴπω κακά . 
Ἀνδρομάχη ἐπῄνεσ’ αἰδῶ , πλὴν ἐὰν λέγῃς καλά . 
Ταλθύβιος κτενοῦσι σὸν παῖδ’ , ὡς πύθῃ κακὸν μέγα . 
Ἀνδρομάχη οἴμοι , γάμων τόδ’ ὡς κλύω μεῖζον κακόν . 
Ταλθύβιος νικᾷ δ’ Ὀδυσσεὺς ἐν Πανέλλησιν λέγων . . . 
Ἀνδρομάχη αἰαῖ μάλ’ · οὐ γὰρ μέτρια πάσχομεν κακά . 
Ταλθύβιος λέξας ἀρίστου παῖδα μὴ τρέφειν πατρὸς . . . 
Ἀνδρομάχη τοιαῦτα νικήσειε τῶν αὑτοῦ πέρι . 
Ταλθύβιος ῥῖψαι δὲ πύργων δεῖν σφε Τρωικῶν ἄπο . 
ἀλλ’ ὣς γενέσθω , καὶ σοφωτέρα φανῇ · 
μήτ’ ἀντέχου τοῦδ’ , εὐγενῶς δ’ ἄλγει κακοῖς , μήτε σθένουσα μηδὲν ἰσχύειν δόκει . 
ἔχεις γὰρ ἀλκὴν οὐδαμῇ . 
σκοπεῖν δὲ χρή · 
πόλις τ’ ὄλωλε καὶ πόσις , κρατῇ δὲ σύ , ἡμεῖς δὲ πρὸς γυναῖκα μάρνασθαι μίαν οἷοί τε . 
τούτων οὕνεκ’ οὐ μάχης ἐρᾶν οὐδ’ αἰσχρὸν οὐδὲν οὐδ’ ἐπίφθονόν σε δρᾶν , οὐδ’ αὖ σ’ Ἀχαιοῖς βούλομαι ῥίπτειν ἀράς . 
εἰ γάρ τι λέξεις ὧν χολώσεται στρατός , οὔτ’ ἂν ταφείη παῖς ὅδ’ οὔτ’ οἴκτου τύχοι . 
σιγῶσα δ’ εὖ τε τὰς τύχας κεκτημένη τὸν τοῦδε νεκρὸν οὐκ ἄθαπτον ἂν λίποις αὐτή τ’ Ἀχαιῶν πρευμενεστέρων τύχοις . 
Ἀνδρομάχη ὦ φίλτατ’ , ὦ περισσὰ τιμηθεὶς τέκνον , θανῇ πρὸς ἐχθρῶν μητέρ’ ἀθλίαν λιπών , ἡ τοῦ πατρὸς δέ σ’ εὐγένεῑ ἀποκτενεῖ , ἣ τοῖσιν ἄλλοις γίγνεται σωτηρία , τὸ δ’ ἐσθλὸν οὐκ ἐς καιρὸν ἦλθε σοὶ πατρός . 
ὦ λέκτρα τἀμὰ δυστυχῆ τε καὶ γάμοι , οἷς ἦλθον ἐς μέλαθρον Ἕκτορός ποτε , οὐ σφάγιον υἱὸν Δαναΐδαις τέξουσ’ ἐμόν , ἀλλ’ ὡς τύραννον Ἀσιάδος πολυσπόρου . 
ὦ παῖ , δακρύεις · αἰσθάνῃ κακῶν σέθεν ; 
τί μου δέδραξαι χερσὶ κἀντέχῃ πέπλων , νεοσσὸς ὡσεὶ πτέρυγας ἐσπίτνων ἐμάς ; 
οὐκ εἶσιν Ἕκτωρ κλεινὸν ἁρπάσας δόρυ γῆς ἐξανελθὼν σοὶ φέρων σωτηρίαν , οὐ συγγένεια πατρός , οὐκ ἰσχὺς Φρυγῶν · 
λυγρὸν δὲ πήδημ’ ἐς τράχηλον ὑψόθεν πεσὼν ἀνοίκτως , πνεῦμ’ ἀπορρήξεις σέθεν . 
ὦ νέον ὑπαγκάλισμα μητρὶ φίλτατον , ὦ χρωτὸς ἡδὺ πνεῦμα · διὰ κενῆς ἄρα ἐν σπαργάνοις σε μαστὸς ἐξέθρεψ’ ὅδε , μάτην δ’ ἐμόχθουν καὶ κατεξάνθην πόνοις . 
νῦν — 
οὔποτ’ αὖθις — 
μητέρ’ ἀσπάζου σέθεν , πρόσπιτνε τὴν τεκοῦσαν , ἀμφὶ δ’ ὠλένας ἕλισσ’ ἐμοῖς νώτοισι καὶ στόμ’ ἅρμοσον . 
ὦ βάρβαρ’ ἐξευρόντες Ἕλληνες κακά , τί τόνδε παῖδα κτείνετ’ οὐδὲν αἴτιον ; 
ὦ Τυνδάρειον ἔρνος , οὔποτ’ εἶ Διός , πολλῶν δὲ πατέρων φημί σ’ ἐκπεφυκέναι , 
Ἀλάστορος μὲν πρῶτον , εἶτα δὲ Φθόνου , 
Φόνου τε Θανάτου θ’ ὅσα τε γῆ τρέφει κακά . 
οὐ γάρ ποτ’ αὐχῶ Ζῆνά γ’ ἐκφῦσαί σ’ ἐγώ , πολλοῖσι κῆρα βαρβάροις Ἕλλησί τε . 
ὄλοιο · καλλίστων γὰρ ὀμμάτων ἄπο αἰσχρῶς τὰ κλεινὰ πεδί’ ἀπώλεσας Φρυγῶν . 
<ἀλλ’> 
ἄγετε φέρετε ῥίπτετ’ , εἰ ῥίπτειν δοκεῖ · 
δαίνυσθε τοῦδε σάρκας . 
ἔκ τε γὰρ θεῶν διολλύμεσθα , παιδί τ’ οὐ δυναίμεθ’ ἂν θάνατον ἀρῆξαι . 
κρύπτετ’ ἄθλιον δέμας καὶ ῥίπτετ’ ἐς ναῦς · ἐπὶ καλὸν γὰρ ἔρχομαι ὑμέναιον , ἀπολέσασα τοὐμαυτῆς τέκνον . 
Χορός τάλαινα Τροία , μυρίους ἀπώλεσας μιᾶς γυναικὸς καὶ λέχους στυγνοῦ χάριν . 
Ταλθύβιος ἄγε παῖ , φίλιον πρόσπτυγμα μεθεὶς μητρὸς μογερᾶς , βαῖνε πατρῴων πύργων ἐπ’ ἄκρας στεφάνας , ὅθι σοι πνεῦμα μεθεῖναι ψῆφος ἐκράνθη . 
λαμβάνετ’ αὐτόν . 
τὰ δὲ τοιάδε χρὴ κηρυκεύειν , ὅστις ἄνοικτος καὶ ἀναιδείᾳ τῆς ἡμετέρας γνώμης μᾶλλον φίλος ἐστίν . 
Ἑκάβη ὦ τέκνον , ὦ παῖ παιδὸς μογεροῦ , συλώμεθα σὴν ψυχὴν ἀδίκως μήτηρ κἀγώ . 
τί πάθω ; 
τί σ’ ἐγώ , δύσμορε , δράσω ; 
τάδε σοι δίδομεν πλήγματα κρατὸς στέρνων τε κόπους · 
τῶνδε γὰρ ἄρχομεν . 
οἲ ’γὼ πόλεως , οἴμοι δὲ σέθεν · τί γὰρ οὐκ ἔχομεν ; 
τίνος ἐνδέομεν μὴ οὐ πανσυδίᾳ χωρεῖν ὀλέθρου διὰ παντός ; 
Χορός μελισσοτρόφου Σαλαμῖνος ὦ βασιλεῦ Τελαμών , νάσου περικύμονος οἰκήσας ἕδραν τᾶς ἐπικεκλιμένας ὄχθοις ἱεροῖς , ἵν’ ἐλαίας πρῶτον ἔδειξε κλάδον γλαυκᾶς Ἀθάνα , οὐράνιον στέφανον λιπαραῖσί <τε> 
κόσμον Ἀθήναις , ἔβας ἔβας τῷ τοξοφόρῳ συναρι‐ στεύων ἅμ’ Ἀλκμήνας γόνῳ 
Ἴλιον Ἴλιον ἐκπέρσων πόλιν ἁμετέραν τὸ πάροιθεν [ὅτ’ ἔβας ἀφ’ Ἑλλάδος] · 
Χορός ὅθ’ Ἑλλάδος ἄγαγε πρῶτον ἄνθος ἀτυζόμενος πώλων , Σιμόεντι δ’ ἐπ’ εὐρείτᾳ πλάταν ἔσχασε ποντοπόρον καὶ ναύδετ’ ἀνήψατο πρυμνᾶν καὶ χερὸς εὐστοχίαν ἐξεῖλε ναῶν , 
Λαομέδοντι φόνον · κανόνων δὲ τυκίσματα Φοίβου 
 . 
. πυρὸς φοίνικι πνοᾷ καθελὼν 
Τροίας ἐπόρθησε χθόνα . 
δὶς δὲ δυοῖν πιτύλοιν τείχη † 
περὶ † 
Δαρδανίας [φοινία] 
κατέλυσεν [αἰχμά.] 
Χορός μάταν ἄρ’ , ὦ χρυσέαις ἐν οἰνοχόαις ἁβρὰ βαίνων , 
Λαομεδόντιε παῖ , 
Ζηνὸς ἔχεις κυλίκων πλήρωμα , καλλίσταν λατρείαν · 
ἁ δέ σε γειναμένα πυρὶ δαίεται · 
ἠιόνες δ’ ἅλιαι ἴακχον οἰωνὸς οἷ‐ ον τεκέων ὕπερ βοᾷ , ᾇ μὲν εὐνάτορας , ᾇ δὲ παῖδας , ᾇ δὲ ματέρας γεραιάς . 
τὰ δὲ σὰ δροσόεντα λουτρὰ γυμνασίων τε δρόμοι βεβᾶσι , σὺ δὲ πρόσωπα νεα‐ ρὰ χάρισι παρὰ Διὸς θρόνοις καλλιγάλανα τρέφεις · Πριάμοιο δὲ γαῖαν 
Ἑλλὰς ὤλεσ’ αἰχμά . 
Χορός 
Ἔρως Ἔρως , ὃς τὰ Δαρδάνεια μέλαθρά ποτ’ ἦλθες οὐρανίδαισι μέλων , ὡς τότε μὲν μεγάλως Τροίαν ἐπύργωσας , θεοῖσι κῆδος ἀναψάμενος . 
τὸ μὲν οὖν Διὸς οὐκέτ’ ὄνειδος ἐρῶ · 
τὸ τᾶς δὲ λευκοπτέρου φίλιον Ἁμέρας βροτοῖς φέγγος ὀλοὸν εἶδε γαῖαν , εἶδε περγάμων ὄλεθρον , τεκνοποιὸν ἔχουσα τᾶσδε γᾶς πόσιν ἐν θαλάμοις , ὃν ἀστέρων τέθριππος ἔλα‐ βε χρύσεος ὄχος ἀναρπάσας , ἐλπίδα γᾷ πατρίᾳ μεγάλαν · τὰ θεῶν δὲ φίλτρα φροῦδα Τροίᾳ . 
Μενέλαος ὦ καλλιφεγγὲς ἡλίου σέλας τόδε , ἐν ᾧ δάμαρτα τὴν ἐμὴν χειρώσομαι 
† 
Ἑλένην · ὁ γὰρ δὴ πολλὰ μοχθήσας ἐγὼ 
Μενέλαός εἰμι καὶ στράτευμ’ Ἀχαιϊκόν . 
† ἦλθον δὲ Τροίαν οὐχ ὅσον δοκοῦσί με γυναικὸς οὕνεκ’ , ἀλλ’ ἐπ’ ἄνδρ’ ὃς ἐξ ἐμῶν δόμων δάμαρτα ξεναπάτης ἐλῄσατο . 
κεῖνος μὲν οὖν δέδωκε σὺν θεοῖς δίκην αὐτός τε καὶ γῆ δορὶ πεσοῦσ’ Ἑλληνικῷ . 
ἥκω δὲ τὴν τάλαιναν — 
οὐ γὰρ ἡδέως ὄνομα δάμαρτος ἥ ποτ’ ἦν ἐμὴ λέγω — ἄξων · δόμοις γὰρ τοῖσδ’ ἐν αἰχμαλωτικοῖς κατηρίθμηται Τρῳάδων ἄλλων μέτα . 
οἵπερ γὰρ αὐτὴν ἐξεμόχθησαν δορί , κτανεῖν ἐμοί νιν ἔδοσαν , εἴτε μὴ κτανὼν θέλοιμ’ ἄγεσθαι πάλιν ἐς Ἀργείαν χθόνα . 
ἐμοὶ δ’ ἔδοξε τὸν μὲν ἐν Τροίᾳ μόρον 
Ἑλένης ἐᾶσαι , ναυπόρῳ δ’ ἄγειν πλάτῃ 
Ἑλληνίδ’ ἐς γῆν κᾆτ’ ἐκεῖ δοῦναι κτανεῖν , ποινὰς ὅσοις τεθνᾶσ’ ἐν Ἰλίῳ φίλοι . 
ἀλλ’ εἶα χωρεῖτ’ ἐς δόμους , ὀπάονες , κομίζετ’ αὐτὴν τῆς μιαιφονωτάτης κόμης ἐπισπάσαντες · οὔριοι δ’ ὅταν πνοαὶ μόλωσι , πέμψομέν νιν Ἑλλάδα . 
Ἑκάβη ὦ γῆς ὄχημα κἀπὶ γῆς ἔχων ἕδραν , ὅστις ποτ’ εἶ σύ , δυστόπαστος εἰδέναι , 
Ζεύς , εἴτ’ ἀνάγκη φύσεος εἴτε νοῦς βροτῶν , προσηυξάμην σε · πάντα γὰρ δῑ ἀψόφου βαίνων κελεύθου κατὰ δίκην τὰ θνήτ’ ἄγεις . 
Μενέλαος τί δ’ ἔστιν ; 
εὐχὰς ὡς ἐκαίνισας θεῶν . 
Ἑκάβη αἰνῶ σε , Μενέλᾱ , εἰ κτενεῖς δάμαρτα σήν . 
ὁρᾶν δὲ τήνδε φεῦγε , μή σ’ ἕλῃ πόθῳ . 
αἱρεῖ γὰρ ἀνδρῶν ὄμματ’ , ἐξαιρεῖ πόλεις , πίμπρησιν οἴκους · ὧδ’ ἔχει κηλήματα . 
ἐγώ νιν οἶδα , καὶ σύ , χοἱ πεπονθότες . 
Ἑλένη 
Μενέλαε , φροίμιον μὲν ἄξιον φόβου τόδ’ ἐστίν · ἐν γὰρ χερσὶ προσπόλων σέθεν βίᾳ πρὸ τῶνδε δωμάτων ἐκπέμπομαι . 
ἀτὰρ σχεδὸν μὲν οἶδά σοι μισουμένη , ὅμως δ’ ἐρέσθαι βούλομαι · γνῶμαι τίνες 
Ἕλλησι καὶ σοὶ τῆς ἐμῆς ψυχῆς πέρι ; 
Μενέλαος οὐκ εἰς ἀκριβὲς ἦλθες , ἀλλ’ ἅπας στρατὸς κτανεῖν ἐμοί σ’ ἔδωκεν , ὅνπερ ἠδίκεις . 
Ἑλένη ἔξεστιν οὖν πρὸς ταῦτ’ ἀμείψασθαι λόγῳ , ὡς οὐ δικαίως , ἢν θάνω , θανούμεθα ; 
Μενέλαος οὐκ ἐς λόγους ἐλήλυθ’ , ἀλλά σε κτενῶν . 
Ἑκάβη ἄκουσον αὐτῆς , μὴ θάνῃ τοῦδ’ ἐνδεής , 
Μενέλαε , καὶ δὸς τοὺς ἐναντίους λόγους ἡμῖν κατ’ αὐτῆς · τῶν γὰρ ἐν Τροίᾳ κακῶν οὐδὲν κάτοισθα . 
συντεθεὶς δ’ ὁ πᾶς λόγος κτενεῖ νιν οὕτως ὥστε μηδαμοῦ φυγεῖν . 
Μενέλαος σχολῆς τὸ δῶρον · εἰ δὲ βούλεται λέγειν , ἔξεστι . 
τῶν σῶν δ’ οὕνεχ’ — 
ὡς μάθῃ — 
λόγων δώσω τόδ’ αὐτῇ · τῆσδε δ’ οὐ δώσω χάριν . 
Ἑλένη ἴσως με , κἂν εὖ κἂν κακῶς δόξω λέγειν , οὐκ ἀνταμείψῃ πολεμίαν ἡγούμενος . 
ἐγὼ δ’ , ἅ σ’ οἶμαι διὰ λόγων ἰόντ’ ἐμοῦ κατηγορήσειν , ἀντιθεῖσ’ ἀμείψομαι τοῖς σοῖσι τἀμὰ καὶ τὰ σ’ αἰτιάματα . 
πρῶτον μὲν ἀρχὰς ἔτεκεν ἥδε τῶν κακῶν , 
Πάριν τεκοῦσα · δεύτερον δ’ ἀπώλεσε 
Τροίαν τε κἄμ’ ὁ πρέσβυς οὐ κτανὼν βρέφος , δαλοῦ πικρὸν μίμημ’ , Ἀλέξανδρόν ποτε . 
ἐνθένδε τἀπίλοιπ’ ἄκουσον ὡς ἔχει . 
ἔκρινε τρισσὸν ζεῦγος ὅδε τριῶν θεῶν · 
καὶ Παλλάδος μὲν ἦν Ἀλεξάνδρῳ δόσις 
Φρυξὶ στρατηγοῦνθ’ Ἑλλάδ’ ἐξανιστάναι , 
Ἥρα δ’ ὑπέσχετ’ Ἀσιάδ’ Εὐρώπης θ’ ὅρους τυραννίδ’ ἕξειν , εἴ σφε κρίνειεν Πάρις · 
Κύπρις δὲ τοὐμὸν εἶδος ἐκπαγλουμένη δώσειν ὑπέσχετ’ , εἰ θεὰς ὑπερδράμοι κάλλει . 
τὸν ἔνθεν δ’ ὡς ἔχει σκέψαι λόγον · 
νικᾷ Κύπρις θεάς , καὶ τοσόνδ’ οὑμοὶ γάμοι ὤνησαν Ἑλλάδ’ · οὐ κρατεῖσθ’ ἐκ βαρβάρων , οὔτ’ ἐς δόρυ σταθέντες , οὐ τυραννίδι . 
ἃ δ’ εὐτύχησεν Ἑλλάς , ὠλόμην ἐγὼ εὐμορφίᾳ πραθεῖσα , κὠνειδίζομαι ἐξ ὧν ἐχρῆν με στέφανον ἐπὶ κάρᾳ λαβεῖν . 
οὔπω με φήσεις αὐτὰ τἀν ποσὶν λέγειν , ὅπως ἀφώρμησ’ ἐκ δόμων τῶν σῶν λάθρα . 
ἦλθ’ οὐχὶ μικρὰν θεὸν ἔχων αὑτοῦ μέτα ὁ τῆσδ’ ἀλάστωρ , εἴτ’ Ἀλέξανδρον θέλεις ὀνόματι προσφωνεῖν νιν εἴτε καὶ Πάριν · 
ὅν , ὦ κάκιστε , σοῖσιν ἐν δόμοις λιπὼν 
Σπάρτης ἀπῆρας νηὶ Κρησίαν χθόνα . 
εἶἑν . 
οὐ σέ , ἀλλ’ ἐμαυτὴν τοὐπὶ τῷδ’ ἐρήσομαι · 
τί δὴ φρονοῦσά γ’ ἐκ δόμων ἅμ’ ἑσπόμην ξένῳ , προδοῦσα πατρίδα καὶ δόμους ἐμούς ; 
τὴν θεὸν κόλαζε καὶ Διὸς κρείσσων γενοῦ , ὃς τῶν μὲν ἄλλων δαιμόνων ἔχει κράτος , κείνης δὲ δοῦλός ἐστι · συγγνώμη δ’ ἐμοί . 
ἔνθεν δ’ ἔχοις ἂν εἰς ἔμ’ εὐπρεπῆ λόγον · 
ἐπεὶ θανὼν γῆς ἦλθ’ Ἀλέξανδρος μυχούς , χρῆν μ’ , ἡνίκ’ οὐκ ἦν θεοπόνητά μου λέχη , λιποῦσαν οἴκους ναῦς ἐπ’ Ἀργείων μολεῖν . 
ἔσπευδον αὐτὸ τοῦτο · μάρτυρες δέ μοι πύργων πυλωροὶ κἀπὸ τειχέων σκοποί , οἳ πολλάκις μ’ ἐφηῦρον ἐξ ἐπάλξεων πλεκταῖσιν ἐς γῆν σῶμα κλέπτουσαν τόδε . 
[βίᾳ δ’ ὁ καινός μ’ οὗτος ἁρπάσας πόσις 
Δηίφοβος ἄλοχον εἶχεν ἀκόντων Φρυγῶν.] πῶς οὖν ἔτ’ ἂν θνῄσκοιμ’ ἂν ἐνδίκως , πόσι , 
 . 
. . . . . . 
πρὸς σοῦ δικαίως , ἣν ὁ μὲν βίᾳ γαμεῖ , τὰ δ’ οἴκοθεν κεῖν’ ἀντὶ νικητηρίων πικρῶς ἐδούλευσ’ ; 
εἰ δὲ τῶν θεῶν κρατεῖν βούλῃ , τὸ χρῄζειν ἀμαθές ἐστί σου τόδε . 
Χορός βασίλεῑ , ἄμυνον σοῖς τέκνοισι καὶ πάτρᾳ πειθὼ διαφθείρουσα τῆσδ’ , ἐπεὶ λέγει καλῶς κακοῦργος οὖσα · δεινὸν οὖν τόδε . 
Ἑκάβη ταῖς θεαῖσι πρῶτα σύμμαχος γενήσομαι καὶ τήνδε δείξω μὴ λέγουσαν ἔνδικα . 
ἐγὼ γὰρ Ἥραν παρθένον τε Παλλάδα οὐκ ἐς τοσοῦτον ἀμαθίας ἐλθεῖν δοκῶ , ὥσθ’ ἣ μὲν Ἄργος βαρβάροις ἀπημπόλα , 
Παλλὰς δ’ Ἀθήνας Φρυξὶ δουλεύειν ποτέ , εἰ παιδιαῖσι καὶ χλιδῇ μορφῆς πέρι ἦλθον πρὸς Ἴδην . 
τοῦ γὰρ οὕνεκ’ ἂν θεὰ 
Ἥρα τοσοῦτον ἔσχ’ ἔρωτα καλλονῆς ; 
πότερον ἀμείνον’ ὡς λάβῃ Διὸς πόσιν ; 
ἢ γάμον Ἀθηνᾶ θεῶν τίνος θηρωμένη — ἣ παρθενείαν πατρὸς ἐξῃτήσατο , φεύγουσα λέκτρα ; 
μὴ ἀμαθεῖς ποίει θεὰς τὸ σὸν κακὸν κοσμοῦσα , μὴ οὐ πείσῃς σοφούς . 
Κύπριν δ’ ἔλεξας — 
ταῦτα γὰρ γέλως πολύς — ἐλθεῖν ἐμῷ ξὺν παιδὶ Μενέλεω δόμους . 
οὐκ ἂν μένουσ’ ἂν ἥσυχός σ’ ἐν οὐρανῷ αὐταῖς Ἀμύκλαις ἤγαγεν πρὸς Ἴλιον ; 
ἦν οὑμὸς υἱὸς κάλλος ἐκπρεπέστατος , ὁ σὸς δ’ ἰδών νιν νοῦς ἐποιήθη Κύπρις · 
τὰ μῶρα γὰρ πάντ’ ἐστὶν Ἀφροδίτη βροτοῖς , καὶ τοὔνομ’ ὀρθῶς ἀφροσύνης ἄρχει θεᾶς . 
ὃν εἰσιδοῦσα βαρβάροις ἐσθήμασι χρυσῷ τε λαμπρὸν ἐξεμαργώθης φρένας . 
ἐν μὲν γὰρ Ἄργει μίκρ’ ἔχουσ’ ἀνεστρέφου , 
Σπάρτης δ’ ἀπαλλαχθεῖσα τὴν Φρυγῶν πόλιν χρυσῷ ῥέουσαν ἤλπισας κατακλύσειν δαπάναισιν · οὐδ’ ἦν ἱκανά σοι τὰ Μενέλεω μέλαθρα ταῖς σαῖς ἐγκαθυβρίζειν τρυφαῖς . 
εἶἑν · βίᾳ γὰρ παῖδα φῄς <σ’> 
ἄγειν ἐμόν · 
τίς Σπαρτιατῶν ᾔσθετ’ ; 
ἢ ποίαν βοὴν ἀνωλόλυξας — 
Κάστορος νεανίου τοῦ συζύγου τ’ ἔτ’ ὄντος , οὐ κατ’ ἄστρα πω ; 
ἐπεὶ δὲ Τροίαν ἦλθες Ἀργεῖοί τέ σου κατ’ ἴχνος , ἦν δὲ δοριπετὴς ἀγωνία , εἰ μὲν τὰ τοῦδε κρείσσον’ ἀγγέλλοιτό σοι , 
Μενέλαον ᾔνεις , παῖς ὅπως λυποῖτ’ ἐμὸς ἔχων ἔρωτος ἀνταγωνιστὴν μέγαν · 
εἰ δ’ εὐτυχοῖεν Τρῶες , οὐδὲν ἦν ὅδε . 
ἐς τὴν τύχην δ’ ὁρῶσα τοῦτ’ ἤσκεις , ὅπως ἕποῑ ἅμ’ αὐτῇ , τῇ ἀρετῇ δ’ οὐκ ἤθελες . 
κἄπειτα πλεκταῖς σῶμα σὸν κλέπτειν λέγεις πύργων καθιεῖσ’ , ὡς μένουσ’ ἀκουσίως ; 
ποῦ δῆτ’ ἐλήφθης ἢ βρόχους ἀρτωμένη ἢ φάσγανον θήγουσ’ , ἃ γενναία γυνὴ δράσειεν ἂν ποθοῦσα τὸν πάρος πόσιν ; 
καίτοι σ’ ἐνουθέτουν γε πολλὰ πολλάκις · 
Ὦ θύγατερ , ἔξελθ’ · οἱ δ’ ἐμοὶ παῖδες γάμους ἄλλους γαμοῦσι , σὲ δ’ ἐπὶ ναῦς Ἀχαιϊκὰς πέμψω συνεκκλέψασα · καὶ παῦσον μάχης 
Ἕλληνας ἡμᾶς τε . 
ἀλλὰ σοὶ τόδ’ ἦν πικρόν . 
ἐν τοῖς Ἀλεξάνδρου γὰρ ὕβριζες δόμοις καὶ προσκυνεῖσθαι βαρβάρων ὕπ’ ἤθελες · 
μεγάλα γὰρ ἦν σοι . 
— 
κἀπὶ τοῖσδε σὸν δέμας ἐξῆλθες ἀσκήσασα κἄβλεψας πόσει τὸν αὐτὸν αἰθέρ’ , ὦ κατάπτυστον κάρα · 
ἣν χρῆν ταπεινὴν ἐν πέπλων ἐρειπίοις , φρίκῃ τρέμουσαν , κρᾶτ’ ἀπεσκυθισμένην ἐλθεῖν , τὸ σῶφρον τῆς ἀναιδείας πλέον ἔχουσαν ἐπὶ τοῖς πρόσθεν ἡμαρτημένοις . 
Μενέλᾱ , ἵν’ εἰδῇς οἷ τελευτήσω λόγον , στεφάνωσον Ἑλλάδ’ ἀξίως τήνδε κτανὼν σαυτοῦ , νόμον δὲ τόνδε ταῖς ἄλλαισι θὲς γυναιξί , θνῄσκειν ἥτις ἂν προδῷ πόσιν . 
Χορός 
Μενέλαε , προγόνων τ’ ἀξίως δόμων τε σῶν τεῖσαι δάμαρτα κἀφελοῦ , πρὸς Ἑλλάδος , ψόγον τὸ θῆλύ τ’ , εὐγενὴς ἐχθροῖς φανείς . 
Μενέλαος ἐμοὶ σὺ συμπέπτωκας ἐς ταὐτὸν λόγου , ἑκουσίως τήνδ’ ἐκ δόμων ἐλθεῖν ἐμῶν ξένας ἐς εὐνάς · χἡ Κύπρις κόμπου χάριν λόγοις ἐνεῖται . 
— 
βαῖνε λευστήρων πέλας πόνους τ’ Ἀχαιῶν ἀπόδος ἐν μικρῷ μακροὺς θανοῦσ’ , ἵν’ εἰδῇς μὴ καταισχύνειν ἐμέ . 
Ἑλένη μή , πρός σε γονάτων , τὴν νόσον τὴν τῶν θεῶν προσθεὶς ἐμοὶ κτάνῃς με , συγγίγνωσκε δέ . 
Ἑκάβη μηδ’ οὓς ἀπέκτειν’ ἥδε συμμάχους προδῷς · 
ἐγὼ πρὸ κείνων καὶ τέκνων σε λίσσομαι . 
Μενέλαος παῦσαι , γεραιά · τῆσδε δ’ οὐκ ἐφρόντισα . 
λέγω δὲ προσπόλοισι πρὸς πρύμνας νεῶν τήνδ’ ἐκκομίζειν , ἔνθα ναυστολήσεται . 
Ἑκάβη μή νυν νεὼς σοὶ ταὐτὸν ἐσβήτω σκάφος . 
Μενέλαος τί δ’ ἔστι ; 
μεῖζον βρῖθος ἢ πάροιθ’ ἔχει ; 
Ἑκάβη οὐκ ἔστ’ ἐραστὴς ὅστις οὐκ ἀεὶ φιλεῖ . 
Μενέλαος ὅπως ἂν ἐκβῇ τῶν ἐρωμένων ὁ νοῦς . 
ἔσται δ’ ἃ βούλῃ · ναῦν γὰρ οὐκ ἐσβήσεται ἐς ἥνπερ ἡμεῖς · καὶ γὰρ οὐ κακῶς λέγεις · 
ἐλθοῦσα δ’ Ἄργος ὥσπερ ἀξία κακῶς κακὴ θανεῖται καὶ γυναιξὶ σωφρονεῖν πάσαισι θήσει . 
ῥᾴδιον μὲν οὐ τόδε · 
ὅμως δ’ ὁ τῆσδ’ ὄλεθρος ἐς φόβον βαλεῖ τὸ μῶρον αὐτῶν , κἂν ἔτ’ ὦσ’ ἐχθίονες . 
Χορός οὕτω δὴ τὸν ἐν Ἰλίῳ ναὸν καὶ θυόεντα βω‐ μὸν προύδωκας Ἀχαιοῖς , ὦ Ζεῦ , καὶ πελάνων φλόγα σμύρνης αἰθερίας τε κα‐ πνὸν καὶ Πέργαμον ἱερὰν 
Ἰδαῖά τ’ Ἰδαῖα κισσοφόρα νάπη χιόνι κατάρυτα ποταμίᾳ τέρμονα πρωτόβολόν θ’ ἁλίῳ , τὰν καταλαμπομέναν ζαθέαν θεράπναν . 
Χορός φροῦδαί σοι θυσίαι χορῶν τ’ εὔφημοι κέλαδοι κατ’ ὄρ‐ φναν τε παννυχίδες θεῶν , χρυσέων τε ξοάνων τύποι 
Φρυγῶν τε ζάθεοι σελᾶ‐ ναι συνδώδεκα πλήθει . 
μέλει μέλει μοι τάδ’ εἰ φρονεῖς , ἄναξ , οὐράνιον ἕδρανον ἐπιβεβὼς αἰθέρα τε πτόλεως ὀλομένας , ἃν πυρὸς αἰθομένα κατέλυσεν ὁρμά . 
Χορός ὦ φίλος ὦ πόσι μοι , σὺ μὲν φθίμενος ἀλαίνεις ἄθαπτος ἄνυδρος , ἐμὲ δὲ πόντιον σκάφος ἀίσσον πτεροῖσι πορεύσει ἱππόβοτον Ἄργος , ἵνα τείχεα λάινα Κυκλώπῑ οὐράνια νέμονται . 
τέκνων δὲ πλῆθος ἐν πύλαις δάκρυσι κατᾴορα στένει · 
βοᾷ βοᾷ · 
Μᾶτερ , ὤμοι , μόναν δή μ’ Ἀχαιοὶ κομί‐ ζουσι σέθεν ἀπ’ ὀμμάτων κυανέαν ἐπὶ ναῦν εἰναλίαισι πλάταις ἢ Σαλαμῖν’ ἱερὰν ἢ δίπορον κορυφὰν 
Ἴσθμιον , ἔνθα πύλας 
Πέλοπος ἔχουσιν ἕδραι . 
Χορός εἴθ’ ἀκάτου Μενέλα μέσον πέλαγος ἰούσας , δίπαλτον ἱερὸν ἀνὰ μέσον πλατᾶν πέσοι 
Αἰγαίου κεραυνοφαὲς πῦρ , 
Ἰλιόθεν ὅτε με πολύδακρυν 
Ἑλλάδι λάτρευμα γᾶθεν ἐξορίζει , χρύσεα δ’ ἔνοπτρα , παρθένων χάριτας , ἔχουσα τυγχάνει 
Διὸς κόρα · 
μηδὲ γαῖάν ποτ’ ἔλθοι Λάκαιναν πατρῷ‐ όν τε θάλαμον ἑστίας , μηδὲ πόλιν Πιτάνας χαλκόπυλόν τε θεάν , δύσγαμον αἶσχος ἑλὼν 
Ἑλλάδι τᾷ μεγάλᾳ καὶ Σιμοεντιάσιν μέλεα πάθεα ῥοῇσιν . 
Χορός ἰὼ ἰώ , καίν’ ἐκ καινῶν μεταβάλλουσαι χθονὶ συντυχίαι . 
λεύσσετε Τρώων τόνδ’ Ἀστυάνακτ’ ἄλοχοι μέλεαι νεκρόν , ὃν πύργων δίσκημα πικρὸν 
Δαναοὶ κτείναντες ἔχουσιν . 
Ταλθύβιος 
Ἑκάβη , νεὼς μὲν πίτυλος εἷς λελειμμένος λάφυρα τἀπίλοιπ’ Ἀχιλλείου τόκου μέλλει πρὸς ἀκτὰς ναυστολεῖν Φθιώτιδας · 
αὐτὸς δ’ ἀνῆκται Νεοπτόλεμος , καινάς τινας 
Πηλέως ἀκούσας συμφοράς , ὥς νιν χθονὸς 
Ἄκαστος ἐκβέβληκεν , ὁ Πελίου γόνος . 
οὗ θᾶσσον οὕνεκ’ , ἢ χάριν μονῆς ἔχων , φροῦδος , μετ’ αὐτοῦ δ’ Ἀνδρομάχη , πολλῶν ἐμοὶ δακρύων ἀγωγός , ἡνίκ’ ἐξώρμα χθονός , πάτραν τ’ ἀναστένουσα καὶ τὸν Ἕκτορος τύμβον προσεννέπουσα . 
καί σφ’ ᾐτήσατο θάψαι νεκρὸν τόνδ’ , ὃς πεσὼν ἐκ τειχέων ψυχὴν ἀφῆκεν Ἕκτορος τοῦ σοῦ γόνος · 
φόβον τ’ Ἀχαιῶν , χαλκόνωτον ἀσπίδα τήνδ’ , ἣν πατὴρ τοῦδ’ ἀμφὶ πλεύρ’ ἐβάλλετο , μή νυν πορεῦσαι Πηλέως ἐφ’ ἑστίαν , μηδ’ ἐς τὸν αὐτὸν θάλαμον , οὗ νυμφεύσεται μήτηρ νεκροῦ τοῦδ’ Ἀνδρομάχη , λύπας ὁρᾶν , ἀλλ’ ἀντὶ κέδρου περιβόλων τε λαΐνων ἐν τῇδε θάψαι παῖδα · σὰς δ’ ἐς ὠλένας δοῦναι , πέπλοισιν ὡς περιστείλῃς νεκρὸν στεφάνοις θ’ , ὅση σοι δύναμις , ὡς ἔχει τὰ σά · 
ἐπεὶ βέβηκε , καὶ τὸ δεσπότου τάχος ἀφείλετ’ αὐτὴν παῖδα μὴ δοῦναι τάφῳ . 
ἡμεῖς μὲν οὖν , ὅταν σὺ κοσμήσῃς νέκυν , γῆν τῷδ’ ἐπαμπισχόντες ἀροῦμεν δόρυ · 
σὺ δ’ ὡς τάχιστα πρᾶσσε τἀπεσταλμένα . 
ἑνὸς μὲν οὖν μόχθου σ’ ἀπαλλάξας ἔχω · 
Σκαμανδρίους γὰρ τάσδε διαπερῶν ῥοὰς ἔλουσα νεκρὸν κἀπένιψα τραύματα . 
ἀλλ’ εἶμ’ ὀρυκτὸν τῷδ’ ἀναρρήξων τάφον , ὡς σύντομ’ ἡμῖν τἀπ’ ἐμοῦ τε κἀπὸ σοῦ ἐς ἓν ξυνελθόντ’ οἴκαδ’ ὁρμήσῃ πλάτην . 
Ἑκάβη θέσθ’ ἀμφίτορνον ἀσπίδ’ Ἕκτορος πέδῳ , λυπρὸν θέαμα κοὐ φίλον λεύσσειν ἐμοί . 
ὦ μείζον’ ὄγκον δορὸς ἔχοντες ἢ φρενῶν , τί τόνδ’ , Ἀχαιοί , παῖδα δείσαντες φόνον καινὸν διειργάσασθε ; 
μὴ Τροίαν ποτὲ πεσοῦσαν ὀρθώσειεν ; 
οὐδὲν ἦτ’ ἄρα , ὅθ’ Ἕκτορος μὲν εὐτυχοῦντος ἐς δόρυ διωλλύμεσθα μυρίας τ’ ἄλλης χερός , πόλεως δ’ ἁλούσης καὶ Φρυγῶν ἐφθαρμένων βρέφος τοσόνδ’ ἐδείσατ’ · οὐκ αἰνῶ φόβον , ὅστις φοβεῖται μὴ διεξελθὼν λόγῳ . 
ὦ φίλταθ’ , ὥς σοι θάνατος ἦλθε δυστυχής . 
εἰ μὲν γὰρ ἔθανες πρὸ πόλεως , ἥβης τυχὼν γάμων τε καὶ τῆς ἰσοθέου τυραννίδος , μακάριος ἦσθ’ ἄν , εἴ τι τῶνδε μακάριον · 
νῦν δ’ αὔτ’ ἰδὼν μὲν γνούς τε σῇ ψυχῇ , τέκνον , οὐκ οἶσθ’ , ἐχρήσω δ’ οὐδὲν ἐν δόμοις ἔχων . 
δύστηνε , κρατὸς ὥς σ’ ἔκειρεν ἀθλίως τείχη πατρῷα , Λοξίου πυργώματα , ὃν πόλλ’ ἐκήπευσ’ ἡ τεκοῦσα βόστρυχον φιλήμασίν τ’ ἔδωκεν , ἔνθεν ἐκγελᾷ ὀστέων ῥαγέντων φόνος , ἵν’ αἰσχρὰ μὴ λέγω . 
ὦ χεῖρες , ὡς εἰκοὺς μὲν ἡδείας πατρὸς κέκτησθ’ , ἐν ἄρθροις δ’ ἔκλυτοι πρόκεισθέ μοι . 
ὦ πολλὰ κόμπους ἐκβαλὸν φίλον στόμα , ὄλωλας , ἐψεύσω μ’ , ὅτ’ ἐσπίπτων πέπλους , 
Ὦ μῆτερ , ηὔδας , ἦ πολύν σοι βοστρύχων πλόκαμον κεροῦμαι , πρὸς τάφον θ’ ὁμηλίκων κώμους ἀπάξω , φίλα διδοὺς προσφθέγματα . 
σὺ δ’ οὐκ ἔμ’ , ἀλλ’ ἐγὼ σὲ τὸν νεώτερον , γραῦς ἄπολις ἄτεκνος , ἄθλιον θάπτω νεκρόν . 
οἴμοι , τὰ πόλλ’ ἀσπάσμαθ’ αἵ τ’ ἐμαὶ τροφαὶ ὕπνοι τ’ ἐκεῖνοι φροῦδά μοι . 
τί καί ποτε γράψειεν ἄν σε μουσοποιὸς ἐν τάφῳ ; 
Τὸν παῖδα τόνδ’ ἔκτειναν Ἀργεῖοί ποτε δείσαντες ; 
— 
αἰσχρὸν τοὐπίγραμμά γ’ Ἑλλάδι . 
ἀλλ’ οὖν πατρῴων οὐ λαχὼν ἕξεις ὅμως ἐν ᾗ ταφήσῃ χαλκόνωτον ἰτέαν . 
ὦ καλλίπηχυν Ἕκτορος βραχίονα σῴζουσ’ , ἄριστον φύλακ’ ἀπώλεσας σέθεν . 
ὡς ἡδὺς ἐν πόρπακι σῷ κεῖται τύπος ἴτυός τ’ ἐν εὐτόρνοισι περιδρόμοις ἱδρώς , ὃν ἐκ μετώπου πολλάκις πόνους ἔχων ἔσταζεν Ἕκτωρ προστιθεὶς γενειάδι . 
φέρετε , κομίζετ’ ἀθλίῳ κόσμον νεκρῷ ἐκ τῶν παρόντων · οὐ γὰρ ἐς κάλλος τύχας δαίμων δίδωσιν · ὧν δ’ ἔχω , λήψῃ τάδε . 
θνητῶν δὲ μῶρος ὅστις εὖ πράσσειν δοκῶν βέβαια χαίρει · τοῖς τρόποις γὰρ αἱ τύχαι , ἔμπληκτος ὡς ἄνθρωπος , ἄλλοτ’ ἄλλοσε πηδῶσι , κοὐδεὶς αὐτὸς εὐτυχεῖ ποτε . 
Χορός καὶ μὴν πρόχειρον αἵδε σοι σκυλευμάτων 
Φρυγίων φέρουσι κόσμον ἐξάπτειν νεκρῷ . 
Ἑκάβη ὦ τέκνον , οὐχ ἵπποισι νικήσαντά σε οὐδ’ ἥλικας τόξοισιν , οὓς Φρύγες νόμους τιμῶσιν , οὐκ ἐς πλησμονὰς θηρωμένη , μήτηρ πατρός σοι προστίθησ’ ἀγάλματα τῶν σῶν ποτ’ ὄντων · νῦν δέ σ’ ἡ θεοστυγὴς ἀφείλεθ’ Ἑλένη , πρὸς δὲ καὶ ψυχὴν σέθεν ἔκτεινε καὶ πάντ’ οἶκον ἐξαπώλεσεν . 
Χορός ἒ ἔ , φρενῶν ἔθιγες ἔθιγες · ὦ μέγας ἐμοί ποτ’ ἂν ἀνάκτωρ πόλεως . 
Ἑκάβη ἃ δ’ ἐν γάμοισι χρῆν σε προσθέσθαι χροῒ 
Ἀσιατίδων γήμαντα τὴν ὑπερτάτην , 
Φρύγια πέπλων ἀγάλματ’ ἐξάπτω χροός . 
σύ τ’ , ὦ ποτ’ οὖσα καλλίνικε , μυρίων μῆτερ τροπαίων , Ἕκτορος φίλον σάκος , στεφανοῦ · θανῇ γὰρ οὐ θανοῦσα σὺν νεκρῷ · 
ἐπεὶ σὲ πολλῷ μᾶλλον ἢ τὰ τοῦ σοφοῦ κακοῦ τ’ Ὀδυσσέως ἄξιον τιμᾶν ὅπλα . 
Χορός αἰαῖ αἰαῖ · πικρὸν ὄδυρμα . . . 
γαῖά σ’ ὦ τέκνον δέξεται . 
στέναζε , μᾶτερ , 
Ἑκάβη αἰαῖ . 
Χορός νεκρῶν ἴακχον . 
Ἑκάβη οἴμοι [μοι] . 
Χορός οἴμοι δῆτα σῶν ἀλάστων κακῶν . 
Ἑκάβη τελαμῶσιν ἕλκη τὰ μὲν ἐγώ σ’ ἰάσομαι , τλήμων ἰατρός , ὄνομ’ ἔχουσα , τἄργα δ’ οὔ · 
τὰ δ’ ἐν νεκροῖσι φροντιεῖ πατὴρ σέθεν . 
Χορός ἄρασσ’ ἄρασσε κρᾶτα πιτύλους διδοῦσα χειρός , ἰώ μοί μοι . 
Ἑκάβη ὦ φίλταται γυναῖκες . . . 
Χορός 
Ἑκάβη , σὰς ἔνεπε · τίνα θροεῖς αὐδάν ; 
Ἑκάβη οὐκ ἦν ἄρ’ ἐν θεοῖσι πλὴν οὑμοὶ πόνοι 
Τροία τε πόλεων ἔκκριτον μισουμένη , μάτην δ’ ἐβουθυτοῦμεν . 
εἰ δὲ μὴ θεὸς ἔστρεψε τἄνω περιβαλὼν κάτω χθονός , ἀφανεῖς ἂν ὄντες οὐκ ἂν ὑμνήθημεν ἂν μούσαις ἀοιδὰς δόντες ὑστέρων βροτῶν . 
χωρεῖτε , θάπτετ’ ἀθλίῳ τύμβῳ νεκρόν · 
ἔχει γὰρ οἷα δεῖ γε νερτέρων στέφη . 
δοκῶ δὲ τοῖς θανοῦσι διαφέρειν βραχύ , εἰ πλουσίων τις τεύξεται κτερισμάτων · 
κενὸν δὲ γαύρωμ’ ἐστὶ τῶν ζώντων τόδε . 
Χορός ἰὼ ἰώ · 
μελέα μήτηρ , ἣ τὰς μεγάλας ἐλπίδας ἐν σοὶ κατέκναψε βίου . 
μέγα δ’ ὀλβισθεὶς ὡς ἐκ πατέρων ἀγαθῶν ἐγένου , δεινῷ θανάτῳ διόλωλας . 
ἔα ἔα · 
τίνας Ἰλιάσιν ταῖσδ’ ἐν κορυφαῖς λεύσσω φλογέας δαλοῖσι χέρας διερέσσοντας ; 
μέλλει Τροίᾳ καινόν τι κακὸν προσέσεσθαι . 
Ταλθύβιος αὐδῶ λοχαγοῖς , οἳ τέταχθ’ ἐμπιμπράναι 
Πριάμου τόδ’ ἄστυ , μηκέτ’ ἀργοῦσαν φλόγα ἐν χειρὶ σῴζειν , ἀλλὰ πῦρ ἐνιέναι , ὡς ἂν κατασκάψαντες Ἰλίου πόλιν στελλώμεθ’ οἴκαδ’ ἄσμενοι Τροίας ἄπο . 
ὑμεῖς δ’ , ἵν’ αὑτὸς λόγος ἔχῃ μορφὰς δύο , χωρεῖτε , Τρώων παῖδες , ὀρθίαν ὅταν σάλπιγγος ἠχὼ δῶσιν ἀρχηγοὶ στρατοῦ , πρὸς ναῦς Ἀχαιῶν , ὡς ἀποστέλλησθε γῆς . 
σύ τ’ , ὦ γεραιὰ δυστυχεστάτη γύναι , ἕπου . 
μεθήκουσίν σ’ Ὀδυσσέως πάρα οἵδ’ , ᾧ σε δούλην κλῆρος ἐκπέμπει πάτρας . 
Ἑκάβη οἲ ’γὼ τάλαινα · τοῦτο δὴ τὸ λοίσθιον καὶ τέρμα πάντων τῶν ἐμῶν ἤδη κακῶν · 
ἔξειμι πατρίδος , πόλις ὑφάπτεται πυρί . 
ἀλλ’ , ὦ γεραιὲ πούς , ἐπίσπευσον μόλις , ὡς ἀσπάσωμαι τὴν ταλαίπωρον πόλιν . 
ὦ μεγάλα δή ποτ’ ἀμπνέουσ’ ἐν βαρβάροις 
Τροία , τὸ κλεινὸν ὄνομ’ ἀφαιρήσῃ τάχα . 
πιμπρᾶσί σ’ , ἡμᾶς δ’ ἐξάγουσ’ ἤδη χθονὸς δούλας · ἰὼ θεοί . 
καὶ τί τοὺς θεοὺς καλῶ ; 
καὶ πρὶν γὰρ οὐκ ἤκουσαν ἀνακαλούμενοι . 
φέρ’ ἐς πυρὰν δράμωμεν · ὡς κάλλιστά μοι σὺν τῇδε πατρίδι κατθανεῖν πυρουμένῃ . 
Ταλθύβιος ἐνθουσιᾷς , δύστηνε , τοῖς σαυτῆς κακοῖς . 
ἀλλ’ ἄγετε , μὴ φείδεσθ’ · Ὀδυσσέως δὲ χρὴ ἐς χεῖρα δοῦναι τήνδε καὶ πέμπειν γέρας . 
Ἑκάβη ὀττοτοτοτοτοῖ . 
Κρόνιε , πρύτανι Φρύγιε , γενέτα πάτερ , ἀνάξια τᾶς Δαρδάνου γονᾶς τάδ’ οἷα πάσχομεν δέδορκας ; 
Χορός δέδορκεν , ἁ δὲ μεγαλόπολις ἄπολις ὄλωλεν οὐδ’ ἔτ’ ἔστι Τροία . 
Ἑκάβη ὀττοτοτοτοτοῖ . 
λέλαμπεν Ἴλιος , Περ‐ γάμων τε πυρὶ καταίθεται τέραμνα καὶ πόλις ἄκρα τε τειχέων . 
Χορός πτέρυγι δὲ καπνὸς ὥς τις οὐ‐ ρανίᾳ πεσοῦσα δορὶ καταφθίνει γᾶ . 
μαλερὰ μέλαθρα πυρὶ κατάδρομα δαΐῳ τε λόγχᾳ . 
Ἑκάβη ἰὼ γᾶ τρόφιμε τῶν ἐμῶν τέκνων . 
Χορός ἓ ἕ . 
Ἑκάβη ὦ τέκνα , κλύετε , μάθετε ματρὸς αὐδάν . 
Χορός ἰαλέμῳ τοὺς θανόντας ἀπύεις . 
Ἑκάβη γεραιά γ’ ἐς πέδον τιθεῖσα μέλεα καὶ χερσὶ γαῖαν κτυποῦσα δισσαῖς . 
Χορός διάδοχά σοι γόνυ τίθημι γαίᾳ τοὺς ἐμοὺς καλοῦσα νέρθεν ἀθλίους ἀκοίτας . 
Ἑκάβη ἀγόμεθα φερόμεθ’ . . . 
Χορός ἄλγος ἄλγος βοᾷς . 
Ἑκάβη δούλειον ὑπὸ μέλαθρον . 
Χορός ἐκ πάτρας γ’ ἐμᾶς . 
Ἑκάβη ἰώ . 
Πρίαμε Πρίαμε , σὺ μὲν ὀλόμενος ἄταφος ἄφιλος ἄτας ἐμᾶς ἄιστος εἶ . 
Χορός μέλας γὰρ ὄσσε κατεκάλυψε θάνατος ὅσιος ἀνοσίαις σφαγαῖσιν . 
Ἑκάβη ἰὼ θεῶν μέλαθρα καὶ πόλις φίλα , 
Χορός ἓ ἕ . 
Ἑκάβη τὰν φόνιον ἔχετε φλόγα δορός τε λόγχαν . 
Χορός τάχ’ ἐς φίλαν γᾶν πεσεῖσθ’ ἀνώνυμοι . 
Ἑκάβη κόνις δ’ ἴσα καπνῷ πτέρυγι πρὸς αἰθέρα ᾆστον οἴκων ἐμῶν με θήσει . 
Χορός ὄνομα δὲ γᾶς ἀφανὲς εἶσιν · ἄλλᾳ δ’ ἄλλο φροῦδον , οὐδ’ ἔτ’ ἔστιν ἁ τάλαινα Τροία . 
Ἑκάβη ἐμάθετ’ , ἐκλύετε ; 
Χορός 
Περγάμων <γε> 
κτύπον . 
Ἑκάβη ἔνοσις ἅπασαν ἔνοσις . . . 
Χορός ἐπικλύσει πόλιν . 
Ἑκάβη ἰώ · 
τρομερὰ μέλεα , φέρετ’ ἐμὸν ἴχνος · 
ἴτ’ ἐπί , τάλανα , δούλειον ἁμέραν βίου . 
Χορός ἰὼ τάλαινα πόλις · ὅμως δὲ πρόφερε πόδα σὸν ἐπὶ πλάτας Ἀχαιῶν .
