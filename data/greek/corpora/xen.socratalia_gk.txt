Σωκράτους δὲ ἄξιόν μοι δοκεῖ εἶναι μεμνῆσθαι καὶ ὡς ἐπειδὴ ἐκλήθη εἰς τὴν δίκην ἐβουλεύσατο περί τε τῆς ἀπολογίας καὶ τῆς τελευτῆς τοῦ βίου . 
γεγράφασι μὲν οὖν περὶ τούτου καὶ ἄλλοι καὶ πάντες ἔτυχον τῆς μεγαληγορίας αὐτοῦ · ᾧ καὶ δῆλον ὅτι τῷ ὄντι οὕτως ἐρρήθη ὑπὸ Σωκράτους . 
ἀλλ’ ὅτι ἤδη ἑαυτῷ ἡγεῖτο αἱρετώτερον εἶναι τοῦ βίου θάνατον , τοῦτο οὐ διεσαφήνισαν · ὥστε ἀφρονεστέρα αὐτοῦ φαίνεται εἶναι ἡ μεγαληγορία . 
Ἑρμογένης μέντοι ὁ Ἱππονίκου ἑταῖρός τε ἦν αὐτῷ καὶ ἐξήγγειλε περὶ αὐτοῦ τοιαῦτα ὥστε πρέπουσαν φαίνεσθαι τὴν μεγαληγορίαν αὐτοῦ τῇ διανοίᾳ . 
ἐκεῖνος γὰρ ἔφη ὁρῶν αὐτὸν περὶ πάντων μᾶλλον διαλεγόμενον ἢ περὶ τῆς δίκης εἰπεῖν · 
οὐκ ἐχρῆν μέντοι σκοπεῖν , ὦ Σώκρατες , καὶ ὅ τι ἀπολογήσῃ ; 
τὸν δὲ τὸ μὲν πρῶτον ἀποκρίνασθαι · οὐ γὰρ δοκῶ σοι ἀπολογεῖσθαι μελετῶν διαβεβιωκέναι ; 
ἐπεὶ δ’ αὐτὸν ἐρέσθαι · πῶς ; 
ὅτι οὐδὲν ἄδικον διαγεγένημαι ποιῶν · ἥνπερ νομίζω μελέτην εἶναι καλλίστην ἀπολογίας . 
ἐπεὶ δὲ αὐτὸν πάλιν λέγειν · οὐχ ὁρᾷς τὰ Ἀθηναίων δικαστήρια ὡς πολλάκις μὲν οὐδὲν ἀδικοῦντας λόγῳ παραχθέντες ἀπέκτειναν , πολλάκις δὲ ἀδικοῦντας ἢ ἐκ τοῦ λόγου οἰκτίσαντες ἢ ἐπιχαρίτως εἰπόντας ἀπέλυσαν ; 
ἀλλὰ ναὶ μὰ Δία , φάναι αὐτόν , καὶ δὶς ἤδη ἐπιχειρήσαντός μου σκοπεῖν περὶ τῆς ἀπολογίας ἐναντιοῦταί μοι τὸ δαιμόνιον . 
ὡς δὲ αὐτὸν εἰπεῖν · θαυμαστὰ λέγεις , τὸν δ’ αὖ ἀποκρίνασθαι · ἦ θαυμαστὸν νομίζεις εἰ καὶ τῷ θεῷ δοκεῖ ἐμὲ βέλτιον εἶναι ἤδη τελευτᾶν ; 
οὐκ οἶσθα ὅτι μέχρι μὲν τοῦδε οὐδενὶ ἀνθρώπων ὑφείμην <ἂν> 
βέλτιον ἐμοῦ βεβιωκέναι ; 
ὅπερ γὰρ ἥδιστόν ἐστιν , ᾔδειν ὁσίως μοι καὶ δικαίως ἅπαντα τὸν βίον βεβιωμένον · ὥστε ἰσχυρῶς ἀγάμενος ἐμαυτὸν ταὐτὰ ηὕρισκον καὶ τοὺς ἐμοὶ συγγιγνομένους γιγνώσκοντας περὶ ἐμοῦ . 
νῦν δὲ εἰ ἔτι προβήσεται ἡ ἡλικία , οἶδ’ ὅτι ἀνάγκη ἔσται τὰ τοῦ γήρως ἐπιτελεῖσθαι καὶ ὁρᾶν τε χεῖρον καὶ ἀκούειν ἧττον καὶ δυσμαθέστερον εἶναι καὶ ὧν ἔμαθον ἐπιλησμονέστερον . 
ἂν δὲ αἰσθάνωμαι χείρων γιγνόμενος καὶ καταμέμφωμαι ἐμαυτόν , πῶς ἄν , εἰπεῖν , ἐγὼ ἔτι ἂν ἡδέως βιοτεύοιμι ; 
ἴσως δέ τοι , φάναι αὐτόν , καὶ ὁ θεὸς δῑ εὐμένειαν προξενεῖ μοι οὐ μόνον τὸ ἐν καιρῷ τῆς ἡλικίας καταλῦσαι τὸν βίον , ἀλλὰ καὶ τὸ ᾗ ῥᾷστα . 
ἂν γὰρ νῦν κατακριθῇ μου , δῆλον ὅτι ἐξέσται μοι τῇ τελευτῇ χρῆσθαι ἣ ῥᾴστη μὲν ὑπὸ τῶν τούτου ἐπιμεληθέντων κέκριται , ἀπραγμονεστάτη δὲ τοῖς φίλοις , πλεῖστον δὲ πόθον ἐμποιοῦσα τῶν τελευτώντων . 
ὅταν γὰρ ἄσχημον μὲν μηδὲν μηδὲ δυσχερὲς ἐν ταῖς γνώμαις τῶν παρόντων καταλείπηταί <τις> , ὑγιὲς δὲ τὸ σῶμα ἔχων καὶ τὴν ψυχὴν δυναμένην φιλοφρονεῖσθαι ἀπομαραίνηται , πῶς οὐκ ἀνάγκη τοῦτον ποθεινὸν εἶναι ; 
ὀρθῶς δὲ οἱ θεοὶ τότε μου ἠναντιοῦντο , φάναι αὐτόν , τῇ τοῦ λόγου ἐπισκέψει ὅτε ἐδόκει ἡμῖν ζητητέα εἶναι ἐκ παντὸς τρόπου τὰ ἀποφευκτικά . 
εἰ γὰρ τοῦτο διεπραξάμην , δῆλον ὅτι ἡτοιμασάμην ἂν ἀντὶ τοῦ ἤδη λῆξαι τοῦ βίου ἢ νόσοις ἀλγυνόμενος τελευτῆσαι ἢ γήρᾳ , εἰς ὃ πάντα τὰ χαλεπὰ συρρεῖ καὶ μάλα ἔρημα τῶν εὐφροσυνῶν . 
μὰ Δί’ , εἰπεῖν αὐτόν , ὦ Ἑρμόγενες , ἐγὼ ταῦτα οὐδὲ προθυμήσομαι , ἀλλ’ ὅσων νομίζω τετυχηκέναι καλῶν καὶ παρὰ θεῶν καὶ παρ’ ἀνθρώπων , καὶ ἣν ἐγὼ δόξαν ἔχω περὶ ἐμαυτοῦ , ταύτην ἀναφαίνων εἰ βαρυνῶ τοὺς δικαστάς , αἱρήσομαι τελευτᾶν μᾶλλον ἢ ἀνελευθέρως τὸ ζῆν ἔτι προσαιτῶν κερδᾶναι τὸν πολὺ χείρω βίον ἀντὶ θανάτου . 
οὕτως δὲ γνόντα αὐτὸν ἔφη [εἰπεῖν] , ἐπειδὴ κατηγόρησαν αὐτοῦ οἱ ἀντίδικοι ὡς οὓς μὲν ἡ πόλις νομίζει θεοὺς οὐ νομίζοι , ἕτερα δὲ καινὰ δαιμόνια εἰσφέροι καὶ τοὺς νέους διαφθείροι , παρελθόντα εἰπεῖν · 
ἀλλ’ ἐγώ , ὦ ἄνδρες , τοῦτο μὲν πρῶτον θαυμάζω Μελήτου , ὅτῳ ποτὲ γνοὺς λέγει ὡς ἐγὼ οὓς ἡ πόλις νομίζει θεοὺς οὐ νομίζω · ἐπεὶ θύοντά γέ με ἐν ταῖς κοιναῖς ἑορταῖς καὶ ἐπὶ τῶν δημοσίων βωμῶν καὶ οἱ ἄλλοι οἱ παρατυγχάνοντες ἑώρων καὶ αὐτὸς Μέλητος , εἰ ἐβούλετο . 
καινά γε μὴν δαιμόνια πῶς ἂν ἐγὼ εἰσφέροιμι λέγων ὅτι θεοῦ μοι φωνὴ φαίνεται σημαίνουσα ὅ τι χρὴ ποιεῖν ; 
καὶ γὰρ οἱ φθόγγοις οἰωνῶν καὶ οἱ φήμαις ἀνθρώπων χρώμενοι φωναῖς δήπου τεκμαίρονται . 
βροντὰς δὲ ἀμφιλέξει τις ἢ μὴ φωνεῖν ἢ μὴ μέγιστον οἰωνιστήριον εἶναι ; 
ἡ δὲ Πυθοῖ ἐν τῷ τρίποδι ἱέρεια οὐ καὶ αὐτὴ φωνῇ τὰ παρὰ τοῦ θεοῦ διαγγέλλει ; 
ἀλλὰ μέντοι καὶ τὸ προειδέναι γε τὸν θεὸν τὸ μέλλον καὶ τὸ προσημαίνειν ᾧ βούλεται , καὶ τοῦτο , ὥσπερ ἐγώ φημι , οὕτω πάντες καὶ λέγουσι καὶ νομίζουσιν . 
ἀλλ’ οἱ μὲν οἰωνούς τε καὶ φήμας καὶ συμβόλους τε καὶ μάντεις ὀνομάζουσι τοὺς προσημαίνοντας εἶναι , ἐγὼ δὲ τοῦτο δαιμόνιον καλῷ καὶ οἶμαι οὕτως ὀνομάζων καὶ ἀληθέστερα καὶ ὁσιώτερα λέγειν τῶν τοῖς ὄρνισιν ἀνατιθέντων τὴν τῶν θεῶν δύναμιν . 
ὥς γε μὴν οὐ ψεύδομαι κατὰ τοῦ θεοῦ καὶ τοῦτ’ ἔχω τεκμήριον · καὶ γὰρ τῶν φίλων πολλοῖς δὴ ἐξαγγείλας τὰ τοῦ θεοῦ συμβουλεύματα οὐδεπώποτε ψευσάμενος ἐφάνην . 
ἐπεὶ δὲ ταῦτα ἀκούοντες οἱ δικασταὶ ἐθορύβουν , οἱ μὲν ἀπιστοῦντες τοῖς λεγομένοις , οἱ δὲ καὶ φθονοῦντες , εἰ καὶ παρὰ θεῶν μειζόνων ἢ αὐτοὶ τυγχάνοι , πάλιν εἰπεῖν τὸν Σωκράτην · ἄγε δὴ ἀκούσατε καὶ ἄλλα , ἵνα ἔτι μᾶλλον οἱ βουλόμενοι ὑμῶν ἀπιστῶσι τῷ ἐμὲ τετιμῆσθαι ὑπὸ δαιμόνων . 
Χαιρεφῶντος γάρ ποτε ἐπερωτῶντος ἐν Δελφοῖς περὶ ἐμοῦ πολλῶν παρόντων ἀνεῖλεν ὁ Ἀπόλλων μηδένα εἶναι ἀνθρώπων ἐμοῦ μήτε ἐλευθεριώτερον μήτε δικαιότερον μήτε σωφρονέστερον . 
ὡς δ’ αὖ ταῦτ’ ἀκούσαντες οἱ δικασταὶ ἔτι μᾶλλον εἰκότως ἐθορύβουν , αὖθις εἰπεῖν τὸν Σωκράτην · ἀλλὰ μείζω μέν , ὦ ἄνδρες , εἶπεν ὁ θεὸς ἐν χρησμοῖς περὶ Λυκούργου τοῦ Λακεδαιμονίοις νομοθετήσαντος ἢ περὶ ἐμοῦ . 
λέγεται γὰρ εἰς τὸν ναὸν εἰσιόντα προσειπεῖν αὐτόν · φροντίζω πότερα θεόν σε εἴπω ἢ ἄνθρωπον . 
ἐμὲ δὲ θεῷ μὲν οὐκ εἴκασεν , ἀνθρώπων δὲ πολλῷ προέκρινεν ὑπερφέρειν . 
ὅμως δὲ ὑμεῖς μηδὲ ταῦτ’ εἰκῇ πιστεύσητε τῷ θεῷ , ἀλλὰ καθ’ ἓν ἕκαστον ἐπισκοπεῖτε ὧν εἶπεν ὁ θεός . 
τίνα μὲν γὰρ ἐπίστασθε ἧττον ἐμοῦ δουλεύοντα ταῖς τοῦ σώματος ἐπιθυμίαις ; 
τίνα δὲ ἀνθρώπων ἐλευθεριώτερον , ὃς παρ’ οὐδενὸς οὔτε δῶρα οὔτε μισθὸν δέχομαι ; 
δικαιότερον δὲ τίνα ἂν εἰκότως νομίσαιτε τοῦ πρὸς τὰ παρόντα συνηρμοσμένου , ὡς τῶν ἀλλοτρίων μηδενὸς προσδεῖσθαι ; 
σοφὸν δὲ πῶς οὐκ ἄν τις εἰκότως ἄνδρα φήσειεν εἶναι ὃς ἐξ ὅτουπερ ξυνιέναι τὰ λεγόμενα ἠρξάμην οὐπώποτε διέλειπον καὶ ζητῶν καὶ μανθάνων ὅ τι ἐδυνάμην ἀγαθόν ; 
ὡς δὲ οὐ μάτην ἐπόνουν οὐ δοκεῖ ὑμῖν καὶ τάδε τεκμήρια εἶναι , τὸ πολλοὺς μὲν πολίτας τῶν ἀρετῆς ἐφιεμένων , πολλοὺς δὲ ξένων , ἐκ πάντων προαιρεῖσθαι ἐμοὶ ξυνεῖναι ; 
ἐκείνου δὲ τί φήσομεν αἴτιον εἶναι , τοῦ πάντας εἰδέναι ὅτι ἐγὼ ἥκιστ’ ἂν ἔχοιμι χρήματα ἀντιδιδόναι , ὅμως πολλοὺς ἐπιθυμεῖν ἐμοί τι δωρεῖσθαι ; 
τὸ δ’ ἐμὲ μὲν μηδ’ ὑφ’ ἑνὸς ἀπαιτεῖσθαι εὐεργεσίας , ἐμοὶ δὲ πολλοὺς ὁμολογεῖν χάριτας ὀφείλειν ; 
τὸ δ’ ἐν τῇ πολιορκίᾳ τοὺς μὲν ἄλλους οἰκτίρειν ἑαυτούς , ἐμὲ δὲ μηδὲν ἀπορώτερον διάγειν ἢ ὅτε τὰ μάλιστα ἡ πόλις ηὐδαιμόνει ; 
τὸ δὲ τοὺς ἄλλους μὲν τὰς εὐπαθείας ἐκ τῆς ἀγορᾶς πολυτελεῖς πορίζεσθαι , ἐμὲ δὲ ἐκ τῆς ψυχῆς ἄνευ δαπάνης ἡδίους ἐκείνων μηχανᾶσθαι ; 
εἴ γε μὴν ὅσα εἴρηκα περὶ ἐμαυτοῦ μηδεὶς δύναιτ’ ἂν ἐξελέγξαι με ὡς ψεύδομαι , πῶς οὐκ ἂν ἤδη δικαίως καὶ ὑπὸ θεῶν καὶ ὑπ’ ἀνθρώπων ἐπαινοίμην ; 
ἀλλ’ ὅμως σύ με φῄς , ὦ Μέλητε , τοιαῦτα ἐπιτηδεύοντα τοὺς νέους διαφθείρειν ; 
καίτοι ἐπιστάμεθα μὲν δήπου τίνες εἰσὶ νέων διαφθοραί · σὺ δὲ εἰπὲ εἴ τινα οἶσθα ὑπ’ ἐμοῦ γεγενημένον ἢ ἐξ εὐσεβοῦς ἀνόσιον ἢ ἐκ σώφρονος ὑβριστὴν ἢ ἐξ εὐδιαίτου πολυδάπανον ἢ [ὡς] 
ἐκ μετριοπότου οἰνόφλυγα ἢ ἐκ φιλοπόνου μαλακὸν ἢ ἄλλης πονηρᾶς ἡδονῆς ἡττημένον . 
ἀλλὰ ναὶ μὰ Δί’ , ἔφη ὁ Μέλητος , ἐκείνους οἶδα οὓς σὺ πέπεικας σοὶ πείθεσθαι μᾶλλον ἢ τοῖς γειναμένοις . 
ὁμολογῶ , φάναι τὸν Σωκράτην , περί γε παιδείας · τοῦτο γὰρ ἴσασιν ἐμοὶ μεμεληκός . 
περὶ δὲ ὑγιείας τοῖς ἰατροῖς μᾶλλον οἱ ἄνθρωποι πείθονται ἢ τοῖς γονεῦσι · καὶ ἐν ταῖς ἐκκλησίαις γε πάντες δήπου οἱ Ἀθηναῖοι τοῖς φρονιμώτατα λέγουσι πείθονται μᾶλλον ἢ τοῖς προσήκουσιν . 
οὐ γὰρ δὴ καὶ στρατηγοὺς αἱρεῖσθε καὶ πρὸ πατέρων καὶ πρὸ ἀδελφῶν , καὶ ναὶ μὰ Δία γε ὑμεῖς πρὸ ὑμῶν αὐτῶν , οὓς ἂν ἡγῆσθε περὶ τῶν πολεμικῶν φρονιμωτάτους εἶναι ; 
οὕτω γάρ , φάναι τὸν Μέλητον , ὦ Σώκρατες , καὶ συμφέρει καὶ νομίζεται . 
οὐκοῦν , εἰπεῖν τὸν Σωκράτην , θαυμαστὸν καὶ τοῦτό σοι δοκεῖ εἶναι , τὸ ἐν μὲν ταῖς ἄλλαις πράξεσι μὴ μόνον ἰσομοιρίας τυγχάνειν τοὺς κρατίστους , ἀλλὰ καὶ προτετιμῆσθαι , ἐμὲ δέ , <ὅτι> 
περὶ τοῦ μεγίστου ἀγαθοῦ ἀνθρώποις περὶ παιδείας , βέλτιστος εἶναι ὑπό τινων προκρίνομαι , τούτου ἕνεκα θανάτου ὑπὸ σοῦ διώκεσθαι ; 
ἐρρήθη μὲν δῆλον ὅτι τούτων πλείω ὑπό τε αὐτοῦ καὶ τῶν συναγορευόντων φίλων αὐτῷ . 
ἀλλ’ ἐγὼ οὐ τὰ πάντα εἰπεῖν τὰ ἐκ τῆς δίκης ἐσπούδασα , ἀλλ’ ἤρκεσέ μοι δηλῶσαι ὅτι Σωκράτης τὸ μὲν μήτε περὶ θεοὺς ἀσεβῆσαι μήτε περὶ ἀνθρώπους ἄδικος φανῆναι περὶ παντὸς ἐποιεῖτο · 
τὸ δὲ μὴ ἀποθανεῖν οὐκ ᾤετο λιπαρητέον εἶναι , ἀλλὰ καὶ καιρὸν ἤδη ἐνόμιζεν ἑαυτῷ τελευτᾶν . 
ὅτι δὲ οὕτως ἐγίγνωσκε καταδηλότερον ἐγένετο , ἐπειδὴ καὶ ἡ δίκη κατεψηφίσθη . 
πρῶτον μὲν γὰρ κελευόμενος ὑποτιμᾶσθαι οὔτε αὐτὸς ὑπετιμήσατο οὔτε τοὺς φίλους εἴασεν , ἀλλὰ καὶ ἔλεγεν ὅτι τὸ ὑποτιμᾶσθαι ὁμολογοῦντος εἴη ἀδικεῖν . 
ἔπειτα τῶν ἑταίρων ἐκκλέψαι βουλομένων αὐτὸν οὐκ ἐφείπετο , ἀλλὰ καὶ ἐπισκῶψαι ἐδόκει ἐρόμενος εἴ που εἰδεῖέν τι χωρίον ἔξω τῆς Ἀττικῆς ἔνθα οὐ προσβατὸν θανάτῳ . 
ὡς δὲ τέλος εἶχεν ἡ δίκη , εἰπεῖν αὐτόν · ἀλλ’ , ὦ ἄνδρες , τοὺς μὲν διδάσκοντας τοὺς μάρτυρας ὡς χρὴ ἐπιορκοῦντας καταψευδομαρτυρεῖν ἐμοῦ καὶ τοὺς πειθομένους τούτοις ἀνάγκη ἐστὶ πολλὴν ἑαυτοῖς συνειδέναι ἀσέβειαν καὶ ἀδικίαν · ἐμοὶ δὲ τί προσήκει νῦν μεῖον φρονεῖν ἢ πρὶν κατακριθῆναι , μηδὲν ἐλεγχθέντι ὡς πεποίηκά τι ὧν ἐγράψαντό με ; 
οὐδὲ γὰρ ἔγωγε ἀντὶ Διὸς καὶ Ἥρας καὶ τῶν σὺν τούτοις θεῶν οὔτε θύων τισὶ καινοῖς δαίμοσιν οὔτε ὀμνὺς οὔτε νομίζων ἄλλους θεοὺς ἀναπέφηνα . 
τούς γε μὴν νέους πῶς ἂν διαφθείροιμι καρτερίαν καὶ εὐτέλειαν προσεθίζων ; 
ἐφ’ οἷς γε μὴν ἔργοις κεῖται θάνατος ἡ ζημία , ἱεροσυλίᾳ , τοιχωρυχίᾳ , ἀνδραποδίσει , πόλεως προδοσίᾳ , οὐδ’ αὐτοὶ οἱ ἀντίδικοι τούτων πρᾶξαί τι κατ’ ἐμοῦ φασιν . 
ὥστε θαυμαστὸν ἔμοιγε δοκεῖ εἶναι ὅπως ποτὲ ἐφάνη ὑμῖν τοῦ θανάτου ἔργον ἄξιον ἐμοὶ εἰργασμένον . 
ἀλλ’ οὐδὲ μέντοι ὅτι ἀδίκως ἀποθνῄσκω , διὰ τοῦτο μεῖον φρονητέον · οὐ γὰρ ἐμοὶ ἀλλὰ τοῖς καταγνοῦσι τοῦτο αἰσχρόν [γάρ] 
ἐστι . 
παραμυθεῖται δ’ ἔτι με καὶ Παλαμήδης ὁ παραπλησίως ἐμοὶ τελευτήσας · ἔτι γὰρ καὶ νῦν πολὺ καλλίους ὕμνους παρέχεται Ὀδυσσέως τοῦ ἀδίκως ἀποκτείναντος αὐτόν · οἶδ’ ὅτι καὶ ἐμοὶ μαρτυρήσεται ὑπό τε τοῦ ἐπιόντος καὶ ὑπὸ τοῦ παρεληλυθότος χρόνου ὅτι ἠδίκησα μὲν οὐδένα πώποτε οὐδὲ πονηρότερον ἐποίησα , εὐηργέτουν δὲ τοὺς ἐμοὶ διαλεγομένους προῖκα διδάσκων ὅ τι ἐδυνάμην ἀγαθόν . 
εἰπὼν δὲ ταῦτα μάλα ὁμολογουμένως δὴ τοῖς εἰρημένοις ἀπῄει καὶ ὄμμασι καὶ σχήματι καὶ βαδίσματι φαιδρός . 
ὡς δὲ ᾔσθετο ἄρα τοὺς παρεπομένους δακρύοντας , τί τοῦτο ; 
εἰπεῖν αὐτόν , ἦ ἄρτι δακρύετε ; 
οὐ γὰρ πάλαι ἴστε ὅτι ἐξ ὅτουπερ ἐγενόμην κατεψηφισμένος ἦν μου ὑπὸ τῆς φύσεως ὁ θάνατος ; 
ἀλλὰ μέντοι εἰ μὲν ἀγαθῶν ἐπιρρεόντων προαπόλλυμαι , δῆλον ὅτι ἐμοὶ καὶ τοῖς ἐμοῖς εὔνοις λυπητέον · εἰ δὲ χαλεπῶν προσδοκωμένων καταλύω τὸν βίον , ἐγὼ μὲν οἶμαι ὡς εὐπραγοῦντος ἐμοῦ πᾶσιν ὑμῖν εὐθυμητέον εἶναι . 
παρὼν δέ τις Ἀπολλόδωρος , ἐπιθυμητὴς μὲν ὢν ἰσχυρῶς αὐτοῦ , ἄλλως δ’ εὐήθης , εἶπεν ἄρα · ἀλλὰ τοῦτο ἔγωγε , ὦ Σώκρατες , χαλεπώτατα φέρω ὅτι ὁρῶ σε ἀδίκως ἀποθνῄσκοντα . 
τὸν δὲ λέγεται καταψήσαντα αὐτοῦ τὴν κεφαλὴν εἰπεῖν · σὺ δέ , ὦ φίλτατε Ἀπολλόδωρε , μᾶλλον ἐβούλου με ὁρᾶν δικαίως ἢ ἀδίκως ἀποθνῄσκοντα ; 
καὶ ἅμα ἐπιγελάσαι . 
λέγεται δὲ καὶ Ἄνυτον παριόντα ἰδὼν εἰπεῖν · ἀλλ’ ὁ μὲν ἀνὴρ ὅδε κυδρός , ὡς μέγα τι καὶ καλὸν διαπεπραγμένος , εἰ ἀπέκτονέ με , ὅτι αὐτὸν τῶν μεγίστων ὑπὸ τῆς πόλεως ὁρῶν ἀξιούμενον οὐκ ἔφην χρῆναι τὸν υἱὸν περὶ βύρσας παιδεύειν . 
ὡς μοχθηρὸς οὗτος , ἔφη , ὃς οὐκ ἔοικεν εἰδέναι ὅτι ὁπότερος ἡμῶν καὶ συμφορώτερα καὶ καλλίω εἰς τὸν ἀεὶ χρόνον διαπέπρακται , οὗτός ἐστι καὶ ὁ νικῶν . 
ἀλλὰ μέντοι , φάναι αὐτόν , ἀνέθηκε μὲν καὶ Ὅμηρος ἔστιν οἷς τῶν ἐν καταλύσει τοῦ βίου προγιγνώσκειν τὰ μέλλοντα , βούλομαι δὲ καὶ ἐγὼ χρησμῳδῆσαί τι . 
συνεγενόμην γάρ ποτε βραχέα τῷ Ἀνύτου υἱῷ , καὶ ἔδοξέ μοι οὐκ ἄρρωστος τὴν ψυχὴν εἶναι · ὥστε φημὶ αὐτὸν ἐπὶ τῇ δουλοπρεπεῖ διατριβῇ ἣν ὁ πατὴρ αὐτῷ παρεσκεύακεν οὐ διαμενεῖν · διὰ δὲ τὸ μηδένα ἔχειν σπουδαῖον ἐπιμελητὴν προσπεσεῖσθαί τινι αἰσχρᾷ ἐπιθυμίᾳ , καὶ προβήσεσθαι μέντοι πόρρω μοχθηρίας . 
ταῦτα δ’ εἰπὼν οὐκ ἐψεύσατο , ἀλλ’ ὁ νεανίσκος ἡσθεὶς οἴνῳ οὔτε νυκτὸς οὔτε ἡμέρας ἐπαύετο πίνων , καὶ τέλος οὔτε τῇ ἑαυτοῦ πόλει οὔτε τοῖς φίλοις οὔτε αὑτῷ ἄξιος οὐδενὸς ἐγένετο . 
Ἄνυτος μὲν δὴ διὰ τὴν τοῦ υἱοῦ πονηρὰν παιδείαν καὶ διὰ τὴν αὑτοῦ ἀγνωμοσύνην ἔτι καὶ τετελευτηκὼς τυγχάνει κακοδοξίας . 
Σωκράτης δὲ διὰ τὸ μεγαλύνειν ἑαυτὸν ἐν τῷ δικαστηρίῳ φθόνον ἐπαγόμενος μᾶλλον καταψηφίσασθαι ἑαυτοῦ ἐποίησε τοὺς δικαστάς . 
ἐμοὶ μὲν οὖν δοκεῖ θεοφιλοῦς μοίρας τετυχηκέναι · τοῦ μὲν γὰρ βίου τὸ χαλεπώτατον ἀπέλιπε , τῶν δὲ θανάτων τοῦ ῥᾴστου ἔτυχεν . 
ἐπεδείξατο δὲ τῆς ψυχῆς τὴν ῥώμην · ἐπεὶ γὰρ ἔγνω τοῦ ἔτι ζῆν τὸ τεθνάναι αὐτῷ κρεῖττον εἶναι , ὥσπερ οὐδὲ πρὸς τἆλλα τἀγαθὰ προσάντης ἦν , οὐδὲ πρὸς τὸν θάνατον ἐμαλακίσατο , ἀλλ’ ἱλαρῶς καὶ προσεδέχετο αὐτὸν καὶ ἐπετελέσατο . 
ἐγὼ μὲν δὴ κατανοῶν τοῦ ἀνδρὸς τήν τε σοφίαν καὶ τὴν γενναιότητα οὔτε μὴ μεμνῆσθαι δύναμαι αὐτοῦ οὔτε μεμνημένος μὴ οὐκ ἐπαινεῖν . 
εἰ δέ τις τῶν ἀρετῆς ἐφιεμένων ὠφελιμωτέρῳ τινὶ Σωκράτους συνεγένετο , ἐκεῖνον ἐγὼ τὸν ἄνδρα ἀξιομακαριστότατον νομίζω . 
Οἰκονομικός ἤκουσα δέ ποτε αὐτοῦ καὶ περὶ οἰκονομίας τοιάδε διαλεγομένου · εἰπέ μοι , ἔφη , ὦ Κριτόβουλε , ἆρά γε ἡ οἰκονομία ἐπιστήμης τινὸς ὄνομά ἐστιν , ὥσπερ ἡ ἰατρικὴ καὶ ἡ χαλκευτικὴ καὶ ἡ τεκτονική ; 
ἔμοιγε δοκεῖ , ἔφη ὁ Κριτόβουλος . 
ἦ καὶ ὥσπερ τούτων τῶν τεχνῶν ἔχοιμεν ἂν εἰπεῖν ὅ τι ἔργον ἑκάστης , οὕτω καὶ τῆς οἰκονομίας δυναίμεθ’ ἂν εἰπεῖν ὅ τι ἔργον αὐτῆς ἐστι ; 
δοκεῖ γοῦν , ἔφη ὁ Κριτόβουλος , οἰκονόμου ἀγαθοῦ εἶναι εὖ οἰκεῖν τὸν ἑαυτοῦ οἶκον . 
ἦ καὶ τὸν ἄλλου δὲ οἶκον , ἔφη ὁ Σωκράτης , εἰ ἐπιτρέποι τις αὐτῷ , οὐκ ἂν δύναιτο , εἰ βούλοιτο , εὖ οἰκεῖν , ὥσπερ καὶ τὸν ἑαυτοῦ ; 
ὁ μὲν γὰρ τεκτονικὴν ἐπιστάμενος ὁμοίως ἂν καὶ ἄλλῳ δύναιτο ἐργάζεσθαι ὅ τι περ καὶ ἑαυτῷ , καὶ ὁ οἰκονομικός γ’ ἂν ὡσαύτως . 
ἔμοιγε δοκεῖ , ὦ Σώκρατες . 
ἔστιν ἄρα , ἔφη ὁ Σωκράτης , τὴν τέχνην ταύτην ἐπισταμένῳ , καὶ εἰ μὴ αὐτὸς τύχοι χρήματα ἔχων , τὸν ἄλλου οἶκον οἰκονομοῦντα ὥσπερ καὶ οἰκοδομοῦντα μισθοφορεῖν ; 
νὴ Δία καὶ πολύν γε μισθόν , ἔφη ὁ Κριτόβουλος , φέροιτ’ ἄν , εἰ δύναιτο οἶκον παραλαβὼν τελεῖν τε ὅσα δεῖ καὶ περιουσίαν ποιῶν αὔξειν τὸν οἶκον . 
οἶκος δὲ δὴ τί δοκεῖ ἡμῖν εἶναι ; 
ἆρα ὅπερ οἰκία , ἢ καὶ ὅσα τις ἔξω τῆς οἰκίας κέκτηται , πάντα τοῦ οἴκου ταῦτά ἐστιν ; 
ἐμοὶ γοῦν , ἔφη ὁ Κριτόβουλος , δοκεῖ , καὶ εἰ μηδ’ ἐν τῇ αὐτῇ πόλει εἴη τῷ κεκτημένῳ , πάντα τοῦ οἴκου εἶναι ὅσα τις κέκτηται . 
οὐκοῦν καὶ ἐχθροὺς κέκτηνταί τινες ; 
νὴ Δία καὶ πολλούς γε ἔνιοι . 
ἦ καὶ κτήματα αὐτῶν φήσομεν εἶναι τοὺς ἐχθρούς ; 
γελοῖον μεντἂν εἴη , ἔφη ὁ Κριτόβουλος , εἰ ὁ τοὺς ἐχθροὺς αὔξων προσέτι καὶ μισθὸν τούτου φέροι . 
ὅτι τοι ἡμῖν ἐδόκει οἶκος ἀνδρὸς εἶναι ὅπερ κτῆσις . 
νὴ Δί’ , ἔφη ὁ Κριτόβουλος , ὅ τι γε τις ἀγαθὸν κέκτηται · οὐ μὰ Δί’ οὐκ εἴ τι κακόν , τοῦτο κτῆμα ἐγὼ καλῶ . 
σὺ δ’ ἔοικας τὰ ἑκάστῳ ὠφέλιμα κτήματα καλεῖν . 
πάνυ μὲν οὖν , ἔφη · τὰ δέ γε βλάπτοντα ζημίαν ἔγωγε νομίζω μᾶλλον ἢ χρήματα . 
κἂν ἄρα γέ τις ἵππον πριάμενος μὴ ἐπίστηται αὐτῷ χρῆσθαι , ἀλλὰ καταπίπτων ἀπ’ αὐτοῦ κακὰ λαμβάνῃ , οὐ χρήματα αὐτῷ ἐστιν ὁ ἵππος ; 
οὔκ , εἴπερ τὰ χρήματά γ’ ἐστὶν ἀγαθόν . 
οὐδ’ ἄρα γε ἡ γῆ ἀνθρώπῳ ἐστὶ χρήματα , ὅστις οὕτως ἐργάζεται αὐτὴν ὥστε ζημιοῦσθαι ἐργαζόμενος . 
οὐδὲ ἡ γῆ μέντοι χρήματά ἐστιν , εἴπερ ἀντὶ τοῦ τρέφειν πεινῆν παρασκευάζει . 
οὐκοῦν καὶ τὰ πρόβατα ὡσαύτως , εἴ τις διὰ τὸ μὴ ἐπίστασθαι προβάτοις χρῆσθαι ζημιοῖτο , οὐδὲ τὰ πρόβατα χρήματα τούτῳ εἴη ἄν ; 
οὔκουν ἔμοιγε δοκεῖ . 
σὺ ἄρα , ὡς ἔοικε , τὰ μὲν ὠφελοῦντα χρήματα ἡγῇ , τὰ δὲ βλάπτοντα οὐ χρήματα . 
οὕτως . 
ταὐτὰ ἄρα ὄντα τῷ μὲν ἐπισταμένῳ χρῆσθαι αὐτῶν ἑκάστοις χρήματά ἐστι , τῷ δὲ μὴ ἐπισταμένῳ οὐ χρήματα · ὥσπερ γε αὐλοὶ τῷ μὲν ἐπισταμένῳ ἀξίως λόγου αὐλεῖν χρήματά εἰσι , τῷ δὲ μὴ ἐπισταμένῳ οὐδὲν μᾶλλον ἢ ἄχρηστοι λίθοι , εἰ μὴ ἀποδιδοῖτό γε αὐτούς . 
τοῦτ’ ἄρα φαίνεται ἡμῖν , ἀποδιδομένοις μὲν οἱ αὐλοὶ χρήματα , μὴ ἀποδιδομένοις δὲ ἀλλὰ κεκτημένοις οὔ , τοῖς μὴ ἐπισταμένοις αὐτοῖς χρῆσθαι . 
καὶ ὁμολογουμένως γε , ὦ Σώκρατες , ὁ λόγος ἡμῖν χωρεῖ , ἐπείπερ εἴρηται τὰ ὠφελοῦντα χρήματα εἶναι . 
μὴ πωλούμενοι μὲν γὰρ οὐ χρήματά εἰσιν οἱ αὐλοί · οὐδὲν γὰρ χρήσιμοί εἰσι · πωλούμενοι δὲ χρήματα . 
πρὸς ταῦτα δ’ ὁ Σωκράτης εἶπεν · ἂν ἐπίστηταί γε πωλεῖν . 
εἰ δὲ πωλοίη αὖ πρὸς τοῦτο ᾧ μὴ ἐπίσταιτο χρῆσθαι , οὐδὲ πωλούμενοί εἰσι χρήματα κατά γε τὸν σὸν λόγον . 
λέγειν ἔοικας , ὦ Σώκρατες , ὅτι οὐδὲ τὸ ἀργύριόν ἐστι χρήματα , εἰ μή τις ἐπίσταιτο χρῆσθαι αὐτῷ . 
καὶ σὺ δέ μοι δοκεῖς οὕτω συνομολογεῖν , ἀφ’ ὧν τις ὠφελεῖσθαι δύναται , χρήματα εἶναι . 
εἰ γοῦν τις χρῷτο τῷ ἀργυρίῳ ὥστε πριάμενος οἷον ἑταίραν διὰ ταύτην κάκιον μὲν τὸ σῶμα ἔχοι , κάκιον δὲ τὴν ψυχήν , κάκιον δὲ τὸν οἶκον , πῶς ἂν ἔτι τὸ ἀργύριον αὐτῷ ὠφέλιμον εἴη ; 
οὐδαμῶς , εἰ μή πέρ γε καὶ τὸν ὑοσκύαμον καλούμενον χρήματα εἶναι φήσομεν , ὑφ’ οὗ οἱ φαγόντες παραπλῆγες γίγνονται . 
τὸ μὲν δὴ ἀργύριον , εἰ μή τις ἐπίσταιτο αὐτῷ χρῆσθαι , οὕτω πόρρω ἀπωθείσθω , ὦ Κριτόβουλε , ὥστε μηδὲ χρήματα εἶναι . 
οἱ δὲ φίλοι , ἄν τις ἐπίστηται αὐτοῖς χρῆσθαι ὥστε ὠφελεῖσθαι ἀπ’ αὐτῶν , τί φήσομεν αὐτοὺς εἶναι ; 
χρήματα νὴ Δί’ , ἔφη ὁ Κριτόβουλος , καὶ πολύ γε μᾶλλον ἢ τοὺς βοῦς , ἂν ὠφελιμώτεροί γε ὦσι τῶν βοῶν . 
καὶ οἱ ἐχθροί γε ἄρα κατά γε τὸν σὸν λόγον χρήματά εἰσι τῷ δυναμένῳ ἀπὸ τῶν ἐχθρῶν ὠφελεῖσθαι . 
ἐμοὶ γοῦν δοκεῖ . 
οἰκονόμου ἄρα ἐστὶν ἀγαθοῦ καὶ τοῖς ἐχθροῖς ἐπίστασθαι χρῆσθαι ὥστε ὠφελεῖσθαι ἀπὸ τῶν ἐχθρῶν . 
ἰσχυρότατά γε . 
καὶ γὰρ δὴ ὁρᾷς , ἔφη , ὦ Κριτόβουλε , ὅσοι μὲν δὴ οἶκοι ἰδιωτῶν ηὐξημένοι εἰσὶν ἀπὸ πολέμου , ὅσοι δὲ τυράννων . 
ἀλλὰ γὰρ τὰ μὲν καλῶς ἔμοιγε δοκεῖ λέγεσθαι , ὦ Σώκρατες , ἔφη ὁ Κριτόβουλος · ἐκεῖνο δ’ ἡμῖν τί φαίνεται , ὁπόταν ὁρῶμέν τινας ἐπιστήμας μὲν ἔχοντας καὶ ἀφορμὰς ἀφ’ ὧν δύνανται ἐργαζόμενοι αὔξειν τοὺς οἴκους , αἰσθανώμεθα δὲ αὐτοὺς ταῦτα μὴ θέλοντας ποιεῖν , καὶ διὰ τοῦτο ὁρῶμεν ἀνωφελεῖς οὔσας αὐτοῖς τὰς ἐπιστήμας ; 
ἄλλο τι ἢ τούτοις αὖ οὔτε αἱ ἐπιστῆμαι χρήματά εἰσιν οὔτε τὰ κτήματα ; 
περὶ δούλων μοι , ἔφη ὁ Σωκράτης , ἐπιχειρεῖς , ὦ Κριτόβουλε , διαλέγεσθαι ; 
οὐ μὰ Δί’ , ἔφη , οὐκ ἔγωγε , ἀλλὰ καὶ πάνυ εὐπατριδῶν ἐνίων γε δοκούντων εἶναι , οὓς ἐγὼ ὁρῶ τοὺς μὲν πολεμικάς , τοὺς δὲ καὶ εἰρηνικὰς ἐπιστήμας ἔχοντας , ταύτας δὲ οὐκ ἐθέλοντας ἐργάζεσθαι , ὡς μὲν ἐγὼ οἶμαι , δῑ αὐτὸ τοῦτο ὅτι δεσπότας οὐκ ἔχουσιν . 
καὶ πῶς ἄν , ἔφη ὁ Σωκράτης , δεσπότας οὐκ ἔχοιεν , εἰ εὐχόμενοι εὐδαιμονεῖν καὶ ποιεῖν βουλόμενοι ἀφ’ ὧν <ἂν> 
ἔχοιεν ἀγαθὰ ἔπειτα κωλύονται ποιεῖν ταῦτα ὑπὸ τῶν ἀρχόντων ; 
καὶ τίνες δὴ οὗτοί εἰσιν , ἔφη ὁ Κριτόβουλος , οἳ ἀφανεῖς ὄντες ἄρχουσιν αὐτῶν ; 
ἀλλὰ μὰ Δί’ , ἔφη ὁ Σωκράτης , οὐκ ἀφανεῖς εἰσιν , ἀλλὰ καὶ πάνυ φανεροί . 
καὶ ὅτι πονηρότατοί γέ εἰσιν οὐδὲ σὲ λανθάνουσιν , εἴπερ πονηρίαν γε νομίζεις ἀργίαν τ’ εἶναι καὶ μαλακίαν ψυχῆς καὶ ἀμέλειαν . 
καὶ ἄλλαι δ’ εἰσὶν ἀπατηλαί τινες δέσποιναι προσποιούμεναι ἡδοναὶ εἶναι , κυβεῖαί τε καὶ ἀνωφελεῖς ἀνθρώπων ὁμιλίαι , αἳ προϊόντος τοῦ χρόνου καὶ αὐτοῖς τοῖς ἐξαπατηθεῖσι καταφανεῖς γίγνονται ὅτι λῦπαι ἄρα ἦσαν ἡδοναῖς περιπεπεμμέναι , αἳ διακωλύουσιν αὐτοὺς ἀπὸ τῶν ὠφελίμων ἔργων κρατοῦσαι . 
ἀλλὰ καὶ ἄλλοι , ἔφη , ὦ Σώκρατες , ἐργάζεσθαι μὲν οὐ κωλύονται ὑπὸ τούτων , ἀλλὰ καὶ πάνυ σφοδρῶς πρὸς τὸ ἐργάζεσθαι ἔχουσι καὶ μηχανᾶσθαι προσόδους · ὅμως δὲ καὶ τοὺς οἴκους κατατρίβουσι καὶ ἀμηχανίαις συνέχονται . 
δοῦλοι γάρ εἰσι καὶ οὗτοι , ἔφη ὁ Σωκράτης , καὶ πάνυ γε χαλεπῶν δεσποτῶν , οἱ μὲν λιχνειῶν , οἱ δὲ λαγνειῶν , οἱ δὲ οἰνοφλυγιῶν , οἱ δὲ φιλοτιμιῶν τινων μώρων καὶ δαπανηρῶν , ἃ οὕτω χαλεπῶς ἄρχει τῶν ἀνθρώπων ὧν ἂν ἐπικρατήσωσιν , ὥσθ’ ἕως μὲν ἂν ὁρῶσιν ἡβῶντας αὐτοὺς καὶ δυναμένους ἐργάζεσθαι , ἀναγκάζουσι φέρειν ἃ ἂν αὐτοὶ ἐργάσωνται καὶ τελεῖν εἰς τὰς αὑτῶν ἐπιθυμίας , ἐπειδὰν δὲ αὐτοὺς ἀδυνάτους αἴσθωνται ὄντας ἐργάζεσθαι διὰ τὸ γῆρας , ἀπολείπουσι τούτους κακῶς γηράσκειν , ἄλλοις δ’ αὖ πειρῶνται δούλοις χρῆσθαι . 
ἀλλὰ δεῖ , ὦ Κριτόβουλε , πρὸς ταῦτα οὐχ ἧττον διαμάχεσθαι περὶ τῆς ἐλευθερίας ἢ πρὸς τοὺς σὺν ὅπλοις πειρωμένους καταδουλοῦσθαι . 
πολέμιοι μὲν οὖν ἤδη ὅταν καλοὶ κἀγαθοὶ ὄντες καταδουλώσωνταί τινας , πολλοὺς δὴ βελτίους ἠνάγκασαν εἶναι σωφρονίσαντες , καὶ ῥᾷον βιοτεύειν τὸν λοιπὸν χρόνον ἐποίησαν · αἱ δὲ τοιαῦται δέσποιναι αἰκιζόμεναι τὰ σώματα τῶν ἀνθρώπων καὶ τὰς ψυχὰς καὶ τοὺς οἴκους οὔποτε λήγουσιν , ἔστ’ ἂν ἄρχωσιν αὐτῶν . 
ὁ οὖν Κριτόβουλος ἐκ τούτων ὧδέ πως εἶπεν · ἀλλὰ περὶ μὲν τῶν τοιούτων ἀρκούντως πάνυ μοι δοκῶ τὰ λεγόμενα ὑπὸ σοῦ ἀκηκοέναι · αὐτὸς δ’ ἐμαυτὸν ἐξετάζων δοκῶ μοι εὑρίσκειν ἐπιεικῶς τῶν τοιούτων ἐγκρατῆ ὄντα , ὥστ’ εἴ μοι συμβουλεύοις ὅ τι ἂν ποιῶν αὔξοιμι τὸν οἶκον , οὐκ ἄν μοι δοκῶ ὑπό γε τούτων ὧν σὺ δεσποινῶν καλεῖς κωλύεσθαι · ἀλλὰ θαρρῶν συμβούλευε ὅ τι ἔχεις ἀγαθόν · ἢ κατέγνωκας ἡμῶν , ὦ Σώκρατες , ἱκανῶς πλουτεῖν καὶ οὐδὲν δοκοῦμέν σοι προσδεῖσθαι χρημάτων ; 
οὔκουν ἔγωγε , ἔφη ὁ Σωκράτης , εἰ καὶ περὶ ἐμοῦ λέγεις , οὐδέν μοι δοκῶ προσδεῖσθαι χρημάτων , ἀλλ’ ἱκανῶς πλουτεῖν · σὺ μέντοι , ὦ Κριτόβουλε , πάνυ μοι δοκεῖς πένεσθαι , καὶ ναὶ μὰ Δί’ ἔστιν ὅτε καὶ πάνυ οἰκτίρω σε ἐγώ . 
καὶ ὁ Κριτόβουλος γελάσας εἶπε · καὶ πόσον ἂν πρὸς τῶν θεῶν οἴει , ὦ Σώκρατες , ἔφη , εὑρεῖν τὰ σὰ κτήματα πωλούμενα , πόσον δὲ τὰ ἐμά ; 
ἐγὼ μὲν οἶμαι , ἔφη ὁ Σωκράτης , εἰ ἀγαθοῦ ὠνητοῦ ἐπιτύχοιμι , εὑρεῖν ἄν μοι σὺν τῇ οἰκίᾳ καὶ τὰ ὄντα πάντα πάνυ ῥᾳδίως πέντε μνᾶς · τὰ μέντοι σὰ ἀκριβῶς οἶδα ὅτι πλέον ἂν εὕροι ἢ ἑκατονταπλασίονα τούτου . 
κᾆτα οὕτως ἐγνωκὼς σὺ μὲν οὐχ ἡγῇ προσδεῖσθαι χρημάτων , ἐμὲ δὲ οἰκτίρεις ἐπὶ τῇ πενίᾳ ; 
τὰ μὲν γὰρ ἐμά , ἔφη , ἱκανά ἐστιν ἐμοὶ παρέχειν τὰ ἐμοὶ ἀρκοῦντα · εἰς δὲ τὸ σὸν σχῆμα ὃ σὺ περιβέβλησαι καὶ τὴν σὴν δόξαν , οὐδ’ εἰ τρὶς ὅσα νῦν κέκτησαι προσγένοιτό σοι , οὐδ’ ὣς ἂν ἱκανά μοι δοκεῖ εἶναί σοι . 
πῶς δὴ τοῦτ’ ; 
ἔφη ὁ Κριτόβουλος . 
ἀπεφήνατο ὁ Σωκράτης · ὅτι πρῶτον μὲν ὁρῶ σοι ἀνάγκην οὖσαν θύειν πολλά τε καὶ μεγάλα , ἢ οὔτε θεοὺς οὔτε ἀνθρώπους οἶμαί σε ἂν ἀνασχέσθαι · ἔπειτα ξένους προσήκει σοι πολλοὺς δέχεσθαι , καὶ τούτους μεγαλοπρεπῶς · ἔπειτα δὲ πολίτας δειπνίζειν καὶ εὖ ποιεῖν , ἢ ἔρημον συμμάχων εἶναι . 
ἔτι δὲ καὶ τὴν πόλιν αἰσθάνομαι τὰ μὲν ἤδη σοι προστάττουσαν μεγάλα τελεῖν , ἱπποτροφίας τε καὶ χορηγίας καὶ γυμνασιαρχίας καὶ προστατείας , ἂν δὲ δὴ πόλεμος γένηται , οἶδ’ ὅτι καὶ τριηραρχίας [μισθοὺς] 
καὶ εἰσφορὰς τοσαύτας σοι προστάξουσιν ὅσας σὺ οὐ ῥᾳδίως ὑποίσεις . 
ὅπου δ’ ἂν ἐνδεῶς δόξῃς τι τούτων ποιεῖν , οἶδ’ ὅτι σε τιμωρήσονται Ἀθηναῖοι οὐδὲν ἧττον ἢ εἰ τὰ αὑτῶν λάβοιεν κλέπτοντα . 
πρὸς δὲ τούτοις ὁρῶ σε οἰόμενον πλουτεῖν , καὶ ἀμελῶς μὲν ἔχοντα πρὸς τὸ μηχανᾶσθαι χρήματα , παιδικοῖς δὲ πράγμασι προσέχοντα τὸν νοῦν , ὥσπερ ἐξόν σοι . 
ὧν ἕνεκα οἰκτίρω σε μή τι ἀνήκεστον κακὸν πάθῃς καὶ εἰς πολλὴν ἀπορίαν καταστῇς . 
καὶ ἐμοὶ μέν , εἴ τι καὶ προσδεηθείην , οἶδ’ ὅτι καὶ σὺ γιγνώσκεις ὡς εἰσὶν οἳ καὶ ἐπαρκέσειαν ἂν ὥστε πάνυ μικρὰ πορίσαντες κατακλύσειαν ἂν ἀφθονίᾳ τὴν ἐμὴν δίαιταν · οἱ δὲ σοὶ φίλοι πολὺ ἀρκοῦντα σοῦ μᾶλλον ἔχοντες τῇ ἑαυτῶν κατασκευῇ ἢ σὺ τῇ σῇ ὅμως ὡς παρὰ σοῦ ὠφελησόμενοι ἀποβλέπουσι . 
καὶ ὁ Κριτόβουλος εἶπεν · ἐγὼ τούτοις , ὦ Σώκρατες , οὐκ ἔχω ἀντιλέγειν · ἀλλ’ ὥρα σοι προστατεύειν ἐμοῦ , ὅπως μὴ τῷ ὄντι οἰκτρὸς γένωμαι . 
ἀκούσας οὖν ὁ Σωκράτης εἶπε · καὶ οὐ θαυμαστὸν δοκεῖς , ὦ Κριτόβουλε , τοῦτο σαυτῷ ποιεῖν , ὅτι ὀλίγῳ μὲν πρόσθεν , ὅτε ἐγὼ ἔφην πλουτεῖν , ἐγέλασας ἐπ’ ἐμοὶ ὡς οὐδὲ εἰδότι ὅ τι εἴη πλοῦτος , καὶ πρότερον οὐκ ἐπαύσω πρὶν ἐξήλεγξάς με καὶ ὁμολογεῖν ἐποίησας μηδὲ ἑκατοστὸν μέρος τῶν σῶν κεκτῆσθαι , νῦν δὲ κελεύεις προστατεύειν μέ σου καὶ ἐπιμελεῖσθαι ὅπως ἂν μὴ παντάπασιν ἀληθῶς πένης γένοιο ; 
ὁρῶ γάρ σε , ἔφη , ὦ Σώκρατες , ἕν τι πλουτηρὸν ἔργον ἐπιστάμενον περιουσίαν ποιεῖν . 
τὸν οὖν ἀπ’ ὀλίγων περιποιοῦντα ἐλπίζω ἀπὸ πολλῶν γ’ ἂν πάνυ ῥᾳδίως πολλὴν περιουσίαν ποιῆσαι . 
οὔκουν μέμνησαι ἀρτίως ἐν τῷ λόγῳ ὅτε οὐδ’ ἀναγρύζειν μοι ἐξουσίαν ἐποίησας , λέγων ὅτι τῷ μὴ ἐπισταμένῳ ἵπποις χρῆσθαι οὐκ εἴη χρήματα οἱ ἵπποι οὐδὲ ἡ γῆ οὐδὲ τὰ πρόβατα οὐδὲ ἀργύριον οὐδὲ ἄλλο οὐδὲ ἓν ὅτῳ τις μὴ ἐπίσταιτο χρῆσθαι ; 
εἰσὶ μὲν οὖν αἱ πρόσοδοι ἀπὸ τῶν τοιούτων · ἐμὲ δὲ πῶς τινὶ τούτων οἴει ἂν ἐπιστηθῆναι χρῆσθαι , ᾧ τὴν ἀρχὴν οὐδὲν πώποτ’ ἐγένετο τούτων ; 
ἀλλ’ ἐδόκει ἡμῖν , καὶ εἰ μὴ χρήματά τις τύχοι ἔχων , ὅμως εἶναί τις ἐπιστήμη οἰκονομίας . 
τί οὖν κωλύει καὶ σὲ ἐπίστασθαι ; 
ὅπερ νὴ Δία καὶ αὐλεῖν ἂν κωλύσειεν ἄνθρωπον ἐπίστασθαι , εἰ μήτε αὐτὸς πώποτε κτήσαιτο αὐλοὺς μήτε ἄλλος αὐτῷ παράσχοι ἐν τοῖς αὑτοῦ μανθάνειν · οὕτω δὴ καὶ ἐμοὶ ἔχει περὶ τῆς οἰκονομίας . 
οὔτε γὰρ αὐτὸς ὄργανα χρήματα ἐκεκτήμην , ὥστε μανθάνειν , οὔτε ἄλλος πώποτέ μοι παρέσχε τὰ ἑαυτοῦ διοικεῖν ἀλλ’ ἢ σὺ νυνὶ ἐθέλεις παρέχειν . 
οἱ δὲ δήπου τὸ πρῶτον μανθάνοντες κιθαρίζειν καὶ τὰς λύρας λυμαίνονται · καὶ ἐγὼ δὴ εἰ ἐπιχειρήσαιμι ἐν τῷ σῷ οἴκῳ μανθάνειν οἰκονομεῖν , ἴσως ἂν καταλυμηναίμην ἄν σου τὸν οἶκον . 
πρὸς ταῦτα ὁ Κριτόβουλος εἶπε · προθύμως γε , ὦ Σώκρατες , ἀποφεύγειν μοι πειρᾷ μηδέν με συνωφελῆσαι εἰς τὸ ῥᾷον ὑποφέρειν τὰ ἐμοὶ ἀναγκαῖα πράγματα . 
οὐ μὰ Δί’ , ἔφη ὁ Σωκράτης , οὐκ ἔγωγε , ἀλλ’ ὅσα ἔχω καὶ πάνυ προθύμως ἐξηγήσομαί σοι . 
οἶμαι δ’ ἂν καὶ εἰ ἐπὶ πῦρ ἐλθόντος σου καὶ μὴ ὄντος παρ’ ἐμοί , εἰ ἄλλοσε ἡγησάμην ὁπόθεν σοι εἴη λαβεῖν , οὐκ ἂν ἐμέμφου μοι , καὶ εἰ ὕδωρ παρ’ ἐμοῦ αἰτοῦντί σοι αὐτὸς μὴ ἔχων ἄλλοσε καὶ ἐπὶ τοῦτο ἤγαγον , οἶδ’ ὅτι οὐδ’ ἂν τοῦτό μοι ἐμέμφου , καὶ εἰ βουλομένου μουσικὴν μαθεῖν σου παρ’ ἐμοῦ δείξαιμί σοι πολὺ δεινοτέρους ἐμοῦ περὶ μουσικὴν καί σοι χάριν <ἂν> 
εἰδότας , εἰ ἐθέλοις παρ’ αὐτῶν μανθάνειν , τί ἂν ἔτι μοι ταῦτα ποιοῦντι μέμφοιο ; 
οὐδὲν ἂν δικαίως γε , ὦ Σώκρατες . 
ἐγὼ τοίνυν σοι δείξω , ὦ Κριτόβουλε , ὅσα νῦν λιπαρεῖς παρ’ ἐμοῦ μανθάνειν πολὺ ἄλλους ἐμοῦ δεινοτέρους [τοὺς] 
περὶ ταῦτα . 
ὁμολογῶ δὲ μεμεληκέναι μοι οἵτινες ἕκαστα ἐπιστημονέστατοί εἰσι τῶν ἐν τῇ πόλει . 
καταμαθὼν γάρ ποτε ἀπὸ τῶν αὐτῶν ἔργων τοὺς μὲν πάνυ ἀπόρους ὄντας , τοὺς δὲ πάνυ πλουσίους , ἀπεθαύμασα , καὶ ἔδοξέ μοι ἄξιον εἶναι ἐπισκέψεως ὅ τι εἴη τοῦτο . 
καὶ ηὗρον ἐπισκοπῶν πάνυ οἰκείως ταῦτα γιγνόμενα . 
τοὺς μὲν γὰρ εἰκῇ ταῦτα πράττοντας ζημιουμένους ἑώρων , τοὺς δὲ γνώμῃ συντεταμένῃ ἐπιμελουμένους καὶ θᾶττον καὶ ῥᾷον καὶ κερδαλεώτερον κατέγνων πράττοντας . 
παρ’ ὧν ἂν καὶ σὲ οἶμαι , εἰ βούλοιο , μαθόντα , εἴ σοι ὁ θεὸς μὴ ἐναντιοῖτο , πάνυ ἂν δεινὸν χρηματιστὴν γενέσθαι . 
ἀκούσας ταῦτα ὁ Κριτόβουλος εἶπε · νῦν τοι , ἔφη , ἐγώ σε οὐκέτι ἀφήσω , ὦ Σώκρατες , πρὶν ἄν μοι ἃ ὑπέσχησαι ἐναντίον τῶν φίλων τουτωνὶ ἀποδείξῃς . 
τί οὖν , ἔφη ὁ Σωκράτης , ὦ Κριτόβουλε , ἄν σοι ἀποδεικνύω πρῶτον μὲν οἰκίας τοὺς μὲν ἀπὸ πολλοῦ ἀργυρίου ἀχρήστους οἰκοδομοῦντας , τοὺς δὲ ἀπὸ πολὺ ἐλάττονος πάντα ἐχούσας ὅσα δεῖ , ἦ δόξω ἕν τί σοι τοῦτο τῶν οἰκονομικῶν ἔργων ἐπιδεικνύναι ; 
καὶ πάνυ γ’ , ἔφη ὁ Κριτόβουλος . 
τί δ’ ἂν τὸ τούτου ἀκόλουθον μετὰ τοῦτό σοι ἐπιδεικνύω , τοὺς μὲν πάνυ πολλὰ καὶ παντοῖα κεκτημένους ἔπιπλα , καὶ τούτοις , ὅταν δέωνται , μὴ ἔχοντας χρῆσθαι μηδὲ εἰδότας εἰ σῶά ἐστιν αὐτοῖς , καὶ διὰ ταῦτα πολλὰ μὲν αὐτοὺς ἀνιωμένους , πολλὰ δὲ ἀνιῶντας τοὺς οἰκέτας · τοὺς δὲ οὐδὲν πλέον ἀλλὰ καὶ μείονα τούτων κεκτημένους ἔχοντας εὐθὺς ἕτοιμα [ὅταν] 
ὧν ἂν δέωνται χρῆσθαι . 
ἄλλο τι οὖν τούτων ἐστίν , ὦ Σώκρατες , αἴτιον ἢ ὅτι τοῖς μὲν ὅπου ἔτυχεν ἕκαστον καταβέβληται , τοῖς δὲ ἐν χώρᾳ ἕκαστα τεταγμένα κεῖται ; 
ναὶ μὰ Δί’ , ἔφη ὁ Σωκράτης · καὶ οὐδ’ ἐν χώρᾳ γ’ ἐν ᾗ ἔτυχεν , ἀλλ’ ἔνθα προσήκει , ἕκαστα διατέτακται . 
λέγειν τί μοι δοκεῖς , ἔφη , καὶ τοῦτο , ὁ Κριτόβουλος , τῶν οἰκονομικῶν . 
τί οὖν , ἄν σοι , ἔφη , καὶ οἰκέτας αὖ ἐπιδεικνύω ἔνθα μὲν πάντας ὡς εἰπεῖν δεδεμένους , καὶ τούτους θαμινὰ ἀποδιδράσκοντας , ἔνθα δὲ λελυμένους καὶ ἐθέλοντάς τε ἐργάζεσθαι καὶ παραμένειν , οὐ καὶ τοῦτό σοι δόξω ἀξιοθέατον τῆς οἰκονομίας ἔργον ἐπιδεικνύναι ; 
ναὶ μὰ Δί’ , ἔφη ὁ Κριτόβουλος , καὶ σφόδρα γε . 
ἂν δὲ καὶ παραπλησίους γεωργίας γεωργοῦντας , τοὺς μὲν ἀπολωλέναι φάσκοντας ὑπὸ γεωργίας καὶ ἀποροῦντας , τοὺς δὲ ἀφθόνως καὶ καλῶς πάντα ἔχοντας ὅσων δέονται ἀπὸ τῆς γεωργίας ; 
ναὶ μὰ Δί’ , ἔφη ὁ Κριτόβουλος . 
ἴσως γὰρ ἀναλίσκουσιν οὐκ εἰς ἃ δεῖ μόνον , ἀλλὰ καὶ εἰς ἃ βλάβην φέρει αὐτῷ καὶ τῷ οἴκῳ . 
εἰσὶ μέν τινες ἴσως , ἔφη ὁ Σωκράτης , καὶ τοιοῦτοι . 
ἀλλ’ ἐγὼ οὐ τούτους λέγω , ἀλλ’ οἳ οὐδ’ εἰς τἀναγκαῖα ἔχουσι δαπανᾶν , γεωργεῖν φάσκοντες . 
καὶ τί ἂν εἴη τούτου αἴτιον , ὦ Σώκρατες ; 
ἐγώ σε ἄξω καὶ ἐπὶ τούτους , ἔφη ὁ Σωκράτης · σὺ δὲ θεώμενος δήπου καταμαθήσῃ . 
νὴ Δί’ , ἔφη , ἂν δύνωμαί γε . 
οὐκοῦν χρὴ θεώμενον σαυτοῦ ἀποπειρᾶσθαι εἰ γνώσῃ . 
νῦν δ’ ἐγὼ σὲ σύνοιδα ἐπὶ μὲν κωμῳδῶν θέαν καὶ πάνυ πρὼ| ἀνιστάμενον καὶ πάνυ μακρὰν ὁδὸν βαδίζοντα καὶ ἐμὲ ἀναπείθοντα προθύμως συνθεᾶσθαι · ἐπὶ δὲ τοιοῦτον οὐδέν με πώποτε ἔργον παρεκάλεσας . 
οὐκοῦν γελοῖός σοι φαίνομαι εἶναι , ὦ Σώκρατες . 
σαυτῷ δὲ πολὺ νὴ Δί’ , ἔφη , γελοιότερος . 
ἂν δὲ καὶ ἀφ’ ἱππικῆς σοι ἐπιδεικνύω τοὺς μὲν εἰς ἀπορίαν τῶν ἐπιτηδείων ἐληλυθότας , τοὺς δὲ διὰ τὴν ἱππικὴν καὶ πάνυ εὐπόρους ὄντας καὶ ἅμα ἀγαλλομένους ἐπὶ τῷ κέρδει ; 
οὐκοῦν τούτους μὲν καὶ ἐγὼ ὁρῶ καὶ οἶδα ἑκατέρους , καὶ οὐδέν τι μᾶλλον τῶν κερδαινόντων γίγνομαι . 
θεᾷ γὰρ αὐτοὺς ᾗπερ τοὺς τραγῳδούς τε καὶ κωμῳδούς , οὐχ ὅπως ποιητὴς οἴομαι γένῃ , ἀλλ’ ὅπως ἡσθῇς ἰδών τι ἢ ἀκούσας · καὶ ταῦτα μὲν ἴσως οὕτως ὀρθῶς ἔχει (οὐ γὰρ ποιητὴς βούλει γενέσθαἰ , ἱππικῇ δ’ ἀναγκαζόμενος χρῆσθαι οὐ μῶρος οἴει εἶναι εἰ μὴ σκοπεῖς ὅπως μὴ ἰδιώτης ἔσει τούτου τοῦ ἔργου , ἄλλως τε καὶ τῶν αὐτῶν ἵππων ἀγαθῶν εἴς τε τὴν χρῆσιν καὶ κερδαλέων εἰς πώλησιν ὄντων ; 
πωλοδαμνεῖν με κελεύεις , ὦ Σώκρατες ; 
οὐ μὰ Δί’ οὐδέν τι μᾶλλον ἢ καὶ γεωργοὺς ἐκ παιδίων ὠνούμενον κατασκευάζειν , ἀλλ’ εἶναί τινές μοι δοκοῦσιν ἡλικίαι καὶ ἵππων καὶ ἀνθρώπων , αἳ εὐθύς τε χρήσιμοί εἰσι καὶ ἐπὶ τὸ βέλτιον ἐπιδιδόασιν . 
ἔχω δ’ ἐπιδεῖξαι καὶ γυναιξὶ ταῖς γαμεταῖς τοὺς μὲν οὕτω χρωμένους ὥστε συνεργοὺς ἔχειν αὐτὰς εἰς τὸ συναύξειν τοὺς οἴκους , τοὺς δὲ ᾗ ὅτι πλεῖστον λυμαίνονται . 
καὶ τούτου πότερα χρή , ὦ Σώκρατες , τὸν ἄνδρα αἰτιᾶσθαι ἢ τὴν γυναῖκα ; 
πρόβατον μέν , ἔφη ὁ Σωκράτης , ὡς ἐπὶ τὸ πολὺ ἂν κακῶς ἔχῃ , τὸν νομέα αἰτιώμεθα , καὶ ἵππος ὡς ἐπὶ τὸ πολὺ ἂν κακουργῇ , τὸν ἱππέα κακίζομεν · τῆς δὲ γυναικός , εἰ μὲν διδασκομένη ὑπὸ τοῦ ἀνδρὸς τἀγαθὰ κακοποιεῖ , ἴσως δικαίως ἂν ἡ γυνὴ τὴν αἰτίαν ἔχοι · εἰ δὲ μὴ διδάσκων τὰ καλὰ κἀγαθὰ ἀνεπιστήμονι τούτων χρῷτο , ἆρ’ οὐ δικαίως ἂν ὁ ἀνὴρ τὴν αἰτίαν ἔχοι ; 
πάντως δ’ , ἔφη , ὦ Κριτόβουλε (φίλοι γάρ ἐσμεν οἱ παρόντες) 
ἀπαληθεῦσαι δεῖ πρὸς ἡμᾶς . 
ἔστιν ὅτῳ ἄλλῳ τῶν σπουδαίων πλείω ἐπιτρέπεις ἢ τῇ γυναικί ; 
οὐδενί , ἔφη . 
ἔστι δὲ ὅτῳ ἐλάττονα διαλέγῃ ἢ τῇ γυναικί ; 
εἰ δὲ μή , οὐ πολλοῖς γε , ἔφη . 
ἔγημας δὲ αὐτὴν παῖδα νέαν μάλιστα καὶ ὡς ἐδύνατο ἐλάχιστα ἑωρακυῖαν καὶ ἀκηκουῖαν ; 
μάλιστα . 
οὐκοῦν πολὺ θαυμαστότερον εἴ τι ὧν δεῖ λέγειν ἢ πράττειν ἐπίσταιτο ἢ εἰ ἐξαμαρτάνοι . 
οἷς δὲ σὺ λέγεις ἀγαθὰς εἶναι γυναῖκας , ὦ Σώκρατες , ἦ αὐτοὶ ταύτας ἐπαίδευσαν ; 
οὐδὲν οἷον τὸ ἐπισκοπεῖσθαι . 
συστήσω δέ σοι ἐγὼ καὶ Ἀσπασίαν , ἣ ἐπιστημονέστερον ἐμοῦ σοι ταῦτα πάντα ἐπιδείξει . 
νομίζω δὲ γυναῖκα κοινωνὸν ἀγαθὴν οἴκου οὖσαν πάνυ ἀντίρροπον εἶναι τῷ ἀνδρὶ ἐπὶ τὸ ἀγαθόν . 
ἔρχεται μὲν γὰρ εἰς τὴν οἰκίαν διὰ τῶν τοῦ ἀνδρὸς πράξεων τὰ κτήματα ὡς ἐπὶ τὸ πολύ , δαπανᾶται δὲ διὰ τῶν τῆς γυναικὸς ταμιευμάτων τὰ πλεῖστα · καὶ εὖ μὲν τούτων γιγνομένων αὔξονται οἱ οἶκοι , κακῶς δὲ τούτων πραττομένων οἱ οἶκοι μειοῦνται . 
οἶμαι δέ σοι καὶ τῶν ἄλλων ἐπιστημῶν τοὺς ἀξίως λόγου ἑκάστην ἐργαζομένους ἔχειν ἂν ἐπιδεῖξαί σοι , εἰ τι προσδεῖσθαι νομίζεις . 
ἀλλὰ πάσας μὲν τί σε δεῖ ἐπιδεικνύναι , ὦ Σώκρατες ; 
ἔφη ὁ Κριτόβουλος · οὔτε γὰρ κτήσασθαι πασῶν τῶν τεχνῶν ἐργάτας ῥᾴδιον οἵους δεῖ , οὔτε ἔμπειρον γενέσθαι αὐτῶν οἷόν τε , ἀλλ’ αἳ δοκοῦσι κάλλισται τῶν ἐπιστημῶν καὶ ἐμοὶ πρέποι ἂν μάλιστα ἐπιμελομένῳ , ταύτας μοι καὶ αὐτὰς ἐπιδείκνυε καὶ τοὺς πράττοντας αὐτάς , καὶ αὐτὸς δὲ ὅ τι δύνασαι συνωφέλει εἰς ταῦτα διδάσκων . 
ἀλλὰ καλῶς , ἔφη , λέγεις , ὦ Κριτόβουλε . 
καὶ γὰρ αἵ γε βαναυσικαὶ καλούμεναι καὶ ἐπίρρητοί εἰσι καὶ εἰκότως μέντοι πάνυ ἀδοξοῦνται πρὸς τῶν πόλεων . 
καταλυμαίνονται γὰρ τὰ σώματα τῶν τε ἐργαζομένων καὶ τῶν ἐπιμελομένων , ἀναγκάζουσαι καθῆσθαι καὶ σκιατραφεῖσθαι , ἔνιαι δὲ καὶ πρὸς πῦρ ἡμερεύειν . 
τῶν δὲ σωμάτων θηλυνομένων καὶ αἱ ψυχαὶ πολὺ ἀρρωστότεραι γίγνονται . 
καὶ ἀσχολίας δὲ μάλιστα ἔχουσι καὶ φίλων καὶ πόλεως συνεπιμελεῖσθαι αἱ βαναυσικαὶ καλούμεναι . 
ὥστε οἱ τοιοῦτοι δοκοῦσι κακοὶ καὶ φίλοις χρῆσθαι καὶ ταῖς πατρίσιν ἀλεξητῆρες εἶναι . 
καὶ ἐν ἐνίαις μὲν τῶν πόλεων , μάλιστα δὲ ἐν ταῖς εὐπολέμοις δοκούσαις εἶναι , οὐδ’ ἔξεστι τῶν πολιτῶν οὐδενὶ βαναυσικὰς τέχνας ἐργάζεσθαι . 
ἡμῖν δὲ δὴ ποίαις συμβουλεύεις , ὦ Σώκρατες , χρῆσθαι ; 
ἆρ’ , ἔφη ὁ Σωκράτης , μὴ αἰσχυνθῶμεν τὸν Περσῶν βασιλέα μιμήσασθαι ; 
ἐκεῖνον γάρ φασιν ἐν τοῖς καλλίστοις τε καὶ ἀναγκαιοτάτοις ἡγούμενον εἶναι ἐπιμελήμασι γεωργίαν τε καὶ τὴν πολεμικὴν τέχνην τούτων ἀμφοτέρων ἰσχυρῶς ἐπιμελεῖσθαι . 
καὶ ὁ Κριτόβουλος ἀκούσας ταῦτα εἶπε · 
καὶ τοῦτο , ἔφη , πιστεύεις , ὦ Σώκρατες , βασιλέα τὸν Περσῶν γεωργίας τι συνεπιμελεῖσθαι ; 
ὧδ’ ἄν , ἔφη ὁ Σωκράτης , ἐπισκοποῦντες , ὦ Κριτόβουλε , ἴσως ἂν καταμάθοιμεν εἴ τι συνεπιμελεῖται . 
τῶν μὲν γὰρ πολεμικῶν ἔργων ὁμολογοῦμεν αὐτὸν ἰσχυρῶς ἐπιμελεῖσθαι , ὅτι ἐξ ὁπόσωνπερ ἐθνῶν λαμβάνει <τι> , τέταχε τῷ ἄρχοντι ἑκάστῳ εἰς ὁπόσους δεῖ διδόναι τροφὴν ἱππέας καὶ τοξότας καὶ σφενδονήτας καὶ γερροφόρους , οἵτινες τῶν τε ὑπ’ αὐτοῦ ἀρχομένων ἱκανοὶ ἔσονται κρατεῖν καὶ ἂν πολέμιοι ἐπίωσιν , ἀρήξουσι τῇ χώρᾳ , χωρὶς δὲ τούτων φύλακας ἐν ταῖς ἀκροπόλεσι τρέφει · καὶ τὴν μὲν τροφὴν τοῖς φρουροῖς δίδωσιν ὁ ἄρχων ᾧ τοῦτο προστέτακται , βασιλεὺς δὲ κατ’ ἐνιαυτὸν ἐξέτασιν ποιεῖται τῶν μισθοφόρων καὶ τῶν ἄλλων οἷς ὡπλίσθαι προστέτακται , καὶ πάντας ἅμα συνάγων πλὴν τοὺς ἐν ταῖς ἀκροπόλεσιν ἔνθα δὴ ὁ σύλλογος καλεῖται · καὶ τοὺς μὲν ἀμφὶ τὴν ἑαυτοῦ οἴκησιν αὐτὸς ἐφορᾷ , τοὺς δὲ πρόσω ἀποικοῦντας πιστοὺς πέμπει ἐπισκοπεῖν · 
καὶ οἳ μὲν ἂν φαίνωνται τῶν φρουράρχων καὶ τῶν χιλιάρχων καὶ τῶν σατραπῶν τὸν ἀριθμὸν τὸν τεταγμένον ἔκπλεων ἔχοντες , καὶ τούτους δοκίμοις ἵπποις τε καὶ ὅπλοις κατεσκευασμένους παρέχωσι , τούτους μὲν τοὺς ἄρχοντας καὶ ταῖς τιμαῖς αὔξει καὶ δώροις μεγάλοις καταπλουτίζει , οὓς δ’ ἂν εὕρῃ τῶν ἀρχόντων ἢ καταμελοῦντας τῶν φρουραρχιῶν ἢ κατακερδαίνοντας , τούτους χαλεπῶς κολάζει καὶ παύων τῆς ἀρχῆς ἄλλους ἐπιμελητὰς καθίστησι . 
τῶν μὲν δὴ πολεμικῶν ἔργων ταῦτα ποιῶν δοκεῖ ἡμῖν ἀναμφιλόγως ἐπιμελεῖσθαι . 
ἔτι δὲ ὁπόσην μὲν τῆς χώρας διελαύνων ἐφορᾷ αὐτός , καὶ δοκιμάζει , ὁπόσην δὲ μὴ αὐτὸς ἐφορᾷ , πέμπων πιστοὺς ἐπισκοπεῖται . 
καὶ οὓς μὲν ἂν αἰσθάνηται τῶν ἀρχόντων συνοικουμένην τε τὴν χώραν παρεχομένους καὶ ἐνεργὸν οὖσαν τὴν γῆν καὶ πλήρη δένδρων τε ὧν ἑκάστη φέρει καὶ καρπῶν , τούτοις μὲν χώραν τε ἄλλην προστίθησι καὶ δώροις κοσμεῖ καὶ ἕδραις ἐντίμοις γεραίρει , οἷς δ’ ἂν ὁρᾷ ἀργόν τε τὴν χώραν οὖσαν καὶ ὀλιγάνθρωπον ἢ διὰ χαλεπότητα ἢ δῑ ὕβριν ἢ δῑ ἀμέλειαν , τούτους δὲ κολάζων καὶ παύων τῆς ἀρχῆς ἄρχοντας ἄλλους καθίστησι . 
ταῦτα ποιῶν δοκεῖ ἧττον ἐπιμελεῖσθαι ὅπως ἡ γῆ ἐνεργὸς ἔσται ὑπὸ τῶν κατοικούντων ἢ ὅπως εὖ φυλάξεται ὑπὸ τῶν φρουρούντων ; 
καὶ εἰσὶ δ’ αὐτῷ οἱ ἄρχοντες διατεταγμένοι ἐφ’ ἑκάτερον οὐχ οἱ αὐτοί , ἀλλ’ οἱ μὲν ἄρχουσι τῶν κατοικούντων τε καὶ τῶν ἐργατῶν , καὶ δασμοὺς ἐκ τούτων ἐκλέγουσιν , οἱ δ’ ἄρχουσι τῶν ὡπλισμένων <τε καὶ τῶν> 
φρουρῶν . 
κἂν μὲν ὁ φρούραρχος μὴ ἱκανῶς τῇ χώρᾳ ἀρήγῃ , ὁ τῶν ἐνοικούντων ἄρχων καὶ τῶν ἔργων ἐπιμελούμενος κατηγορεῖ τοῦ φρουράρχου , ὅτι οὐ δύνανται ἐργάζεσθαι διὰ τὴν ἀφυλαξίαν , ἂν δὲ παρέχοντος τοῦ φρουράρχου εἰρήνην τοῖς ἔργοις ὁ ἄρχων ὀλιγάνθρωπόν τε παρέχηται καὶ ἀργὸν τὴν χώραν , τούτου αὖ κατηγορεῖ ὁ φρούραρχος . 
καὶ γὰρ σχεδόν τι οἱ κακῶς τὴν χώραν ἐργαζόμενοι οὔτε τοὺς φρουροὺς τρέφουσιν οὔτε τοὺς δασμοὺς δύνανται ἀποδιδόναι . 
ὅπου δ’ ἂν σατράπης καθιστῆται , οὗτος ἀμφοτέρων τούτων ἐπιμελεῖται . 
ἐκ τούτων ὁ Κριτόβουλος εἶπεν · οὐκοῦν εἰ μὲν δὴ ταῦτα ποιεῖ βασιλεύς , ὦ Σώκρατες , οὐδὲν ἔμοιγε δοκεῖ ἧττον τῶν γεωργικῶν ἔργων ἐπιμελεῖσθαι ἢ τῶν πολεμικῶν . 
ἔτι δὲ πρὸς τούτοις , ἔφη ὁ Σωκράτης , ἐν ὁπόσαις τε χώραις ἐνοικεῖ καὶ εἰς ὁπόσας ἐπιστρέφεται , ἐπιμελεῖται τούτων ὅπως κῆποί τε ἔσονται , οἱ παράδεισοι καλούμενοι , πάντων καλῶν τε κἀγαθῶν μεστοὶ ὅσα ἡ γῆ φύειν θέλει , καὶ ἐν τούτοις αὐτὸς τὰ πλεῖστα διατρίβει , ὅταν μὴ ἡ ὥρα τοῦ ἔτους ἐξείργῃ . 
νὴ Δί’ , ἔφη ὁ Κριτόβουλος , ἀνάγκη τοίνυν , ὦ Σώκρατες , ἔνθα γε διατρίβει αὐτός , καὶ ὅπως ὡς κάλλιστα κατεσκευασμένοι ἔσονται οἱ παράδεισοι ἐπιμελεῖσθαι δένδρεσι καὶ τοῖς ἄλλοις ἅπασι καλοῖς ὅσα ἡ γῆ φύει . 
φασὶ δέ τινες , ἔφη ὁ Σωκράτης , ὦ Κριτόβουλε , καὶ ὅταν δῶρα διδῷ ὁ βασιλεύς , πρῶτον μὲν εἰσκαλεῖν τοὺς πολέμῳ ἀγαθοὺς γεγονότας , ὅτι οὐδὲν ὄφελος πολλὰ ἀροῦν , εἰ μὴ εἶεν οἱ ἀρήξοντες · δεύτερον δὲ τοὺς κατασκευάζοντας τὰς χώρας ἄριστα καὶ ἐνεργοὺς ποιοῦντας , λέγοντα ὅτι οὐδ’ ἂν οἱ ἄλκιμοι δύναιντο ζῆν , εἰ μὴ εἶεν οἱ ἐργαζόμενοι . 
λέγεται δὲ καὶ Κῦρός ποτε , ὅσπερ εὐδοκιμώτατος δὴ βασιλεὺς γεγένηται , εἰπεῖν τοῖς ἐπὶ τὰ δῶρα κεκλημένοις ὅτι αὐτὸς ἂν δικαίως τὰ ἀμφοτέρων δῶρα λαμβάνοι · κατασκευάζειν τε γὰρ ἄριστος εἶναι ἔφη χώραν καὶ ἀρήγειν τοῖς κατεσκευασμένοις . 
Κῦρος μὲν τοίνυν , ἔφη ὁ Κριτόβουλος , ὦ Σώκρατες , καὶ ἐπηγάλλετο οὐδὲν ἧττον , εἰ ταῦτα ἔλεγεν , ἐπὶ τῷ χώρας ἐνεργοὺς ποιεῖν καὶ κατασκευάζειν ἢ ἐπὶ τῷ πολεμικὸς εἶναι . 
καὶ ναὶ μὰ Δί’ , ἔφη ὁ Σωκράτης , Κῦρός γε , εἰ ἐβίωσεν , ἄριστος ἂν δοκεῖ ἄρχων γενέσθαι · καὶ τούτου τεκμήρια ἄλλα τε πολλὰ παρέσχηται καὶ ὁπότε περὶ τῆς βασιλείας τῷ ἀδελφῷ ἐπορεύετο μαχούμενος , παρὰ μὲν Κύρου οὐδεὶς λέγεται αὐτομολῆσαι πρὸς βασιλέα , παρὰ δὲ βασιλέως πολλαὶ μυριάδες πρὸς Κῦρον . 
ἐγὼ δὲ καὶ τοῦτο ἡγοῦμαι μέγα τεκμήριον ἄρχοντος ἀρετῆς εἶναι , ᾧ ἂν ἑκόντες πείθωνται καὶ ἐν τοῖς δεινοῖς παραμένειν ἐθέλωσιν . 
ἐκείνῳ δὲ καὶ οἱ φίλοι ζῶντί τε συνεμάχοντο καὶ ἀποθανόντι συναπέθανον πάντες περὶ τὸν νεκρὸν μαχόμενοι πλὴν Ἀριαίου · Ἀριαῖος δ’ ἔτυχεν ἐπὶ τῷ εὐωνύμῳ κέρατι τεταγμένος . 
οὗτος τοίνυν ὁ Κῦρος λέγεται Λυσάνδρῳ , ὅτε ἦλθεν ἄγων αὐτῷ τὰ παρὰ τῶν συμμάχων δῶρα , ἄλλα τε φιλοφρονεῖσθαι , ὡς αὐτὸς ἔφη ὁ Λύσανδρος ξένῳ ποτέ τινι ἐν Μεγάροις διηγούμενος , καὶ τὸν ἐν Σάρδεσι παράδεισον ἐπιδεικνύναι αὐτὸν ἔφη . 
ἐπεὶ δὲ ἐθαύμαζεν αὐτὸν ὁ Λύσανδρος ὡς καλὰ μὲν τὰ δένδρα εἴη , δῑ ἴσου δὲ τὰ πεφυτευμένα , ὀρθοὶ δὲ οἱ στίχοι τῶν δένδρων , εὐγώνια δὲ πάντα καλῶς εἴη , ὀσμαὶ δὲ πολλαὶ καὶ ἡδεῖαι συμπαρομαρτοῖεν αὐτοῖς περιπατοῦσι , καὶ ταῦτα θαυμάζων εἶπεν · ἀλλ’ ἐγώ τοι , ὦ Κῦρε , πάντα μὲν <ταῦτα> 
θαυμάζω ἐπὶ τῷ κάλλει , πολὺ δὲ μᾶλλον ἄγαμαι τοῦ καταμετρήσαντός σοι καὶ διατάξαντος ἕκαστα τούτων · 
ἀκούσαντα δὲ ταῦτα τὸν Κῦρον ἡσθῆναί τε καὶ εἰπεῖν · ταῦτα τοίνυν , ὦ Λύσανδρε , ἐγὼ πάντα καὶ διεμέτρησα καὶ διέταξα , ἔστι δ’ αὐτῶν , φάναι , ἃ καὶ ἐφύτευσα αὐτός . 
καὶ ὁ Λύσανδρος ἔφη , ἀποβλέψας εἰς αὐτὸν καὶ ἰδὼν τῶν τε ἱματίων τὸ κάλλος ὧν εἶχε καὶ τῆς ὀσμῆς αἰσθόμενος καὶ τῶν στρεπτῶν καὶ τῶν ψελίων τὸ κάλλος καὶ τοῦ ἄλλου κόσμου οὗ εἶχεν , εἰπεῖν · τί λέγεις , φάναι , ὦ Κῦρε ; 
ἦ γὰρ σὺ ταῖς σαῖς χερσὶ τούτων τι ἐφύτευσας ; 
καὶ τὸν Κῦρον ἀποκρίνασθαι · θαυμάζεις τοῦτο , [ἔφη , ] 
ὦ Λύσανδρε ; 
ὄμνυμί σοι τὸν Μίθρην , ὅτανπερ ὑγιαίνω , μηπώποτε δειπνῆσαι πρὶν ἱδρῶσαι ἢ τῶν πολεμικῶν τι ἢ τῶν γεωργικῶν ἔργων μελετῶν ἢ ἀεὶ ἕν γέ τι φιλοτιμούμενος . 
καὶ αὐτὸς μέντοι ἔφη ὁ Λύσανδρος ἀκούσας ταῦτα δεξιώσασθαί τε αὐτὸν καὶ εἰπεῖν · δικαίως μοι δοκεῖς , ὦ Κῦρε , εὐδαίμων εἶναι · ἀγαθὸς γὰρ ὢν ἀνὴρ εὐδαιμονεῖς . 
ταῦτα δέ , ὦ Κριτόβουλε , ἐγὼ διηγοῦμαι , ἔφη ὁ Σωκράτης , ὅτι τῆς γεωργίας οὐδ’ οἱ πάνυ μακάριοι δύνανται ἀπέχεσθαι . 
ἔοικε γὰρ ἡ ἐπιμέλεια αὐτῆς εἶναι ἅμα τε ἡδυπάθειά τις καὶ οἴκου αὔξησις καὶ σωμάτων ἄσκησις εἰς τὸ δύνασθαι ὅσα ἀνδρὶ ἐλευθέρῳ προσήκει . 
πρῶτον μὲν γὰρ ἀφ’ ὧν ζῶσιν οἱ ἄνθρωποι , ταῦτα ἡ γῆ φέρει ἐργαζομένοις , καὶ ἀφ’ ὧν τοίνυν ἡδυπαθοῦσι , προσεπιφέρει · 
ἔπειτα δὲ ὅσοις κοσμοῦσι βωμοὺς καὶ ἀγάλματα καὶ οἷς αὐτοὶ κοσμοῦνται , καὶ ταῦτα μετὰ ἡδίστων ὀσμῶν καὶ θεαμάτων παρέχει · ἔπειτα δὲ ὄψα πολλὰ τὰ μὲν φύει , τὰ δὲ τρέφει · καὶ γὰρ ἡ προβατευτικὴ τέχνη συνῆπται τῇ γεωργίᾳ , ὥστε ἔχειν καὶ θεοὺς ἐξαρέσκεσθαι θύοντας καὶ αὐτοὺς χρῆσθαι . 
παρέχουσα δ’ ἀφθονώτατα τἀγαθὰ οὐκ ἐᾷ ταῦτα μετὰ μαλακίας λαμβάνειν , ἀλλὰ ψύχη τε χειμῶνος καὶ θάλπη θέρους ἐθίζει καρτερεῖν . 
καὶ τοὺς μὲν αὐτουργοὺς διὰ τῶν χειρῶν γυμνάζουσα ἰσχὺν αὐτοῖς προστίθησι , τοὺς δὲ τῇ ἐπιμελείᾳ γεωργοῦντας ἀνδρίζει πρῴ τε ἐγείρουσα καὶ πορεύεσθαι σφοδρῶς ἀναγκάζουσα . 
καὶ γὰρ ἐν τῷ χώρῳ καὶ ἐν τῷ ἄστει ἀεὶ ἐν ὥρᾳ αἱ ἐπικαιριώταται πράξεις εἰσίν . 
ἔπειτα ἄν τε σὺν ἵππῳ ἀρήγειν τις τῇ πόλει βούληται , τὸν ἵππον ἱκανωτάτη ἡ γεωργία συντρέφειν , ἄν τε πεζῇ , σφοδρὸν τὸ σῶμα παρέχει · θήραις τε ἐπιφιλοπονεῖσθαι συνεπαίρει τι ἡ γῆ καὶ κυσὶν εὐπέτειαν τροφῆς παρέχουσα καὶ θηρία συμπαρατρέφουσα . 
ὠφελούμενοι δὲ καὶ οἱ ἵπποι καὶ αἱ κύνες ἀπὸ τῆς γεωργίας ἀντωφελοῦσι τὸν χῶρον , ὁ μὲν ἵππος πρῴ τε κομίζων τὸν κηδόμενον εἰς τὴν ἐπιμέλειαν καὶ ἐξουσίαν παρέχων ὀψὲ ἀπιέναι , αἱ δὲ κύνες τά τε θηρία ἀπερύκουσαι ἀπὸ λύμης καρπῶν καὶ προβάτων καὶ τῇ ἐρημίᾳ τὴν ἀσφάλειαν συμπαρέχουσαι . 
παρορμᾷ δέ τι καὶ εἰς τὸ ἀρήγειν σὺν ὅπλοις τῇ χώρᾳ καὶ ἡ γῆ τοὺς γεωργοὺς ἐν τῷ μέσῳ τοὺς καρποὺς τρέφουσα τῷ κρατοῦντι λαμβάνειν . 
καὶ δραμεῖν δὲ καὶ βαλεῖν καὶ πηδῆσαι τίς ἱκανωτέρους τέχνη γεωργίας παρέχεται ; 
τίς δὲ τοῖς ἐργαζομένοις πλείω τέχνη ἀντιχαρίζεται ; 
τίς δὲ ἥδιον τὸν ἐπιμελόμενον δέχεται προτείνουσα προσιόντι λαβεῖν ὅ τι χρῄζει ; 
τίς δὲ ξένους ἀφθονώτερον δέχεται ; 
χειμάσαι δὲ πυρὶ ἀφθόνῳ καὶ θερμοῖς λουτροῖς ποῦ πλείων εὐμάρεια ἢ ἐν χώρῳ τῳ ; 
ποῦ δὲ ἥδιον θερίσαι ὕδασί τε καὶ πνεύμασι καὶ σκιαῖς ἢ κατ’ ἀγρόν ; 
τίς δὲ ἄλλη θεοῖς ἀπαρχὰς πρεπωδεστέρας παρέχει ἢ ἑορτὰς πληρεστέρας ἀποδεικνύει ; 
τίς δὲ οἰκέταις προσφιλεστέρα ἢ γυναικὶ ἡδίων ἢ τέκνοις ποθεινοτέρα ἢ φίλοις εὐχαριστοτέρα ; 
ἐμοὶ μὲν θαυμαστὸν δοκεῖ εἶναι εἴ τις ἐλεύθερος ἄνθρωπος ἢ κτῆμά τι τούτου ἥδιον κέκτηται ἢ ἐπιμέλειαν ἡδίω τινὰ ταύτης ηὕρηκεν ἢ ὠφελιμωτέραν εἰς τὸν βίον . 
ἔτι δὲ ἡ γῆ θεὸς οὖσα τοὺς δυναμένους καταμανθάνειν καὶ δικαιοσύνην διδάσκει · τοὺς γὰρ ἄριστα θεραπεύοντας αὐτὴν πλεῖστα ἀγαθὰ ἀντιποιεῖ . 
ἐὰν δ’ ἄρα καὶ ὑπὸ πλήθους ποτὲ στρατευμάτων τῶν ἔργων στερηθῶσιν οἱ ἐν τῇ γεωργίᾳ ἀναστρεφόμενοι καὶ σφοδρῶς καὶ ἀνδρικῶς παιδευόμενοι , οὗτοι εὖ παρεσκευασμένοι καὶ τὰς ψυχὰς καὶ τὰ σώματα , ἂν μὴ θεὸς ἀποκωλύῃ , δύνανται ἰόντες εἰς τὰς τῶν ἀποκωλυόντων λαμβάνειν ἀφ’ ὧν θρέψονται . 
πολλάκις δ’ ἐν τῷ πολέμῳ καὶ ἀσφαλέστερόν ἐστι σὺν τοῖς ὅπλοις τὴν τροφὴν μαστεύειν ἢ σὺν τοῖς γεωργικοῖς ὀργάνοις . 
συμπαιδεύει δὲ καὶ εἰς τὸ ἐπαρκεῖν ἀλλήλοις ἡ γεωργία . 
ἐπί τε γὰρ τοὺς πολεμίους σὺν ἀνθρώποις δεῖ ἰέναι , τῆς τε γῆς σὺν ἀνθρώποις ἐστὶν ἡ ἐργασία . 
τὸν οὖν μέλλοντα εὖ γεωργήσειν δεῖ τοὺς ἐργαστῆρας καὶ προθύμους παρασκευάζειν καὶ πείθεσθαι θέλοντας · τὸν δὲ ἐπὶ πολεμίους ἄγοντα ταὐτὰ δεῖ μηχανᾶσθαι δωρούμενόν τε τοῖς ποιοῦσιν ἃ δεῖ ποιεῖν τοὺς ἀγαθοὺς καὶ κολάζοντα τοὺς ἀτακτοῦντας . 
καὶ παρακελεύεσθαι δὲ πολλάκις οὐδὲν ἧττον δεῖ τοῖς ἐργάταις τὸν γεωργὸν ἢ τὸν στρατηγὸν τοῖς στρατιώταις · καὶ ἐλπίδων δὲ ἀγαθῶν οὐδὲν ἧττον οἱ δοῦλοι τῶν ἐλευθέρων δέονται , ἀλλὰ καὶ μᾶλλον , ὅπως μένειν ἐθέλωσι . 
καλῶς δὲ κἀκεῖνος εἶπεν ὃς ἔφη τὴν γεωργίαν τῶν ἄλλων τεχνῶν μητέρα καὶ τροφὸν εἶναι . 
εὖ μὲν γὰρ φερομένης τῆς γεωργίας ἔρρωνται καὶ αἱ ἄλλαι τέχναι ἅπασαι , ὅπου δ’ ἂν ἀναγκασθῇ ἡ γῆ χερσεύειν , ἀποσβέννυνται καὶ αἱ ἄλλαι τέχναι σχεδόν τι καὶ κατὰ γῆν καὶ κατὰ θάλατταν . 
ἀκούσας δὲ ταῦτα ὁ Κριτόβουλος εἶπεν · ἀλλὰ ταῦτα μὲν ἔμοιγε , ὦ Σώκρατες , καλῶς δοκεῖς λέγειν · ὅτι δὲ τῆς γεωργικῆς τὰ πλεῖστά ἐστιν ἀνθρώπῳ ἀδύνατα προνοῆσαι , <δῆλον · > 
καὶ γὰρ χάλαζαι καὶ πάχναι ἐνίοτε καὶ αὐχμοὶ καὶ ὄμβροι ἐξαίσιοι καὶ ἐρυσῖβαι καὶ ἄλλα πολλάκις τὰ καλῶς ἐγνωσμένα καὶ πεποιημένα ἀφαιροῦνται · καὶ πρόβατα δ’ ἐνίοτε κάλλιστα τεθραμμένα νόσος ἐλθοῦσα κάκιστα ἀπώλεσεν . 
ἀκούσας δὲ ταῦτα ὁ Σωκράτης εἶπεν · ἀλλ’ ᾤμην ἔγωγέ σε , ὦ Κριτόβουλε , εἰδέναι ὅτι οἱ θεοὶ οὐδὲν ἧττόν εἰσι κύριοι τῶν ἐν τῇ γεωργίᾳ ἔργων ἢ τῶν ἐν τῷ πολέμῳ . 
καὶ τοὺς μὲν ἐν τῷ πολέμῳ ὁρᾷς , οἶμαι , πρὸ τῶν πολεμικῶν πράξεων ἐξαρεσκομένους τοὺς θεοὺς καὶ ἐπερωτῶντας θυσίαις καὶ οἰωνοῖς ὅ τι τε χρὴ ποιεῖν καὶ ὅ τι μή · 
περὶ δὲ τῶν γεωργικῶν πράξεων ἧττον οἴει δεῖν τοὺς θεοὺς ἱλάσκεσθαι ; 
εὖ γὰρ ἴσθι , ἔφη , ὅτι οἱ σώφρονες καὶ ὑπὲρ ὑγρῶν καὶ ξηρῶν καρπῶν καὶ βοῶν καὶ ἵππων καὶ προβάτων καὶ ὑπὲρ πάντων γε δὴ τῶν κτημάτων τοὺς θεοὺς θεραπεύουσιν . 
ἀλλὰ ταῦτα μέν , ἔφη , ὦ Σώκρατες , καλῶς μοι δοκεῖς λέγειν κελεύων πειρᾶσθαι σὺν τοῖς θεοῖς ἄρχεσθαι παντὸς ἔργου , ὡς τῶν θεῶν κυρίων ὄντων οὐδὲν ἧττον τῶν εἰρηνικῶν ἢ τῶν πολεμικῶν ἔργων . 
ταῦτα μὲν οὖν πειρασόμεθα οὕτω ποιεῖν . 
σὺ δ’ ἡμῖν ἔνθεν λέγων περὶ τῆς οἰκονομίας ἀπέλιπες , πειρῶ τὰ τούτων ἐχόμενα διεκπεραίνειν , ὡς καὶ νῦν μοι δοκῶ ἀκηκοὼς ὅσα εἶπες μᾶλλόν τι ἤδη διορᾶν ἢ πρόσθεν ὅ τι χρὴ ποιοῦντα βιοτεύειν . 
τί οὖν , ἔφη ὁ Σωκράτης , ἄρα , εἰ πρῶτον μὲν ἐπανέλθοιμεν ὅσα συνομολογοῦντες διεληλύθαμεν , ἵν’ , ἄν πως δυνώμεθα , πειραθῶμεν οὕτω καὶ τὰ λοιπὰ διεξιέναι συνομολογοῦντες ; 
ἡδὺ γοῦν ἐστιν , ἔφη ὁ Κριτόβουλος , ὥσπερ καὶ χρημάτων κοινωνήσαντας ἀναμφιλόγως διελθεῖν , οὕτω καὶ λόγων κοινωνοῦντας περὶ ὧν ἂν διαλεγώμεθα συνομολογοῦντας διεξιέναι . 
οὐκοῦν , ἔφη ὁ Σωκράτης , ἐπιστήμης μέν τινος ἔδοξεν ἡμῖν ὄνομα εἶναι ἡ οἰκονομία , ἡ δὲ ἐπιστήμη αὕτη ἐφαίνετο ᾗ οἴκους δύνανται αὔξειν ἄνθρωποι , οἶκος δ’ ἡμῖν ἐφαίνετο ὅπερ κτῆσις ἡ σύμπασα , κτῆσιν δὲ τοῦτο ἔφαμεν εἶναι ὅ τι ἑκάστῳ εἴη ὠφέλιμον εἰς τὸν βίον , ὠφέλιμα δὲ ὄντα ηὑρίσκετο πάντα ὁπόσοις τις ἐπίσταιτο χρῆσθαι . 
πάσας μὲν οὖν τὰς ἐπιστήμας οὔτε μαθεῖν οἷόν τε ἡμῖν ἐδόκει , συναπεδοκιμάζομέν τε ταῖς πόλεσι τὰς βαναυσικὰς καλουμένας τέχνας , ὅτι καὶ τὰ σώματα καταλυμαίνεσθαι δοκοῦσι καὶ τὰς ψυχὰς καταγνύουσι . 
τεκμήριον δὲ σαφέστατον γενέσθαι ἂν τούτου ἔφαμεν , εἰ πολεμίων εἰς τὴν χώραν ἰόντων διακαθίσας τις τοὺς γεωργοὺς καὶ τοὺς τεχνίτας χωρὶς ἑκατέρους ἐπερωτῴη πότερα δοκεῖ ἀρήγειν τῇ χώρᾳ ἢ ὑφεμένους τῆς γῆς τὰ τείχη διαφυλάττειν . 
οὕτως γὰρ ἂν τοὺς μὲν ἀμφὶ γῆν ἔχοντας ᾠόμεθ’ ἂν ψηφίζεσθαι ἀρήγειν , τοὺς δὲ τεχνίτας μὴ μάχεσθαι , ἀλλ’ ὅπερ πεπαίδευνται καθῆσθαι μήτε πονοῦντας μήτε κινδυνεύοντας . 
ἐδοκιμάσαμεν δὲ ἀνδρὶ καλῷ τε κἀγαθῷ ἐργασίαν εἶναι καὶ ἐπιστήμην κρατίστην γεωργίαν , ἀφ’ ἧς τὰ ἐπιτήδεια ἄνθρωποι πορίζονται . 
αὕτη γὰρ ἡ ἐργασία μαθεῖν τε ῥᾴστη ἐδόκει εἶναι καὶ ἡδίστη ἐργάζεσθαι , καὶ τὰ σώματα κάλλιστά τε καὶ εὐρωστότατα παρέχεσθαι , καὶ ταῖς ψυχαῖς ἥκιστα ἀσχολίαν παρέχειν φίλων τε καὶ πόλεων συνεπιμελεῖσθαι . 
συμπαροξύνειν δέ τι ἐδόκει ἡμῖν καὶ εἰς τὸ ἀλκίμους εἶναι ἡ γεωργία ἔξω τῶν ἐρυμάτων τὰ ἐπιτήδεια φύουσά τε καὶ τρέφουσα τοὺς ἐργαζομένους . 
διὰ ταῦτα δὲ καὶ εὐδοξοτάτη εἶναι πρὸς τῶν πόλεων αὕτη ἡ βιοτεία , ὅτι καὶ πολίτας ἀρίστους καὶ εὐνουστάτους παρέχεσθαι δοκεῖ τῷ κοινῷ . 
καὶ ὁ Κριτόβουλος · ὅτι μέν , ὦ Σώκρατες , κάλλιστόν τε καὶ ἄριστον καὶ ἥδιστον ἀπὸ γεωργίας τὸν βίον ποιεῖσθαι πάνυ μοι δοκῶ πεπεῖσθαι ἱκανῶς · ὅτι δὲ ἔφησθα καταμαθεῖν τὰ αἴτια τῶν τε οὕτω γεωργούντων ὥστε ἀπὸ τῆς γεωργίας ἀφθόνως ἔχειν ὧν δέονται καὶ τῶν οὕτως ἐργαζομένων ὡς μὴ λυσιτελεῖν αὐτοῖς τὴν γεωργίαν , καὶ ταῦτ’ <ἄν> 
μοι δοκῶ ἡδέως ἑκάτερα ἀκούειν σου , ὅπως ἃ μὲν ἀγαθά ἐστι ποιῶμεν , ἃ δὲ βλαβερὰ μὴ ποιῶμεν . 
τί οὖν , ἔφη ὁ Σωκράτης , ὦ Κριτόβουλε , ἄν σοι ἐξ ἀρχῆς διηγήσωμαι ὡς συνεγενόμην ποτὲ ἀνδρί , ὃς ἐμοὶ ἐδόκει εἶναι τῷ ὄντι τούτων τῶν ἀνδρῶν ἐφ’ οἷς τοῦτο τὸ ὄνομα δικαίως ἐστὶν ὃ καλεῖται καλός τε κἀγαθὸς ἀνήρ ; 
πάνυ ἄν , ἔφη ὁ Κριτόβουλος , βουλοίμην ἂν οὕτως ἀκούειν , ὡς καὶ ἔγωγε ἐρῶ τούτου τοῦ ὀνόματος ἄξιος γενέσθαι . 
λέξω τοίνυν σοι , ἔφη ὁ Σωκράτης , ὡς καὶ ἦλθον ἐπὶ τὴν σκέψιν αὐτοῦ . 
τοὺς μὲν γὰρ ἀγαθοὺς τέκτονας , χαλκέας ἀγαθούς , ζωγράφους ἀγαθούς , ἀνδριαντοποιούς , καὶ τἆλλα τὰ τοιαῦτα , πάνυ ὀλίγος μοι χρόνος ἐγένετο ἱκανὸς περιελθεῖν τε καὶ θεάσασθαι τὰ δεδοκιμασμένα καλὰ ἔργα αὐτοῖς εἶναι . 
ὅπως δὲ δὴ καὶ τοὺς ἔχοντας τὸ σεμνὸν ὄνομα τοῦτο τὸ καλός τε κἀγαθὸς ἐπισκεψαίμην , τί ποτε ἐργαζόμενοι τοῦτ’ ἀξιοῖντο καλεῖσθαι , πάνυ μου ἡ ψυχὴ ἐπεθύμει αὐτῶν τινι συγγενέσθαι . 
καὶ πρῶτον μὲν ὅτι προσέκειτο τὸ καλὸς τῷ ἀγαθῷ , ὅντινα ἴδοιμι καλόν , τούτῳ προσῄειν καὶ ἐπειρώμην καταμανθάνειν εἴ που ἴδοιμι προσηρτημένον τῷ καλῷ τὸ ἀγαθόν . 
ἀλλ’ οὐκ ἄρα εἶχεν οὕτως , ἀλλ’ ἐνίους ἐδόκουν καταμανθάνειν τῶν καλῶν τὰς μορφὰς πάνυ μοχθηροὺς ὄντας τὰς ψυχάς . 
ἔδοξεν οὖν μοι ἀφέμενον τῆς καλῆς ὄψεως ἐπ’ αὐτῶν τινα ἐλθεῖν τῶν καλουμένων καλῶν τε κἀγαθῶν . 
ἐπεὶ οὖν τὸν Ἰσχόμαχον ἤκουον πρὸς πάντων καὶ ἀνδρῶν καὶ γυναικῶν καὶ ξένων καὶ ἀστῶν καλόν τε κἀγαθὸν ἐπονομαζόμενον , ἔδοξέ μοι τούτῳ πειραθῆναι συγγενέσθαι . 
ἰδὼν οὖν ποτε αὐτὸν ἐν τῇ τοῦ Διὸς τοῦ ἐλευθερίου στοᾷ καθήμενον , ἐπεί μοι ἔδοξε σχολάζειν , προσῆλθον αὐτῷ καὶ παρακαθιζόμενος εἶπον · τί , ὦ Ἰσχόμαχε , οὐ μάλα εἰωθὼς σχολάζειν κάθησαι ; 
ἐπεὶ τά γε πλεῖστα ἢ πράττοντά τι ὁρῶ σε ἢ οὐ πάνυ σχολάζοντα ἐν τῇ ἀγορᾷ . 
οὐδὲ ἄν γε νῦν , ἔφη ὁ Ἰσχόμαχος , ὦ Σώκρατες , ἑώρας , εἰ μὴ ξένους τινὰς συνεθέμην ἀναμένειν ἐνθάδε . 
ὅταν δὲ μὴ πράττῃς τι τοιοῦτον , πρὸς τῶν θεῶν , ἔφην ἐγώ , ποῦ διατρίβεις καὶ τί ποιεῖς ; 
ἐγὼ γάρ τοι πάνυ βούλομαί σου πυθέσθαι τί ποτε πράττων καλὸς κἀγαθὸς κέκλησαι , ἐπεὶ οὐκ ἔνδον γε διατρίβεις οὐδὲ τοιαύτη σου ἡ ἕξις τοῦ σώματος καταφαίνεται . 
καὶ ὁ Ἰσχόμαχος γελάσας ἐπὶ τῷ τί ποιῶν καλὸς κἀγαθὸς κέκλησαι , καὶ ἡσθείς , ὥς γ’ ἐμοὶ ἔδοξεν , εἶπεν · ἀλλ’ εἰ μὲν ὅταν σοι διαλέγωνται περὶ ἐμοῦ τινες καλοῦσί με τοῦτο τὸ ὄνομα οὐκ οἶδα · οὐ γὰρ δή , ὅταν γέ με εἰς ἀντίδοσιν καλῶνται τριηραρχίας ἢ χορηγίας , οὐδείς , ἔφη , ζητεῖ τὸν καλόν τε κἀγαθόν , ἀλλὰ σαφῶς , ἔφη , ὀνομάζοντές με Ἰσχόμαχον πατρόθεν προσκαλοῦνται . 
ἐγὼ μὲν τοίνυν , ἔφη , ὦ Σώκρατες , ὅ με ἐπήρου , οὐδαμῶς ἔνδον διατρίβω . 
καὶ γὰρ δή , ἔφη , τά γε ἐν τῇ οἰκίᾳ μου πάνυ καὶ αὐτὴ ἡ γυνή ἐστιν ἱκανὴ διοικεῖν . 
ἀλλὰ καὶ τοῦτο , ἔφην , ἔγωγε , ὦ Ἰσχόμαχε , πάνυ ἂν ἡδέως σου πυθοίμην , πότερα αὐτὸς σὺ ἐπαίδευσας τὴν γυναῖκα ὥστε εἶναι οἵαν δεῖ ἢ ἐπισταμένην ἔλαβες παρὰ τοῦ πατρὸς καὶ τῆς μητρὸς διοικεῖν τὰ προσήκοντα αὐτῇ . 
καὶ τί ἄν , ἔφη , ὦ Σώκρατες , ἐπισταμένην αὐτὴν παρέλαβον , ἣ ἔτη μὲν οὔπω πεντεκαίδεκα γεγονυῖα ἦλθε πρὸς ἐμέ , τὸν δ’ ἔμπροσθεν χρόνον ἔζη ὑπὸ πολλῆς ἐπιμελείας ὅπως ὡς ἐλάχιστα μὲν ὄψοιτο , ἐλάχιστα δ’ ἀκούσοιτο , ἐλάχιστα δ’ ἔροιτο ; 
οὐ γὰρ ἀγαπητόν σοι δοκεῖ εἶναι , εἰ μόνον ἦλθεν ἐπισταμένη ἔρια παραλαβοῦσα ἱμάτιον ἀποδεῖξαι , καὶ ἑωρακυῖα ὡς ἔργα ταλάσια θεραπαίναις δίδοται ; 
ἐπεὶ τά γε ἀμφὶ γαστέρα , ἔφη , πάνυ καλῶς , ὦ Σώκρατες , ἦλθε πεπαιδευμένη · ὅπερ μέγιστον ἔμοιγε δοκεῖ παίδευμα εἶναι καὶ ἀνδρὶ καὶ γυναικί . 
τὰ δ’ ἄλλα , ἔφην ἐγώ , ὦ Ἰσχόμαχε , αὐτὸς ἐπαίδευσας τὴν γυναῖκα ὥστε ἱκανὴν εἶναι ὧν προσήκει ἐπιμελεῖσθαι ; 
οὐ μὰ Δί’ , ἔφη ὁ Ἰσχόμαχος , οὐ πρίν γε καὶ ἔθυσα καὶ ηὐξάμην ἐμέ τε τυγχάνειν διδάσκοντα καὶ ἐκείνην μανθάνουσαν τὰ βέλτιστα ἀμφοτέροις ἡμῖν . 
οὐκοῦν , ἔφην ἐγώ , καὶ ἡ γυνή σοι συνέθυε καὶ συνηύχετο ταὐτὰ ταῦτα ; 
καὶ μάλα γ’ , ἔφη ὁ Ἰσχόμαχος , †πολλὰ ὑπισχνουμένη μὲν πρὸς τοὺς θεοὺς γενέσθαι οἵαν δεῖ , † 
καὶ εὔδηλος ἦν ὅτι οὐκ ἀμελήσει τῶν διδασκομένων . 
πρὸς θεῶν , ἔφην ἐγώ , ὦ Ἰσχόμαχε , τί πρῶτον διδάσκειν ἤρχου αὐτήν , διηγοῦ μοι · ὡς ἐγὼ ταῦτ’ ἂν ἥδιόν σου διηγουμένου ἀκούοιμι ἢ εἴ μοι γυμνικὸν ἢ ἱππικὸν ἀγῶνα τὸν κάλλιστον διηγοῖο . 
καὶ ὁ Ἰσχόμαχος ἀπεκρίνατο · τί δ’ ; 
ἔφη , ὦ Σώκρατες , ἐπεὶ ἤδη μοι χειροήθης ἦν καὶ ἐτετιθάσευτο ὥστε διαλέγεσθαι , ἠρόμην αὐτὴν ὧδέ πως · εἰπέ μοι , ὦ γύναι , ἆρα ἤδη κατενόησας τίνος ποτὲ ἕνεκα ἐγώ τε σὲ ἔλαβον καὶ οἱ σοὶ γονεῖς ἔδοσάν σε ἐμοί ; 
ὅτι μὲν γὰρ οὐκ ἀπορία ἦν μεθ’ ὅτου ἄλλου ἐκαθεύδομεν ἄν , οἶδ’ ὅτι καὶ σοὶ καταφανὲς τοῦτ’ ἐστί . 
βουλευόμενος δ’ ἔγωγε ὑπὲρ ἐμοῦ καὶ οἱ σοὶ γονεῖς ὑπὲρ σοῦ τίν’ ἂν κοινωνὸν βέλτιστον οἴκου τε καὶ τέκνων λάβοιμεν , ἐγώ τε σὲ ἐξελεξάμην καὶ οἱ σοὶ γονεῖς , ὡς ἐοίκασιν , ἐκ τῶν δυνατῶν ἐμέ . 
τέκνα μὲν οὖν ἂν θεός ποτε διδῷ ἡμῖν γενέσθαι , τότε βουλευσόμεθα περὶ αὐτῶν ὅπως ὅτι βέλτιστα παιδεύσομεν αὐτά · κοινὸν γὰρ ἡμῖν καὶ τοῦτο ἀγαθόν , συμμάχων καὶ γηροβοσκῶν ὅτι βελτίστων τυγχάνειν · 
νῦν δὲ δὴ οἶκος ἡμῖν ὅδε κοινός ἐστιν . 
ἐγώ τε γὰρ ὅσα μοι ἔστιν ἅπαντα εἰς τὸ κοινὸν ἀποφαίνω , σύ τε ὅσα ἠνέγκω πάντα εἰς τὸ κοινὸν κατέθηκας . 
καὶ οὐ τοῦτο δεῖ λογίζεσθαι , πότερος ἄρα ἀριθμῷ πλείω συμβέβληται ἡμῶν , ἀλλ’ ἐκεῖνο εὖ εἰδέναι , ὅτι ὁπότερος ἂν ἡμῶν βελτίων κοινωνὸς ᾖ , οὗτος τὰ πλείονος ἄξια συμβάλλεται . 
ἀπεκρίνατο δέ μοι , ὦ Σώκρατες , πρὸς ταῦτα ἡ γυνή · τί δ’ ἂν ἐγώ σοι , ἔφη , δυναίμην συμπρᾶξαι ; 
τίς δὲ ἡ ἐμὴ δύναμις ; 
ἀλλ’ ἐν σοὶ πάντα ἐστίν · ἐμὸν δ’ ἔφησεν ἡ μήτηρ ἔργον εἶναι σωφρονεῖν . 
ναὶ μὰ Δί’ , ἔφην ἐγώ , ὦ γύναι , καὶ γὰρ ἐμοὶ ὁ πατήρ . 
ἀλλὰ σωφρόνων τοί ἐστι καὶ ἀνδρὸς καὶ γυναικὸς οὕτω ποιεῖν , ὅπως τά τε ὄντα ὡς βέλτιστα ἕξει καὶ ἄλλα ὅτι πλεῖστα ἐκ τοῦ καλοῦ τε καὶ δικαίου προσγενήσεται . 
καὶ τί δή , ἔφη , ὁρᾷς , ἡ γυνή , ὅ τι ἂν ἐγὼ ποιοῦσα συναύξοιμι τὸν οἶκον ; 
ναὶ μὰ Δί’ , ἔφην ἐγώ , ἅ τε οἱ θεοὶ ἔφυσάν σε δύνασθαι καὶ ὁ νόμος συνεπαινεῖ , ταῦτα πειρῶ ὡς βέλτιστα ποιεῖν . 
καὶ τί δὴ ταῦτ’ ἐστιν ; 
ἔφη ἐκείνη . 
οἶμαι μὲν ἔγωγε , ἔφην , οὐ τὰ ἐλαχίστου ἄξια , εἰ μή πέρ γε καὶ ἡ ἐν τῷ σμήνει ἡγεμὼν μέλιττα ἐπ’ ἐλαχίστου ἀξίοις ἔργοις ἐφέστηκεν . 
ἐμοὶ γάρ τοι , ἔφη φάναι , καὶ οἱ θεοί , ὦ γύναι , δοκοῦσι πολὺ διεσκεμμένως μάλιστα τὸ ζεῦγος τοῦτο συντεθεικέναι ὃ καλεῖται θῆλυ καὶ ἄρρεν , ὅπως ὅτι ὠφελιμώτατον ᾖ αὑτῷ εἰς τὴν κοινωνίαν . 
πρῶτον μὲν γὰρ τοῦ μὴ ἐκλιπεῖν ζῴων γένη τοῦτο τὸ ζεῦγος κεῖται μετ’ ἀλλήλων τεκνοποιούμενον , ἔπειτα τὸ γηροβοσκοὺς κεκτῆσθαι ἑαυτοῖς ἐκ τούτου τοῦ ζεύγους τοῖς γοῦν ἀνθρώποις πορίζεται · ἔπειτα δὲ καὶ ἡ δίαιτα τοῖς ἀνθρώποις οὐχ ὥσπερ τοῖς κτήνεσίν ἐστιν ἐν ὑπαίθρῳ , ἀλλὰ στεγῶν δεῖται δῆλον ὅτι . 
δεῖ μέντοι τοῖς μέλλουσιν ἀνθρώποις ἕξειν ὅ τι εἰσφέρωσιν εἰς τὸ στεγνὸν τοῦ ἐργασομένου τὰς ἐν τῷ ὑπαίθρῳ ἐργασίας . 
καὶ γὰρ νεατὸς καὶ σπόρος καὶ φυτεία καὶ νομαὶ ὑπαίθρια ταῦτα πάντα ἔργα ἐστίν · ἐκ τούτων δὲ τὰ ἐπιτήδεια γίγνεται . 
δεῖ δ’ αὖ , ἐπειδὰν ταῦτα εἰσενεχθῇ εἰς τὸ στεγνόν , καὶ τοῦ σώσοντος ταῦτα καὶ τοῦ ἐργασομένου δ’ ἃ τῶν στεγνῶν ἔργα δεόμενά ἐστι . 
στεγνῶν δὲ δεῖται καὶ ἡ τῶν νεογνῶν τέκνων παιδοτροφία , στεγνῶν δὲ καὶ αἱ ἐκ τοῦ καρποῦ σιτοποιίαι δέονται · ὡσαύτως δὲ καὶ ἡ τῆς ἐσθῆτος ἐκ τῶν ἐρίων ἐργασία . 
ἐπεὶ δ’ ἀμφότερα ταῦτα καὶ ἔργων καὶ ἐπιμελείας δεῖται τά τε ἔνδον καὶ τὰ ἔξω , καὶ τὴν φύσιν , φάναι , εὐθὺς παρεσκεύασεν ὁ θεός , ὡς ἐμοὶ δοκεῖ , τὴν μὲν τῆς γυναικὸς ἐπὶ τὰ ἔνδον ἔργα καὶ ἐπιμελήματα , <τὴν δὲ τοῦ ἀνδρὸς ἐπὶ τὰ ἔξω> . 
ῥίγη μὲν γὰρ καὶ θάλπη καὶ ὁδοιπορίας καὶ στρατείας τοῦ ἀνδρὸς τὸ σῶμα καὶ τὴν ψυχὴν μᾶλλον δύνασθαι καρτερεῖν κατεσκεύασεν · ὥστε τὰ ἔξω ἐπέταξεν αὐτῷ ἔργα · τῇ δὲ γυναικὶ ἧττον τὸ σῶμα δυνατὸν πρὸς ταῦτα φύσας τὰ ἔνδον ἔργα αὐτῇ , φάναι ἔφη , προστάξαι μοι δοκεῖ ὁ θεός . 
εἰδὼς δὲ ὅτι τῇ γυναικὶ καὶ ἐνέφυσε καὶ προσέταξε τὴν τῶν νεογνῶν τέκνων τροφήν , καὶ τοῦ στέργειν τὰ νεογνὰ βρέφη πλέον αὐτῇ ἐδάσατο ἢ τῷ ἀνδρί . 
ἐπεὶ δὲ καὶ τὸ φυλάττειν τὰ εἰσενεχθέντα τῇ γυναικὶ προσέταξε , γιγνώσκων ὁ θεὸς ὅτι πρὸς τὸ φυλάττειν οὐ κάκιόν ἐστι φοβερὰν εἶναι τὴν ψυχὴν πλέον μέρος καὶ τοῦ φόβου ἐδάσατο τῇ γυναικὶ ἢ τῷ ἀνδρί . 
εἰδὼς δὲ ὅτι καὶ ἀρήγειν αὖ δεήσει , ἐάν τις ἀδικῇ , τὸν τὰ ἔξω ἔργα ἔχοντα , τούτῳ αὖ πλέον μέρος τοῦ θράσους ἐδάσατο . 
ὅτι δ’ ἀμφοτέρους δεῖ καὶ διδόναι καὶ λαμβάνειν , τὴν μνήμην καὶ τὴν ἐπιμέλειαν εἰς τὸ μέσον ἀμφοτέροις κατέθηκεν . 
ὥστε οὐκ ἂν ἔχοις διελεῖν πότερα τὸ ἔθνος τὸ θῆλυ ἢ τὸ ἄρρεν τούτων πλεονεκτεῖ . 
καὶ τὸ ἐγκρατεῖς δὲ εἶναι ὧν δεῖ εἰς τὸ μέσον ἀμφοτέροις κατέθηκε , καὶ ἐξουσίαν ἐποίησεν ὁ θεὸς ὁπότερος ἂν ᾖ βελτίων , εἴθ’ ὁ ἀνὴρ εἴθ’ ἡ γυνή , τοῦτον καὶ πλέον φέρεσθαι τούτου τοῦ ἀγαθοῦ . 
διὰ δὲ τὸ τὴν φύσιν μὴ πρὸς πάντα ταὐτὰ ἀμφοτέρων εὖ πεφυκέναι , διὰ τοῦτο καὶ δέονται μᾶλλον ἀλλήλων καὶ τὸ ζεῦγος ὠφελιμώτερον ἑαυτῷ γεγένηται , ἃ τὸ ἕτερον ἐλλείπεται τὸ ἕτερον δυνάμενον . 
ταῦτα δέ , ἔφην , δεῖ ἡμᾶς , ὦ γύναι , εἰδότας , ἃ ἑκατέρῳ ἡμῶν προστέτακται ὑπὸ τοῦ θεοῦ , πειρᾶσθαι ὅπως ὡς βέλτιστα τὰ προσήκοντα ἑκάτερον ἡμῶν διαπράττεσθαι . 
συνεπαινεῖ δέ , ἔφη φάναι , καὶ ὁ νόμος αὐτά , συζευγνὺς ἄνδρα καὶ γυναῖκα · καὶ κοινωνοὺς ὥσπερ τῶν τέκνων ὁ θεὸς ἐποίησεν , οὕτω καὶ ὁ νόμος <τοῦ οἴκου> 
κοινωνοὺς καθίστησι . 
καὶ καλὰ δὲ εἶναι ὁ νόμος ἀποδείκνυσιν <ἃ> 
καὶ ὁ θεὸς ἔφυσεν ἑκάτερον μᾶλλον δύνασθαι . 
τῇ μὲν γὰρ γυναικὶ κάλλιον ἔνδον μένειν ἢ θυραυλεῖν , τῷ δὲ ἀνδρὶ αἴσχιον ἔνδον μένειν ἢ τῶν ἔξω ἐπιμελεῖσθαι . 
εἰ δέ τις παρ’ ἃ ὁ θεὸς ἔφυσε ποιεῖ , ἴσως τι καὶ ἀτακτῶν τοὺς θεοὺς οὐ λήθει καὶ δίκην δίδωσιν ἀμελῶν τῶν ἔργων τῶν ἑαυτοῦ ἢ πράττων τὰ τῆς γυναικὸς ἔργα . 
δοκεῖ δέ μοι , ἔφην , καὶ ἡ τῶν μελιττῶν ἡγεμὼν τοιαῦτα ἔργα ὑπὸ τοῦ θεοῦ προστεταγμένα διαπονεῖσθαι . 
καὶ ποῖα δή , ἔφη ἐκείνη , ἔργα ἔχουσα ἡ τῶν μελιττῶν ἡγεμὼν ἐξομοιοῦται τοῖς ἔργοις οἷς ἐμὲ δεῖ πράττειν ; 
ὅτι , ἔφην ἐγώ , ἐκείνη γε ἐν τῷ σμήνει μένουσα οὐκ ἐᾷ ἀργοὺς τὰς μελίττας εἶναι , ἀλλ’ ἃς μὲν δεῖ ἔξω ἐργάζεσθαι ἐκπέμπει ἐπὶ τὸ ἔργον , καὶ ἃ ἂν αὐτῶν ἑκάστη εἰσφέρῃ οἶδέ τε καὶ δέχεται , καὶ σῴζει ταῦτα ἔστ’ ἂν δέῃ χρῆσθαι . 
ἐπειδὰν δὲ ἡ ὥρα τοῦ χρῆσθαι ἥκῃ , διανέμει τὸ δίκαιον ἑκάστῃ . 
καὶ ἐπὶ τοῖς ἔνδον δ’ ἐξυφαινομένοις κηρίοις ἐφέστηκεν , ὡς καλῶς καὶ ταχέως ὑφαίνηται , καὶ τοῦ γιγνομένου τόκου ἐπιμελεῖται ὡς ἐκτρέφηται · ἐπειδὰν δὲ ἐκτραφῇ καὶ ἀξιοεργοὶ οἱ νεοττοὶ γένωνται , ἀποικίζει αὐτοὺς σὺν τῶν ἐπιγόνων τινὶ ἡγεμόνι . 
ἦ καὶ ἐμὲ οὖν , ἔφη ἡ γυνή , δεήσει ταῦτα ποιεῖν ; 
δεήσει μέντοι σε , ἔφην ἐγώ , ἔνδον τε μένειν καὶ οἷς μὲν ἂν ἔξω τὸ ἔργον ᾖ τῶν οἰκετῶν , τούτους συνεκπέμπειν , οἷς δ’ ἂν ἔνδον ἔργον ἐργαστέον , τούτων σοι ἐπιστατητέον , καὶ τά τε εἰσφερόμενα ἀποδεκτέον καὶ ἃ μὲν ἂν αὐτῶν δέῃ δαπανᾶν σοὶ διανεμητέον , ἃ δ’ ἂν περιττεύειν δέῃ , προνοητέον καὶ φυλακτέον ὅπως μὴ ἡ εἰς τὸν ἐνιαυτὸν κειμένη δαπάνη εἰς τὸν μῆνα δαπανᾶται . 
καὶ ὅταν ἔρια εἰσενεχθῇ σοι , ἐπιμελητέον ὅπως οἷς δεῖ ἱμάτια γίγνηται . 
καὶ ὅ γε ξηρὸς σῖτος ὅπως καλῶς ἐδώδιμος γίγνηται ἐπιμελητέον . 
ἓν μέντοι τῶν σοὶ προσηκόντων , ἔφην ἐγώ , ἐπιμελημάτων ἴσως ἀχαριστότερον δόξει εἶναι , ὅτι , ὃς ἂν κάμνῃ τῶν οἰκετῶν , τούτων σοι ἐπιμελητέον πάντων ὅπως θεραπεύηται . 
νὴ Δί’ , ἔφη ἡ γυνή , ἐπιχαριτώτατον μὲν οὖν , ἂν μέλλωσί γε οἱ καλῶς θεραπευθέντες χάριν εἴσεσθαι καὶ εὐνούστεροι ἢ πρόσθεν ἔσεσθαι . 
καὶ ἐγώ , ἔφη ὁ Ἰσχόμαχος , ἀγασθεὶς αὐτῆς τὴν ἀπόκρισιν εἶπον · ἆρά γε , ὦ γύναι , διὰ τοιαύτας τινὰς προνοίας καὶ τῆς ἐν τῷ σμήνει ἡγεμόνος αἱ μέλιτται οὕτω διατίθενται πρὸς αὐτήν , ὥστε , ὅταν ἐκείνη ἐκλίπῃ , οὐδεμία οἴεται τῶν μελιττῶν ἀπολειπτέον εἶναι , ἀλλ’ ἕπονται πᾶσαι ; 
καὶ ἡ γυνή μοι ἀπεκρίνατο · θαυμάζοιμ’ ἄν , ἔφη , εἰ μὴ πρὸς σὲ μᾶλλον τείνοι τὰ τοῦ ἡγεμόνος ἔργα ἢ πρὸς ἐμέ . 
ἡ γὰρ ἐμὴ φυλακὴ τῶν ἔνδον καὶ διανομὴ γελοία τις ἄν , οἶμαι , φαίνοιτο , εἰ μὴ σύγε ἐπιμελοῖο ὅπως ἔξωθέν τι εἰσφέροιτο . 
γελοία δ’ αὖ , ἔφην ἐγώ , ἡ ἐμὴ εἰσφορὰ φαίνοιτ’ ἄν , εἰ μὴ εἴη ὅστις τὰ εἰσενεχθέντα σῴζοι . 
οὐχ ὁρᾷς , ἔφην ἐγώ , οἱ εἰς τὸν τετρημένον πίθον ἀντλεῖν λεγόμενοι ὡς οἰκτίρονται , ὅτι μάτην πονεῖν δοκοῦσι ; 
νὴ Δί’ , ἔφη ἡ γυνή , καὶ γὰρ τλήμονές εἰσιν , εἰ τοῦτό γε ποιοῦσιν . 
ἄλλαι δέ τοι , ἔφην ἐγώ , ἴδιαι ἐπιμέλειαι , ὦ γύναι , ἡδεῖαί σοι γίγνονται , ὁπόταν ἀνεπιστήμονα ταλασίας λαβοῦσα ἐπιστήμονα ποιήσῃς καὶ διπλασίου σοι ἀξία γένηται , καὶ ὁπόταν ἀνεπιστήμονα ταμιείας καὶ διακονίας παραλαβοῦσα ἐπιστήμονα καὶ πιστὴν καὶ διακονικὴν ποιησαμένη παντὸς ἀξίαν ἔχῃς , καὶ ὁπόταν τοὺς μὲν σώφρονάς τε καὶ ὠφελίμους τῷ σῷ οἴκῳ ἐξῇ σοι εὖ ποιῆσαι , ἐὰν δέ τις πονηρὸς φαίνηται , ἐξῇ σοι κολάσαι · 
τὸ δὲ πάντων ἥδιστον , ἐὰν βελτίων ἐμοῦ φανῇς , καὶ ἐμὲ σὸν θεράποντα ποιήσῃ , καὶ μὴ δέῃ σε φοβεῖσθαι μὴ προϊούσης τῆς ἡλικίας ἀτιμοτέρα ἐν τῷ οἴκῳ γένῃ , ἀλλὰ πιστεύῃς ὅτι πρεσβυτέρα γιγνομένη ὅσῳ ἂν καὶ ἐμοὶ κοινωνὸς καὶ παισὶν οἴκου φύλαξ ἀμείνων γίγνῃ , τοσούτῳ καὶ τιμιωτέρα ἐν τῷ οἴκῳ ἔσει . 
τὰ γὰρ καλά τε κἀγαθά , ἐγὼ ἔφην , οὐ διὰ τὰς ὡραιότητας , ἀλλὰ διὰ τὰς ἀρετὰς εἰς τὸν βίον τοῖς ἀνθρώποις ἐπαύξεται . 
τοιαῦτα μέν , ὦ Σώκρατες , δοκῶ μεμνῆσθαι αὐτῇ τὰ πρῶτα διαλεχθείς . 
ἦ καὶ ἐπέγνως τι , ὦ Ἰσχόμαχε , ἔφην ἐγώ , ἐκ τούτων αὐτὴν κεκινημένην μᾶλλον πρὸς τὴν ἐπιμέλειαν ; 
ναὶ μὰ Δί’ , ἔφη ὁ Ἰσχόμαχος , καὶ δηχθεῖσάν γε οἶδα αὐτὴν καὶ ἐρυθριάσασαν σφόδρα ὅτι τῶν εἰσενεχθέντων τι αἰτήσαντος ἐμοῦ οὐκ εἶχέ μοι δοῦναι . 
καὶ ἐγὼ μέντοι ἰδὼν ἀχθεσθεῖσαν αὐτὴν εἶπον · μηδέν τι , ἔφην , ἀθυμήσῃς , ὦ γύναι , ὅτι οὐκ ἔχεις δοῦναι ὅ σε αἰτῶν τυγχάνω . 
ἔστι μὲν γὰρ πενία αὕτη σαφής , τὸ δεόμενόν τινος μὴ ἔχειν χρῆσθαι · ἀλυποτέρα δὲ αὕτη ἡ ἔνδεια , τὸ ζητοῦντά τι μὴ δύνασθαι λαβεῖν , ἢ τὴν ἀρχὴν μηδὲ ζητεῖν εἰδότα ὅτι οὐκ ἔστιν . 
ἀλλὰ γάρ , ἔφην ἐγώ , τούτων οὐ σὺ αἰτία , ἀλλ’ ἐγὼ οὐ τάξας σοι παρέδωκα ὅπου χρὴ ἕκαστα κεῖσθαι , ὅπως εἰδῇς ὅπου τε δεῖ τιθέναι καὶ ὁπόθεν λαμβάνειν . 
ἔστι δ’ οὐδὲν οὕτως , ὦ γύναι , οὔτ’ εὔχρηστον οὔτε καλὸν ἀνθρώποις ὡς τάξις . 
καὶ γὰρ χορὸς ἐξ ἀνθρώπων συγκείμενός ἐστιν · ἀλλ’ ὅταν μὲν ποιῶσιν ὅ τι ἂν τύχῃ ἕκαστος , ταραχή τις φαίνεται καὶ θεᾶσθαι ἀτερπές , ὅταν δὲ τεταγμένως ποιῶσι καὶ φθέγγωνται , ἅμα οἱ αὐτοὶ οὗτοι καὶ ἀξιοθέατοι δοκοῦσιν εἶναι καὶ ἀξιάκουστοι . 
καὶ στρατιά γε , ἔφην ἐγώ , ὦ γύναι , ἄτακτος μὲν οὖσα ταραχωδέστατον , καὶ τοῖς μὲν πολεμίοις εὐχειρωτότατον , τοῖς δὲ φίλοις ἀκλεέστατον ὁρᾶν καὶ ἀχρηστότατον , ὄνος ὁμοῦ , ὁπλίτης , σκευοφόρος , ψιλός , ἱππεύς , ἅμαξα · —πῶς γὰρ ἂν πορευθείησαν , <ἐὰν> 
ἔχοντες οὕτως ἐπικωλύσωσιν ἀλλήλους , ὁ μὲν βαδίζων τὸν τρέχοντα , ὁ δὲ τρέχων τὸν ἑστηκότα , ἡ δὲ ἅμαξα τὸν ἱππέα , ὁ δὲ ὄνος τὴν ἅμαξαν , ὁ δὲ σκευοφόρος τὸν ὁπλίτην ; 
εἰ δὲ καὶ μάχεσθαι δέοι , πῶς ἂν οὕτως ἔχοντες μαχέσαιντο ; 
οἷς γὰρ ἀνάγκη αὐτῶν τοὺς ἐπιόντας φεύγειν , οὗτοι ἱκανοί εἰσι φεύγοντες καταπατῆσαι τοὺς ὅπλα ἔχοντας · 
—τεταγμένη δὲ στρατιὰ κάλλιστον μὲν ἰδεῖν τοῖς φίλοις , δυσχερέστατον δὲ τοῖς πολεμίοις . 
τίς μὲν γὰρ οὐκ ἂν φίλος ἡδέως θεάσαιτο ὁπλίτας πολλοὺς ἐν τάξει πορευομένους , τίς δ’ οὐκ ἂν θαυμάσειεν ἱππέας κατὰ τάξεις ἐλαύνοντας , τίς δὲ οὐκ ἂν πολέμιος φοβηθείη ἰδὼν διηυκρινημένους ὁπλίτας , ἱππέας , πελταστάς , τοξότας , σφενδονήτας , καὶ τοῖς ἄρχουσι τεταγμένως ἑπομένους ; 
ἀλλὰ καὶ πορευομένων ἐν τάξει , κἂν πολλαὶ μυριάδες ὦσιν , ὁμοίως ὥσπερ εἷς ἕκαστος καθ’ ἡσυχίαν πάντες πορεύονται · εἰς γὰρ τὸ κενούμενον ἀεὶ <οἱ> 
ὄπισθεν ἐπέρχονται . 
καὶ τριήρης δέ τοι ἡ σεσαγμένη ἀνθρώπων διὰ τί ἄλλο φοβερόν ἐστι πολεμίοις ἢ φίλοις ἀξιοθέατον ἢ ὅτι ταχὺ πλεῖ ; 
διὰ τί δὲ ἄλλο ἄλυποι ἀλλήλοις εἰσὶν οἱ ἐμπλέοντες ἢ διότι ἐν τάξει μὲν κάθηνται , ἐν τάξει δὲ προνεύουσιν , ἐν τάξει δ’ ἀναπίπτουσιν , ἐν τάξει δ’ ἐμβαίνουσι καὶ ἐκβαίνουσιν ; 
ἡ δ’ ἀταξία ὅμοιόν τί μοι δοκεῖ εἶναι οἷόνπερ εἰ γεωργὸς ὁμοῦ ἐμβάλοι κριθὰς καὶ πυροὺς καὶ ὄσπρια , κἄπειτα , ὁπότε δέοι ἢ μάζης ἢ ἄρτου ἢ ὄψου , διαλέγειν δέοι αὐτῷ ἀντὶ τοῦ λαβόντα διηυκρινημένοις χρῆσθαι . 
καὶ σὺ οὖν , ὦ γύναι , <εἰ> 
τοῦ μὲν ταράχου τούτου μὴ δέοιο , βούλοιο δ’ ἀκριβῶς διοικεῖν τὰ ὄντα εἰδέναι καὶ τῶν ὄντων εὐπόρως λαμβάνουσα ὅτῳ ἂν δέῃ χρῆσθαι , καὶ ἐμοί , ἐάν τι αἰτῶ , ἐν χάριτι διδόναι , χώραν τε δοκιμασώμεθα τὴν προσήκουσαν ἑκάστοις ἔχειν καὶ ἐν ταύτῃ θέντες διδάξωμεν τὴν διάκονον λαμβάνειν τε ἐντεῦθεν καὶ κατατιθέναι πάλιν εἰς ταύτην · καὶ οὕτως εἰσόμεθα τά τε σῶα ὄντα καὶ τὰ μή · ἡ γὰρ χώρα αὐτὴ τὸ μὴ ὂν ποθήσει , καὶ <τὸ> 
δεόμενον θεραπείας ἐξετάσει ἡ ὄψις , καὶ τὸ εἰδέναι ὅπου ἕκαστόν ἐστι ταχὺ ἐγχειριεῖ , ὥστε μὴ ἀπορεῖν χρῆσθαι . 
καλλίστην δέ ποτε καὶ ἀκριβεστάτην ἔδοξα σκευῶν τάξιν ἰδεῖν , ὦ Σώκρατες , εἰσβὰς ἐπὶ θέαν εἰς τὸ μέγα πλοῖον τὸ Φοινικικόν . 
πλεῖστα γὰρ σκεύη ἐν σμικροτάτῳ ἀγγείῳ διακεχωρισμένα ἐθεασάμην . 
διὰ πολλῶν μὲν γὰρ δήπου , ἔφη , ξυλίνων σκευῶν καὶ πλεκτῶν ὁρμίζεται ναῦς καὶ ἀνάγεται , διὰ πολλῶν δὲ τῶν κρεμαστῶν καλουμένων πλεῖ , πολλοῖς δὲ μηχανήμασιν ἀνθώπλισται πρὸς τὰ πολέμια πλοῖα , πολλὰ δὲ ὅπλα τοῖς ἀνδράσι συμπεριάγει , πάντα δὲ σκεύη ὅσοισπερ ἐν οἰκίᾳ χρῶνται ἄνθρωποι τῇ συσσιτίᾳ ἑκάστῃ κομίζει · γέμει δὲ παρὰ πάντα φορτίων ὅσα ναύκληρος κέρδους ἕνεκα ἄγεται . 
καὶ ὅσα λέγω , ἔφη , ἐγώ , πάντα οὐκ ἐν πολλῷ τινι μείζονι χώρᾳ ἔκειτο ἢ ἐν δεκακλίνῳ στέγῃ συμμέτρῳ . 
καὶ οὕτω κείμενα ἕκαστα κατενόησα ὡς οὔτε ἄλληλα ἐμποδίζει οὔτε μαστευτοῦ δεῖται οὔτε ἀσυσκεύαστά ἐστιν οὔτε δυσλύτως ἔχει , ὥστε διατριβὴν παρέχειν , ὅταν τῳ ταχὺ δέῃ χρῆσθαι . 
τὸν δὲ τοῦ κυβερνήτου διάκονον , ὃς πρῳρεὺς τῆς νεὼς καλεῖται , οὕτως ηὗρον ἐπιστάμενον ἑκάστων τὴν χώραν ὡς καὶ ἀπὼν ἂν εἴποι ὅπου ἕκαστα κεῖται καὶ ὁπόσα ἐστὶν οὐδὲν ἧττον ἢ ὁ γράμματα ἐπιστάμενος εἴποι ἂν Σωκράτους καὶ ὁπόσα γράμματα καὶ ὅπου ἕκαστον τέτακται . 
εἶδον δέ , ἔφη ὁ Ἰσχόμαχος , καὶ ἐξετάζοντα τοῦτον αὐτὸν ἐν τῇ σχολῇ πάντα ὁπόσοις ἄρα δεῖ ἐν τῷ πλοίῳ χρῆσθαι . 
θαυμάσας δέ , ἔφη , τὴν ἐπίσκεψιν αὐτοῦ ἠρόμην τί πράττοι . 
ὁ δ’ εἶπεν · ἐπισκοπῶ , ἔφη , ὦ ξένε , εἴ τι συμβαίνοι γίγνεσθαι , πῶς κεῖται , ἔφη , τὰ ἐν τῇ νηί , ἢ εἴ τι ἀποστατεῖ ἢ εἰ δυστραπέλως τι σύγκειται . 
οὐ γάρ , ἔφη , ἐγχωρεῖ , ὅταν χειμάζῃ ὁ θεὸς ἐν τῇ θαλάττῃ , οὔτε μαστεύειν ὅτου ἂν δέῃ οὔτε δυστραπέλως ἔχον διδόναι . 
ἀπειλεῖ γὰρ ὁ θεὸς καὶ κολάζει τοὺς βλᾶκας . 
ἐὰν δὲ μόνον μὴ ἀπολέσῃ τοὺς μὴ ἁμαρτάνοντας , πάνυ ἀγαπητόν · ἐὰν δὲ καὶ πάνυ καλῶς ὑπηρετοῦντας σῴζῃ , πολλὴ χάρις , ἔφη , τοῖς θεοῖς . 
ἐγὼ οὖν κατιδὼν ταύτην τὴν ἀκρίβειαν τῆς κατασκευῆς ἔλεγον τῇ γυναικὶ ὅτι πάνυ ἂν ἡμῶν εἴη βλακικόν , εἰ οἱ μὲν ἐν τοῖς πλοίοις καὶ μικροῖς οὖσι χώρας εὑρίσκουσι , καὶ σαλεύοντες ἰσχυρῶς ὅμως σῴζουσι τὴν τάξιν , καὶ ὑπερφοβούμενοι ὅμως εὑρίσκουσι τὸ δέον λαμβάνειν , ἡμεῖς δὲ καὶ διῃρημένων ἑκάστοις θηκῶν ἐν τῇ οἰκίᾳ μεγάλων καὶ βεβηκυίας τῆς οἰκίας ἐν δαπέδῳ , εἰ μὴ εὑρήσομεν καλὴν καὶ εὐεύρετον χώραν ἑκάστοις αὐτῶν , πῶς οὐκ ἂν πολλὴ ἡμῶν ἀσυνεσία εἴη ; 
ὡς μὲν δὴ ἀγαθὸν τετάχθαι σκευῶν κατασκευὴν καὶ ὡς ῥᾴδιον χώραν ἑκάστοις αὐτῶν εὑρεῖν ἐν οἰκίᾳ θεῖναι ὡς ἑκάστοις συμφέρει εἴρηται · 
ὡς δὲ καλὸν φαίνεται , ἐπειδὰν ὑποδήματα ἐφεξῆς κέηται , κἂν ὁποῖα ᾖ , καλὸν δὲ ἱμάτια κεχωρισμένα ἰδεῖν , κἂν ὁποῖα ᾖ , καλὸν δὲ στρώματα , καλὸν δὲ χαλκία , καλὸν δὲ τὰ ἀμφὶ τραπέζας , καλὸν δὲ καὶ ὃ πάντων καταγελάσειεν ἂν μάλιστα οὐχ ὁ σεμνὸς ἀλλ’ ὁ κομψός , [ὅτι] 
καὶ χύτρας [φησὶν] 
εὔρυθμον φαίνεσθαι εὐκρινῶς κειμένας— τὰ δὲ ἄλλα ἤδη που ἀπὸ τούτου ἅπαντα καλλίω φαίνεται κατὰ κόσμον κείμενα · χορὸς γὰρ σκευῶν ἕκαστα φαίνεται , καὶ τὸ μέσον δὲ πάντων τούτων καλὸν φαίνεται , ἐκποδὼν ἑκάστου κειμένου · ὥσπερ καὶ κύκλιος χορὸς οὐ μόνον αὐτὸς καλὸν θέαμά ἐστιν , ἀλλὰ καὶ τὸ μέσον αὐτοῦ καλὸν καὶ καθαρὸν φαίνεται— εἰ δὲ ἀληθῆ ταῦτα λέγω , ἔξεστιν , ἔφην , ὦ γύναι , καὶ πεῖραν λαμβάνειν αὐτῶν οὔτε τι ζημιωθέντας οὔτε τι πολλὰ πονήσαντας . 
ἀλλὰ μὴν οὐδὲ τοῦτο δεῖ ἀθυμῆσαι , ὦ γύναι , ἔφην ἐγώ , ὡς χαλεπὸν εὑρεῖν τὸν μαθησόμενόν τε τὰς χώρας καὶ μεμνησόμενον καταχωρίζειν ἕκαστα . 
ἴσμεν γὰρ δήπου ὅτι μυριοπλάσια ἡμῶν ἅπαντα ἔχει ἡ πᾶσα πόλις , ἀλλ’ ὅμως , ὁποῖον ἂν τῶν οἰκετῶν κελεύσῃς πριάμενόν τί σοι ἐξ ἀγορᾶς ἐνεγκεῖν , οὐδεὶς ἀπορήσει , ἀλλὰ πᾶς εἰδὼς φανεῖται ὅποι χρὴ ἐλθόντα λαβεῖν ἕκαστα . 
τούτου μέντοι , ἔφην ἐγώ , οὐδὲν ἄλλο αἴτιόν ἐστιν ἢ ὅτι ἐν χώρᾳ κεῖται τεταγμένῃ . 
ἄνθρωπον δέ γε ζητῶν , καὶ ταῦτα ἐνίοτε ἀντιζητοῦντα , πολλάκις ἄν τις πρότερον , πρὶν εὑρεῖν , ἀπείποι . 
καὶ τούτου αὖ οὐδὲν ἄλλο αἴτιόν ἐστιν ἢ τὸ μὴ εἶναι τεταγμένον ὅπου ἕκαστον δεῖ ἀναμένειν . 
περὶ μὲν [γὰρ] 
δὴ τάξεως σκευῶν καὶ χρήσεως τοιαῦτα αὐτῇ διαλεχθεὶς δοκῶ μεμνῆσθαι . 
καὶ τί δή ; 
ἡ γυνὴ ἐδόκει σοι , ἔφην ἐγώ , ὦ Ἰσχόμαχε , πώς τι ὑπακούειν ὧν σὺ ἐσπούδαζες διδάσκων ; 
τί δέ , εἰ μὴ ὑπισχνεῖτό γε ἐπιμελήσεσθαι καὶ φανερὰ ἦν ἡδομένη ἰσχυρῶς , ὥσπερ ἐξ ἀμηχανίας εὐπορίαν τινὰ ηὑρηκυῖα , καὶ ἐδεῖτό μου ὡς τάχιστα ᾗπερ ἔλεγον διατάξαι . 
καὶ πῶς δή , ἔφην ἐγώ , ὦ Ἰσχόμαχε , διέταξας αὐτῇ ; 
τί δ’ , εἰ μὴ τῆς γε οἰκίας τὴν δύναμιν ἔδοξέ μοι πρῶτον ἐπιδεῖξαι αὐτῇ . 
οὐ γὰρ ποικίλμασι κεκόσμηται , ὦ Σώκρατες , ἀλλὰ τὰ οἰκήματα ᾠκοδόμηται πρὸς αὐτὸ τοῦτο ἐσκεμμένα , ὅπως ἀγγεῖα ὡς συμφορώτατα ᾖ τοῖς μέλλουσιν ἐν αὐτοῖς ἔσεσθαι · ὥστε αὐτὰ ἐκάλει τὰ πρέποντα εἶναι ἐν ἑκάστῳ . 
ὁ μὲν γὰρ θάλαμος ἐν ὀχυρῷ ὢν τὰ πλείστου ἄξια καὶ στρώματα καὶ σκεύη παρεκάλει , τὰ δὲ ξηρὰ τῶν στεγνῶν τὸν σῖτον , τὰ δὲ ψυχεινὰ τὸν οἶνον , τὰ δὲ φανὰ ὅσα φάους δεόμενα ἔργα τε καὶ σκεύη ἐστί . 
καὶ διαιτητήρια δὲ τοῖς ἀνθρώποις ἐπεδείκνυον αὐτῇ κεκαλλωπισμένα τοῦ μὲν θέρους ἔχειν ψυχεινά , τοῦ δὲ χειμῶνος ἀλεεινά . 
καὶ σύμπασαν δὲ τὴν οἰκίαν ἐπέδειξα αὐτῇ ὅτι πρὸς μεσημβρίαν ἀναπέπταται , ὥστε εὔδηλον εἶναι ὅτι χειμῶνος μὲν εὐήλιός ἐστι , τοῦ δὲ θέρους εὔσκιος . 
ἔδειξα δὲ καὶ τὴν γυναικωνῖτιν αὐτῇ , θύρᾳ βαλανωτῇ ὡρισμένην ἀπὸ τῆς ἀνδρωνίτιδος , ἵνα μήτε ἐκφέρηται ἔνδοθεν ὅ τι μὴ δεῖ μήτε τεκνοποιῶνται οἱ οἰκέται ἄνευ τῆς ἡμετέρας γνώμης . 
οἱ μὲν γὰρ χρηστοὶ παιδοποιησάμενοι εὐνούστεροι ὡς ἐπὶ τὸ πολύ , οἱ δὲ πονηροὶ συζυγέντες εὐπορώτεροι πρὸς τὸ κακουργεῖν γίγνονται . 
ἐπεὶ δὲ ταῦτα διήλθομεν , ἔφη , οὕτω δὴ ἤδη κατὰ φυλὰς διεκρίνομεν τὰ ἔπιπλα . 
ἠρχόμεθα δὲ πρῶτον , ἔφη , ἁθροίζοντες , οἷς ἀμφὶ θυσίας χρώμεθα . 
μετὰ ταῦτα κόσμον γυναικὸς τὸν εἰς ἑορτὰς διῃροῦμεν , ἐσθῆτα ἀνδρὸς τὴν εἰς ἑορτὰς καὶ πόλεμον , καὶ στρώματα ἐν γυναικωνίτιδι , στρώματα ἐν ἀνδρωνίτιδι , ὑποδήματα γυναικεῖα , ὑποδήματα ἀνδρεῖα . 
ὅπλων ἄλλη φυλή , ἄλλη ταλασιουργικῶν ὀργάνων , ἄλλη σιτοποιικῶν , ἄλλη ὀψοποιικῶν , ἄλλη τῶν ἀμφὶ λουτρόν , ἄλλη ἀμφὶ μάκτρας , ἄλλη ἀμφὶ τραπέζας . 
καὶ ταῦτα πάντα διεχωρίσαμεν , οἷς τε ἀεὶ δεῖ χρῆσθαι καὶ τὰ θοινητικά . 
χωρὶς δὲ καὶ τὰ κατὰ μῆνα δαπανώμενα ἀφείλομεν , δίχα δὲ καὶ τὰ εἰς ἐνιαυτὸν ἀπολελογισμένα κατέθεμεν . 
οὕτω γὰρ ἧττον λανθάνει ὅπως πρὸς τὸ τέλος ἐκβήσεται . 
ἐπεὶ δὲ ἐχωρίσαμεν πάντα κατὰ φυλὰς τὰ ἔπιπλα , εἰς τὰς χώρας τὰς προσηκούσας ἕκαστα διηνέγκαμεν . 
μετὰ δὲ τοῦτο ὅσοις μὲν τῶν σκευῶν καθ’ ἡμέραν χρῶνται οἱ οἰκέται , οἷον σιτοποιικοῖς , ὀψοποιικοῖς , ταλασιουργικοῖς , καὶ εἴ τι ἄλλο τοιοῦτον , ταῦτα μὲν αὐτοῖς τοῖς χρωμένοις δείξαντες ὅπου δεῖ τιθέναι , παρεδώκαμεν καὶ ἐπετάξαμεν σῶα παρέχειν · 
ὅσοις δ’ εἰς ἑορτὰς ἢ ξενοδοκίας χρώμεθα ἢ εἰς τὰς διὰ χρόνου πράξεις , ταῦτα δὲ τῇ ταμίᾳ παρεδώκαμεν , καὶ δείξαντες τὰς χώρας αὐτῶν καὶ ἀπαριθμήσαντες καὶ γραψάμενοι ἕκαστα εἴπομεν αὐτῇ διδόναι τούτων ὅτῳ δέοι ἕκαστον , καὶ μεμνῆσθαι ὅ τι ἄν τῳ διδῷ , καὶ ἀπολαμβάνουσαν κατατιθέναι πάλιν ὅθενπερ ἂν ἕκαστα λαμβάνῃ . 
τὴν δὲ ταμίαν ἐποιησάμεθα ἐπισκεψάμενοι ἥτις ἡμῖν ἐδόκει εἶναι ἐγκρατεστάτη καὶ γαστρὸς καὶ οἴνου καὶ ὕπνου καὶ ἀνδρῶν συνουσίας , πρὸς τούτοις δὲ ἣ τὸ μνημονικὸν μάλιστα ἐδόκει ἔχειν καὶ τὸ προνοεῖν μή τι κακὸν λάβῃ παρ’ ἡμῶν ἀμελοῦσα , καὶ σκοπεῖν ὅπως χαριζομένη τι ἡμῖν ὑφ’ ἡμῶν ἀντιτιμήσεται . 
ἐδιδάσκομεν δὲ αὐτὴν καὶ εὐνοϊκῶς ἔχειν πρὸς ἡμᾶς , ὅτ’ εὐφραινοίμεθα , τῶν εὐφροσυνῶν μεταδιδόντες , καὶ εἴ τι λυπηρὸν εἴη , εἰς ταῦτα παρακαλοῦντες . 
καὶ τὸ προθυμεῖσθαι δὲ συναύξειν τὸν οἶκον ἐπαιδεύομεν αὐτήν , ἐπιγιγνώσκειν αὐτὴν ποιοῦντες καὶ τῆς εὐπραγίας αὐτῇ μεταδιδόντες . 
καὶ δικαιοσύνην δ’ αὐτῇ ἐνεποιοῦμεν τιμιωτέρους τιθέντες τοὺς δικαίους τῶν ἀδίκων καὶ ἐπιδεικνύοντες πλουσιώτερον καὶ ἐλευθεριώτερον βιοτεύοντας τῶν ἀδίκων · καὶ αὐτὴν δὲ ἐν ταύτῃ τῇ χώρᾳ κατετάττομεν . 
ἐπὶ δὲ τούτοις πᾶσιν εἶπον , ἔφη , ὦ Σώκρατες , ἐγὼ τῇ γυναικὶ ὅτι πάντων τούτων οὐδὲν ὄφελος , εἰ μὴ αὐτὴ ἐπιμελήσεται ὅπως διαμένῃ ἑκάστῳ ἡ τάξις . 
ἐδίδασκον δὲ αὐτὴν ὅτι καὶ ἐν ταῖς εὐνομουμέναις πόλεσιν οὐκ ἀρκεῖν δοκεῖ τοῖς πολίταις , ἂν νόμους καλοὺς γράψωνται , ἀλλὰ καὶ νομοφύλακας προσαιροῦνται , οἵτινες ἐπισκοποῦντες τὸν μὲν ποιοῦντα τὰ νόμιμα ἐπαινοῦσιν , ἂν δέ τις παρὰ τοὺς νόμους ποιῇ , ζημιοῦσι . 
νομίσαι οὖν ἐκέλευον , ἔφη , τὴν γυναῖκα καὶ αὐτὴν νομοφύλακα τῶν ἐν τῇ οἰκίᾳ εἶναι , καὶ ἐξετάζειν δέ , ὅταν δόξῃ αὐτῇ , τὰ σκεύη , ὥσπερ ὁ φρούραρχος τὰς φυλακὰς ἐξετάζει , καὶ δοκιμάζειν εἰ καλῶς ἕκαστον ἔχει , ὥσπερ ἡ βουλὴ ἵππους καὶ ἱππέας δοκιμάζει , καὶ ἐπαινεῖν δὲ καὶ τιμᾶν ὥσπερ βασίλισσαν τὸν ἄξιον ἀπὸ τῆς παρούσας δυνάμεως , καὶ λοιδορεῖν καὶ κολάζειν τὸν τούτων δεόμενον . 
πρὸς δὲ τούτοις ἐδίδασκον αὐτήν , ἔφη , ὡς οὐκ ἂν ἄχθοιτο δικαίως , εἰ πλείω αὐτῇ πράγματα προστάττω ἢ τοῖς οἰκέταις περὶ τὰ κτήματα , ἐπιδεικνύων ὅτι τοῖς μὲν οἰκέταις μέτεστι τῶν δεσποσύνων χρημάτων τοσοῦτον ὅσον φέρειν ἢ θεραπεύειν ἢ φυλάττειν , χρῆσθαι δὲ οὐδενὶ αὐτῶν ἔξεστιν , ὅτῳ ἂν μὴ δῷ ὁ κύριος · δεσπότου δὲ ἅπαντά ἐστιν †ᾧ ἂν βούληται ἕκαστα† 
χρῆσθαι . 
ὅτῳ οὖν καὶ σῳζομένων μεγίστη ὄνησις καὶ φθειρομένων μεγίστη βλάβη , τούτῳ καὶ τὴν ἐπιμέλειαν μάλιστα προσήκουσαν ἀπέφαινον . 
τί οὖν ; 
ἔφην ἐγώ , ὦ Ἰσχόμαχε , ταῦτα ἀκούσασα ἡ γυνή πώς σοι ὑπήκουε ; 
τί δέ , ἔφη , εἰ μὴ εἶπέ γέ μοι , ὦ Σώκρατες , ὅτι οὐκ ὀρθῶς γιγνώσκοιμι , εἰ οἰοίμην χαλεπὰ ἐπιτάττειν διδάσκων ὅτι ἐπιμελεῖσθαι δεῖ τῶν ὄντων . 
χαλεπώτερον γὰρ ἄν , ἔφη φάναι , εἰ αὐτῇ ἐπέταττον ἀμελεῖν τῶν ἑαυτῆς ἢ εἰ ἐπιμελεῖσθαι δεήσει τῶν οἰκείων ἀγαθῶν . 
πεφυκέναι γὰρ δοκεῖ , ἔφη , ὥσπερ καὶ τέκνων τὸ ἐπιμελεῖσθαι τῇ σώφρονι τῶν ἑαυτῆς ἢ ἀμελεῖν , οὕτω καὶ τῶν κτημάτων ὅσα ἴδια ὄντα εὐφραίνει ἥδιον τὸ ἐπιμελεῖσθαι νομίζειν ἔφη εἶναι τῇ σώφρονι τῶν ἑαυτῆς ἢ ἀμελεῖν . 
καὶ ἐγὼ ἀκούσας , ἔφη ὁ Σωκράτης , ἀποκρίνασθαι τὴν γυναῖκα αὐτῷ ταῦτα , εἶπον · νὴ τὴν Ἥραν , ἔφην , ὦ Ἰσχόμαχε , ἀνδρικήν γε ἐπιδεικνύεις τὴν διάνοιαν τῆς γυναικός . 
καὶ ἄλλα τοίνυν , ἔφη ὁ Ἰσχόμαχος , θέλω σοι πάνυ μεγαλόφρονα αὐτῆς διηγήσασθαι , ἅ μου ἅπαξ ἀκούσασα ταχὺ ἐπείθετο . 
τὰ ποῖα ; 
ἔφην ἐγώ · λέγε · ὡς ἐμοὶ πολὺ ἥδιον ζώσης ἀρετὴν γυναικὸς καταμανθάνειν ἢ εἰ Ζεῦξίς μοι καλὴν εἰκάσας γραφῇ γυναῖκα ἐπεδείκνυεν . 
ἐντεῦθεν δὴ λέγει ὁ Ἰσχόμαχος · ἐγὼ τοίνυν , ἔφη , ἰδών ποτε αὐτήν , ὦ Σώκρατες , ἐντετριμμένην πολλῷ μὲν ψιμυθίῳ , ὅπως λευκοτέρα ἔτι δοκοίη εἶναι ἢ ἦν , πολλῇ δ’ ἐγχούσῃ , ὅπως ἐρυθροτέρα φαίνοιτο τῆς ἀληθείας , ὑποδήματα δ’ ἔχουσαν ὑψηλά , ὅπως μείζων δοκοίη εἶναι ἢ ἐπεφύκει , εἰπέ μοι , ἔφην , ὦ γύναι , ποτέρως ἄν με κρίναις ἀξιοφίλητον μᾶλλον εἶναι χρημάτων κοινωνόν , εἴ σοι αὐτὰ τὰ ὄντα ἀποδεικνύοιμι , καὶ μήτε κομπάζοιμι ὡς πλείω τῶν ὄντων ἔστι μοι , μήτε ἀποκρυπτοίμην τι τῶν ὄντων μηδέν , ἢ εἰ πειρῴμην σε ἐξαπατᾶν λέγων τε ὡς πλείω ἔστι μοι τῶν ὄντων , ἐπιδεικνύς τε ἀργύριον κίβδηλον [δηλοίην σε] 
καὶ ὅρμους ὑποξύλους καὶ πορφυρίδας ἐξιτήλους φαίην ἀληθινὰς εἶναι ; 
καὶ ὑπολαβοῦσα εὐθύς , εὐφήμει , ἔφη · μὴ γένοιο σὺ τοιοῦτος · οὐ γὰρ ἂν ἔγωγέ σε δυναίμην , εἰ τοιοῦτος εἴης , ἀσπάσασθαι ἐκ τῆς ψυχῆς . 
οὐκοῦν , ἔφην ἐγώ , συνεληλύθαμεν , ὦ γύναι , ὡς καὶ τῶν σωμάτων κοινωνήσοντες ἀλλήλοις ; 
φασὶ γοῦν , ἔφη , οἱ ἄνθρωποι . 
ποτέρως ἂν οὖν , ἔφην ἐγώ , τοῦ σώματος αὖ δοκοίην εἶναι ἀξιοφίλητος μᾶλλον κοινωνός , εἴ σοι τὸ σῶμα πειρῴμην παρέχειν τὸ ἐμαυτοῦ ἐπιμελόμενος ὅπως ὑγιαῖνόν τε καὶ ἐρρωμένον ἔσται , καὶ διὰ ταῦτα τῷ ὄντι εὔχρως σοι ἔσομαι , ἢ εἴ σοι μίλτῳ ἀλειφόμενος καὶ τοὺς ὀφθαλμοὺς ὑπαλειφόμενος ἀνδρεικέλῳ ἐπιδεικνύοιμί τε ἐμαυτὸν καὶ συνείην ἐξαπατῶν σε καὶ παρέχων ὁρᾶν καὶ ἅπτεσθαι μίλτου ἀντὶ τοῦ ἐμαυτοῦ χρωτός ; 
ἐγὼ μέν , ἔφη ἐκείνη , οὔτ’ ἂν μίλτου ἁπτοίμην ἥδιον ἢ σοῦ οὔτ’ ἂν ἀνδρεικέλου χρῶμα ὁρῴην ἥδιον ἢ τὸ σὸν οὔτ’ ἂν τοὺς ὀφθαλμοὺς ὑπαληλιμμένους ἥδιον ὁρῴην τοὺς σοὺς ἢ ὑγιαίνοντας . 
καὶ ἐμὲ τοίνυν νόμιζε , εἰπεῖν ἔφη ὁ Ἰσχόμαχος , ὦ γύναι , μήτε ψιμυθίου μήτε ἐγχούσης χρώματι ἥδεσθαι μᾶλλον ἢ τῷ σῷ , ἀλλ’ ὥσπερ οἱ θεοὶ ἐποίησαν ἵπποις μὲν ἵππους , βουσὶ δὲ βοῦς ἥδιστον , προβάτοις δὲ πρόβατα , οὕτω καὶ οἱ ἄνθρωποι ἀνθρώπου σῶμα καθαρὸν οἴονται ἥδιστον εἶναι · 
αἱ δ’ ἀπάται αὗται τοὺς μὲν ἔξω πως δύναιντ’ ἂν ἀνεξελέγκτως ἐξαπατᾶν , συνόντας δὲ ἀεὶ ἀνάγκη ἁλίσκεσθαι , ἂν ἐπιχειρῶσιν ἐξαπατᾶν ἀλλήλους . 
ἢ γὰρ ἐξ εὐνῆς ἁλίσκονται ἐξανιστάμενοι πρὶν παρασκευάσασθαι ἢ ὑπὸ ἱδρῶτος ἐλέγχονται ἢ ὑπὸ δακρύων βασανίζονται ἢ ὑπὸ λουτροῦ ἀληθινῶς κατωπτεύθησαν . 
τί οὖν πρὸς θεῶν , ἔφην ἐγώ , πρὸς ταῦτα ἀπεκρίνατο ; 
τί δέ , ἔφη , εἰ μὴ τοῦ <γε> 
λοιποῦ τοιοῦτον μὲν οὐδὲν πώποτε ἔτι ἐπραγματεύσατο , καθαρὰν δὲ καὶ πρεπόντως ἔχουσαν ἐπειρᾶτο ἑαυτὴν ἐπιδεικνύναι . 
καὶ ἐμὲ μέντοι ἠρώτα εἴ τι ἔχοιμι συμβουλεῦσαι ὡς ἂν τῷ ὄντι καλὴ φαίνοιτο , ἀλλὰ μὴ μόνον δοκοίη . 
καὶ ἐγὼ μέντοι , ὦ Σώκρατες , ἔφη , συνεβούλευον αὐτῇ μὴ δουλικῶς ἀεὶ καθῆσθαι , ἀλλὰ σὺν τοῖς θεοῖς πειρᾶσθαι δεσποτικῶς πρὸς μὲν τὸν ἱστὸν προσστᾶσαν ὅ τι μὲν βέλτιον ἄλλου ἐπίσταιτο ἐπιδιδάξαι , ὅ τι δὲ χεῖρον ἐπιμαθεῖν , ἐπισκέψασθαι δὲ καὶ σιτοποιόν , παραστῆναι δὲ καὶ ἀπομετρούσῃ τῇ ταμίᾳ , περιελθεῖν δ’ ἐπισκοπουμένην καὶ εἰ κατὰ χώραν ἔχει ᾗ δεῖ ἕκαστα . 
ταῦτα γὰρ ἐδόκει μοι ἅμα ἐπιμέλεια εἶναι καὶ περίπατος . 
ἀγαθὸν δὲ ἔφην εἶναι γυμνάσιον καὶ τὸ δεῦσαι καὶ μάξαι καὶ ἱμάτια καὶ στρώματα ἀνασεῖσαι καὶ συνθεῖναι . 
γυμναζομένην δὲ ἔφην οὕτως ἂν καὶ ἐσθίειν ἥδιον καὶ ὑγιαίνειν μᾶλλον καὶ εὐχροωτέραν φαίνεσθαι τῇ ἀληθείᾳ . 
καὶ ὄψις δέ , ὁπόταν ἀνταγωνίζηται διακόνῳ καθαρωτέρα οὖσα πρεπόντως τε μᾶλλον ἠμφιεσμένη , κινητικὸν γίγνεται ἄλλως τε καὶ ὁπόταν τὸ ἑκοῦσαν χαρίζεσθαι προσῇ ἀντὶ τοῦ ἀναγκαζομένην ὑπηρετεῖν . 
αἱ δ’ ἀεὶ καθήμεναι σεμνῶς πρὸς τὰς κεκοσμημένας καὶ ἐξαπατώσας κρίνεσθαι παρέχουσιν ἑαυτάς . 
καὶ νῦν , ἔφη , ὦ Σώκρατες , οὕτως εὖ ἴσθι ἡ γυνή μου κατεσκευασμένη βιοτεύει ὥσπερ ἐγὼ ἐδίδασκον αὐτὴν καὶ ὥσπερ νῦν σοι λέγω . 
ἐντεῦθεν δ’ ἐγὼ εἶπον · ὦ Ἰσχόμαχε , τὰ μὲν δὴ περὶ τῶν τῆς γυναικὸς ἔργων ἱκανῶς μοι δοκῶ ἀκηκοέναι τὴν πρώτην , καὶ ἄξιά γε πάνυ ἐπαίνου ἀμφοτέρων ὑμῶν . 
τὰ δ’ αὖ σὰ ἔργα , ἔφην ἐγώ , ἤδη μοι λέγε , ἵνα σύ τε ἐφ’ οἷς εὐδοκιμεῖς διηγησάμενος ἡσθῇς κἀγὼ τὰ τοῦ καλοῦ κἀγαθοῦ ἀνδρὸς ἔργα τελέως διακούσας καὶ καταμαθών , ἂν δύνωμαι , πολλήν σοι χάριν εἰδῶ . 
ἀλλὰ νὴ Δί’ , ἔφη ὁ Ἰσχόμαχος , καὶ πάνυ ἡδέως σοι , ὦ Σώκρατες , διηγήσομαι ἃ ἐγὼ ποιῶν διατελῶ , ἵνα καὶ μεταρρυθμίσῃς με , ἐάν τί σοι δοκῶ μὴ καλῶς ποιεῖν . 
ἀλλ’ ἐγὼ μὲν δή , ἔφην , πῶς ἂν δικαίως μεταρρυθμίσαιμι ἄνδρα ἀπειργασμένον καλόν τε κἀγαθόν , καὶ ταῦτα ὢν ἀνὴρ ὃς ἀδολεσχεῖν τε δοκῶ καὶ ἀερομετρεῖν καί , τὸ πάντων δὴ ἀνοητότατον δοκοῦν εἶναι ἔγκλημα , πένης καλοῦμαι ; 
καὶ πάνυ μεντἄν , ὦ Ἰσχόμαχε , ἦν ἐν πολλῇ ἀθυμίᾳ τῷ ἐπικλήματι τούτῳ , εἰ μὴ πρῴην ἀπαντήσας τῷ Νικίου τοῦ †ἐπηλύτου ἵππῳ εἶδον πολλοὺς ἀκολουθοῦντας αὐτῷ θεατάς , πολὺν δὲ λόγον ἐχόντων τινῶν περὶ αὐτοῦ ἤκουον · καὶ δῆτα ἠρόμην προσελθὼν τὸν ἱπποκόμον εἰ πολλὰ εἴη χρήματα τῷ ἵππῳ . 
ὁ δὲ προσβλέψας με ὡς οὐδὲ ὑγιαίνοντα τῷ ἐρωτήματι εἶπε · πῶς δ’ ἂν ἵππῳ χρήματα γένοιτο ; 
οὕτω δὴ ἐγὼ ἀνέκυψα ἀκούσας ὅτι ἐστὶν ἄρα θεμιτὸν καὶ πένητι ἵππῳ ἀγαθῷ γενέσθαι , εἰ τὴν ψυχὴν φύσει ἀγαθὴν ἔχοι . 
ὡς οὖν θεμιτὸν καὶ ἐμοὶ ἀγαθῷ ἀνδρὶ γενέσθαι διηγοῦ τελέως τὰ σὰ ἔργα , ἵνα , ὅ τι ἂν δύνωμαι ἀκούων καταμαθεῖν , πειρῶμαι καὶ ἐγώ σε ἀπὸ τῆς αὔριον ἡμέρας ἀρξάμενος μιμεῖσθαι . 
καὶ γὰρ ἀγαθή ἐστιν , ἔφην ἐγώ , ἡμέρα ὡς ἀρετῆς ἄρχεσθαι . 
σὺ μὲν παίζεις , ἔφη ὁ Ἰσχόμαχος , ὦ Σώκρατες , ἐγὼ δὲ ὅμως σοι διηγήσομαι ἃ ἐγὼ ὅσον δύναμαι πειρῶμαι ἐπιτηδεύων διαπερᾶν τὸν βίον . 
ἐπεὶ γὰρ καταμεμαθηκέναι δοκῶ ὅτι οἱ θεοὶ τοῖς ἀνθρώποις ἄνευ μὲν τοῦ γιγνώσκειν τε ἃ δεῖ ποιεῖν καὶ ἐπιμελεῖσθαι ὅπως ταῦτα περαίνηται οὐ θεμιτὸν ἐποίησαν εὖ πράττειν , φρονίμοις δ’ οὖσι καὶ ἐπιμελέσι τοῖς μὲν διδόασιν εὐδαιμονεῖν , τοῖς δ’ οὔ , οὕτω δὴ ἐγὼ ἄρχομαι μὲν τοὺς θεοὺς θεραπεύων , πειρῶμαι δὲ ποιεῖν ὡς ἂν θέμις ᾖ μοι εὐχομένῳ καὶ ὑγιείας τυγχάνειν καὶ ῥώμης σώματος καὶ τιμῆς ἐν πόλει καὶ εὐνοίας ἐν φίλοις καὶ ἐν πολέμῳ καλῆς σωτηρίας καὶ πλούτου καλῶς αὐξομένου . 
καὶ ἐγὼ ἀκούσας ταῦτα · μέλει γὰρ δή σοι , ὦ Ἰσχόμαχε , ὅπως πλουτῇς καὶ πολλὰ χρήματα ἔχων πολλὰ ἔχῃς πράγματα τούτων ἐπιμελόμενος ; 
καὶ πάνυ γ’ , ἔφη ὁ Ἰσχόμαχος , μέλει μοι τούτων ὧν ἐρωτᾷς · ἡδὺ γάρ μοι δοκεῖ , ὦ Σώκρατες , καὶ θεοὺς μεγαλείως τιμᾶν καὶ φίλους , ἄν τινος δέωνται , ἐπωφελεῖν καὶ τὴν πόλιν μηδὲν <τὸ> 
κατ’ ἐμὲ χρήμασιν ἀκόσμητον εἶναι . 
καὶ γὰρ καλά , ἔφην ἐγώ , ὦ Ἰσχόμαχε , ἐστὶν ἃ σὺ λέγεις , καὶ δυνατοῦ γε ἰσχυρῶς ἀνδρός · πῶς γὰρ οὔ ; 
ὅτε πολλοὶ μὲν εἰσὶν ἄνθρωποι οἳ οὐ δύνανται ζῆν ἄνευ τοῦ ἄλλων δεῖσθαι , πολλοὶ δὲ ἀγαπῶσιν , ἂν δύνωνται τὰ ἑαυτοῖς ἀρκοῦντα πορίζεσθαι . 
οἱ δὲ δὴ δυνάμενοι μὴ μόνον τὸν ἑαυτῶν οἶκον διοικεῖν , ἀλλὰ καὶ περιποιεῖν ὥστε καὶ τὴν πόλιν κοσμεῖν καὶ τοὺς φίλους ἐπικουφίζειν , πῶς τούτους οὐχὶ βαθεῖς τε καὶ ἐρρωμένους ἄνδρας χρὴ νομίσαι ; 
ἀλλὰ γὰρ ἐπαινεῖν μέν , ἔφην ἐγώ , τοὺς τοιούτους πολλοὶ δυνάμεθα · σὺ δέ μοι λέξον , ὦ Ἰσχόμαχε , ἀφ’ ὧνπερ ἤρξω , πῶς ὑγιείας ἐπιμελῇ ; 
πῶς τῆς τοῦ σώματος ῥώμης ; 
πῶς θέμις εἶναί σοι καὶ ἐκ πολέμου καλῶς σῴζεσθαι ; 
τῆς δὲ χρηματίσεως πέρι καὶ μετὰ ταῦτα , ἔφην ἐγώ , ἀρκέσει ἀκούειν . 
ἀλλ’ ἔστι μέν , ἔφη ὁ Ἰσχόμαχος , ὥς γε ἐμοὶ δοκεῖ , ὦ Σώκρατες , ἀκόλουθα ταῦτα πάντα ἀλλήλων . 
ἐπεὶ γὰρ ἐσθίειν τις τὰ ἱκανὰ ἔχει , ἐκπονοῦντι μὲν ὀρθῶς μᾶλλον δοκεῖ μοι ἡ ὑγίεια παραμένειν , ἐκπονοῦντι δὲ μᾶλλον ἡ ῥώμη προσγίγνεσθαι , ἀσκοῦντι δὲ τὰ τοῦ πολέμου κάλλιον σῴζεσθαι , ὀρθῶς δὲ ἐπιμελομένῳ καὶ μὴ καταμαλακιζομένῳ μᾶλλον εἰκὸς τὸν οἶκον αὔξεσθαι . 
ἀλλὰ μέχρι μὲν τούτου ἕπομαι , ἔφην ἐγώ , ὦ Ἰσχόμαχε , ὅτι ἐκπονοῦντα φὴ|ς καὶ ἐπιμελόμενον καὶ ἀσκοῦντα ἄνθρωπον μᾶλλον τυγχάνειν τῶν ἀγαθῶν , ὁποίῳ δὲ πόνῳ χρῇ πρὸς τὴν εὐεξίαν καὶ ῥώμην καὶ ὅπως ἀσκεῖς τὰ τοῦ πολέμου καὶ ὅπως ἐπιμελεῖ τοῦ περιουσίαν ποιεῖν ὡς καὶ φίλους ἐπωφελεῖν καὶ πόλιν ἐπισχύειν , ταῦτα ἂν ἡδέως , ἔφην ἐγώ , πυθοίμην . 
ἐγὼ τοίνυν , ἔφη , ὦ Σώκρατες , ὁ Ἰσχόμαχος , ἀνίστασθαι μὲν ἐξ εὐνῆς εἴθισμαι ἡνίκ’ <ἂν> 
ἔτι ἔνδον καταλαμβάνοιμι , εἴ τινα δεόμενος ἰδεῖν τυγχάνοιμι . 
κἂν μέν τι κατὰ πόλιν δέῃ πράττειν , ταῦτα πραγματευόμενος περιπάτῳ τούτῳ χρῶμαι · 
ἂν δὲ μηδὲν ἀναγκαῖον ᾖ κατὰ πόλιν , τὸν μὲν ἵππον ὁ παῖς προάγει εἰς ἀγρόν , ἐγὼ δὲ περιπάτῳ χρῶμαι τῇ εἰς ἀγρὸν ὁδῷ ἴσως ἄμεινον , ὦ Σώκρατες , ἢ εἰ ἐν τῷ ξυστῷ περιπατοίην . 
ἐπειδὰν δὲ ἔλθω εἰς ἀγρόν , ἄν τέ μοι φυτεύοντες τυγχάνωσιν ἄν τε νειοποιοῦντες ἄν τε σπείροντες ἄν τε καρπὸν προσκομίζοντες , ταῦτα ἐπισκεψάμενος ὅπως ἕκαστα γίγνεται , μεταρρυθμίζω , ἐὰν ἔχω τι βέλτιον τοῦ παρόντος . 
μετὰ δὲ ταῦτα ὡς τὰ πολλὰ ἀναβὰς ἐπὶ τὸν ἵππον ἱππασάμην ἱππασίαν ὡς ἂν ἐγὼ δύνωμαι ὁμοιοτάτην ταῖς ἐν τῷ πολέμῳ ἀναγκαίαις ἱππασίαις , οὔτε πλαγίου οὔτε κατάντους οὔτε τάφρου οὔτε ὀχετοῦ ἀπεχόμενος , ὡς μέντοι δυνατὸν ταῦτα ποιοῦντα ἐπιμέλομαι μὴ ἀποχωλεῦσαι τὸν ἵππον . 
ἐπειδὰν δὲ ταῦτα γένηται , ὁ παῖς ἐξαλίσας τὸν ἵππον οἴκαδε ἀπάγει , ἅμα φέρων ἀπὸ τοῦ χώρου ἄν τι δεώμεθα εἰς ἄστυ . 
ἐγὼ δὲ τὰ μὲν βάδην τὰ δὲ ἀποδραμὼν οἴκαδε ἀπεστλεγγισάμην . 
εἶτα δὲ ἀριστῶ , ὦ Σώκρατες , ὅσα μήτε κενὸς μήτε ἄγαν πλήρης διημερεύειν . 
νὴ τὴν Ἥραν , ἔφην ἐγώ , ὦ Ἰσχόμαχε , ἀρεσκόντως γέ μοι ταῦτα ποιεῖς . 
τὸ γὰρ ἐν τῷ αὐτῷ χρόνῳ συνεσκευασμένοις χρῆσθαι τοῖς τε πρὸς τὴν ὑγίειαν καὶ τοῖς πρὸς τὴν ῥώμην παρασκευάσμασι καὶ τοῖς εἰς τὸν πόλεμον ἀσκήμασι καὶ ταῖς τοῦ πλούτου ἐπιμελείαις , ταῦτα πάντα ἀγαστά μοι δοκεῖ εἶναι . 
καὶ γὰρ ὅτι ὀρθῶς ἑκάστου τούτων ἐπιμελῇ ἱκανὰ τεκμήρια παρέχῃ · ὑγιαίνοντά τε γὰρ καὶ ἐρρωμένον ὡς ἐπὶ τὸ πολὺ σὺν τοῖς θεοῖς σε ὁρῶμεν καὶ ἐν τοῖς ἱππικωτάτοις τε καὶ πλουσιωτάτοις λεγόμενόν σε ἐπιστάμεθα . 
ταῦτα τοίνυν ἐγὼ ποιῶν , ἔφη , ὦ Σώκρατες , ὑπὸ πολλῶν πάνυ συκοφαντοῦμαι , σὺ δ’ ἴσως ᾤου με ἐρεῖν ὡς ὑπὸ πολλῶν καλὸς κἀγαθὸς κέκλημαι . 
ἀλλὰ καὶ ἔμελλον δὲ ἐγώ , ἔφην , ὦ Ἰσχόμαχε , τοῦτο ἐρήσεσθαι , εἴ τινα καὶ τούτου ἐπιμέλειαν ποιῇ , ὅπως δύνῃ λόγον διδόναι καὶ λαμβάνειν , ἄν τινί ποτε δέῃ . 
οὐ γὰρ δοκῶ σοι , ἔφη , ὦ Σώκρατες , αὐτὰ ταῦτα διατελεῖν μελετῶν , ἀπολογεῖσθαι μὲν ὅτι οὐδένα ἀδικῶ , εὖ δὲ ποιῶ πολλοὺς ὅσον ἂν δύνωμαι , κατηγορεῖν δὲ οὐ δοκῶ σοι μελετᾶν ἀνθρώπων , ἀδικοῦντας μὲν καὶ ἰδίᾳ πολλοὺς καὶ τὴν πόλιν καταμανθάνων τινάς , εὖ δὲ ποιοῦντας οὐδένα ; 
ἀλλ’ εἰ καὶ ἑρμηνεύειν τοιαῦτα μελετᾷς , τοῦτό μοι , ἔφην ἐγώ , ἔτι , ὦ Ἰσχόμαχε , δήλωσον . 
οὐδὲν μὲν οὖν , ὦ Σώκρατες , παύομαι , ἔφη , λέγειν μελετῶν . 
ἢ γὰρ κατηγοροῦντός τινος τῶν οἰκετῶν ἢ ἀπολογουμένου ἀκούσας ἐλέγχειν πειρῶμαι , ἢ μέμφομαί τινα πρὸς τοὺς φίλους ἢ ἐπαινῶ , ἢ διαλλάττω τινὰς τῶν ἐπιτηδείων πειρώμενος διδάσκειν ὡς συμφέρει αὐτοῖς φίλους εἶναι μᾶλλον ἢ πολεμίους , 
<ἢ> 
ἐπιτιμῶμέν τινι στρατηγῷ συμπαρόντες , ἢ ἀπολογούμεθα ὑπέρ του , εἴ τις ἀδίκως αἰτίαν ἔχει , ἢ κατηγοροῦμεν πρὸς ἀλλήλους , εἴ τις ἀδίκως τιμᾶται . 
πολλάκις δὲ καὶ βουλευόμενοι ἃ μὲν ἂν ἐπιθυμῶμεν πράττειν , ταῦτα ἐπαινοῦμεν , ἃ δ’ ἂν μὴ βουλώμεθα πράττειν , ταῦτα μεμφόμεθα . 
ἤδη δ’ , ἔφη , ὦ Σώκρατες , καὶ διειλημμένως πολλάκις ἐκρίθην ὅ τι χρὴ παθεῖν ἢ ἀποτεῖσαι . 
ὑπὸ τοῦ , ἔφην ἐγώ , ὦ Ἰσχόμαχε ; 
ἐμὲ γὰρ δὴ τοῦτο ἐλάνθανεν . 
ὑπὸ τῆς γυναικός , ἔφη . 
καὶ πῶς δή , ἔφην ἐγώ , ἀγωνίζει ; 
ὅταν μὲν ἀληθῆ λέγειν συμφέρῃ , πάνυ ἐπιεικῶς · ὅταν δὲ ψευδῆ , τὸν ἥττω λόγον , ὦ Σώκρατες , οὐ μὰ τὸν Δία οὐ δύναμαι κρείττω ποιεῖν . 
καὶ ἐγὼ εἶπον · ἴσως γάρ , ὦ Ἰσχόμαχε , τὸ ψεῦδος οὐ δύνασαι ἀληθὲς ποιεῖν . 
ἀλλὰ γάρ , ἔφην ἐγώ , μή σε κατακωλύω , ὦ Ἰσχόμαχε , ἀπιέναι ἤδη βουλόμενον . 
μὰ Δί’ , ἔφη , ὦ Σώκρατες · ἐπεὶ οὐκ ἂν ἀπέλθοιμι πρὶν <ἂν> 
παντάπασιν ἡ ἀγορὰ λυθῇ . 
νὴ Δί’ , ἔφην ἐγώ , φυλάττῃ γὰρ ἰσχυρῶς μὴ ἀποβάλῃς τὴν ἐπωνυμίαν , τὸ ἀνὴρ καλὸς κἀγαθὸς κεκλῆσθαι . 
νῦν γὰρ πολλῶν σοι ἴσως ὄντων ἐπιμελείας δεομένων , ἐπεὶ συνέθου τοῖς ξένοις , ἀναμένεις αὐτούς , ἵνα μὴ ψεύσῃ . 
ἀλλά τοι , ὦ Σώκρατες , ἔφη ὁ Ἰσχόμαχος , οὐδ’ ἐκεῖνά μοι ἀμελεῖται ἃ σὺ λέγεις · ἔχω γὰρ ἐπιτρόπους ἐν τοῖς ἀγροῖς . 
πότερα δέ , ἐγὼ ἔφην , ὦ Ἰσχόμαχε , ὅταν δεηθῇς ἐπιτρόπου , καταμαθὼν ἄν που ᾖ ἐπιτροπευτικὸς ἀνήρ , τοῦτον πειρᾷ ὠνεῖσθαι , ὥσπερ , ὅταν τέκτονος δεηθῇς , καταμαθὼν εὖ οἶδ’ ὅτι ἄν που ἴδῃς τεκτονικόν , τοῦτον πειρᾷ κτᾶσθαι , ἢ αὐτὸς παιδεύεις τοὺς ἐπιτρόπους ; 
αὐτὸς νὴ Δί’ , ἔφη , ὦ Σώκρατες , πειρῶμαι παιδεύειν . 
καὶ γὰρ ὅστις μέλλει ἀρκέσειν , ὅταν ἐγὼ ἀπῶ , ἀντ’ ἐμοῦ ἐπιμελόμενος , τί αὐτὸν καὶ δεῖ ἄλλο ἐπίστασθαι ἢ ἅπερ ἐγώ ; 
εἴπερ γὰρ ἱκανός εἰμι τῶν ἔργων προστατεύειν , κἂν ἄλλον δήπου δυναίμην διδάξαι ἅπερ αὐτὸς ἐπίσταμαι . 
οὐκοῦν εὔνοιαν πρῶτον , ἔφην ἐγώ , δεήσει αὐτὸν ἔχειν σοὶ καὶ τοῖς σοῖς , εἰ μέλλει ἀρκέσειν ἀντὶ σοῦ παρών . 
ἄνευ γὰρ εὐνοίας τί ὄφελος καὶ ὁποίας τινὸς οὖν ἐπιτρόπου ἐπιστήμης γίγνεται ; 
οὐδὲν μὰ Δί’ , ἔφη ὁ Ἰσχόμαχος , ἀλλά τοι τὸ εὐνοεῖν ἐμοὶ καὶ τοῖς ἐμοῖς ἐγὼ πρῶτον πειρῶμαι παιδεύειν . 
καὶ πῶς , ἐγὼ ἔφην , πρὸς τῶν θεῶν εὔνοιαν ἔχειν σοὶ καὶ τοῖς σοῖς διδάσκεις ὅντινα ἂν βούλῃ ; 
εὐεργετῶν νὴ Δί’ , ἔφη ὁ Ἰσχόμαχος , ὅταν τινὸς ἀγαθοῦ οἱ θεοὶ ἀφθονίαν διδῶσιν ἡμῖν . 
τοῦτο οὖν λέγεις , ἔφην ἐγώ , ὅτι οἱ ἀπολαύοντες τῶν σῶν ἀγαθῶν εὖνοί σοι γίγνονται καὶ ἀγαθόν τί σε βούλονται πράττειν ; 
τοῦτο γὰρ ὄργανον , ὦ Σώκρατες , εὐνοίας ἄριστον ὁρῶ ὄν . 
ἂν δὲ δὴ εὔνους σοι γένηται , ἔφην , ὦ Ἰσχόμαχε , ἦ τούτου ἕνεκα ἱκανὸς ἔσται ἐπιτροπεύειν ; 
οὐχ ὁρᾷς ὅτι καὶ ἑαυτοῖς εὖνοι πάντες ὄντες ὡς εἰπεῖν ἄνθρωποι , πολλοὶ αὐτῶν εἰσὶν οἳ οὐκ ἐθέλουσιν ἐπιμελεῖσθαι ὅπως αὐτοῖς ἔσται ταῦτα ἃ βούλονται εἶναί σφισι τὰ ἀγαθά ; 
ἀλλὰ ναὶ μὰ Δί’ , ἔφη ὁ Ἰσχόμαχος , τοιούτους ὅταν ἐπιτρόπους βούλωμαι καθιστάναι , καὶ ἐπιμελεῖσθαι διδάσκω . 
πῶς , ἔφην ἐγώ , πρὸς τῶν θεῶν ; 
τοῦτο γὰρ δὴ ἐγὼ παντάπασιν οὐ διδακτὸν ᾤμην εἶναι , τὸ ἐπιμελῆ ποιῆσαι . 
οὐδὲ γάρ ἐστιν , ἔφη , ὦ Σώκρατες , ἐφεξῆς γε οὕτως οἷόν τε πάντας διδάξαι ἐπιμελεῖς εἶναι . 
ποίους μὲν δή , ἐγὼ ἔφην , οἷόν τε ; 
πάντως μοι σαφῶς τούτους διασήμηνον . 
πρῶτον μέν , ἔφη , ὦ Σώκρατες , τοὺς οἴνου ἀκρατεῖς οὐκ ἂν δύναιο ἐπιμελεῖς ποιῆσαι · τὸ γὰρ μεθύειν λήθην ἐμποιεῖ πάντων τῶν πράττειν δεομένων . 
οἱ οὖν τούτου ἀκρατεῖς μόνοι , ἐγὼ ἔφην , ἀδύνατοί εἰσιν ἐπιμελεῖσθαι ἢ καὶ ἄλλοι τινές ; 
ναὶ μὰ Δί’ , ἔφη ὁ Ἰσχόμαχος , καὶ οἵ γε τοῦ ὕπνου · οὔτε γὰρ ἂν αὐτὸς δύναιτο καθεύδων τὰ δέοντα ποιεῖν οὔτε ἄλλους παρέχεσθαι . 
τί οὖν ; 
ἐγὼ ἔφην , οὗτοι αὖ μόνοι ἀδύνατοι ἡμῖν ἔσονται ταύτην τὴν ἐπιμέλειαν διδαχθῆναι ἢ καὶ ἄλλοι τινὲς πρὸς τούτοις ; 
ἔμοιγέ τοι δοκοῦσιν , ἔφη ὁ Ἰσχόμαχος , καὶ οἱ τῶν ἀφροδισίων δυσέρωτες ἀδύνατοι εἶναι διδαχθῆναι ἄλλου τινὸς μᾶλλον ἐπιμελεῖσθαι ἢ τούτου · 
οὔτε γὰρ ἐλπίδα οὔτ’ ἐπιμέλειαν ἡδίονα ῥᾴδιον εὑρεῖν τῆς τῶν παιδικῶν ἐπιμελείας , οὐδὲ μήν , ὅταν παρῇ τὸ πρακτέον , τιμωρίαν χαλεπωτέραν εὐπετές ἐστι τοῦ ἀπὸ τῶν ἐρωμένων κωλύεσθαι . 
ὑφίεμαι οὖν καὶ οὓς ἂν τοιούτους γνῶ ὄντας μηδ’ ἐπιχειρεῖν ἐπιμελητὰς τούτων τινὰς καθιστάναι . 
τί δέ , ἔφην ἐγώ , οἵτινες αὖ ἐρωτικῶς ἔχουσι τοῦ κερδαίνειν , ἦ καὶ οὗτοι ἀδύνατοί εἰσιν εἰς ἐπιμέλειαν τῶν κατ’ ἀγρὸν ἔργων παιδεύεσθαι ; 
οὐ μὰ Δί’ , ἔφη ὁ Ἰσχόμαχος , οὐδαμῶς γε , ἀλλὰ καὶ πάνυ εὐάγωγοί εἰσιν εἰς τὴν τούτων ἐπιμέλειαν · οὐδὲν γὰρ ἄλλο δεῖ ἢ δεῖξαι μόνον αὐτοῖς ὅτι κερδαλέον ἐστὶν ἡ ἐπιμέλεια . 
τοὺς δὲ ἄλλους , ἔφην ἐγώ , εἰ ἐγκρατεῖς τέ εἰσιν ὧν σὺ κελεύεις καὶ πρὸς τὸ φιλοκερδεῖς εἶναι μετρίως ἔχουσι , πῶς ἐκδιδάσκεις ὧν σὺ βούλει ἐπιμελεῖς γίγνεσθαι ; 
ἁπλῶς , ἔφη , πάνυ , ὦ Σώκρατες . 
ὅταν μὲν γὰρ ἐπιμελομένους ἴδω , καὶ ἐπαινῶ καὶ τιμᾶν πειρῶμαι αὐτούς , ὅταν δὲ ἀμελοῦντας , λέγειν τε πειρῶμαι καὶ ποιεῖν ὁποῖα δήξεται αὐτούς . 
ἴθι , ἐγὼ ἔφην , ὦ Ἰσχόμαχε , καὶ τόδε μοι παρατραπόμενος τοῦ λόγου περὶ τῶν παιδευομένων εἰς τὴν ἐπιμέλειαν δήλωσον περὶ τοῦ παιδεύεσθαι , εἰ οἷόν τέ ἐστιν ἀμελῆ αὐτὸν ὄντα ἄλλους ποιεῖν ἐπιμελεῖς . 
οὐ μὰ Δί’ , ἔφη ὁ Ἰσχόμαχος , οὐδέν γε μᾶλλον ἢ ἄμουσον ὄντα αὐτὸν ἄλλους μουσικοὺς ποιεῖν . 
χαλεπὸν γὰρ τοῦ διδασκάλου πονηρῶς τι ὑποδεικνύοντος καλῶς τοῦτο ποιεῖν μαθεῖν , καὶ ἀμελεῖν γε ὑποδεικνύοντος τοῦ δεσπότου χαλεπὸν ἐπιμελῆ θεράποντα γενέσθαι . 
ὡς δὲ συντόμως εἰπεῖν , πονηροῦ μὲν δεσπότου οἰκέτας οὐ δοκῶ χρηστοὺς καταμεμαθηκέναι · χρηστοῦ μέντοι πονηροὺς ἤδη εἶδον , οὐ μέντοι ἀζημίους γε . 
τὸν δὲ ἐπιμελητικοὺς βουλόμενον ποιήσασθαί τινας καὶ ἐφορατικὸν δεῖ εἶναι τῶν ἔργων καὶ ἐξεταστικὸν καὶ χάριν θέλοντα τῶν καλῶς τελουμένων ἀποδιδόναι τῷ αἰτίῳ , καὶ δίκην μὴ ὀκνοῦντα τὴν ἀξίαν ἐπιθεῖναι τῷ ἀμελοῦντι . 
καλῶς δέ μοι δοκεῖ ἔχειν , ἔφη ὁ Ἰσχόμαχος , καὶ ἡ τοῦ βαρβάρου λεγομένη ἀπόκρισις , ὅτε βασιλεὺς ἄρα ἵππου ἐπιτυχὼν ἀγαθοῦ παχῦναι αὐτὸν ὡς τάχιστα βουλόμενος ἤρετο τῶν δεινῶν τινα ἀμφ’ ἵππους δοκούντων εἶναι τί τάχιστα παχύνει ἵππον · τὸν δ’ εἰπεῖν λέγεται ὅτι δεσπότου ὀφθαλμός . 
οὕτω δ’ , ἔφη , ὦ Σώκρατες , καὶ τἆλλα μοι δοκεῖ δεσπότου ὀφθαλμὸς τὰ καλά τε κἀγαθὰ μάλιστα ἐργάζεσθαι . 
ὅταν <δὲ> 
παραστήσῃς τινί , ἔφην ἐγώ , τοῦτο καὶ πάνυ ἰσχυρῶς , ὅτι δεῖ ἐπιμελεῖσθαι ὧν ἂν σὺ βούλῃ , ἦ ἱκανὸς ἤδη ἔσται ὁ τοιοῦτος ἐπιτροπεύειν , ἤ τι καὶ ἄλλο προσμαθητέον αὐτῷ ἔσται , εἰ μέλλει ἐπίτροπος ἱκανὸς ἔσεσθαι ; 
ναὶ μὰ Δί’ , ἔφη ὁ Ἰσχόμαχος , ἔτι μέντοι λοιπὸν αὐτῷ ἐστι γνῶναι ὅ τι τε ποιητέον καὶ ὁπότε καὶ ὅπως , εἰ δὲ μή , τί μᾶλλον ἐπιτρόπου ἄνευ τούτων ὄφελος ἢ ἰατροῦ ὃς ἐπιμελοῖτο μὲν κάμνοντός τινος πρῴ τε ἰὼν καὶ ὀψέ , ὅ τι δὲ συμφέρον τῷ κάμνοντι ποιεῖν εἴη , τοῦτο μὴ εἰδείη ; 
ἐάν γε μὴν καὶ τὰ ἔργα μάθῃ ὡς ἔστιν ἐργαστέα , ἔτι τινός , ἔφην ἐγώ , προσδεήσεται , ἢ ἀποτετελεσμένος ἤδη οὗτός σοι ἔσται ἐπίτροπος ; 
ἄρχειν γε , ἔφη , οἶμαι δεῖν αὐτὸν μαθεῖν τῶν ἐργαζομένων . 
ἦ οὖν , ἔφην ἐγώ , καὶ σὺ ἄρχειν ἱκανοὺς εἶναι παιδεύεις τοὺς ἐπιτρόπους ; 
πειρῶμαί γε δή , ἔφη ὁ Ἰσχόμαχος . 
καὶ πῶς δή , ἔφην ἐγώ , πρὸς τῶν θεῶν τὸ ἀρχικοὺς εἶναι ἀνθρώπων παιδεύεις ; 
φαύλως , ἔφη , πάνυ , ὦ Σώκρατες , ὥστε ἴσως ἂν καὶ καταγελάσαις ἀκούων . 
οὐ μὲν δὴ ἄξιόν γ’ , ἔφην ἐγώ , τὸ πρᾶγμα καταγέλωτος , ὦ Ἰσχόμαχε . 
ὅστις γάρ τοι ἀρχικοὺς ἀνθρώπων δύναται ποιεῖν , δῆλον ὅτι οὗτος καὶ δεσποτικοὺς ἀνθρώπων δύναται διδάσκειν , ὅστις δὲ δεσποτικοὺς δύναται ποιεῖν , καὶ βασιλικούς . 
ὥστε οὐ καταγέλωτός μοι δοκεῖ ἄξιος εἶναι ἀλλ’ ἐπαίνου μεγάλου ὁ τοῦτο δυνάμενος ποιεῖν . 
οὐκοῦν , ἔφη , ὦ Σώκρατες , τὰ μὲν ἄλλα ζῷα ἐκ δυοῖν τούτοιν τὸ πείθεσθαι μανθάνουσιν , ἔκ τε τοῦ ὅταν ἀπειθεῖν ἐπιχειρῶσι κολάζεσθαι καὶ ἐκ τοῦ ὅταν προθύμως ὑπηρετῶσιν εὖ πάσχειν . 
οἵ τε γοῦν πῶλοι μανθάνουσιν ὑπακούειν τοῖς πωλοδάμναις τῷ ὅταν μὲν πείθωνται τῶν ἡδέων τι αὐτοῖς γίγνεσθαι , ὅταν δὲ ἀπειθῶσι πράγματα ἔχειν , ἔστ’ ἂν ὑπηρετήσωσι κατὰ γνώμην τῷ πωλοδάμνῃ · 
καὶ τὰ κυνίδια δὲ πολὺ τῶν ἀνθρώπων καὶ τῇ γνώμῃ καὶ τῇ γλώττῃ ὑποδεέστερα ὄντα ὅμως καὶ περιτρέχειν καὶ κυβιστᾶν καὶ ἄλλα πολλὰ μανθάνει τῷ αὐτῷ τούτῳ τρόπῳ . 
ὅταν μὲν γὰρ πείθηται , λαμβάνει τι ὧν δεῖται , ὅταν δὲ ἀμελῇ , κολάζεται . 
ἀνθρώπους δ’ ἔστι πιθανωτέρους ποιεῖν καὶ λόγῳ , ἐπιδεικνύοντα ὡς συμφέρει αὐτοῖς πείθεσθαι , τοῖς δὲ δούλοις καὶ ἡ δοκοῦσα θηριώδης παιδεία εἶναι πάνυ ἐστὶν ἐπαγωγὸς πρὸς τὸ πείθεσθαι διδάσκειν · τῇ γὰρ γαστρὶ αὐτῶν ἐπὶ ταῖς ἐπιθυμίαις προσχαριζόμενος ἂν πολλὰ ἁνύτοις παρ’ αὐτῶν . 
αἱ δὲ φιλότιμοι τῶν φύσεων καὶ τῷ ἐπαίνῳ παροξύνονται . 
πεινῶσι γὰρ τοῦ ἐπαίνου οὐχ ἧττον ἔνιαι τῶν φύσεων ἢ ἄλλαι τῶν σίτων τε καὶ ποτῶν . 
ταῦτά τε οὖν , ὅσαπερ αὐτὸς ποιῶν οἶμαι πιθανωτέροις ἀνθρώποις χρῆσθαι , διδάσκω οὓς ἂν ἐπιτρόπους βούλωμαι καταστῆσαι καὶ τάδε συλλαμβάνω αὐτοῖς · ἱμάτιά τε γὰρ ἃ δεῖ παρέχειν ἐμὲ τοῖς ἐργαστῆρσι καὶ ὑποδήματα οὐχ ὅμοια πάντα ποιῶ , ἀλλὰ τὰ μὲν χείρω , τὰ δὲ βελτίω , ἵνα ᾖ τὸν κρείττω τοῖς βελτίοσι τιμᾶν , τῷ δὲ χείρονι τὰ ἥττω διδόναι . 
πάνυ γάρ μοι δοκεῖ , ἔφη , ὦ Σώκρατες , ἀθυμία ἐγγίγνεσθαι τοῖς ἀγαθοῖς , ὅταν ὁρῶσι τὰ μὲν ἔργα δῑ αὑτῶν καταπραττόμενα , τῶν δὲ ὁμοίων τυγχάνοντας ἑαυτοῖς τοὺς μήτε πονεῖν μήτε κινδυνεύειν ἐθέλοντας , ὅταν δέῃ . 
αὐτός τε οὖν οὐδ’ ὁπωστιοῦν τῶν ἴσων ἀξιῶ τοὺς ἀμείνους τοῖς κακίοσι τυγχάνειν , τούς τε ἐπιτρόπους , ὅταν μὲν εἰδῶ διαδεδωκότας τοῖς πλείστου ἀξίοις τὰ κράτιστα , ἐπαινῶ , ἂν δὲ ἴδω ἢ κολακεύμασί τινα προτιμώμενον ἢ καὶ ἄλλῃ τινὶ ἀνωφελεῖ χάριτι , οὐκ ἀμελῶ , ἀλλ’ ἐπιπλήττω καὶ πειρῶμαι διδάσκειν , ὦ Σώκρατες , ὅτι οὐδ’ αὑτῷ σύμφορα ταῦτα ποιεῖ . 
ὅταν δέ , ὦ Ἰσχόμαχε , ἔφην ἐγώ , καὶ ἄρχειν ἤδη ἱκανός σοι γένηται ὥστε πειθομένους παρέχεσθαι , ἦ ἀποτετελεσμένον τοῦτον ἡγῇ ἐπίτροπον , ἢ ἔτι τινὸς προσδεῖται ὁ ταῦτα ἔχων ἃ σὺ εἴρηκας ; 
ναὶ μὰ Δί’ , ἔφη ὁ Ἰσχόμαχος , τοῦ γε ἀπέχεσθαι τῶν δεσποσύνων καὶ μὴ κλέπτειν . 
εἰ γὰρ ὁ τοὺς καρποὺς μεταχειριζόμενος τολμῴη ἀφανίζειν ὥστε μὴ λείπειν λυσιτελοῦντας τοῖς ἔργοις , τί ἂν ὄφελος εἴη τὸ διὰ τῆς τούτου ἐπιμελείας γεωργεῖν ; 
ἦ καὶ ταύτην οὖν , ἔφην ἐγώ , τὴν δικαιοσύνην σὺ ὑποδύει διδάσκειν ; 
καὶ πάνυ , ἔφη ὁ Ἰσχόμαχος · οὐ μέντοι γε πάντας ἐξ ἑτοίμου εὑρίσκω ὑπακούοντας τῆς διδασκαλίας ταύτης . 
καίτοι τὰ μὲν καὶ ἐκ τῶν Δράκοντος νόμων , τὰ δὲ καὶ ἐκ τῶν Σόλωνος πειρῶμαι , ἔφη , λαμβάνων ἐμβιβάζειν εἰς τὴν δικαιοσύνην τοὺς οἰκέτας . 
δοκοῦσι γάρ μοι , ἔφη , καὶ οὗτοι οἱ ἄνδρες θεῖναι πολλοὺς τῶν νόμων ἐπὶ δικαιοσύνης τῆς τοιαύτης διδασκαλίᾳ . 
γέγραπται γὰρ ζημιοῦσθαι ἐπὶ τοῖς κλέμμασι καὶ δεδέσθαι ἄν τις ἁλῷ ποιῶν καὶ θανατοῦσθαι τοὺς ἐγχειροῦντας . 
δῆλον οὖν , ἔφη , ὅτι ἔγραφον αὐτὰ βουλόμενοι ἀλυσιτελῆ ποιῆσαι τοῖς ἀδίκοις τὴν αἰσχροκέρδειαν . 
ἐγὼ οὖν καὶ τούτων , ἔφη , προσφέρων ἔνια καὶ ἄλλα τῶν βασιλικῶν νόμων προφερόμενος πειρῶμαι δικαίους περὶ τὰ διαχειριζόμενα ἀπεργάζεσθαι τοὺς οἰκέτας . 
ἐκεῖνοι μὲν γὰρ οἱ νόμοι ζημίαι μόνον εἰσὶ τοῖς ἁμαρτάνουσιν , οἱ δὲ βασιλικοὶ νόμοι οὐ μόνον ζημιοῦσι τοὺς ἀδικοῦντας , ἀλλὰ καὶ ὠφελοῦσι τοὺς δικαίους · ὥστε ὁρῶντες πλουσιωτέρους γιγνομένους τοὺς δικαίους τῶν ἀδίκων πολλοὶ καὶ φιλοκερδεῖς ὄντες εὖ μάλα ἐπιμένουσι τῷ μὴ ἀδικεῖν . 
οὓς δ’ ἂν αἰσθάνωμαι , ἔφη , ὅμως καὶ εὖ πάσχοντας ἔτι ἀδικεῖν πειρωμένους , τούτους ὡς ἀνηκέστους πλεονέκτας ὄντας ἤδη καὶ τῆς χρήσεως ἀποπαύω . 
οὓς δ’ ἂν αὖ καταμάθω μὴ τῷ πλέον ἔχειν μόνον διὰ τὴν δικαιοσύνην ἐπαιρομένους δικαίους εἶναι , ἀλλὰ καὶ τοῦ ἐπαινεῖσθαι ἐπιθυμοῦντας ὑπ’ ἐμοῦ , τούτοις ὥσπερ ἐλευθέροις ἤδη χρῶμαι , οὐ μόνον πλουτίζων ἀλλὰ καὶ τιμῶν ὡς καλούς τε κἀγαθούς . 
τούτῳ γάρ μοι δοκεῖ , ἔφη , ὦ Σώκρατες , διαφέρειν ἀνὴρ φιλότιμος ἀνδρὸς φιλοκερδοῦς , τῷ ἐθέλειν ἐπαίνου καὶ τιμῆς ἕνεκα καὶ πονεῖν ὅπου δεῖ καὶ κινδυνεύειν καὶ αἰσχρῶν κερδῶν ἀπέχεσθαι . 
ἀλλὰ μέντοι ἐπειδάν γε ἐμποιήσῃς τινὶ τὸ βούλεσθαί σοι εἶναι τἀγαθά , ἐμποιήσῃς δὲ τῷ αὐτῷ τούτῳ <τὸ> 
ἐπιμελεῖσθαι ὅπως ταῦτά σοι ἐπιτελῆται , ἔτι δὲ πρὸς τούτοις ἐπιστήμην κτήσῃ αὐτῷ ὡς ἂν ποιούμενα ἕκαστα τῶν ἔργων ὠφελιμώτερα γίγνοιτο , πρὸς δὲ τούτοις ἄρχειν ἱκανὸν αὐτὸν ποιήσῃς , ἐπὶ δὲ τούτοις πᾶσιν ἥδηταί σοι τὰ ἐκ τῆς γῆς ὡραῖα ἀποδεικνύων ὅτι πλεῖστα ὥσπερ σὺ σαυτῷ , οὐκέτι ἐρήσομαι περὶ τούτου εἰ ἔτι τινὸς ὁ τοιοῦτος προσδεῖται · πάνυ γάρ μοι δοκεῖ ἤδη πολλοῦ ἂν ἄξιος εἶναι ἐπίτροπος ὢν τοιοῦτος . 
ἐκεῖνο μέντοι , ἔφην ἐγώ , ὦ Ἰσχόμαχε , μὴ ἀπολίπῃς , ὃ ἡμῖν ἀργότατα ἐπιδεδράμηται τοῦ λόγου . 
τὸ ποῖον ; 
ἔφη ὁ Ἰσχόμαχος . 
ἔλεξας δήπου , ἔφην ἐγώ , ὅτι μέγιστον εἴη μαθεῖν ὅπως δεῖ ἐξεργάζεσθαι ἕκαστα · εἰ δὲ μή , οὐδὲ τῆς ἐπιμελείας ἔφησθα ὄφελος οὐδὲν γίγνεσθαι , εἰ μή τις ἐπίσταιτο ἃ δεῖ καὶ ὡς δεῖ ποιεῖν . 
ἐνταῦθα δὴ εἶπεν ὁ Ἰσχόμαχος · τὴν τέχνην με ἤδη , ὦ Σώκρατες , κελεύεις αὐτὴν διδάσκειν τῆς γεωργίας ; 
αὕτη γὰρ ἴσως , ἔφην ἐγώ , ἤδη ἐστὶν ἡ ποιοῦσα τοὺς μὲν ἐπισταμένους αὐτὴν πλουσίους , τοὺς δὲ μὴ ἐπισταμένους πολλὰ πονοῦντας ἀπόρως βιοτεύειν . 
νῦν τοίνυν , ἔφη , ὦ Σώκρατες , καὶ τὴν φιλανθρωπίαν ταύτης τῆς τέχνης ἀκούσῃ . 
τὸ γὰρ ὠφελιμωτάτην οὖσαν καὶ ἡδίστην ἐργάζεσθαι καὶ καλλίστην καὶ προσφιλεστάτην θεοῖς τε καὶ ἀνθρώποις , ἔτι πρὸς τούτοις καὶ ῥᾴστην εἶναι μαθεῖν πῶς οὐχὶ γενναῖόν ἐστι ; 
γενναῖα δὲ δήπου καλοῦμεν καὶ τῶν ζῴων ὁπόσα καλὰ καὶ μεγάλα καὶ ὠφέλιμα ὄντα πραέα ἐστὶ πρὸς τοὺς ἀνθρώπους . 
ἀλλὰ ταῦτα μὲν ἐγώ , ἔφην , ὦ Ἰσχόμαχε , ἱκανῶς δοκῶ καταμεμαθηκέναι ᾗ εἶπας , καθ’ ἃ δεῖ διδάσκειν τὸν ἐπίτροπον · καὶ γὰρ ᾗ ἔφησθα εὔνουν σοι ποιεῖν αὐτὸν μαθεῖν δοκῶ , καὶ ᾗ ἐπιμελῆ καὶ ἀρχικὸν καὶ δίκαιον . 
ὃ δὲ εἶπας ὡς δεῖ μαθεῖν τὸν μέλλοντα ὀρθῶς γεωργίας ἐπιμελεῖσθαι καὶ ἃ δεῖ ποιεῖν καὶ ὡς δεῖ καὶ ὁπότε ἕκαστα , ταῦτά μοι δοκοῦμεν , ἔφην ἐγώ , ἀργότερόν πως ἐπιδεδραμηκέναι τῷ λόγῳ · 
ὥσπερ εἰ εἴποις ὅτι δεῖ γράμματα ἐπίστασθαι τὸν μέλλοντα δυνήσεσθαι τὰ ὑπαγορευόμενα γράφειν καὶ τὰ γεγραμμένα ἀναγιγνώσκειν . 
ταῦτα γὰρ ἐγὼ ἀκούσας , ὅτι μὲν δεῖ γράμματα ἐπίστασθαι ἠκηκόη ἄν , τοῦτο δὲ εἰδὼς οὐδέν τι οἶμαι μᾶλλον ἂν ἐπισταίμην γράμματα . 
οὕτω δὲ καὶ νῦν ὅτι μὲν δεῖ ἐπίστασθαι γεωργίαν τὸν μέλλοντα ὀρθῶς ἐπιμελεῖσθαι αὐτῆς ῥᾳδίως πέπεισμαι , τοῦτο μέντοι εἰδὼς οὐδέν τι μᾶλλον ἐπίσταμαι ὅπως δεῖ γεωργεῖν . 
ἀλλ’ εἴ μοι αὐτίκα μάλα δόξειε γεωργεῖν , ὅμοιος ἄν μοι δοκῶ εἶναι τῷ περιιόντι ἰατρῷ καὶ ἐπισκοποῦντι τοὺς κάμνοντας , εἰδότι δὲ οὐδὲν ὅ τι συμφέρει τοῖς κάμνουσιν . 
ἵν’ οὖν μὴ τοιοῦτος ὦ , ἔφην ἐγώ , δίδασκέ με αὐτὰ τὰ ἔργα τῆς γεωργίας . 
ἀλλὰ μήν , ἔφη , ὦ Σώκρατες , οὐχ ὥσπερ γε τὰς ἄλλας τέχνας κατατριβῆναι δεῖ μανθάνοντας πρὶν ἄξια τῆς τροφῆς ἐργάζεσθαι τὸν διδασκόμενον , οὐχ οὕτω καὶ ἡ γεωργία δύσκολός ἐστι μαθεῖν , ἀλλὰ τὰ μὲν ἰδὼν ἂν ἐργαζομένους , τὰ δὲ ἀκούσας εὐθὺς ἂν ἐπίσταιο , ὥστε καὶ ἄλλον , εἰ βούλοιο , διδάσκειν . 
οἴομαι δ’ , ἔφη , πάνυ καὶ λεληθέναι πολλά σε αὐτὸν ἐπιστάμενον αὐτῆς . 
καὶ γὰρ δὴ οἱ μὲν ἄλλοι τεχνῖται ἀποκρύπτονταί πως τὰ ἐπικαιριώτατα ἧς ἕκαστος ἔχει τέχνης , τῶν δὲ γεωργῶν ὁ κάλλιστα μὲν φυτεύων μάλιστ’ ἂν ἥδοιτο , εἴ τις αὐτὸν θεῷτο , ὁ κάλλιστα δὲ σπείρων ὡσαύτως · ὅ τι δὲ ἔροιο τῶν καλῶς πεποιημένων , οὐδὲν ὅ τι ἄν σε ἀποκρύψαιτο ὅπως ἐποίησεν . 
οὕτω καὶ τὰ ἤθη , ὦ Σώκρατες , ἔφη , γενναιοτάτους τοὺς αὐτῇ συνόντας ἡ γεωργία ἔοικε παρέχεσθαι . 
ἀλλὰ τὸ μὲν προοίμιον , ἔφην ἐγώ , καλὸν καὶ οὐχ οἷον ἀκούσαντα ἀποτρέπεσθαι τοῦ ἐρωτήματος · σὺ δέ , ὅτι εὐπετές ἐστι μαθεῖν , διὰ τοῦτο πολύ μοι μᾶλλον διέξιθι αὐτήν . 
οὐ γὰρ σοὶ αἰσχρὸν τὰ ῥᾴδια διδάσκειν ἐστίν , ἀλλ’ ἐμοὶ πολὺ αἴσχιον μὴ ἐπίστασθαι ἄλλως τε καὶ εἰ χρήσιμα ὄντα τυγχάνει . 
πρῶτον μὲν τοίνυν , ἔφη , ὦ Σώκρατες , τοῦτο ἐπιδεῖξαι βούλομαί σοι ὡς οὐ χαλεπόν ἐστιν ὃ λέγουσι ποικιλώτατον τῆς γεωργίας εἶναι οἱ λόγῳ μὲν ἀκριβέστατα αὐτὴν διεξιόντες , ἥκιστα δὲ ἐργαζόμενοι . 
φασὶ γὰρ τὸν μέλλοντα ὀρθῶς γεωργήσειν τὴν φύσιν χρῆναι πρῶτον τῆς γῆς εἰδέναι . 
ὀρθῶς γε , ἔφην ἐγώ , ταῦτα λέγοντες . 
ὁ γὰρ μὴ εἰδὼς ὅ τι δύναται ἡ γῆ φέρειν , οὐδ’ ὅ τι σπείρειν οἶμαι οὐδ’ ὅ τι φυτεύειν δεῖ εἰδείη ἄν . 
οὐκοῦν , ἔφη ὁ Ἰσχόμαχος , καὶ ἀλλοτρίας γῆς τοῦτο ἔστι γνῶναι , ὅ τι τε δύναται φέρειν καὶ ὅ τι μὴ δύναται , ὁρῶντα τοὺς καρποὺς καὶ τὰ δένδρα . 
ἐπειδὰν μέντοι γνῷ τις , οὐκέτι συμφέρει θεομαχεῖν . 
οὐ γὰρ ἄν , ὅτου δέοιτο αὐτός , τοῦτο σπείρων καὶ φυτεύων μᾶλλον ἂν ἔχοι τὰ ἐπιτήδεια ἢ ὅ τι ἡ γῆ ἥδοιτο φύουσα καὶ τρέφουσα . 
ἂν δ’ ἄρα δῑ ἀργίαν τῶν ἐχόντων αὐτὴν μὴ ἔχῃ τὴν ἑαυτῆς δύναμιν ἐπιδεικνύναι , ἔστι καὶ παρὰ γείτονος τόπου πολλάκις ἀληθέστερα περὶ αὐτῆς γνῶναι ἢ παρὰ γείτονος ἀνθρώπου πυθέσθαι . 
καὶ χερσεύουσα δὲ ὅμως ἐπιδείκνυσι τὴν αὑτῆς φύσιν · ἡ γὰρ τὰ ἄγρια καλὰ φύουσα δύναται θεραπευομένη καὶ τὰ ἥμερα καλὰ ἐκφέρειν . 
φύσιν μὲν δὴ γῆς οὕτως καὶ οἱ μὴ πάνυ ἔμπειροι γεωργίας ὅμως δύνανται διαγιγνώσκειν . 
ἀλλὰ τοῦτο μέν , ἔφην ἐγώ , ὦ Ἰσχόμαχε , ἱκανῶς ἤδη μοι δοκῶ ἀποτεθαρρηκέναι , ὡς οὐ δεῖ φοβούμενον μὴ οὐ γνῶ τῆς γῆς φύσιν ἀπέχεσθαι γεωργίας . 
καὶ γὰρ δή , ἔφην , ἀνεμνήσθην τὸ τῶν ἁλιέων , ὅτι θαλαττουργοὶ ὄντες καὶ οὔτε καταστήσαντες ἐπὶ θέαν οὔθ’ ἥσυχοι βαδίζοντες , ἀλλὰ παρατρέχοντες ἅμα τοὺς ἀγρούς , ὅταν ὁρῶσι τοὺς καρποὺς ἐν τῇ γῇ , ὅμως οὐκ ὀκνοῦσιν ἀποφαίνεσθαι περὶ τῆς γῆς ὁποία τε ἀγαθή ἐστι καὶ ὁποία κακή , ἀλλὰ τὴν μὲν ψέγουσι , τὴν δ’ ἐπαινοῦσι . 
καὶ πάνυ τοίνυν τοῖς ἐμπείροις γεωργίας ὁρῶ αὐτοὺς τὰ πλεῖστα κατὰ ταὐτὰ ἀποφαινομένους περὶ τῆς ἀγαθῆς γῆς . 
πόθεν οὖν βούλῃ , ἔφη , ὦ Σώκρατες , ἄρξωμαί σε τῆς γεωργίας ὑπομιμνῄσκειν ; 
οἶδα γὰρ ὅτι ἐπισταμένῳ σοι πάνυ πολλὰ φράσω ὡς δεῖ γεωργεῖν . 
ἐκεῖνό μοι δοκῶ , ἔφην ἐγώ , ὦ Ἰσχόμαχε , πρῶτον ἂν ἡδέως μανθάνειν (φιλοσόφου γὰρ μάλιστά ἐστιν ἀνδρός) 
ὅπως ἂν ἐγώ , εἰ βουλοίμην , γῆν ἐργαζόμενος πλείστας κριθὰς καὶ πλείστους πυροὺς λαμβάνοιμι . 
οὐκοῦν τοῦτο μὲν οἶσθα , ὅτι τῷ σπόρῳ νεὸν δεῖ ὑπεργάζεσθαι ; 
οἶδα γάρ , ἔφην ἐγώ . 
εἰ οὖν ἀρχοίμεθα , ἔφη , ἀροῦν τὴν γῆν χειμῶνος ; 
ἀλλὰ πηλὸς ἂν εἴη , ἐγὼ ἔφην . 
ἀλλὰ τοῦ θέρους σοι δοκεῖ ; 
σκληρά , ἔφην ἐγώ , ἡ γῆ ἔσται κινεῖν τῷ ζεύγει . 
κινδυνεύει ἔαρος , ἔφη , εἶναι τούτου τοῦ ἔργου ἀρκτέον . 
εἰκὸς γάρ , ἔφην ἐγώ , ἐστι μάλιστα χεῖσθαι τὴν γῆν τηνικαῦτα κινουμένην . 
καὶ τὴν πόαν γε ἀναστρεφομένην , ἔφη , ὦ Σώκρατες , τηνικαῦτα κόπρον μὲν τῇ γῇ ἤδη παρέχειν , καρπὸν δ’ οὔπω καταβαλεῖν ὥστε φύεσθαι . 
οἶμαι γὰρ δὴ καὶ τοῦτό σ’ ἔτι γιγνώσκειν , ὅτι εἰ μέλλει ἀγαθὴ ἡ νεὸς ἔσεσθαι , ὕλης τε καθαρὰν αὐτὴν εἶναι δεῖ καὶ ὀπτὴν ὅτι μάλιστα πρὸς τὸν ἥλιον . 
πάνυ γε , ἔφην ἐγώ , καὶ ταῦτα οὕτως ἡγοῦμαι χρῆναι ἔχειν . 
ταῦτ’ οὖν , ἔφη , σὺ ἄλλως πως νομίζεις μᾶλλον ἂν γίγνεσθαι ἢ εἰ ἐν τῷ θέρει ὅτι πλειστάκις μεταβάλοι τις τὴν γῆν ; 
οἶδα μὲν οὖν , ἔφην , ἀκριβῶς ὅτι οὐδαμῶς ἂν μᾶλλον ἡ μὲν ὕλη ἐπιπολάζοι καὶ αὐαίνοιτο ὑπὸ τοῦ καύματος , ἡ δὲ γῆ ὀπτῷτο ὑπὸ τοῦ ἡλίου , ἢ εἴ τις αὐτὴν ἐν μέσῳ τῷ θέρει καὶ ἐν μέσῃ τῇ ἡμέρᾳ κινοίη τῷ ζεύγει . 
εἰ δὲ ἄνθρωποι σκάπτοντες τὴν νεὸν ποιοῖεν , ἔφη , οὐκ εὔδηλον ὅτι καὶ τούτους δίχα δεῖ ποιεῖν τὴν γῆν καὶ τὴν ὕλην ; 
καὶ τὴν μέν γε ὕλην , ἔφην ἐγώ , καταβάλλειν , ὡς αὐαίνηται , ἐπιπολῆς , τὴν δὲ γῆν στρέφειν , ὡς ἡ ὠμὴ αὐτῆς ὀπτᾶται . 
περὶ μὲν τῆς νεοῦ ὁρᾷς , ἔφη , ὦ Σώκρατες , ὡς ἀμφοτέροις ἡμῖν ταὐτὰ δοκεῖ . 
δοκεῖ γὰρ οὖν , ἔφην ἐγώ . 
περί γε μέντοι τοῦ σπόρου ὥρας ἄλλο τι , ἔφη , ὦ Σώκρατες , γιγνώσκεις ἢ τὴν ὥραν σπείρειν ἧς πάντες μὲν οἱ πρόσθεν ἄνθρωποι πεῖραν λαβόντες , πάντες δὲ οἱ νῦν λαμβάνοντες , ἐγνώκασι κρατίστην εἶναι ; 
ἐπειδὰν γὰρ ὁ μετοπωρινὸς χρόνος ἔλθῃ , πάντες που οἱ ἄνθρωποι πρὸς τὸν θεὸν ἀποβλέπουσιν , ὁπότε βρέξας τὴν γῆν ἀφήσει αὐτοὺς σπείρειν . 
ἐγνώκασι δή γ’ , ἔφην ἐγώ , ὦ Ἰσχόμαχε , καὶ τὸ μὴ ἐν ξηρᾷ σπείρειν ἑκόντες εἶναι πάντες ἄνθρωποι , δῆλον ὅτι πολλαῖς ζημίαις παλαίσαντες οἱ πρὶν κελευσθῆναι ὑπὸ τοῦ θεοῦ σπείροντες . 
οὐκοῦν ταῦτα μέν , ἔφη ὁ Ἰσχόμαχος , ὁμογνωμονοῦμεν πάντες οἱ ἄνθρωποι . 
ἃ γὰρ ὁ θεὸς διδάσκει , ἔφην ἐγώ , οὕτω γίγνεται ὁμονοεῖν · οἷον ἅμα πᾶσι δοκεῖ βέλτιον εἶναι ἐν τῷ χειμῶνι παχέα ἱμάτια φορεῖν , ἂν δύνωνται , καὶ πῦρ κάειν ἅμα πᾶσι δοκεῖ , ἂν ξύλα ἔχωσιν . 
ἀλλ’ ἐν τῷδε , ἔφη ὁ Ἰσχόμαχος , πολλοὶ ἤδη διαφέρονται , ὦ Σώκρατες , περὶ τοῦ σπόρου , πότερον ὁ πρώιμος κράτιστος ἢ ὁ μέσος ἢ ὁ ὀψιμώτατος . 
καὶ ὁ θεός , ἔφην ἐγώ , οὐ τεταγμένως τὸ ἔτος ἄγει , ἀλλὰ τὸ μὲν τῷ πρωίμῳ κάλλιστα , τὸ δὲ τῷ μέσῳ , τὸ δὲ τῷ ὀψιμωτάτῳ . 
σὺ οὖν , ἔφη , ὦ Σώκρατες , πότερον ἡγῇ κρεῖττον εἶναι ἑνὶ τούτων τῶν σπόρων χρῆσθαι ἐκλεξάμενον , ἐάν τε πολὺ ἐάν τε ὀλίγον σπέρμα σπείρῃ τις , ἢ ἀρξάμενον ἀπὸ τοῦ πρωιμωτάτου μέχρι τοῦ ὀψιμωτάτου σπείρειν ; 
καὶ ἐγὼ εἶπον · 
ἐμοὶ μέν , ὦ Ἰσχόμαχε , δοκεῖ κράτιστον εἶναι παντὸς μετέχειν τοῦ σπόρου . 
πολὺ γὰρ νομίζω κρεῖττον εἶναι ἀεὶ ἀρκοῦντα σῖτον λαμβάνειν ἢ ποτὲ μὲν πάνυ πολὺν ποτὲ δὲ μηδ’ ἱκανόν . 
καὶ τοῦτο τοίνυν σύγε , ἔφη , ὦ Σώκρατες , ὁμογνωμονεῖς ἐμοὶ ὁ μανθάνων τῷ διδάσκοντι , καὶ ταῦτα πρόσθεν ἐμοῦ τὴν γνώμην ἀποφαινόμενος . 
τί γάρ , ἔφην ἐγώ , ἐν τῷ ῥίπτειν τὸ σπέρμα ποικίλη τέχνη ἔνεστι ; 
πάντως , ἔφη , ὦ Σώκρατες , ἐπισκεψώμεθα καὶ τοῦτο . 
ὅτι μὲν γὰρ ἐκ τῆς χειρὸς δεῖ ῥίπτεσθαι τὸ σπέρμα καὶ σύ που οἶσθα , ἔφη . 
καὶ γὰρ ἑώρακα , ἔφην ἐγώ . 
ῥίπτειν δέ γε , ἔφη , οἱ μὲν ὁμαλῶς δύνανται , οἱ δ’ οὔ . 
οὐκοῦν τοῦτο μέν , ἔφην ἐγώ , ἤδη μελέτης δεῖται ὥσπερ τοῖς κιθαρισταῖς ἡ χείρ , ὅπως δύνηται ὑπηρετεῖν τῇ γνώμῃ . 
πάνυ μὲν οὖν , ἔφη · ἂν δέ γε ᾖ , ἔφη , ἡ γῆ ἡ μὲν λεπτοτέρα , ἡ δὲ παχυτέρα ; 
τί τοῦτο , ἐγὼ ἔφην , λέγεις ; 
ἆρά γε τὴν μὲν λεπτοτέραν ὅπερ ἀσθενεστέραν , τὴν δὲ παχυτέραν ὅπερ ἰσχυροτέραν ; 
τοῦτ’ , ἔφη , λέγω , καὶ ἐρωτῶ γέ σε πότερον ἴσον ἂν ἑκατέρᾳ τῇ γῇ σπέρμα διδοίης ἢ ποτέρᾳ ἂν πλέον . 
τῷ μὲν οἴνῳ , ἔφην , ἔγωγε νομίζω τῷ ἰσχυροτέρῳ πλέον ἐπιχεῖν ὕδωρ , καὶ ἀνθρώπῳ τῷ ἰσχυροτέρῳ πλέον βάρος , ἐὰν δέῃ τι φέρειν , ἐπιτιθέναι , κἂν δέῃ τρέφεσθαί τινας , τοῖς δυνατωτέροις τρέφειν ἂν τοὺς πλείους προστάξαιμι . 
εἰ δὲ ἡ ἀσθενὴς γῆ ἰσχυροτέρα , ἔφην ἐγώ , γίγνεται , ἄν τις πλείονα καρπὸν αὐτῇ ἐμβάλῃ , ὥσπερ τὰ ὑποζύγια , τοῦτο σύ με δίδασκε . 
καὶ ὁ Ἰσχόμαχος γελάσας εἶπεν · ἀλλὰ παίζεις μὲν σύγε , ἔφη , ὦ Σώκρατες . 
εὖ γε μέντοι , ἔφη , ἴσθι , ἂν μὲν ἐμβαλὼν τὸ σπέρμα τῇ γῇ ἔπειτα ἐν ᾧ πολλὴν ἔχει τροφὴν ἡ γῆ ἀπὸ τοῦ οὐρανοῦ χλόης γενομένης ἀπὸ τοῦ σπέρματος καταστρέψῃς αὐτὸ πάλιν , τοῦτο γίγνεται σῖτος τῇ γῇ , καὶ ὥσπερ ὑπὸ κόπρου ἰσχὺς αὐτῇ ἐγγίγνεται · ἂν μέντοι ἐκτρέφειν ἐᾷς τὴν γῆν διὰ τέλους τὸ σπέρμα εἰς καρπόν , χαλεπὸν τῇ ἀσθενεῖ γῇ ἐς τέλος πολὺν καρπὸν ἐκφέρειν . 
καὶ συὶ δὲ ἀσθενεῖ χαλεπὸν πολλοὺς ἁδροὺς χοίρους ἐκτρέφειν . 
λέγεις σύ , ἔφην ἐγώ , ὦ Ἰσχόμαχε , τῇ ἀσθενεστέρᾳ γῇ μεῖον δεῖν τὸ σπέρμα ἐμβαλεῖν ; 
ναὶ μὰ Δί’ , ἔφη , ὦ Σώκρατες , καὶ σύ γε συνομολογεῖς , λέγων ὅτι νομίζεις τοῖς ἀσθενεστέροις πᾶσι μείω προστάττειν πράγματα . 
τοὺς δὲ δὴ σκαλέας , ἔφην ἐγώ , ὦ Ἰσχόμαχε , τίνος ἕνεκα ἐμβάλλετε τῷ σίτῳ ; 
οἶσθα δήπου , ἔφη , ὅτι ἐν τῷ χειμῶνι πολλὰ ὕδατα γίγνεται . 
τί γὰρ οὔ ; 
ἔφην ἐγώ . 
οὐκοῦν θῶμεν τοῦ σίτου καὶ κατακρυφθῆναί τινα ὑπ’ αὐτῶν ἰλύος ἐπιχυθείσης καὶ ψιλωθῆναί τινας ῥίζας ὑπὸ ῥεύματος . 
καὶ ὕλη δὲ πολλάκις ὑπὸ τῶν ὑδάτων δήπου συνεξορμᾷ τῷ σίτῳ καὶ παρέχει πνιγμὸν αὐτῷ . 
πάντα , ἔφην ἐγώ , εἰκὸς ταῦτα γίγνεσθαι . 
οὐκοῦν δοκεῖ σοι , ἔφη , ἐνταῦθα ἤδη ἐπικουρίας τινὸς δεῖσθαι ὁ σῖτος ; 
πάνυ μὲν οὖν , ἔφην ἐγώ . 
τῷ οὖν κατιλυθέντι τί ἂν ποιοῦντες δοκοῦσιν ἄν σοι ἐπικουρῆσαι ; 
ἐπικουφίσαντες , ἔφην ἐγώ , τὴν γῆν . 
τί δέ , ἔφη , τῷ ἐψιλωμένῳ τὰς ῥίζας ; 
ἀντιπροσαμησάμενοι τὴν γῆν ἄν , ἔφην ἐγώ . 
τί γάρ , ἔφη , ἂν ὕλη πνίγῃ συνεξορμῶσα τῷ σίτῳ καὶ διαρπάζουσα τοῦ σίτου τὴν τροφὴν ὥσπερ οἱ κηφῆνες διαρπάζουσιν ἄχρηστοι ὄντες τῶν μελιττῶν ἃ ἂν ἐκεῖναι ἐργασάμεναι τροφὴν καταθῶνται ; 
ἐκκόπτειν ἂν νὴ Δία [τὴν τροφὴν] 
δέοι τὴν ὕλην , ἔφην ἐγώ , ὥσπερ τοὺς κηφῆνας ἐκ τῶν σμηνῶν ἀφαιρεῖν . 
οὐκοῦν , ἔφη , εἰκότως σοι δοκοῦμεν ἐμβαλεῖν τοὺς σκαλέας ; 
πάνυ γε . 
ἀτὰρ ἐνθυμοῦμαι , ἔφην ἐγώ , ὦ Ἰσχόμαχε , οἷόν ἐστι τὸ εὖ τὰς εἰκόνας ἐπάγεσθαι . 
πάνυ γὰρ σύ με ἐξώργισας πρὸς τὴν ὕλην τοὺς κηφῆνας εἰπών , πολὺ μᾶλλον ἢ ὅτε περὶ αὐτῆς τῆς ὕλης ἔλεγες . 
ἀτὰρ οὖν , ἔφην ἐγώ , ἐκ τούτου ἄρα θερίζειν εἰκός . 
δίδασκε οὖν εἴ τι ἔχεις με καὶ εἰς τοῦτο . 
ἂν μή γε φανῇς , ἔφη , καὶ εἰς τοῦτο ταὐτὰ ἐμοὶ ἐπιστάμενος . 
ὅτι μὲν οὖν τέμνειν τὸν σῖτον δεῖ οἶσθα . 
τί δ’ οὐ μέλλω ; 
ἔφην ἐγώ . 
πότερ’ <ἂν> 
οὖν τέμνοις , ἔφη , στὰς ἔνθα πνεῖ ἄνεμος ἢ ἀντίος ; 
οὐκ ἀντίος , ἔφην , ἔγωγε · χαλεπὸν γὰρ οἶμαι καὶ τοῖς ὄμμασι καὶ ταῖς χερσὶ γίγνεται ἀντίον ἀχύρων καὶ ἀθέρων θερίζειν . 
καὶ ἀκροτομοίης δ’ ἄν , ἔφη , ἢ παρὰ γῆν τέμνοις ; 
ἂν μὲν βραχὺς ᾖ ὁ κάλαμος τοῦ σίτου , ἔγωγ’ , ἔφην , κάτωθεν ἂν τέμνοιμι , ἵνα ἱκανὰ τὰ ἄχυρα μᾶλλον γίγνηται · ἐὰν δὲ ὑψηλὸς ᾖ , νομίζω ὀρθῶς ἂν ποιεῖν μεσοτομῶν , ἵνα μήτε οἱ ἁλοῶντες μοχθῶσι περιττὸν πόνον μήτε οἱ λικμῶντες ὧν οὐδὲν προσδέονται . 
τὸ δὲ ἐν τῇ γῇ λειφθὲν ἡγοῦμαι καὶ κατακαυθὲν συνωφελεῖν ἂν τὴν γῆν καὶ εἰς κόπρον ἐμβληθὲν τὴν κόπρον συμπληθύνειν . 
ὁρᾷς , ἔφη , ὦ Σώκρατες , ὡς ἁλίσκει ἐπ’ αὐτοφώρῳ καὶ περὶ θερισμοῦ εἰδὼς ἅπερ ἐγώ ; 
κινδυνεύω , ἔφην ἐγώ , καὶ βούλομαί γε σκέψασθαι εἰ καὶ ἁλοᾶν ἐπίσταμαι . 
οὐκοῦν , ἔφη , τοῦτο μὲν οἶσθα , ὅτι ὑποζυγίῳ ἁλοῶσι τὸν σῖτον . 
τί δ’ οὐκ , ἔφην ἐγώ , οἶδα ; 
καὶ ὑποζύγιά γε καλούμενα πάντα ὁμοίως , βοῦς , ἡμιόνους , ἵππους . 
οὐκοῦν , ἔφη , ταῦτα μὲν ἡγῇ τοσοῦτον μόνον εἰδέναι , πατεῖν τὸν σῖτον ἐλαυνόμενα ; 
τί γὰρ ἂν ἄλλο , ἔφην ἐγώ , ὑποζύγια εἰδείη ; 
ὅπως δὲ τὸ δεόμενον κόψουσι καὶ ὁμαλιεῖται ὁ ἁλοατός , τίνι τοῦτο .. , ὦ Σώκρατες ; 
ἔφη . 
Δῆλον ὅτι , ἔφην ἐγώ , τοῖς ἐπαλωσταῖς . 
στρέφοντες γὰρ καὶ ὑπὸ τοὺς πόδας ὑποβάλλοντες τὰ ἄτριπτα ἀεὶ δῆλον ὅτι μάλιστα ὁμαλίζοιεν ἂν τὸν δῖνον καὶ τάχιστα ἁνύτοιεν . 
ταῦτα μὲν τοίνυν , ἔφη , οὐδὲν ἐμοῦ λείπει γιγνώσκων . 
οὐκοῦν , ἔφην ἐγώ , ὦ Ἰσχόμαχε , ἐκ τούτου δὴ καθαροῦμεν τὸν σῖτον λικμῶντες . 
καὶ λέξον γέ μοι , ὦ Σώκρατες , ἔφη ὁ Ἰσχόμαχος , ἦ οἶσθα ὅτι ἂν ἐκ τοῦ προσηνέμου μέρους τῆς ἅλω ἄρχῃ , δῑ ὅλης τῆς ἅλω οἴσεταί σοι τὰ ἄχυρα ; 
ἀνάγκη γάρ , ἔφην ἐγώ . 
οὐκοῦν εἰκὸς καὶ ἐπιπίπτειν , ἔφη , αὐτὰ ἐπὶ τὸν σῖτον . 
πολὺ γάρ ἐστιν , ἔφην ἐγώ , τὸ ὑπερενεχθῆναι τὰ ἄχυρα ὑπὲρ τὸν σῖτον εἰς τὸ κενὸν τῆς ἅλω . 
ἂν δέ τις , ἔφη , λικμᾷ ἐκ τοῦ ὑπηνέμου ἀρχόμενος ; 
Δῆλον , ἔφην ἐγώ , ὅτι εὐθὺς ἐν τῇ ἀχυροδόκῃ ἔσται τὰ ἄχυρα . 
ἐπειδὰν δὲ καθάρῃς , ἔφη , τὸν σῖτον μέχρι τοῦ ἡμίσεος τῆς ἅλω , πότερον εὐθὺς οὕτω κεχυμένου τοῦ σίτου λικμήσεις τὰ ἄχυρα τὰ λοιπὰ ἢ συνώσας τὸν καθαρὸν πρὸς τὸν πόλον ὡς εἰς στενότατον ; 
συνώσας νὴ Δί’ , ἔφην ἐγώ , τὸν καθαρὸν σῖτον , ἵν’ ὑπερφέρηταί μοι τὰ ἄχυρα εἰς τὸ κενὸν τῆς ἅλω , καὶ μὴ δὶς ταὐτὰ ἄχυρα δέῃ λικμᾶν . 
σὺ μὲν δὴ ἄρα , ἔφη , ὦ Σώκρατες , σῖτόν γε ὡς ἂν τάχιστα καθαρὸς γένοιτο κἂν ἄλλον δύναιο διδάσκειν . 
ταῦτα τοίνυν , ἔφην ἐγώ , ἐλελήθη ἐμαυτὸν ἐπιστάμενος . 
καὶ πάλαι ἐννοῶ ἄρα εἰ λέληθα καὶ χρυσοχοεῖν καὶ αὐλεῖν καὶ ζωγραφεῖν ἐπιστάμενος . 
ἐδίδαξε γὰρ οὔτε ταῦτά με οὐδεὶς οὔτε γεωργεῖν · ὁρῶ δ’ ὥσπερ γεωργοῦντας καὶ τὰς ἄλλας τέχνας ἐργαζομένους ἀνθρώπους . 
οὐκοῦν , ἔφη ὁ Ἰσχόμαχος , ἔλεγον ἐγώ σοι πάλαι ὅτι καὶ ταύτῃ εἴη γενναιοτάτη ἡ γεωργικὴ τέχνη , ὅτι καὶ ῥᾴστη ἐστὶ μαθεῖν . 
ἄγε δή , ἔφην ἐγώ , οἶδα , ὦ Ἰσχόμαχε · τὰ μὲν δὴ ἀμφὶ σπόρον ἐπιστάμενος ἄρα ἐλελήθειν ἐμαυτὸν ἐπιστάμενος . 
ἔστι δ’ οὖν , ἔφην ἐγώ , τῆς γεωργικῆς τέχνης καὶ ἡ τῶν δένδρων φυτεία ; 
ἔστι γὰρ οὖν , ἔφη ὁ Ἰσχόμαχος . 
πῶς ἂν οὖν , ἔφην ἐγώ , τὰ μὲν ἀμφὶ τὸν σπόρον ἐπισταίμην , τὰ δ’ ἀμφὶ τὴν φυτείαν οὐκ ἐπίσταμαι ; 
οὐ γὰρ σύ , ἔφη ὁ Ἰσχόμαχος , ἐπίστασαι · πῶς ; 
ἐγὼ ἔφην , ὅστις μήτ’ ἐν ὁποίᾳ τῇ γῇ δεῖ φυτεύειν οἶδα μήτε ὁπόσον βάθος ὀρύττειν †τὸ φυτὸν† 
μήτε ὁπόσον πλάτος μήτε ὁπόσον μῆκος τὸ φυτὸν ἐμβάλλειν μήτε ὅπως ἂν ἐν τῇ γῇ κείμενον τὸ φυτὸν μάλιστ’ ἂν βλαστάνοι . 
ἴθι δή , ἔφη ὁ Ἰσχόμαχος , μάνθανε ὅ τι μὴ ἐπίστασαι . 
βοθύνους μὲν γὰρ οἵους ὀρύττουσι τοῖς φυτοῖς οἶδ’ ὅτι ἑώρακας , ἔφη . 
καὶ πολλάκις ἔγωγ’ , ἔφην . 
ἤδη τινὰ οὖν αὐτῶν εἶδες βαθύτερον τριπόδου ; 
οὐδὲ μὰ Δί’ ἔγωγ’ , ἔφην , πενθημιποδίου . 
τί δέ , τὸ πλάτος ἤδη τινὰ τριπόδου πλέον εἶδες ; 
οὐδὲ μὰ Δί’ , ἔφην ἐγώ , διπόδου . 
ἴθι δή , ἔφη , καὶ τόδε ἀπόκριναί μοι · ἤδη τινὰ εἶδες τὸ βάθος ἐλάττονα ποδιαίου ; 
οὐδὲ μὰ Δί’ , ἔφην , ἔγωγε τριημιποδίου . 
καὶ γὰρ ἐξορύττοιτο ἂν σκαπτόμενα , ἔφην ἐγώ , τὰ φυτά , εἰ λίαν γε οὕτως ἐπιπολῆς πεφυτευμένα εἴη . 
οὐκοῦν τοῦτο μέν , ἔφη , ὦ Σώκρατες , ἱκανῶς οἶσθα , ὅτι οὔτε βαθύτερον πενθημιποδίου ὀρύττουσιν οὔτε βραχύτερον τριημιποδίου . 
ἀνάγκη γάρ , ἔφην ἐγώ , τοῦτο ὁρᾶσθαί γε οὕτω καταφανὲς ὄν . 
τί δέ , ἔφη , ξηροτέραν καὶ ὑγροτέραν γῆν γιγνώσκεις ὁρῶν ; 
ξηρὰ μὲν γοῦν μοι δοκεῖ , ἔφην ἐγώ , εἶναι ἡ περὶ τὸν Λυκαβηττὸν καὶ ἡ ταύτῃ ὁμοία , ὑγρὰ δὲ ἡ ἐν τῷ Φαληρικῷ ἕλει καὶ ἡ ταύτῃ ὁμοία . 
πότερα οὖν , ἔφη , ἐν τῇ ξηρᾷ ἂν βαθὺν ὀρύττοις βόθρον τῷ φυτῷ ἢ ἐν τῇ ὑγρᾷ ; 
ἐν τῇ ξηρᾷ νὴ Δί’ , ἔφην ἐγώ · ἐπεὶ ἔν γε τῇ ὑγρᾷ ὀρύττων βαθύν , ὕδωρ ἂν εὑρίσκοις καὶ οὐκ ἂν δύναιο ἔτι ἐν ὕδατι φυτεύειν . 
καλῶς μοι δοκεῖς , ἔφη , λέγειν . 
οὐκοῦν ἐπειδὰν ὀρωρυγμένοι ὦσιν οἱ βόθροι , ὁπηνίκα δεῖ τιθέναι ἑκάτερα τὰ φυτὰ ἤδη εἶδες ; 
μάλιστα , ἔφην ἐγώ . 
σὺ οὖν βουλόμενος ὡς τάχιστα φῦναι αὐτὰ πότερον ὑποβαλὼν ἂν τῆς γῆς τῆς εἰργασμένης οἴει τὸν βλαστὸν τοῦ κλήματος θᾶττον χωρεῖν διὰ τῆς μαλακῆς ἢ διὰ τῆς ἀργοῦ εἰς τὸ σκληρόν ; 
Δῆλον , ἔφην ἐγώ , ὅτι διὰ τῆς εἰργασμένης θᾶττον ἂν ἢ διὰ τῆς ἀργοῦ βλαστάνοι . 
οὐκοῦν ὑποβλητέα ἂν εἴη τῷ φυτῷ γῆ . 
τί δ’ οὐ μέλλει ; 
ἔφην ἐγώ . 
πότερα δὲ ὅλον τὸ κλῆμα ὀρθὸν τιθεὶς πρὸς τὸν οὐρανὸν βλέπον ἡγῇ μᾶλλον ἂν ῥιζοῦσθαι αὐτὸ ἢ καὶ πλάγιόν τι ὑπὸ τῇ ὑποβεβλημένῃ γῇ θείης ἄν , ὥστε κεῖσθαι ὥσπερ γάμμα ὕπτιον ; 
οὕτω νὴ Δία · πλείους γὰρ ἂν οἱ ὀφθαλμοὶ κατὰ τῆς γῆς εἶεν · ἐκ δὲ τῶν ὀφθαλμῶν καὶ ἄνω ὁρῶ βλαστάνοντα τὰ φυτά . 
καὶ τοὺς κατὰ τῆς γῆς οὖν ὀφθαλμοὺς ἡγοῦμαι τὸ αὐτὸ τοῦτο ποιεῖν . 
πολλῶν δὲ φυομένων βλαστῶν <κατὰ> 
τῆς γῆς ταχὺ ἂν καὶ ἰσχυρὸν τὸ φυτὸν ἡγοῦμαι βλαστάνειν . 
κατὰ ταὐτὰ τοίνυν , ἔφη , καὶ περὶ τούτων γιγνώσκων ἐμοὶ τυγχάνεις . 
ἐπαμήσαιο δ’ ἂν μόνον , ἔφη , τὴν γῆν , ἢ καὶ σάξαις ἂν εὖ μάλα περὶ τὸ φυτόν ; 
σάττοιμ’ ἄν , ἔφην , νὴ Δί’ ἐγώ . 
εἰ μὲν γὰρ μὴ σεσαγμένον εἴη , ὑπὸ μὲν τοῦ ὕδατος εὖ οἶδ’ ὅτι πηλὸς ἂν γίγνοιτο ἡ ἄσακτος γῆ , ὑπὸ δὲ τοῦ ἡλίου ξηρὰ μέχρι βυθοῦ , ὥστε τὰ φυτὰ κίνδυνος [ὑπὸ μὲν τοῦ ὕδατος] 
σήπεσθαι μὲν δῑ ὑγρότητα , αὐαίνεσθαι δὲ διὰ ξηρότητα , [ἤγουν χαυνότητα τῆς γῆς , ] 
θερμαινομένων τῶν ῥιζῶν . 
καὶ περὶ ἀμπέλων ἄρα σύγε , ἔφη , φυτείας , ὦ Σώκρατες , τὰ αὐτὰ ἐμοὶ πάντα γιγνώσκων τυγχάνεις . 
ἦ καὶ συκῆν , ἔφην ἐγώ , οὕτω δεῖ φυτεύειν ; 
οἶμαι δ’ , ἔφη ὁ Ἰσχόμαχος , καὶ τἆλλα ἀκρόδρυα πάντα . 
τῶν γὰρ ἐν τῇ τῆς ἀμπέλου φυτείᾳ καλῶς ἐχόντων τί ἂν ἀποδοκιμάσαις εἰς τὰς ἄλλας φυτείας ; 
ἐλαίαν δὲ πῶς , ἔφην ἐγώ , φυτεύσομεν , ὦ Ἰσχόμαχε ; 
ἀποπειρᾷ μου καὶ τοῦτο , ἔφη , μάλιστα πάντων ἐπιστάμενος . 
ὁρᾷς μὲν γὰρ δὴ ὅτι βαθύτερος ὀρύττεται τῇ ἐλαίᾳ βόθρος · καὶ γὰρ παρὰ τὰς ὁδοὺς μάλιστα ὀρύττεται · ὁρᾷς δ’ ὅτι πρέμνα πᾶσι τοῖς φυτευτηρίοις πρόσεστιν · ὁρᾷς δ’ , ἔφη , τῶν φυτῶν πηλὸν ταῖς κεφαλαῖς πάσαις ἐπικείμενον καὶ πάντων τῶν φυτῶν ἐστεγασμένον τὸ ἄνω . 
ὁρῶ , ἔφην ἐγώ , ταῦτα πάντα . 
καὶ ὁρῶν δή , ἔφη , τί αὐτῶν οὐ γιγνώσκεις ; 
ἢ τὸ ὄστρακον ἀγνοεῖς , ἔφη , ὦ Σώκρατες , πῶς ἂν ἐπὶ τοῦ πηλοῦ ἄνω καταθείης ; 
μὰ τὸν Δί’ , ἔφην ἐγώ , οὐδὲν ὧν εἶπας , ὦ Ἰσχόμαχε , ἀγνοῶ , ἀλλὰ πάλιν ἐννοῶ τί ποτε , ὅτε πάλαι ἤρου με συλλήβδην εἰ ἐπίσταμαι φυτεύειν , οὐκ ἔφην . 
οὐ γὰρ ἐδόκουν ἔχειν ἂν εἰπεῖν οὐδὲν ᾗ δεῖ φυτεύειν · ἐπεὶ δέ με καθ’ ἓν ἕκαστον ἐπεχείρησας ἐρωτᾶν , ἀποκρίνομαί σοι , ὡς σὺ φῄς , ἅπερ σὺ γιγνώσκεις ὁ δεινὸς λεγόμενος γεωργός . 
ἆρα , ἔφην , ὦ Ἰσχόμαχε , ἡ ἐρώτησις διδασκαλία ἐστίν ; 
ἄρτι γὰρ δή , ἔφην ἐγώ , καταμανθάνω ᾗ με ἐπηρώτησας ἕκαστα · ἄγων γάρ με δῑ ὧν ἐγὼ ἐπίσταμαι , ὅμοια τούτοις ἐπιδεικνὺς ἃ οὐκ ἐνόμιζον ἐπίστασθαι ἀναπείθεις , οἶμαι , ὡς καὶ ταῦτα ἐπίσταμαι . 
ἆρ’ οὖν , ἔφη ὁ Ἰσχόμαχος , καὶ περὶ ἀργυρίου ἐρωτῶν ἄν σε , πότερον καλὸν ἢ οὔ , δυναίμην ἄν σε πεῖσαι ὡς ἐπίστασαι διαδοκιμάζειν τὰ καλὰ καὶ τὰ κίβδηλα ἀργύρια ; 
καὶ περὶ αὐλητῶν ἂν δυναίμην ἀναπεῖσαι ὡς ἐπίστασαι αὐλεῖν , καὶ περὶ ζωγράφων καὶ περὶ τῶν ἄλλων τῶν τοιούτων ; 
ἴσως ἄν , ἔφην ἐγώ , ἐπειδὴ καὶ γεωργεῖν ἀνέπεισάς με ὡς ἐπιστήμων εἴην , καίπερ εἰδότα ὅτι οὐδεὶς πώποτε ἐδίδαξέ με ταύτην τὴν τέχνην . 
οὐκ ἔστι ταῦτ’ , ἔφη , ὦ Σώκρατες · ἀλλ’ ἐγὼ καὶ πάλαι σοι ἔλεγον ὅτι ἡ γεωργία οὕτω φιλάνθρωπός ἐστι καὶ πραεῖα τέχνη ὥστε καὶ ὁρῶντας καὶ ἀκούοντας ἐπιστήμονας εὐθὺς ἑαυτῆς ποιεῖν . 
πολλὰ δ’ , ἔφη , καὶ αὐτὴ διδάσκει ὡς ἂν κάλλιστά τις αὐτῇ χρῷτο . 
αὐτίκα ἄμπελος ἀναβαίνουσα μὲν ἐπὶ τὰ δένδρα , ὅταν ἔχῃ τι πλησίον δένδρον , διδάσκει ἱστάναι αὑτήν · περιπεταννύουσα δὲ τὰ οἴναρα , ὅταν ἔτι αὐτῇ ἁπαλοὶ οἱ βότρυες ὦσι , διδάσκει σκιάζειν τὰ ἡλιούμενα ταύτην τὴν ὥραν · 
ὅταν δὲ καιρὸς ᾖ ὑπὸ τοῦ ἡλίου ἤδη γλυκαίνεσθαι τὰς σταφυλάς , φυλλορροοῦσα διδάσκει ἑαυτὴν ψιλοῦν καὶ πεπαίνειν τὴν ὀπώραν , διὰ πολυφορίαν δὲ τοὺς μὲν πέπονας δεικνύουσα βότρυς , τοὺς δὲ ἔτι ὠμοτέρους φέρουσα , διδάσκει τρυγᾶν ἑαυτήν , ὥσπερ τὰ σῦκα συκάζουσι , τὸ ὀργῶν ἀεί . 
ἐνταῦθα δὴ ἐγὼ εἶπον · πῶς οὖν , ὦ Ἰσχόμαχε , εἰ οὕτω γε καὶ ῥᾴδιά ἐστι μαθεῖν τὰ περὶ τὴν γεωργίαν καὶ πάντες ὁμοίως ἴσασιν ἃ δεῖ ποιεῖν , οὐχὶ καὶ πάντες πράττουσιν ὁμοίως , ἀλλ’ οἱ μὲν αὐτῶν ἀφθόνως τε ζῶσι καὶ περιττὰ ἔχουσιν , οἱ δ’ οὐδὲ τὰ ἀναγκαῖα δύνανται πορίζεσθαι , ἀλλὰ καὶ προσοφείλουσιν ; 
ἐγὼ δή σοι λέξω , ὦ Σώκρατες , ἔφη ὁ Ἰσχόμαχος . 
οὐ γὰρ ἡ ἐπιστήμη οὐδ’ ἡ ἀνεπιστημοσύνη τῶν γεωργῶν ἐστιν ἡ ποιοῦσα τοὺς μὲν εὐπορεῖν , τοὺς δὲ ἀπόρους εἶναι · 
οὐδ’ ἂν ἀκούσαις , ἔφη , λόγου οὕτω διαθέοντος ὅτι διέφθαρται ὁ οἶκος , διότι οὐχ ὁμαλῶς ὁ σπορεὺς ἔσπειρεν , οὐδ’ ὅτι οὐκ ὀρθῶς τοὺς ὄρχους ἐφύτευσεν , οὐδ’ ὅτι ἀγνοήσας τις τὴν [γῆν] 
φέρουσαν ἀμπέλους ἐν ἀφόρῳ ἐφύτευσεν , οὐδ’ ὅτι ἠγνόησέ τις ὅτι ἀγαθόν ἐστι τῷ σπόρῳ νεὸν προεργάζεσθαι , οὐδ’ ὅτι ἠγνόησέ τις ὡς ἀγαθόν ἐστι τῇ γῇ κόπρον μιγνύναι · 
ἀλλὰ πολὺ μᾶλλον ἔστιν ἀκοῦσαι , ἁνὴρ οὐ λαμβάνει σῖτον ἐκ τοῦ ἀγροῦ · οὐ γὰρ ἐπιμελεῖται ὡς αὐτῷ σπείρηται ἢ ὡς κόπρος γίγνηται . 
οὐδ’ οἶνον ἔχει ἁνήρ · οὐ γὰρ ἐπιμελεῖται ὡς φυτεύσῃ ἀμπέλους οὐδὲ αἱ οὖσαι ὅπως φέρωσιν αὐτῷ . 
οὐδὲ ἔλαιον οὐδὲ σῦκα ἔχει ἁνήρ · οὐ γὰρ ἐπιμελεῖται οὐδὲ ποιεῖ ὅπως ταῦτα ἔχῃ . 
τοιαῦτ’ , ἔφη , ἐστίν , ὦ Σώκρατες , ἃ διαφέροντες ἀλλήλων οἱ γεωργοὶ διαφερόντως καὶ πράττουσι πολὺ μᾶλλον ἢ [οἱ] 
δοκοῦντες σοφόν τι ηὑρηκέναι εἰς τὰ ἔργα . 
καὶ οἱ στρατηγοὶ ἔστιν ἐν οἷς τῶν στρατηγικῶν ἔργων οὐ γνώμῃ διαφέροντες ἀλλήλων οἱ μὲν βελτίονες οἱ δὲ χείρονές εἰσιν , ἀλλὰ σαφῶς ἐπιμελείᾳ . 
ἃ γὰρ καὶ οἱ στρατηγοὶ γιγνώσκουσι πάντες καὶ τῶν ἰδιωτῶν οἱ πλεῖστοι , ταῦτα οἱ μὲν ποιοῦσι τῶν ἀρχόντων οἱ δ’ οὔ . 
οἷον καὶ τόδε γιγνώσκουσιν ἅπαντες ὅτι διὰ πολεμίας πορευομένους βέλτιόν ἐστι τεταγμένους πορεύεσθαι οὕτως ὡς ἂν ἄριστα μάχοιντο , εἰ δέοι . 
τοῦτο τοίνυν γιγνώσκοντες οἱ μὲν ποιοῦσιν οὕτως οἱ δ’ οὐ ποιοῦσι . 
φυλακὰς ἅπαντες ἴσασιν ὅτι βέλτιόν ἐστι καθιστάναι καὶ ἡμερινὰς καὶ νυκτερινὰς πρὸ τοῦ στρατοπέδου . 
ἀλλὰ καὶ τούτου οἱ μὲν ἐπιμελοῦνται ὡς ἔχῃ οὕτως , οἱ δ’ οὐκ ἐπιμελοῦνται . 
ὅταν τε αὖ διὰ στενοπόρων ἴωσιν , οὐ πάνυ χαλεπὸν εὑρεῖν ὅστις οὐ γιγνώσκει ὅτι προκαταλαμβάνειν τὰ ἐπίκαιρα κρεῖττον ἢ μή ; 
ἀλλὰ καὶ τούτου οἱ μὲν ἐπιμελοῦνται οὕτω ποιεῖν , οἱ δ’ οὔ . 
ἀλλὰ καὶ κόπρον λέγουσι μὲν πάντες ὅτι ἄριστον εἰς γεωργίαν ἐστὶ καὶ ὁρῶσι δὲ αὐτομάτην γιγνομένην · ὅμως δὲ καὶ ἀκριβοῦντες ὡς γίγνεται , καὶ ῥᾴδιον ὂν πολλὴν ποιεῖν , οἱ μὲν καὶ τούτου ἐπιμελοῦνται ὅπως ἁθροίζηται , οἱ δὲ παραμελοῦσι . 
καίτοι ὕδωρ μὲν ὁ ἄνω θεὸς παρέχει , τὰ δὲ κοῖλα πάντα τέλματα γίγνεται , ἡ γῆ δὲ ὕλην παντοίαν παρέχει , καθαίρειν δὲ δεῖ τὴν γῆν τὸν μέλλοντα σπείρειν · ἃ δ’ ἐκποδὼν ἀναιρεῖται , ταῦτα εἴ τις ἐμβάλλοι εἰς τὸ ὕδωρ , ὁ χρόνος ἤδη αὐτὸς ἂν ποιοίη οἷς ἡ γῆ ἥδεται . 
ποία μὲν γὰρ ὕλη , ποία δὲ γῆ ἐν ὕδατι στασίμῳ οὐ κόπρος γίγνεται ; 
καὶ ὁπόσα δὲ θεραπείας δεῖται ἡ γῆ , ὑγροτέρα γε οὖσα πρὸς τὸν σπόρον ἢ ἁλμωδεστέρα πρὸς φυτείαν , καὶ ταῦτα γιγνώσκουσι μὲν πάντες καὶ ὡς τὸ ὕδωρ ἐξάγεται τάφροις καὶ ὡς ἡ ἅλμη κολάζεται μιγνυμένη πᾶσι τοῖς ἀνάλμοις , καὶ ὑγροῖς [τε] 
καὶ ξηροῖς · ἀλλὰ καὶ τούτων ἐπιμελοῦνται οἱ μὲν οἱ δ’ οὔ . 
εἰ δέ τις παντάπασιν ἀγνὼς εἴη τί δύναται φέρειν ἡ γῆ , καὶ μήτε ἰδεῖν ἔχοι καρπὸν μηδὲ φυτὸν αὐτῆς , μήτε ὅτου ἀκούσαι τὴν ἀλήθειαν περὶ αὐτῆς ἔχοι , οὐ πολὺ μὲν ῥᾷον γῆς πεῖραν λαμβάνειν παντὶ ἀνθρώπῳ ἢ ἵππου , πολὺ δὲ ῥᾷον ἢ ἀνθρώπου ; 
οὐ γὰρ ἔστιν ὅ τι ἐπὶ ἀπάτῃ δείκνυσιν , ἀλλ’ ἁπλῶς ἅ τε δύναται καὶ ἃ μὴ σαφηνίζει τε καὶ ἀληθεύει . 
δοκεῖ δέ μοι ἡ γῆ καὶ τοὺς κακούς τε καὶ ἀργοὺς τῷ εὔγνωστα καὶ εὐμαθῆ πάντα παρέχειν ἄριστα ἐξετάζειν . 
οὐ γὰρ ὥσπερ τὰς ἄλλας τέχνας τοῖς μὴ ἐργαζομένοις ἔστι προφασίζεσθαι ὅτι οὐκ ἐπίστανται , γῆν δὲ πάντες οἴδασιν ὅτι εὖ πάσχουσα εὖ ποιεῖ · 
ἀλλ’ ἡ ἐν γῇ ἀργία ἐστὶ σαφὴς ψυχῆς κατήγορος κακῆς . 
ὡς μὲν γὰρ ἂν δύναιτο ἄνθρωπος ζῆν ἄνευ τῶν ἐπιτηδείων , οὐδεὶς τοῦτο αὐτὸς αὑτὸν πείθει · ὁ δὲ μήτε ἄλλην τέχνην χρηματοποιὸν ἐπιστάμενος μήτε γεωργεῖν ἐθέλων φανερὸν ὅτι κλέπτων ἢ ἁρπάζων ἢ προσαιτῶν διανοεῖται βιοτεύειν , ἢ παντάπασιν ἀλόγιστός ἐστι . 
μέγα δὲ ἔφη διαφέρειν εἰς τὸ λυσιτελεῖν γεωργίαν καὶ μὴ λυσιτελεῖν , ὅταν ὄντων ἐργαστήρων καὶ πλεόνων ὁ μὲν ἔχῃ τινὰ ἐπιμέλειαν ὡς τὴν ὥραν αὐτῷ ἐν τῷ ἔργῳ οἱ ἐργάται ὦσιν , ὁ δὲ μὴ ἐπιμελῆται τούτου . 
ῥᾳδίως γὰρ ἀνὴρ εἷς παρὰ τοὺς δέκα διαφέρει τῷ ἐν ὥρᾳ ἐργάζεσθαι , καὶ ἄλλος γε ἀνὴρ διαφέρει τῷ πρὸ τῆς ὥρας ἀπιέναι . 
τὸ δὲ δὴ ἐᾶν ῥᾳδιουργεῖν δῑ ὅλης τῆς ἡμέρας τοὺς ἀνθρώπους ῥᾳδίως τὸ ἥμισυ διαφέρει τοῦ ἔργου παντός . 
ὥσπερ καὶ ἐν ταῖς ὁδοιπορίαις παρὰ στάδια διακόσια ἔστιν ὅτε τοῖς ἑκατὸν σταδίοις διήνεγκαν ἀλλήλων ἄνθρωποι τῷ τάχει , ἀμφότεροι καὶ νέοι ὄντες καὶ ὑγιαίνοντες , ὅταν ὁ μὲν πράττῃ ἐφ’ ᾧπερ ὥρμηται , βαδίζων , ὁ δὲ ῥᾳστωνεύῃ τῇ ψυχῇ καὶ παρὰ κρήναις καὶ ὑπὸ σκιαῖς ἀναπαυόμενός τε καὶ θεώμενος καὶ αὔρας θηρεύων μαλακάς . 
οὕτω δὲ καὶ ἐν τοῖς ἔργοις πολὺ διαφέρουσιν εἰς τὸ ἁνύτειν οἱ πράττοντες ἐφ’ ᾧπερ τεταγμένοι εἰσί , καὶ οἱ μὴ πράττοντες ἀλλ’ εὑρίσκοντες προφάσεις τοῦ μὴ ἐργάζεσθαι καὶ ἐώμενοι ῥᾳδιουργεῖν . 
τὸ δὲ δὴ †καὶ τὸ καλῶς ἐργάζεσθαι ἢ κακῶς† 
ἐπιμελεῖσθαι , τοῦτο δὴ τοσοῦτον διαφέρει ὅσον ἢ ὅλως ἐργάζεσθαι ἢ ὅλως ἀργὸν εἶναι . 
ὅταν σκαπτόντων , ἵνα ὕλης καθαραὶ αἱ ἄμπελοι γένωνται , οὕτω σκάπτωσιν ὥστε πλείω καὶ καλλίω τὴν ὕλην γίγνεσθαι , πῶς τοῦτο οὐκ ἀργὸν ἂν φήσαις εἶναι ; 
τὰ οὖν συντρίβοντα τοὺς οἴκους πολὺ μᾶλλον ταῦτά ἐστιν ἢ αἱ λίαν ἀνεπιστημοσύναι . 
τὸ γὰρ τὰς μὲν δαπάνας χωρεῖν ἐντελεῖς ἐκ τῶν οἴκων , τὰ δὲ ἔργα μὴ τελεῖσθαι λυσιτελούντως πρὸς τὴν δαπάνην , ταῦτα οὐκέτι δεῖ θαυμάζειν ἐὰν ἀντὶ τῆς περιουσίας ἔνδειαν παρέχηται . 
τοῖς γε μέντοι ἐπιμελεῖσθαι δυναμένοις καὶ συντεταμένως γεωργοῦσιν ἁνυτικωτάτην χρημάτισιν ἀπὸ γεωργίας καὶ αὐτὸς ἐπετήδευσε καὶ ἐμὲ ἐδίδαξεν ὁ πατήρ . 
οὐδέποτε γὰρ εἴα χῶρον ἐξειργασμένον ὠνεῖσθαι , ἀλλ’ ὅστις ἢ δῑ ἀμέλειαν ἢ δῑ ἀδυναμίαν τῶν κεκτημένων καὶ ἀργὸς καὶ ἀφύτευτος εἴη , τοῦτον ὠνεῖσθαι παρῄνει . 
τοὺς μὲν γὰρ ἐξειργασμένους ἔφη καὶ πολλοῦ ἀργυρίου γίγνεσθαι καὶ ἐπίδοσιν οὐκ ἔχειν · τοὺς δὲ μὴ ἔχοντας ἐπίδοσιν οὐδὲ ἡδονὰς ὁμοίας ἐνόμιζε παρέχειν , ἀλλὰ πᾶν κτῆμα καὶ θρέμμα τὸ ἐπὶ τὸ βέλτιον ἰόν , τοῦτο καὶ εὐφραίνειν μάλιστα ᾤετο . 
οὐδὲν οὖν ἔχει πλείονα ἐπίδοσιν ἢ χῶρος ἐξ ἀργοῦ πάμφορος γιγνόμενος . 
εὖ γὰρ ἴσθι , ἔφη , ὦ Σώκρατες , ὅτι τῆς ἀρχαίας τιμῆς πολλοὺς πολλαπλασίου χώρους ἀξίους ἡμεῖς ἤδη ἐποιήσαμεν . 
καὶ τοῦτο , ὦ Σώκρατες , ἔφη , οὕτω μὲν πολλοῦ ἄξιον τὸ ἐνθύμημα , οὕτω δὲ καὶ μαθεῖν ῥᾴδιον , ὥστε νυνὶ ἀκούσας σὺ τοῦτο ἐμοὶ ὁμοίως ἐπιστάμενος ἄπει , καὶ ἄλλον διδάξεις , ἐὰν βούλῃ . 
καὶ ὁ ἐμὸς δὲ πατὴρ οὔτε ἔμαθε παρ’ ἄλλου τοῦτο οὔτε μεριμνῶν ηὗρεν , ἀλλὰ διὰ τὴν φιλογεωργίαν καὶ φιλοπονίαν ἐπιθυμῆσαι ἔφη τοιούτου χώρου ὅπως ἔχοι ὅ τι ποιοίη ἅμα καὶ ὠφελούμενος ἥδοιτο . 
ἦν γάρ τοι , ἔφη , ὦ Σώκρατες , φύσει , ὡς ἐμοὶ δοκεῖ , φιλογεωργότατος Ἀθηναίων ὁ ἐμὸς πατήρ . 
καὶ ἐγὼ μέντοι ἀκούσας τοῦτο ἠρόμην αὐτόν · πότερα δέ , ὦ Ἰσχόμαχε , ὁπόσους ἐξειργάσατο χώρους ὁ πατὴρ πάντας ἐκέκτητο ἢ καὶ ἀπεδίδοτο , εἰ πολὺ ἀργύριον εὑρίσκοι ; 
καὶ ἀπεδίδοτο νὴ Σί’ , ἔφη ὁ Ἰσχόμαχος · ἀλλὰ ἄλλον τοι εὐθὺς ἀντεωνεῖτο , ἀργὸν δέ , διὰ τὴν φιλεργίαν . 
λέγεις , ἔφην ἐγώ , ὦ Ἰσχόμαχε , τῷ ὄντι φύσει τὸν πατέρα φιλογέωργον εἶναι οὐδὲν ἧττον ἢ οἱ ἔμποροι φιλόσιτοί εἰσι . 
καὶ γὰρ οἱ ἔμποροι διὰ τὸ σφόδρα φιλεῖν τὸν σῖτον , ὅπου ἂν ἀκούσωσι πλεῖστον εἶναι , ἐκεῖσε πλέουσιν ἐπ’ αὐτὸν καὶ Αἰγαῖον καὶ Εὔξεινον καὶ Σικελικὸν πόντον περῶντες · 
ἔπειτα δὲ λαβόντες ὁπόσον δύνανται πλεῖστον ἄγουσιν αὐτὸν διὰ τῆς θαλάττης , καὶ ταῦτα εἰς τὸ πλοῖον ἐνθέμενοι ἐν ᾧπερ αὐτοὶ πλέουσι . 
καὶ ὅταν δεηθῶσιν ἀργυρίου , οὐκ εἰκῇ αὐτὸν ὅπου ἂν τύχωσιν ἀπέβαλον , ἀλλ’ ὅπου ἂν ἀκούσωσι τιμᾶσθαί τε μάλιστα τὸν σῖτον καὶ περὶ πλείστου αὐτὸν ποιῶνται οἱ ἄνθρωποι , τούτοις αὐτὸν ἄγοντες παραδιδόασι . 
καὶ ὁ σὸς δὲ πατὴρ οὕτω πως ἔοικε φιλογέωργος εἶναι . 
πρὸς ταῦτα δὲ εἶπεν ὁ Ἰσχόμαχος · σὺ μὲν παίζεις , ἔφη , ὦ Σώκρατες · ἐγὼ δὲ καὶ φιλοικοδόμους νομίζω οὐδὲν ἧττον οἵτινες ἂν ἀποδιδῶνται ἐξοικοδομοῦντες τὰς οἰκίας , εἶτ’ ἄλλας οἰκοδομῶσι . 
νὴ Δία , ἐγὼ δέ γέ σοι , ἔφην , ὦ Ἰσχόμαχε , ἐπομόσας λέγω ἦ μὴν πιστεύειν σοι φύσει [νομίζειν] 
φιλεῖν ταῦτα πάντας ἀφ’ ὧν ἂν ὠφελεῖσθαι νομίζωσιν . 
ἀτὰρ ἐννοῶ γε , ἔφην , ὦ Ἰσχόμαχε , ὡς εὖ τῇ ὑποθέσει ὅλον τὸν λόγον βοηθοῦντα παρέσχησαι · ὑπέθου γὰρ τὴν γεωργικὴν τέχνην πασῶν εἶναι εὐμαθεστάτην , καὶ νῦν ἐγὼ ἐκ πάντων ὧν εἴρηκας τοῦθ’ οὕτως ἔχειν παντάπασιν ὑπὸ σοῦ ἀναπέπεισμαι . 
νὴ Δί’ , ἔφη ὁ Ἰσχόμαχος , ἀλλὰ τόδε τοι , ὦ Σώκρατες , τὸ πάσαις κοινὸν ταῖς πράξεσι καὶ γεωργικῇ καὶ πολιτικῇ καὶ οἰκονομικῇ καὶ πολεμικῇ τὸ ἀρχικὸν εἶναι , τοῦτο δὴ συνομολογῶ σοὶ ἐγὼ πολὺ διαφέρειν γνώμῃ τοὺς ἑτέρους τῶν ἑτέρων · 
οἷον καὶ ἐν τριήρει , ἔφη , ὅταν πελαγίζωσι , καὶ δέῃ περᾶν ἡμερινοὺς πλοῦς ἐλαύνοντας , οἱ μὲν τῶν κελευστῶν δύνανται τοιαῦτα λέγειν καὶ ποιεῖν ὥστε ἀκονᾶν τὰς ψυχὰς τῶν ἀνθρώπων ἐπὶ τὸ ἐθελοντὰς πονεῖν , οἱ δὲ οὕτως ἀγνώμονές εἰσιν ὥστε πλέον ἢ ἐν διπλασίῳ χρόνῳ τὸν αὐτὸν ἁνύτουσι πλοῦν . 
καὶ οἱ μὲν ἱδροῦντες καὶ ἐπαινοῦντες ἀλλήλους , ὅ τε κελεύων καὶ οἱ πειθόμενοι , ἐκβαίνουσιν , οἱ δὲ ἀνιδρωτὶ ἥκουσι , μισοῦντες τὸν ἐπιστάτην καὶ μισούμενοι . 
καὶ τῶν στρατηγῶν ταύτῃ διαφέρουσιν , ἔφη , οἱ ἕτεροι τῶν ἑτέρων · οἱ μὲν γὰρ οὔτε πονεῖν ἐθέλοντας οὔτε κινδυνεύειν παρέχονται , πείθεσθαί τε οὐκ ἀξιοῦντας οὐδ’ ἐθέλοντας ὅσον ἂν μὴ ἀνάγκη ᾖ , ἀλλὰ καὶ μεγαλυνομένους ἐπὶ τῷ ἐναντιοῦσθαι τῷ ἄρχοντι · οἱ δὲ αὐτοὶ οὗτοι οὐδ’ αἰσχύνεσθαι ἐπισταμένους παρέχουσιν , ἄν τι τῶν αἰσχρῶν συμβαίνῃ . 
οἱ δ’ αὖ θεῖοι καὶ ἀγαθοὶ καὶ ἐπιστήμονες ἄρχοντες τοὺς αὐτοὺς τούτους , πολλάκις δὲ καὶ ἄλλους παραλαμβάνοντες , αἰσχυνομένους τε ἔχουσιν αἰσχρόν τι ποιεῖν καὶ πείθεσθαι οἰομένους βέλτιον εἶναι , καὶ ἀγαλλομένους τῷ πείθεσθαι ἕνα ἕκαστον καὶ σύμπαντας , πονεῖν ὅταν δεήσῃ , οὐκ ἀθύμως πονοῦντας . 
ἀλλ’ ὥσπερ ἰδιώταις ἔστιν οἷς ἐγγίγνεται φιλοπονία τις , οὕτω καὶ ὅλῳ τῷ στρατεύματι ὑπὸ τῶν ἀγαθῶν ἀρχόντων ἐγγίγνεται καὶ τὸ φιλοπονεῖν καὶ τὸ φιλοτιμεῖσθαι ὀφθῆναι καλόν τι ποιοῦντας ὑπὸ τοῦ ἄρχοντος . 
πρὸς ὅντινα δ’ ἂν ἄρχοντα διατεθῶσιν οὕτως οἱ ἑπόμενοι , οὗτοι δὴ ἐρρωμένοι γε ἄρχοντες γίγνονται , οὐ μὰ Δί’ οὐχ οἳ ἂν αὐτῶν ἄριστα τὸ σῶμα τῶν στρατιωτῶν ἔχωσι καὶ ἀκοντίζωσι καὶ τοξεύωσιν ἄριστα καὶ ἵππον ἄριστον ἔχοντες ὡς ἱππικώτατα ἢ πελταστικώτατα προκινδυνεύωσιν , ἀλλ’ οἳ ἂν δύνωνται ἐμποιῆσαι τοῖς στρατιώταις ἀκολουθητέον εἶναι καὶ διὰ πυρὸς καὶ διὰ παντὸς κινδύνου . 
τούτους δὴ δικαίως ἄν τις καλοίη μεγαλογνώμονας , ᾧ ἂν ταῦτα γιγνώσκοντες πολλοὶ ἕπωνται , καὶ μεγάλῃ χειρὶ εἰκότως οὗτος λέγοιτο πορεύεσθαι οὗ ἂν τῇ γνώμῃ πολλαὶ χεῖρες ὑπηρετεῖν ἐθέλωσι , καὶ μέγας τῷ ὄντι οὗτος ἁνὴρ ὃς ἂν μεγάλα δύνηται γνώμῃ διαπράξασθαι μᾶλλον ἢ ῥώμῃ . 
οὕτω δὲ καὶ ἐν τοῖς ἰδίοις ἔργοις , ἄν τε ἐπίτροπος ᾖ ὁ ἐφεστηκὼς ἄν τε καὶ ἐπιστάτης , ὃς ἂν δύνηται προθύμους καὶ ἐντεταμένους παρέχεσθαι εἰς τὸ ἔργον καὶ συνεχεῖς , οὗτοι δὴ οἱ ἁνύτοντές εἰσιν ἐπὶ τἀγαθὰ καὶ πολλὴν τὴν περιουσίαν ποιοῦντες . 
τοῦ δὲ δεσπότου ἐπιφανέντος , ὦ Σώκρατες , ἔφη , ἐπὶ τὸ ἔργον , ὅστις δύναται καὶ μέγιστα βλάψαι τὸν κακὸν τῶν ἐργατῶν καὶ μέγιστα τιμῆσαι τὸν πρόθυμον , εἰ μηδὲν ἐπίδηλον ποιήσουσιν οἱ ἐργάται , ἐγὼ μὲν αὐτὸν οὐκ ἂν ἀγαίμην , ἀλλ’ ὃν ἂν ἰδόντες κινηθῶσι καὶ μένος ἑκάστῳ ἐμπέσῃ τῶν ἐργατῶν καὶ φιλονικία πρὸς ἀλλήλους καὶ φιλοτιμία κρατιστεῦσαι ἑκάστῳ , τοῦτον ἐγὼ φαίην ἂν ἔχειν τι ἤθους βασιλικοῦ . 
καὶ ἔστι τοῦτο μέγιστον , ὡς ἐμοὶ δοκεῖ , ἐν παντὶ ἔργῳ ὅπου τι δῑ ἀνθρώπων πράττεται , καὶ ἐν γεωργίᾳ δέ . 
οὐ μέντοι μὰ Δία τοῦτό γε ἔτι ἐγὼ λέγω ἰδόντα μαθεῖν εἶναι , οὐδ’ ἅπαξ ἀκούσαντα , ἀλλὰ καὶ παιδείας δεῖν φημι τῷ ταῦτα μέλλοντι δυνήσεσθαι καὶ φύσεως ἀγαθῆς ὑπάρξαι , καὶ τὸ μέγιστον δὴ θεῖον γενέσθαι . 
οὐ γὰρ πάνυ μοι δοκεῖ ὅλον τουτὶ τὸ ἀγαθὸν ἀνθρώπινον εἶναι ἀλλὰ θεῖον , τὸ ἐθελόντων ἄρχειν · <ὃ> 
σαφῶς δίδοται τοῖς ἀληθινῶς σωφροσύνῃ τετελεσμένοις · τὸ δὲ ἀκόντων τυραννεῖν διδόασιν , ὡς ἐμοὶ δοκεῖ , οὓς ἂν ἡγῶνται ἀξίους εἶναι βιοτεύειν ὥσπερ ὁ Τάνταλος ἐν Ἅιδου λέγεται τὸν ἀεὶ χρόνον διατρίβειν φοβούμενος μὴ δὶς ἀποθάνῃ . 
Συμπόσιον ἀλλ’ ἐμοὶ δοκεῖ τῶν καλῶν κἀγαθῶν ἀνδρῶν ἔργα οὐ μόνον τὰ μετὰ σπουδῆς πραττόμενα ἀξιομνημόνευτα εἶναι , ἀλλὰ καὶ τὰ ἐν ταῖς παιδιαῖς . 
οἷς δὲ παραγενόμενος ταῦτα γιγνώσκω δηλῶσαι βούλομαι . 
ἦν μὲν γὰρ Παναθηναίων τῶν μεγάλων ἱπποδρομία , Καλλίας δὲ ὁ Ἱππονίκου ἐρῶν ἐτύγχανεν Αὐτολύκου παιδὸς ὄντος , καὶ νενικηκότα αὐτὸν παγκράτιον ἧκεν ἄγων ἐπὶ τὴν θέαν . 
ὡς δὲ ἡ ἱπποδρομία ἔληξεν , ἔχων τόν τε Αὐτόλυκον καὶ τὸν πατέρα αὐτοῦ ἀπῄει εἰς τὴν ἐν Πειραιεῖ οἰκίαν · συνείπετο δὲ αὐτῷ καὶ Νικήρατος . 
ἰδὼν δὲ ὁμοῦ ὄντας Σωκράτην τε καὶ Κριτόβουλον καὶ Ἑρμογένην καὶ Ἀντισθένην καὶ Χαρμίδην , τοῖς μὲν ἀμφ’ Αὐτόλυκον ἡγεῖσθαί τινα ἔταξεν , αὐτὸς δὲ προσῆλθε τοῖς ἀμφὶ Σωκράτην , καὶ εἶπεν · 
εἰς καλόν γε ὑμῖν συντετύχηκα · ἑστιᾶν γὰρ μέλλω Αὐτόλυκον καὶ τὸν πατέρα αὐτοῦ . 
οἶμαι οὖν πολὺ ἂν τὴν κατασκευήν μοι λαμπροτέραν φανῆναι εἰ ἀνδράσιν ἐκκεκαθαρμένοις τὰς ψυχὰς ὥσπερ ὑμῖν ὁ ἀνδρὼν κεκοσμημένος εἴη μᾶλλον ἢ εἰ στρατηγοῖς καὶ ἱππάρχοις καὶ σπουδαρχίαις . 
καὶ ὁ Σωκράτης εἶπεν · ἀεὶ σὺ ἐπισκώπτεις ἡμᾶς καταφρονῶν , ὅτι σὺ μὲν Πρωταγόρᾳ τε πολὺ ἀργύριον δέδωκας ἐπὶ σοφίᾳ καὶ Γοργίᾳ καὶ Προδίκῳ καὶ ἄλλοις πολλοῖς , ἡμᾶς δ’ ὁρᾷς αὐτουργούς τινας τῆς φιλοσοφίας ὄντας . 
καὶ ὁ Καλλίας , καὶ πρόσθεν μέν γε , ἔφη , ἀπεκρυπτόμην ὑμᾶς ἔχων πολλὰ καὶ σοφὰ λέγειν , νῦν δέ , ἐὰν παρ’ ἐμοὶ ἦτε , ἐπιδείξω ὑμῖν ἐμαυτὸν πάνυ πολλῆς σπουδῆς ἄξιον ὄντα . 
οἱ οὖν ἀμφὶ τὸν Σωκράτην πρῶτον μέν , ὥσπερ εἰκὸς ἦν , ἐπαινοῦντες τὴν κλῆσιν οὐχ ὑπισχνοῦντο συνδειπνήσειν · ὡς δὲ πάνυ ἀχθόμενος φανερὸς ἦν , εἰ μὴ ἕψοιντο , συνηκολούθησαν . 
ἔπειτα δὲ αὐτῷ οἱ μὲν γυμνασάμενοι καὶ χρισάμενοι , οἱ δὲ καὶ λουσάμενοι παρῆλθον . 
Αὐτόλυκος μὲν οὖν παρὰ τὸν πατέρα ἐκαθέζετο , οἱ δ’ ἄλλοι , ὥσπερ εἰκός , κατεκλίθησαν . 
εὐθὺς μὲν οὖν ἐννοήσας τις τὰ γιγνόμενα ἡγήσατ’ ἂν φύσει βασιλικόν τι κάλλος εἶναι , ἄλλως τε καὶ ἂν μετ’ αἰδοῦς καὶ σωφροσύνης , καθάπερ Αὐτόλυκος τότε , κεκτῆταί τις αὐτό . 
πρῶτον μὲν γάρ , ὥσπερ ὅταν φέγγος τι ἐν νυκτὶ φανῇ , πάντων προσάγεται τὰ ὄμματα , οὕτω καὶ τότε τοῦ Αὐτολύκου τὸ κάλλος πάντων εἷλκε τὰς ὄψεις πρὸς αὐτόν · ἔπειτα τῶν ὁρώντων οὐδεὶς οὐκ ἔπασχέ τι τὴν ψυχὴν ὑπ’ ἐκείνου . 
οἱ μέν γε σιωπηρότεροι ἐγίγνοντο , οἱ δὲ καὶ ἐσχηματίζοντό πως . 
πάντες μὲν οὖν οἱ ἐκ θεῶν του κατεχόμενοι ἀξιοθέατοι δοκοῦσιν εἶναι · ἀλλ’ οἱ μὲν ἐξ ἄλλων πρὸς τὸ γοργότεροί τε ὁρᾶσθαι καὶ φοβερώτερον φθέγγεσθαι καὶ σφοδρότεροι εἶναι φέρονται , οἱ δ’ ὑπὸ τοῦ σώφρονος ἔρωτος ἔνθεοι τά τε ὄμματα φιλοφρονεστέρως ἔχουσι καὶ τὴν φωνὴν πρᾳοτέραν ποιοῦνται καὶ τὰ σχήματα εἰς τὸ ἐλευθεριώτερον ἄγουσιν . 
ἃ δὴ καὶ Καλλίας τότε διὰ τὸν ἔρωτα πράττων ἀξιοθέατος ἦν τοῖς τετελεσμένοις τούτῳ τῷ θεῷ . 
ἐκεῖνοι μὲν οὖν σιωπῇ ἐδείπνουν , ὥσπερ τοῦτο ἐπιτεταγμένον αὐτοῖς ὑπὸ κρείττονός τινος . 
Φίλιππος δ’ ὁ γελωτοποιὸς κρούσας τὴν θύραν εἶπε τῷ ὑπακούσαντι εἰσαγγεῖλαι ὅστις τε εἴη καὶ δῑ ὅ τι κατάγεσθαι βούλοιτο , συνεσκευασμένος τε παρεῖναι ἔφη πάντα τὰ ἐπιτήδεια ὥστε δειπνεῖν τἀλλότρια , καὶ τὸν παῖδα δὲ ἔφη πάνυ πιέζεσθαι διά τε τὸ φέρειν μηδὲν καὶ διὰ τὸ ἀνάριστον εἶναι . 
ὁ οὖν Καλλίας ἀκούσας ταῦτα εἶπεν · ἀλλὰ μέντοι , ὦ ἄνδρες , αἰσχρὸν στέγης γε φθονῆσαι · εἰσίτω οὖν . 
καὶ ἅμα ἀπέβλεψεν εἰς τὸν Αὐτόλυκον , δῆλον ὅτι ἐπισκοπῶν τί ἐκείνῳ δόξειε τὸ σκῶμμα εἶναι . 
ὁ δὲ στὰς ἐπὶ τῷ ἀνδρῶνι ἔνθα τὸ δεῖπνον ἦν εἶπεν · ὅτι μὲν γελωτοποιός εἰμι ἴστε πάντες · ἥκω δὲ προθύμως νομίσας γελοιότερον εἶναι τὸ ἄκλητον ἢ τὸ κεκλημένον ἐλθεῖν ἐπὶ τὸ δεῖπνον . 
κατακλίνου τοίνυν , ἔφη ὁ Καλλίας . 
καὶ γὰρ οἱ παρόντες σπουδῆς μέν , ὡς ὁρᾷς , μεστοί , γέλωτος δὲ ἴσως ἐνδεέστεροι . 
δειπνούντων δὲ αὐτῶν ὁ Φίλιππος γελοῖόν τι εὐθὺς ἐπεχείρει λέγειν , ἵνα δὴ ἐπιτελοίη ὧνπερ ἕνεκα ἐκαλεῖτο ἑκάστοτε ἐπὶ τὰ δεῖπνα . 
ὡς δ’ οὐκ ἐκίνησε γέλωτα , τότε μὲν ἀχθεσθεὶς φανερὸς ἐγένετο . 
αὖθις δ’ ὀλίγον ὕστερον ἄλλο τι γελοῖον ἐβούλετο λέγειν . 
ὡς δὲ οὐδὲ τότε ἐγέλασαν ἐπ’ αὐτῷ , ἐν τῷ μεταξὺ παυσάμενος τοῦ δείπνου συγκαλυψάμενος κατέκειτο . 
καὶ ὁ Καλλίας , τί τοῦτ’ , ἔφη , ὦ Φίλιππε ; 
ἀλλ’ ἢ ὀδύνη σε εἴληφε ; 
καὶ ὃς ἀναστενάξας εἶπε · ναὶ μὰ Δί’ , ἔφη , ὦ Καλλία , μεγάλη γε · ἐπεὶ γὰρ γέλως ἐξ ἀνθρώπων ἀπόλωλεν , ἔρρει τὰ ἐμὰ πράγματα . 
πρόσθεν μὲν γὰρ τούτου ἕνεκα ἐκαλούμην ἐπὶ τὰ δεῖπνα , ἵνα εὐφραίνοιντο οἱ συνόντες δῑ ἐμὲ γελῶντες · νῦν δὲ τίνος ἕνεκα καὶ καλεῖ μέ τις ; 
οὔτε γὰρ ἔγωγε σπουδάσαι ἂν δυναίμην μᾶλλον ἤπερ ἀθάνατος γενέσθαι , οὔτε μὴν ὡς ἀντικληθησόμενος καλεῖ μέ τις , ἐπεὶ πάντες ἴσασιν ὅτι ἀρχὴν οὐδὲ νομίζεται εἰς τὴν ἐμὴν οἰκίαν δεῖπνον προσφέρεσθαι . 
καὶ ἅμα λέγων ταῦτα ἀπεμύττετό τε καὶ τῇ φωνῇ σαφῶς κλαίειν ἐφαίνετο . 
πάντες μὲν οὖν παρεμυθοῦντό τε αὐτὸν ὡς αὖθις γελασόμενοι καὶ δειπνεῖν ἐκέλευον , Κριτόβουλος δὲ καὶ ἐξεκάγχασεν ἐπὶ τῷ οἰκτισμῷ αὐτοῦ . 
ὁ δ’ ὡς ᾔσθετο τοῦ γέλωτος , ἀνεκαλύψατό τε καὶ τῇ ψυχῇ παρακελευσάμενος θαρρεῖν , ὅτι ἔσονται συμβολαί , πάλιν ἐδείπνει . 
ὡς δ’ ἀφῃρέθησαν αἱ τράπεζαι καὶ ἔσπεισάν τε καὶ ἐπαιάνισαν , ἔρχεται αὐτοῖς ἐπὶ κῶμον Συρακόσιός τις ἄνθρωπος , ἔχων τε αὐλητρίδα ἀγαθὴν καὶ ὀρχηστρίδα τῶν τὰ θαύματα δυναμένων ποιεῖν , καὶ παῖδα πάνυ γε ὡραῖον καὶ πάνυ καλῶς κιθαρίζοντα καὶ ὀρχούμενον . 
ταῦτα δὲ καὶ ἐπιδεικνὺς ὡς ἐν θαύματι ἀργύριον ἐλάμβανεν . 
ἐπεὶ δὲ αὐτοῖς ἡ αὐλητρὶς μὲν ηὔλησεν , ὁ δὲ παῖς ἐκιθάρισε , καὶ ἐδόκουν μάλα ἀμφότεροι ἱκανῶς εὐφραίνειν , εἶπεν ὁ Σωκράτης · νὴ Δί’ , ὦ Καλλία , τελέως ἡμᾶς ἑστιᾷς . 
οὐ γὰρ μόνον δεῖπνον ἄμεμπτον παρέθηκας , ἀλλὰ καὶ θεάματα καὶ ἀκροάματα ἥδιστα παρέχεις . 
καὶ ὃς ἔφη · τί οὖν εἰ καὶ μύρον τις ἡμῖν ἐνέγκαι , ἵνα καὶ εὐωδίᾳ ἑστιώμεθα ; 
Μηδαμῶς , ἔφη ὁ Σωκράτης . 
ὥσπερ γάρ τοι ἐσθὴς ἄλλη μὲν γυναικί , ἄλλη δὲ ἀνδρὶ καλή , οὕτω καὶ ὀσμὴ ἄλλη μὲν ἀνδρί , ἄλλη δὲ γυναικὶ πρέπει . 
καὶ γὰρ ἀνδρὸς μὲν δήπου ἕνεκα ἀνὴρ οὐδεὶς μύρῳ χρίεται . 
αἱ μέντοι γυναῖκες ἄλλως τε καὶ ἂν νύμφαι τύχωσιν οὖσαι , ὥσπερ ἡ Νικηράτου τοῦδε καὶ ἡ Κριτοβούλου , μύρου μὲν τί καὶ προσδέονται ; 
αὐταὶ γὰρ τούτου ὄζουσιν · ἐλαίου δὲ τοῦ ἐν γυμνασίοις ὀσμὴ καὶ παροῦσα ἡδίων ἢ μύρου γυναιξὶ καὶ ἀποῦσα ποθεινοτέρα . 
καὶ γὰρ δὴ μύρῳ μὲν ὁ ἀλειψάμενος καὶ δοῦλος καὶ ἐλεύθερος εὐθὺς ἅπας ὅμοιον ὄζει · αἱ δ’ ἀπὸ τῶν ἐλευθερίων μόχθων ὀσμαὶ ἐπιτηδευμάτων τε πρῶτον χρηστῶν καὶ χρόνου πολλοῦ δέονται , εἰ μέλλουσιν ἡδεῖαί τε καὶ ἐλευθέριοι ἔσεσθαι . 
καὶ ὁ Λύκων εἶπεν · οὐκοῦν νέοις μὲν ἂν εἴη ταῦτα · ἡμᾶς δὲ τοὺς μηκέτι γυμναζομένους τίνος ὄζειν δεήσει ; 
καλοκἀγαθίας νὴ Δί’ , ἔφη ὁ Σωκράτης . 
καὶ πόθεν ἄν τις τοῦτο τὸ χρῖμα λάβοι ; 
οὐ μὰ Δί’ , ἔφη , οὐ παρὰ τῶν μυροπωλῶν . 
ἀλλὰ πόθεν δή ; 
ὁ μὲν Θέογνις ἔφη · Ἐσθλῶν μὲν γὰρ ἀπ’ ἐσθλὰ διδάξεαι · ἢν δὲ κακοῖσισυμμίσγῃς , ἀπολεῖς καὶ τὸν ἐόντα νόον.τηεογνις 35 καὶ ὁ Λύκων εἶπεν · ἀκούεις ταῦτα , ὦ υἱέ ; 
ναὶ μὰ Δί’ , ἔφη ὁ Σωκράτης , καὶ χρῆταί γε . 
ἐπεὶ γοῦν νικηφόρος ἐβούλετο τοῦ παγκρατίου γενέσθαι , σὺν σοὶ σκεψάμενος <σὺν σοὶ σκεψάμενος> 
αὖ , ὃς ἂν δοκῇ αὐτῷ ἱκανώτατος εἶναι εἰς <τὸ> 
ταῦτα ἐπιτηδεῦσαι , τούτῳ συνέσται . 
ἐνταῦθα δὴ πολλοὶ ἐφθέγξαντο · καὶ ὁ μέν τις αὐτῶν εἶπε · ποῦ οὖν εὑρήσει τούτου διδάσκαλον ; 
ὁ δέ τις ὡς οὐδὲ διδακτὸν τοῦτο εἴη , ἕτερος δέ τις ὡς εἴπερ τι καὶ ἄλλο καὶ τοῦτο μαθητόν . 
ὁ δὲ Σωκράτης ἔφη · τοῦτο μὲν ἐπειδὴ ἀμφίλογόν ἐστιν , εἰς αὖθις ἀποθώμεθα · νυνὶ δὲ τὰ προκείμενα ἀποτελῶμεν . 
ὁρῶ γὰρ ἔγωγε τήνδε τὴν ὀρχηστρίδα ἐφεστηκυῖαν καὶ τροχούς τινα αὐτῇ προσφέροντα . 
ἐκ τούτου δὴ ηὔλει μὲν αὐτῇ ἡ ἑτέρα , παρεστηκὼς δέ τις τῇ ὀρχηστρίδι ἀνεδίδου τοὺς τροχοὺς μέχρι δώδεκα . 
ἡ δὲ λαμβάνουσα ἅμα τε ὠρχεῖτο καὶ ἀνερρίπτει δονουμένους συντεκμαιρομένη ὅσον ἔδει ῥιπτεῖν ὕψος ὡς ἐν ῥυθμῷ δέχεσθαι αὐτούς . 
καὶ ὁ Σωκράτης εἶπεν · ἐν πολλοῖς μέν , ὦ ἄνδρες , καὶ ἄλλοις δῆλον καὶ ἐν οἷς δ’ ἡ παῖς ποιεῖ ὅτι ἡ γυναικεία φύσις οὐδὲν χείρων τῆς τοῦ ἀνδρὸς οὖσα τυγχάνει , γνώμης δὲ καὶ ἰσχύος δεῖται . 
ὥστε εἴ τις ὑμῶν γυναῖκα ἔχει , θαρρῶν διδασκέτω ὅ τι βούλοιτ’ ἂν αὐτῇ ἐπισταμένῃ χρῆσθαι . 
καὶ ὁ Ἀντισθένης , πῶς οὖν , ἔφη , ὦ Σώκρατες , οὕτω γιγνώσκων οὐ καὶ σὺ παιδεύεις Ξανθίππην , ἀλλὰ χρῇ γυναικὶ τῶν οὐσῶν , οἶμαι δὲ καὶ τῶν γεγενημένων καὶ τῶν ἐσομένων χαλεπωτάτῃ ; 
ὅτι , ἔφη , ὁρῶ καὶ τοὺς ἱππικοὺς βουλομένους γενέσθαι οὐ τοὺς εὐπειθεστάτους ἀλλὰ τοὺς θυμοειδεῖς ἵππους κτωμένους . 
νομίζουσι γάρ , ἂν τοὺς τοιούτους δύνωνται κατέχειν , ῥᾳδίως τοῖς γε ἄλλοις ἵπποις χρήσεσθαι . 
κἀγὼ δὴ βουλόμενος ἀνθρώποις χρῆσθαι καὶ ὁμιλεῖν ταύτην κέκτημαι , εὖ εἰδὼς ὅτι εἰ ταύτην ὑποίσω , ῥᾳδίως τοῖς γε ἄλλοις ἅπασιν ἀνθρώποις συνέσομαι . 
καὶ οὗτος μὲν δὴ ὁ λόγος οὐκ ἄπο τοῦ σκοποῦ ἔδοξεν εἰρῆσθαι . 
μετὰ δὲ τοῦτο κύκλος εἰσηνέχθη περίμεστος ξιφῶν ὀρθῶν . 
εἰς οὖν ταῦτα ἡ ὀρχηστρὶς ἐκυβίστα τε καὶ ἐξεκυβίστα ὑπὲρ αὐτῶν . 
ὥστε οἱ μὲν θεώμενοι ἐφοβοῦντο μή τι πάθῃ , ἡ δὲ θαρρούντως τε καὶ ἀσφαλῶς ταῦτα διεπράττετο . 
καὶ ὁ Σωκράτης καλέσας τὸν Ἀντισθένην εἶπεν · οὔτοι τούς γε θεωμένους τάδε ἀντιλέξειν ἔτι οἴομαι , ὡς οὐχὶ καὶ ἡ ἀνδρεία διδακτόν , ὁπότε αὕτη καίπερ γυνὴ οὖσα οὕτω τολμηρῶς εἰς τὰ ξίφη ἵεται . 
καὶ ὁ Ἀντισθένης εἶπεν · ἆρ’ οὖν καὶ τῷδε τῷ Συρακοσίῳ κράτιστον ἐπιδείξαντι τῇ πόλει τὴν ὀρχηστρίδα εἰπεῖν , ἐὰν διδῶσιν αὐτῷ Ἀθηναῖοι χρήματα , ποιήσειν πάντας Ἀθηναίους τολμᾶν ὁμόσε ταῖς λόγχαις ἰέναι ; 
καὶ ὁ Φίλιππος , νὴ Δί’ , ἔφη , καὶ μὴν ἔγωγε ἡδέως ἂν θεῴμην Πείσανδρον τὸν δημηγόρον μανθάνοντα κυβιστᾶν εἰς τὰς μαχαίρας , ὃς νῦν διὰ τὸ μὴ δύνασθαι λόγχαις ἀντιβλέπειν οὐδὲ συστρατεύεσθαι ἐθέλει . 
ἐκ τούτου ὁ παῖς ὠρχήσατο . 
καὶ ὁ Σωκράτης εἶπεν · εἴδετ’ , ἔφη , ὡς καλὸς <ὁ> 
παῖς ὢν ὅμως σὺν τοῖς σχήμασιν ἔτι καλλίων φαίνεται ἢ ὅταν ἡσυχίαν ἔχῃ ; 
καὶ ὁ Χαρμίδης εἶπεν · ἐπαινοῦντι ἔοικας τὸν ὀρχηστοδιδάσκαλον . 
ναὶ μὰ τὸν Δί’ , ἔφη ὁ Σωκράτης · καὶ γὰρ ἄλλο τι προσενενόησα , ὅτι οὐδὲν ἀργὸν τοῦ σώματος ἐν τῇ ὀρχήσει ἦν , ἀλλ’ ἅμα καὶ τράχηλος καὶ σκέλη καὶ χεῖρες ἐγυμνάζοντο , ὥσπερ χρὴ ὀρχεῖσθαι τὸν μέλλοντα εὐφορώτερον τὸ σῶμα ἕξειν . 
καὶ ἐγὼ μέν , ἔφη , πάνυ ἂν ἡδέως , ὦ Συρακόσιε , μάθοιμι τὰ σχήματα παρὰ σοῦ . 
καὶ ὅς , τί οὖν χρήσῃ αὐτοῖς ; 
ἔφη . 
ὀρχήσομαι νὴ Δία . 
ἐνταῦθα δὴ ἐγέλασαν ἅπαντες . 
καὶ ὁ Σωκράτης μάλα ἐσπουδακότι τῷ προσώπῳ , γελᾶτε , ἔφη , ἐπ’ ἐμοί ; 
πότερον ἐπὶ τούτῳ εἰ βούλομαι γυμναζόμενος μᾶλλον ὑγιαίνειν ἢ εἰ ἥδιον ἐσθίειν καὶ καθεύδειν ἢ εἰ τοιούτων γυμνασίων ἐπιθυμῶ , μὴ ὥσπερ οἱ δολιχοδρόμοι τὰ σκέλη μὲν παχύνονται , τοὺς ὤμους δὲ λεπτύνονται , μηδ’ ὥσπερ οἱ πύκται τοὺς μὲν ὤμους παχύνονται , τὰ δὲ σκέλη λεπτύνονται , ἀλλὰ παντὶ διαπονῶν τῷ σώματι πᾶν ἰσόρροπον ποιεῖν ; 
ἢ ἐπ’ ἐκείνῳ γελᾶτε , ὅτι οὐ δεήσει με συγγυμναστὴν ζητεῖν , οὐδ’ ἐν ὄχλῳ πρεσβύτην ὄντα ἀποδύεσθαι , ἀλλ’ ἀρκέσει μοι οἶκος ἑπτάκλινος , ὥσπερ καὶ νῦν τῷδε τῷ παιδὶ ἤρκεσε τόδε τὸ οἴκημα ἐνιδρῶσαι , καὶ χειμῶνος μὲν ἐν στέγῃ γυμνάσομαι , ὅταν δὲ ἄγαν καῦμα ᾖ , ἐν σκιᾷ ; 
ἢ τόδε γελᾶτε , εἰ μείζω τοῦ καιροῦ τὴν γαστέρα ἔχων μετριωτέραν βούλομαι ποιῆσαι αὐτήν ; 
ἢ οὐκ ἴστε ὅτι ἔναγχος ἕωθεν Χαρμίδης οὑτοσὶ κατέλαβέ με ὀρχούμενον ; 
ναὶ μὰ τὸν Δί’ , ἔφη ὁ Χαρμίδης · καὶ τὸ μέν γε πρῶτον ἐξεπλάγην καὶ ἔδεισα μὴ μαίνοιο · ἐπεὶ δέ σου ἤκουσα ὅμοια οἷς νῦν λέγεις , καὶ αὐτὸς ἐλθὼν οἴκαδε ὠρχούμην μὲν οὔ , οὐ γὰρ πώποτε τοῦτ’ ἔμαθον , ἐχειρονόμουν δέ · ταῦτα γὰρ ἠπιστάμην . 
νὴ Δί’ , ἔφη ὁ Φίλιππος , καὶ γὰρ οὖν οὕτω τὰ σκέλη τοῖς ὤμοις φαίνει ἰσοφόρα ἔχειν ὥστε δοκεῖς ἐμοί , κἂν εἰ τοῖς ἀγορανόμοις ἀφισταίης ὥσπερ ἄρτους τὰ κάτω πρὸς τὰ ἄνω , ἀζήμιος ἂν γενέσθαι . 
καὶ ὁ Καλλίας εἶπεν · ὦ Σώκρατες , ἐμὲ μὲν παρακάλει , ὅταν μέλλῃς μανθάνειν ὀρχεῖσθαι , ἵνα σοι ἀντιστοιχῶ τε καὶ συμμανθάνω . 
ἄγε δή , ἔφη ὁ Φίλιππος , καὶ ἐμοὶ αὐλησάτω , ἵνα καὶ ἐγὼ ὀρχήσωμαι . 
ἐπειδὴ δ’ ἀνέστη , διῆλθε μιμούμενος τήν τε τοῦ παιδὸς καὶ τὴν τῆς παιδὸς ὄρχησιν . 
καὶ πρῶτον μὲν ὅτι ἐπῄνεσαν ὡς ὁ παῖς σὺν τοῖς σχήμασιν ἔτι καλλίων ἐφαίνετο , ἀνταπέδειξεν ὅ τι κινοίη τοῦ σώματος ἅπαν τῆς φύσεως γελοιότερον · ὅτι δ’ ἡ παῖς εἰς τοὔπισθεν καμπτομένη τροχοὺς ἐμιμεῖτο , ἐκεῖνος ταὐτὰ εἰς τὸ ἔμπροσθεν ἐπικύπτων μιμεῖσθαι τροχοὺς ἐπειρᾶτο . 
τέλος δ’ ὅτι τὸν παῖδ’ ἐπῄνουν ὡς ἐν τῇ ὀρχήσει ἅπαν τὸ σῶμα γυμνάζοι , κελεύσας τὴν αὐλητρίδα θάττονα ῥυθμὸν ἐπάγειν ἵει ἅμα πάντα καὶ σκέλη καὶ χεῖρας καὶ κεφαλήν . 
ἐπειδὴ δὲ ἀπειρήκει , κατακλινόμενος εἶπε · Τεκμήριον , ὦ ἄνδρες , ὅτι καλῶς γυμνάζει καὶ τὰ ἐμὰ ὀρχήματα . 
ἐγὼ γοῦν διψῶ · καὶ ὁ παῖς ἐγχεάτω μοι τὴν μεγάλην φιάλην . 
νὴ Δί’ , ἔφη ὁ Καλλίας , καὶ ἡμῖν γε , ἐπεὶ καὶ ἡμεῖς διψῶμεν ἐπὶ σοὶ γελῶντες . 
ὁ δ’ αὖ Σωκράτης εἶπεν · ἀλλὰ πίνειν μέν , ὦ ἄνδρες , καὶ ἐμοὶ πάνυ δοκεῖ · τῷ γὰρ ὄντι ὁ οἶνος ἄρδων τὰς ψυχὰς τὰς μὲν λύπας , ὥσπερ ὁ μανδραγόρας τοὺς ἀνθρώπους , κοιμίζει , τὰς δὲ φιλοφροσύνας , ὥσπερ ἔλαιον φλόγα , ἐγείρει . 
δοκεῖ μέντοι μοι καὶ τὰ τῶν ἀνδρῶν σώματα ταὐτὰ πάσχειν ἅπερ καὶ τὰ τῶν ἐν γῇ φυομένων . 
καὶ γὰρ ἐκεῖνα , ὅταν μὲν ὁ θεὸς αὐτὰ ἄγαν ἁθρόως ποτίζῃ , οὐ δύναται ὀρθοῦσθαι οὐδὲ ταῖς αὔραις διαπνεῖσθαι · ὅταν δ’ ὅσῳ ἥδεται τοσοῦτον πίνῃ , καὶ μάλα ὀρθά τε αὔξεται καὶ θάλλοντα ἀφικνεῖται εἰς τὴν καρπογονίαν . 
οὕτω δὲ καὶ ἡμεῖς ἂν μὲν ἁθρόον τὸ ποτὸν ἐγχεώμεθα , ταχὺ ἡμῖν καὶ τὰ σώματα καὶ αἱ γνῶμαι σφαλοῦνται , καὶ οὐδὲ ἀναπνεῖν , μὴ ὅτι λέγειν τι δυνησόμεθα · ἂν δὲ ἡμῖν οἱ παῖδες μικραῖς κύλιξι πυκνὰ ἐπιψακάζωσιν , ἵνα καὶ ἐγὼ ἐν Γοργιείοις ῥήμασιν εἴπω , οὕτως οὐ βιαζόμενοι μεθύειν ὑπὸ τοῦ οἴνου ἀλλ’ ἀναπειθόμενοι πρὸς τὸ παιγνιωδέστερον ἀφιξόμεθα . 
ἐδόκει μὲν δὴ ταῦτα πᾶσι · προσέθηκε δὲ ὁ Φίλιππος ὡς χρὴ τοὺς οἰνοχόους μιμεῖσθαι τοὺς ἀγαθοὺς ἁρματηλάτας , θᾶττον περιελαύνοντας τὰς κύλικας . 
οἱ μὲν δὴ οἰνοχόοι οὕτως ἐποίουν . 
ἐκ δὲ τούτου συνηρμοσμένῃ τῇ λύρᾳ πρὸς τὸν αὐλὸν ἐκιθάρισεν ὁ παῖς καὶ ᾖσεν . 
ἔνθα δὴ ἐπῄνεσαν μὲν ἅπαντες · ὁ δὲ Χαρμίδης καὶ εἶπεν · ἀλλ’ ἐμοὶ μὲν δοκεῖ , ὦ ἄνδρες , ὥσπερ Σωκράτης ἔφη τὸν οἶνον , οὕτως καὶ αὕτη ἡ κρᾶσις τῶν τε παίδων τῆς ὥρας καὶ τῶν φθόγγων τὰς μὲν λύπας κοιμίζειν , τὴν δ’ ἀφροδίτην ἐγείρειν . 
ἐκ τούτου δὲ πάλιν εἶπεν ὁ Σωκράτης · οὗτοι μὲν δή , ὦ ἄνδρες , ἱκανοὶ τέρπειν ἡμᾶς φαίνονται · ἡμεῖς δὲ τούτων οἶδ’ ὅτι πολὺ βελτίονες οἰόμεθα εἶναι · οὐκ αἰσχρὸν οὖν εἰ μήδ’ ἐπιχειρήσομεν συνόντες ὠφελεῖν τι ἢ εὐφραίνειν ἀλλήλους ; 
ἐντεῦθεν εἶπαν πολλοί · σὺ τοίνυν ἡμῖν ἐξηγοῦ ποίων λόγων ἁπτόμενοι μάλιστ’ ἂν ταῦτα ποιοῖμεν . 
ἐγὼ μὲν τοίνυν , ἔφη , ἥδιστ’ ἂν ἀπολάβοιμι παρὰ Καλλίου τὴν ὑπόσχεσιν . 
ἔφη γὰρ δήπου , εἰ συνδειπνοῖμεν , ἐπιδείξειν τὴν αὑτοῦ σοφίαν . 
καὶ ἐπιδείξω γε , ἔφη , ἐὰν καὶ ὑμεῖς ἅπαντες εἰς μέσον φέρητε ὅ τι ἕκαστος ἐπίστασθε ἀγαθόν . 
ἀλλ’ οὐδείς σοι , ἔφη , ἀντιλέγει τὸ μὴ οὐ λέξειν ὅ τι ἕκαστος ἡγεῖται πλείστου ἄξιον ἐπίστασθαι . 
ἐγὼ μὲν τοίνυν , ἔφη , λέγω ὑμῖν ἐφ’ ᾧ μέγιστον φρονῶ . 
ἀνθρώπους γὰρ οἶμαι ἱκανὸς εἶναι βελτίους ποιεῖν . 
καὶ ὁ Ἀντισθένης εἶπε · πότερον τέχνην τινὰ βαναυσικὴν ἢ καλοκἀγαθίαν διδάσκων ; 
εἰ καλοκἀγαθία ἐστὶν ἡ δικαιοσύνη . 
νὴ Δί’ , ἔφη ὁ Ἀντισθένης , ἥ γε ἀναμφιλογωτάτη · ἐπεί τοι ἀνδρεία μὲν καὶ σοφία ἔστιν ὅτε βλαβερὰ καὶ φίλοις καὶ πόλει δοκεῖ εἶναι , ἡ δὲ δικαιοσύνη οὐδὲ καθ’ ἓν συμμίγνυται τῇ ἀδικίᾳ . 
ἐπειδὰν τοίνυν καὶ ὑμῶν ἕκαστος εἴπῃ ὅ τι ὠφέλιμον ἔχει , τότε κἀγὼ οὐ φθονήσω εἰπεῖν τὴν τέχνην δῑ ἧς τοῦτο ἀπεργάζομαι . 
ἀλλὰ σὺ αὖ , ἔφη , λέγε , ὦ Νικήρατε , ἐπὶ ποίᾳ ἐπιστήμῃ μέγα φρονεῖς . 
καὶ ὃς εἶπεν · ὁ πατὴρ ὁ ἐπιμελούμενος ὅπως ἀνὴρ ἀγαθὸς γενοίμην ἠνάγκασέ με πάντα τὰ Ὁμήρου ἔπη μαθεῖν · καὶ νῦν δυναίμην ἂν Ἰλιάδα ὅλην καὶ Ὀδύσσειαν ἀπὸ στόματος εἰπεῖν . 
ἐκεῖνο δ’ , ἔφη ὁ Ἀντισθένης , λέληθέ σε , ὅτι καὶ οἱ ῥαψῳδοὶ πάντες ἐπίστανται ταῦτα τὰ ἔπη ; 
καὶ πῶς ἄν , ἔφη , λελήθοι ἀκροώμενόν γε αὐτῶν ὀλίγου ἀν’ ἑκάστην ἡμέραν ; 
οἶσθά τι οὖν ἔθνος , ἔφη , ἠλιθιώτερον ῥαψῳδῶν ; 
οὐ μὰ τὸν Δί’ , ἔφη ὁ Νικήρατος , οὔκουν ἔμοιγε δοκῶ . 
δῆλον γάρ , ἔφη ὁ Σωκράτης , ὅτι τὰς ὑπονοίας οὐκ ἐπίστανται . 
σὺ δὲ Στησιμβρότῳ τε καὶ Ἀναξιμάνδρῳ καὶ ἄλλοις πολλοῖς πολὺ δέδωκας ἀργύριον , ὥστε οὐδέν σε τῶν πολλοῦ ἀξίων λέληθε . 
τί γὰρ σύ , ἔφη , ὦ Κριτόβουλε , ἐπὶ τίνι μέγιστον φρονεῖς ; 
ἐπὶ κάλλει , ἔφη . 
ἦ οὖν καὶ σύ , ἔφη ὁ Σωκράτης , ἕξεις λέγειν ὅτι τῷ σῷ κάλλει ἱκανὸς εἶ βελτίους ἡμᾶς ποιεῖν ; 
εἰ δὲ μή , δῆλόν γε ὅτι φαῦλος φανοῦμαι . 
τί γὰρ σύ , εἶπεν , ἐπὶ τίνι μέγα φρονεῖς , ὦ Ἀντίσθενες ; 
ἐπὶ πλούτῳ , ἔφη . 
ὁ μὲν δὴ Ἑρμογένης ἀνήρετο εἰ πολὺ εἴη αὐτῷ ἀργύριον . 
ὁ δὲ ἀπώμοσε μηδὲ ὀβολόν . 
ἀλλὰ γῆν πολλὴν κέκτησαι ; 
ἴσως ἄν , ἔφη , Αὐτολύκῳ τούτῳ ἱκανὴ γένοιτο ἐγκονίσασθαι . 
ἀκουστέον ἂν εἴη καὶ σοῦ . 
τί γὰρ σύ , ἔφη , ὦ Χαρμίδη , ἐπὶ τίνι μέγα φρονεῖς ; 
ἐγὼ αὖ , ἔφη , ἐπὶ πενίᾳ μέγα φρονῶ . 
νὴ Δί’ , ἔφη ὁ Σωκράτης , ἐπ’ εὐχαρίτῳ γε πράγματι . 
τοῦτο γὰρ δὴ ἥκιστα μὲν ἐπίφθονον , ἥκιστα δὲ περιμάχητον , καὶ ἀφύλακτον ὂν σῴζεται καὶ ἀμελούμενον ἰσχυρότερον γίγνεται . 
σὺ δὲ δή , ἔφη ὁ Καλλίας , ἐπὶ τίνι μέγα φρονεῖς , ὦ Σώκρατες ; 
καὶ ὃς μάλα σεμνῶς ἀνασπάσας τὸ πρόσωπον , ἐπὶ μαστροπείᾳ , εἶπεν . 
ἐπεὶ δὲ ἐγέλασαν ἐπ’ αὐτῷ , ὑμεῖς μὲν γελᾶτε , ἔφη , ἐγὼ δὲ οἶδ’ ὅτι καὶ πάνυ ἂν πολλὰ χρήματα λαμβάνοιμι , εἰ βουλοίμην χρῆσθαι τῇ τέχνῃ . 
σύ γε μὴν δῆλον , ἔφη ὁ Λύκων τὸν Φίλιππον <προσειπών , ὅτι> 
ἐπὶ τῷ γελωτοποιεῖν μέγα φρονεῖς . 
δικαιότερόν γ’ , ἔφη , οἴομαι , ἢ Καλλιππίδης ὁ ὑποκριτής , ὃς ὑπερσεμνύνεται ὅτι δύναται πολλοὺς κλαίοντας καθίζειν . 
οὐκοῦν καὶ σύ , ἔφη ὁ Ἀντισθένης , λέξεις , ὦ Λύκων , ἐπὶ τίνι μέγα φρονεῖς ; 
καὶ ὃς ἔφη · οὐ γὰρ ἅπαντες ἴστε , ἔφη , <ὅτι> 
ἐπὶ τούτῳ τῷ υἱεῖ ; 
οὗτός γε μήν , ἔφη τις , δῆλον ὅτι ἐπὶ τῷ νικηφόρος εἶναι . 
καὶ ὁ Αὐτόλυκος ἀνερυθριάσας εἶπε · μὰ Δί’ οὐκ ἔγωγε . 
ἐπεὶ δὲ ἅπαντες ἡσθέντες ὅτι ἤκουσαν αὐτοῦ φωνήσαντος προσέβλεψαν , ἤρετό τις αὐτόν · ἀλλ’ ἐπὶ τῷ μήν , ὦ Αὐτόλυκε ; 
ὁ δ’ εἶπεν · Ἐπὶ τῷ πατρί , καὶ ἅμα ἐνεκλίθη αὐτῷ . 
καὶ ὁ Καλλίας ἰδών , Ἆρ’ οἶσθα , ἔφη , ὦ Λύκων , ὅτι πλουσιώτατος εἶ ἀνθρώπων ; 
μὰ Δί’ , ἔφη , τοῦτο μέντοι ἐγὼ οὐκ οἶδα . 
ἀλλὰ λανθάνει σε ὅτι οὐκ ἂν δέξαιο τὰ βασιλέως χρήματα ἀντὶ τοῦ υἱοῦ ; 
ἐπ’ αὐτοφώρῳ εἴλημμαι , ἔφη , πλουσιώτατος , ὡς ἔοικεν , ἀνθρώπων ὤν . 
σὺ δέ , ἔφη ὁ Νικήρατος , ὦ Ἑρμόγενες , ἐπὶ τίνι μάλιστα ἀγάλλῃ ; 
καὶ ὅς , ἐπὶ φίλων , ἔφη , ἀρετῇ καὶ δυνάμει , καὶ ὅτι τοιοῦτοι ὄντες ἐμοῦ ἐπιμέλονται . 
ἐνταῦθα τοίνυν πάντες προσέβλεψαν αὐτῷ , καὶ πολλοὶ ἅμα ἤροντο εἰ καὶ σφίσι δηλώσοι αὐτούς . 
ὁ δὲ εἶπεν ὅτι οὐ φθονήσει . 
ἐκ τούτου ἔλεξεν ὁ Σωκράτης · οὐκοῦν λοιπὸν ἂν εἴη ἡμῖν ἃ ἕκαστος ὑπέσχετο ἀποδεικνύναι ὡς πολλοῦ ἄξιά ἐστιν . 
ἀκούοιτ’ ἄν , ἔφη ὁ Καλλίας , ἐμοῦ πρῶτον . 
ἐγὼ γὰρ ἐν τῷ χρόνῳ ᾧ ὑμῶν ἀκούω ἀπορούντων τί τὸ δίκαιον , ἐν τούτῳ δικαιοτέρους τοὺς ἀνθρώπους ποιῶ . 
καὶ ὁ Σωκράτης , πῶς , ὦ λῷστε ; 
ἔφη . 
διδοὺς νὴ Δί’ ἀργύριον . 
καὶ ὁ Ἀντισθένης ἐπαναστὰς μάλα ἐλεγκτικῶς αὐτὸν ἐπήρετο · οἱ δὲ ἄνθρωποι , ὦ Καλλία , πότερον ἐν ταῖς ψυχαῖς ἢ ἐν τῷ βαλαντίῳ τὸ δίκαιόν σοι δοκοῦσιν ἔχειν ; 
ἐν ταῖς ψυχαῖς , ἔφη . 
κἄπειτα σὺ εἰς τὸ βαλάντιον διδοὺς ἀργύριον τὰς ψυχὰς δικαιοτέρους ποιεῖς ; 
μάλιστα . 
πῶς ; 
ὅτι διὰ τὸ εἰδέναι ὡς ἔστιν ὅτου πριάμενοι τὰ ἐπιτήδεια ἕξουσιν οὐκ ἐθέλουσι κακουργοῦντες κινδυνεύειν . 
ἦ καί σοι , ἔφη , ἀποδιδόασιν ὅ τι ἂν λάβωσι ; 
μὰ τὸν Δί’ , ἔφη , οὐ μὲν δή . 
τί δέ , ἀντὶ τοῦ ἀργυρίου χάριτας ; 
οὐ μὰ τὸν Δί’ , ἔφη , οὐδὲ τοῦτο , ἀλλ’ ἔνιοι καὶ ἐχθιόνως ἔχουσιν ἢ πρὶν λαβεῖν . 
θαυμαστά γ’ , ἔφη ὁ Ἀντισθένης ἅμα εἰσβλέπων ὡς ἐλέγχων αὐτόν , εἰ πρὸς μὲν τοὺς ἄλλους δύνασαι δικαίους [ἂν] 
ποιεῖν αὐτούς , πρὸς δὲ σαυτὸν οὔ . 
καὶ τί τοῦτ’ , ἔφη ὁ Καλλίας , θαυμαστόν ; 
οὐ καὶ τέκτονάς τε καὶ οἰκοδόμους πολλοὺς ὁρᾷς οἳ ἄλλοις μὲν πολλοῖς ποιοῦσιν οἰκίας , ἑαυτοῖς δὲ οὐ δύνανται ποιῆσαι , ἀλλ’ ἐν μισθωταῖς οἰκοῦσι ; 
καὶ ἀνάσχου μέντοι , ὦ σοφιστά , ἐλεγχόμενος . 
νὴ Δί’ , ἔφη ὁ Σωκράτης , ἀνεχέσθω μέντοι · ἐπεὶ καὶ οἱ μάντεις λέγονται δήπου ἄλλοις μὲν προαγορεύειν τὸ μέλλον , ἑαυτοῖς δὲ μὴ προορᾶν τὸ ἐπιόν . 
οὗτος μὲν δὴ ὁ λόγος ἐνταῦθα ἔληξεν . 
ἐκ τούτου δὲ ὁ Νικήρατος , ἀκούοιτ’ ἄν , ἔφη , καὶ ἐμοῦ ἃ ἔσεσθε βελτίονες , ἂν ἐμοὶ συνῆτε . 
ἴστε γὰρ δήπου ὅτι Ὅμηρος ὁ σοφώτατος πεποίηκε σχεδὸν περὶ πάντων τῶν ἀνθρωπίνων . 
ὅστις ἂν οὖν ὑμῶν βούληται ἢ οἰκονομικὸς ἢ δημηγορικὸς ἢ στρατηγικὸς γενέσθαι ἢ ὅμοιος Ἀχιλλεῖ ἢ Αἴαντι ἢ Νέστορι ἢ Ὀδυσσεῖ , ἐμὲ θεραπευέτω . 
ἐγὼ γὰρ ταῦτα πάντα ἐπίσταμαι . 
ἦ καὶ βασιλεύειν , ἔφη ὁ Ἀντισθένης , ἐπίστασαι , ὅτι οἶσθα ἐπαινέσαντα αὐτὸν τὸν Ἀγαμέμνονα ὡς βασιλεύς τε εἴη ἀγαθὸς κρατερός τ’ αἰχμητής ; 
καὶ ναὶ μὰ Δί’ , ἔφη , ἔγωγε ὅτι ἁρματηλατοῦντα δεῖ ἐγγὺς μὲν τῆς στήλης κάμψαι , αὐτὸν δὲ κλινθῆναι ἐυξέστου ἐπὶ δίφρουἦκ’ ἐπ’ ἀριστερὰ τοῖιν , ἀτὰρ τὸν δεξιὸν ἵππονκένσαι ὁμοκλήσαντ’ εἶξαί τέ οἱ ἡνία χερσί.ηομ . 
ιλ . 
23.335‐337 καὶ πρὸς τούτοις γε ἄλλο οἶδα , καὶ ὑμῖν αὐτίκα μάλ’ ἔξεστι πειρᾶσθαι . 
εἶπε γάρ που Ὅμηρος · ἐπὶ δὲ κρόμυον ποτῷ ὄψον . 
ἐὰν οὖν ἐνέγκῃ τις κρόμμυον , αὐτίκα μάλα τοῦτό γε ὠφελημένοι ἔσεσθε · ἥδιον γὰρ πιεῖσθε . 
καὶ ὁ Χαρμίδης εἶπεν · ὦ ἄνδρες , ὁ Νικήρατος κρομμύων ὄζων ἐπιθυμεῖ οἴκαδε ἐλθεῖν , ἵν’ ἡ γυνὴ αὐτοῦ πιστεύῃ μηδὲ διανοηθῆναι μηδένα ἂν φιλῆσαι αὐτόν . 
νὴ Δί’ , ἔφη ὁ Σωκράτης , ἀλλ’ ἄλλην που δόξαν γελοίαν κίνδυνος ἡμῖν προσλαβεῖν . 
ὄψον μὲν γὰρ δὴ ὄντως ἔοικεν εἶναι , ὡς κρόμμυόν γε οὐ μόνον σῖτον ἀλλὰ καὶ ποτὸν ἡδύνει . 
εἰ δὲ δὴ τοῦτο καὶ μετὰ δεῖπνον τρωξόμεθα , ὅπως μὴ φήσῃ τις ἡμᾶς πρὸς Καλλίαν ἐλθόντας ἡδυπαθεῖν . 
μηδαμῶς , ἔφη , ὦ Σώκρατες . 
εἰς μὲν γὰρ μάχην ὁρμωμένῳ καλῶς ἔχει κρόμμυον ὑποτρώγειν , ὥσπερ ἔνιοι τοὺς ἀλεκτρυόνας σκόροδα σιτίσαντες συμβάλλουσιν · ἡμεῖς δὲ ἴσως βουλευόμεθα ὅπως φιλήσομέν τινα μᾶλλον ἢ μαχούμεθα . 
καὶ οὗτος μὲν δὴ ὁ λόγος οὕτω πως ἐπαύσατο . 
ὁ δὲ Κριτόβουλος , οὐκοῦν αὖ ἐγὼ λέξω , ἔφη , ἐξ ὧν ἐπὶ τῷ κάλλει μέγα φρονῶ . 
λέγε , ἔφασαν . 
εἰ μὲν τοίνυν μὴ καλός εἰμι , ὡς οἴομαι , ὑμεῖς ἂν δικαίως ἀπάτης δίκην ὑπέχοιτε · οὐδενὸς γὰρ ὁρκίζοντος ἀεὶ ὀμνύοντες καλόν μέ φατε εἶναι . 
κἀγὼ μέντοι πιστεύω . 
καλοὺς γὰρ καὶ ἀγαθοὺς ὑμᾶς ἄνδρας νομίζω . 
εἰ δ’ εἰμί τε τῷ ὄντι καλὸς καὶ ὑμεῖς τὰ αὐτὰ πρὸς ἐμὲ πάσχετε οἷάπερ ἐγὼ πρὸς τὸν ἐμοὶ δοκοῦντα καλὸν εἶναι , ὄμνυμι πάντας θεοὺς μὴ ἑλέσθαι ἂν τὴν βασιλέως ἀρχὴν ἀντὶ τοῦ καλὸς εἶναι . 
νῦν γὰρ ἐγὼ Κλεινίαν ἥδιον μὲν θεῶμαι ἢ τἆλλα πάντα τὰ ἐν ἀνθρώποις καλά · τυφλὸς δὲ τῶν ἄλλων ἁπάντων μᾶλλον δεξαίμην ἂν εἶναι ἢ Κλεινίου ἑνὸς ὄντος · ἄχθομαι δὲ καὶ νυκτὶ καὶ ὕπνῳ ὅτι ἐκεῖνον οὐχ ὁρῶ , ἡμέρᾳ δὲ καὶ ἡλίῳ τὴν μεγίστην χάριν οἶδα ὅτι μοι Κλεινίαν ἀναφαίνουσιν . 
ἄξιόν γε μὴν ἡμῖν τοῖς καλοῖς καὶ ἐπὶ τοῖσδε μέγα φρονεῖν , ὅτι τὸν μὲν ἰσχυρὸν πονοῦντα δεῖ κτᾶσθαι τἀγαθὰ καὶ τὸν ἀνδρεῖον κινδυνεύοντα , τὸν δέ γε σοφὸν λέγοντα · ὁ δὲ καλὸς καὶ ἡσυχίαν ἔχων πάντ’ ἂν διαπράξαιτο . 
ἐγὼ γοῦν καίπερ εἰδὼς ὅτι χρήματα ἡδὺ κτῆμα ἥδιον μὲν ἂν Κλεινίᾳ τὰ ὄντα διδοίην ἢ ἕτερα παρ’ ἄλλου λαμβάνοιμι , ἥδιον δ’ ἂν δουλεύοιμι ἢ ἐλεύθερος εἴην , εἴ μου Κλεινίας ἄρχειν ἐθέλοι . 
καὶ γὰρ πονοίην ἂν ῥᾷον ἐκείνῳ ἢ ἀναπαυοίμην , καὶ κινδυνεύοιμ’ ἂν πρὸ ἐκείνου ἥδιον ἢ ἀκίνδυνος ζῴην . 
ὥστε εἰ σύ , ὦ Καλλία , μέγα φρονεῖς ὅτι δικαιοτέρους δύνασαι ποιεῖν , ἐγὼ πρὸς πᾶσαν ἀρετὴν δικαιότερος σοῦ εἰμι ἄγων ἀνθρώπους . 
διὰ γὰρ τὸ ἐμπνεῖν τι ἡμᾶς τοὺς καλοὺς τοῖς ἐρωτικοῖς ἐλευθεριωτέρους μὲν αὐτοὺς ποιοῦμεν εἰς χρήματα , φιλοπονωτέρους δὲ καὶ φιλοκαλωτέρους ἐν τοῖς κινδύνοις , καὶ μὴν αἰδημονεστέρους τε καὶ ἐγκρατεστέρους , οἵ γε καὶ ὧν δέονται μάλιστα ταῦτ’ αἰσχύνονται . 
μαίνονται δὲ καὶ οἱ μὴ τοὺς καλοὺς στρατηγοὺς αἱρούμενοι . 
ἐγὼ γοῦν μετὰ Κλεινίου κἂν διὰ πυρὸς ἰοίην · οἶδα δ’ ὅτι καὶ ὑμεῖς μετ’ ἐμοῦ . 
ὥστε μηκέτι ἀπόρει , ὦ Σώκρατες , εἴ τι τοὐμὸν κάλλος ἀνθρώπους ὠφελήσει . 
ἀλλ’ οὐδὲ μέντοι ταύτῃ γε ἀτιμαστέον τὸ κάλλος ὡς ταχὺ παρακμάζον , ἐπεὶ ὥσπερ γε παῖς γίγνεται καλός , οὕτω καὶ μειράκιον καὶ ἀνὴρ καὶ πρεσβύτης . 
τεκμήριον δέ · θαλλοφόρους γὰρ τῇ Ἀθηνᾷ τοὺς καλοὺς γέροντας ἐκλέγονται , ὡς συμπαρομαρτοῦντος πάσῃ ἡλικίᾳ τοῦ κάλλους . 
εἰ δὲ ἡδὺ τὸ παρ’ ἑκόντων διαπράττεσθαι ὧν τις δέοιτο , εὖ οἶδ’ ὅτι καὶ νυνὶ θᾶττον ἂν ἐγὼ καὶ σιωπῶν πείσαιμι τὸν παῖδα τόνδε καὶ τὴν παῖδα φιλῆσαί με ἢ σύ , ὦ Σώκρατες , εἰ καὶ πάνυ πολλὰ καὶ σοφὰ λέγοις . 
τί τοῦτο ; 
ἔφη ὁ Σωκράτης · ὡς γὰρ καὶ ἐμοῦ καλλίων ὢν ταῦτα κομπάζεις . 
νὴ Δί’ , ἔφη ὁ Κριτόβουλος , ἢ πάντων Σειληνῶν τῶν ἐν τοῖς σατυρικοῖς αἴσχιστος ἂν εἴην . 
[ὁ δὲ Σωκράτης καὶ ἐτύγχανε προσεμφερὴς τούτοις ὤν.] ἄγε νυν , ἔφη ὁ Σωκράτης , ὅπως μεμνήσῃ διακριθῆναι περὶ τοῦ κάλλους , ἐπειδὰν οἱ προκείμενοι λόγοι περιέλθωσι . 
κρινάτω δ’ ἡμᾶς μὴ Ἀλέξανδρος ὁ Πριάμου , ἀλλ’ αὐτοὶ οὗτοι οὕσπερ σὺ οἴει ἐπιθυμεῖν σε φιλῆσαι . 
Κλεινίᾳ δ’ , ἔφη , ὦ Σώκρατες , οὐκ ἂν ἐπιτρέψαις ; 
καὶ ὃς εἶπεν · οὐ γὰρ παύσῃ σὺ Κλεινίου μεμνημένος ; 
ἂν δὲ μὴ ὀνομάζω , ἧττόν τί με οἴει μεμνῆσθαι αὐτοῦ ; 
οὐκ οἶσθα ὅτι οὕτω σαφὲς ἔχω εἴδωλον αὐτοῦ ἐν τῇ ψυχῇ ὡς εἰ πλαστικὸς ἢ ζωγραφικὸς ἦν , οὐδὲν ἂν ἧττον ἐκ τοῦ εἰδώλου ἢ πρὸς αὐτὸν ὁρῶν ὅμοιον αὐτῷ ἀπειργασάμην ; 
καὶ ὁ Σωκράτης ὑπέλαβε · τί δῆτα οὕτως ὅμοιον εἴδωλον ἔχων πράγματά μοι παρέχεις ἄγεις τε αὐτὸν ὅπου ὄψει ; 
ὅτι , ὦ Σώκρατες , ἡ μὲν αὐτοῦ ὄψις εὐφραίνειν δύναται , ἡ δὲ τοῦ εἰδώλου τέρψιν μὲν οὐ παρέχει , πόθον δὲ ἐμποιεῖ . 
καὶ ὁ Ἑρμογένης εἶπεν · ἀλλ’ ἐγώ , ὦ Σώκρατες , οὐδὲ πρὸς σοῦ ποιῶ τὸ περιιδεῖν Κριτόβουλον οὕτως ὑπὸ τοῦ ἔρωτος ἐκπλαγέντα . 
δοκεῖς γάρ , ἔφη ὁ Σωκράτης , ἐξ οὗ ἐμοὶ σύνεστιν οὕτω διατεθῆναι αὐτόν ; 
ἀλλὰ πότε μήν ; 
οὐχ ὁρᾷς ὅτι τούτῳ μὲν παρὰ τὰ ὦτα ἄρτι ἴουλος καθέρπει , Κλεινίᾳ δὲ πρὸς τὸ ὄπισθεν ἤδη ἀναβαίνει ; 
οὗτος οὖν συμφοιτῶν εἰς ταὐτὸ διδασκαλεῖον ἐκείνῳ τότε ἰσχυρῶς προσεκαύθη . 
ἃ δὴ αἰσθόμενος ὁ πατὴρ παρέδωκέ μοι αὐτόν , εἴ τι δυναίμην ὠφελῆσαι . 
καὶ μέντοι πολὺ βέλτιον ἤδη ἔχει . 
πρόσθεν μὲν γάρ , ὥσπερ οἱ τὰς Γοργόνας θεώμενοι , λιθίνως ἔβλεπε πρὸς αὐτὸν καὶ [λιθίνως] 
οὐδαμοῦ ἀπῄει ἀπ’ αὐτοῦ · νῦν δὲ ἤδη εἶδον αὐτὸν καὶ σκαρδαμύξαντα . 
καίτοι νὴ τοὺς θεούς , ὦ ἄνδρες , δοκεῖ μοί γ’ , ἔφη , ὡς ἐν ἡμῖν αὐτοῖς εἰρῆσθαι , οὗτος καὶ πεφιληκέναι τὸν Κλεινίαν · οὗ ἔρωτος οὐδέν ἐστι δεινότερον ὑπέκκαυμα . 
καὶ γὰρ ἄπληστον καὶ ἐλπίδας τινὰς γλυκείας παρέχει . 
[ἴσως δὲ καὶ διὰ τὸ μόνον πάντων ἔργων τὸ τοῖς σώμασι συμψαύειν ὁμώνυμον εἶναι τῷ ταῖς ψυχαῖς φιλεῖσθαι ἐντιμότερόν ἐστιν.] 
οὗ ἕνεκα ἀφεκτέον ἐγώ φημι εἶναι φιλημάτων <τῶν> 
ὡραίων τῷ σωφρονεῖν δυνησομένῳ . 
καὶ ὁ Χαρμίδης εἶπεν · ἀλλὰ τί δή ποτε , ὦ Σώκρατες , ἡμᾶς μὲν οὕτω τοὺς φίλους μορμολύττῃ ἀπὸ τῶν καλῶν , αὐτὸν δέ σε , ἔφη , ἐγὼ εἶδον ναὶ μὰ τὸν Ἀπόλλω , ὅτε παρὰ τῷ γραμματιστῇ ἐν τῷ αὐτῷ βιβλίῳ ἀμφότεροι ἐμαστεύετέ τι , τὴν κεφαλὴν πρὸς τῇ κεφαλῇ καὶ τὸν ὦμον γυμνὸν πρὸς γυμνῷ τῷ Κριτοβούλου ὤμῳ ἔχοντα . 
καὶ ὁ Σωκράτης , φεῦ , ἔφη , ταῦτ’ ἄρα[ , ἔφη , ] 
ἐγὼ ὥσπερ ὑπὸ θηρίου τινὸς δεδηγμένος τόν τε ὦμον πλεῖν ἢ πέντε ἡμέρας ὤδαξον καὶ ἐν τῇ καρδίᾳ ὥσπερ κνῆσμά τι ἐδόκουν ἔχειν . 
ἀλλὰ νῦν τοί σοι , ἔφη , ὦ Κριτόβουλε , ἐναντίον τοσούτων μαρτύρων προαγορεύω μὴ ἅπτεσθαί μου πρὶν ἂν τὸ γένειον τῇ κεφαλῇ ὁμοίως κομήσῃς . 
Καὶ οὗτοι μὲν δὴ οὕτως ἀναμὶξ ἔσκωψάν τε καὶ ἐσπούδασαν . 
ὁ δὲ Καλλίας , σὸν μέρος , ἔφη , λέγειν , ὦ Χαρμίδη , δῑ ὅ τι ἐπὶ πενίᾳ μέγα φρονεῖς . 
οὐκοῦν τόδε μέν , ἔφη , ὁμολογεῖται , κρεῖττον εἶναι θαρρεῖν ἢ φοβεῖσθαι καὶ ἐλεύθερον εἶναι μᾶλλον ἢ δουλεύειν καὶ θεραπεύεσθαι μᾶλλον ἢ θεραπεύειν καὶ πιστεύεσθαι ὑπὸ τῆς πατρίδος μᾶλλον ἢ ἀπιστεῖσθαι . 
ἐγὼ τοίνυν ἐν τῇδε τῇ πόλει ὅτε μὲν πλούσιος ἦν πρῶτον μὲν ἐφοβούμην μή τίς μου τὴν οἰκίαν διορύξας καὶ τὰ χρήματα λάβοι καὶ αὐτόν τί με κακὸν ἐργάσαιτο · ἔπειτα δὲ καὶ τοὺς συκοφάντας ἐθεράπευον , εἰδὼς ὅτι παθεῖν μᾶλλον κακῶς ἱκανὸς εἴην ἢ ποιῆσαι ἐκείνους . 
καὶ γὰρ δὴ καὶ προσετάττετο μὲν ἀεί τί μοι δαπανᾶν ὑπὸ τῆς πόλεως , ἀποδημῆσαι δὲ οὐδαμοῦ ἐξῆν . 
νῦν δ’ ἐπειδὴ τῶν ὑπερορίων στέρομαι καὶ τὰ ἔγγεια οὐ καρποῦμαι καὶ τὰ ἐκ τῆς οἰκίας πέπραται , ἡδέως μὲν καθεύδω ἐκτεταμένος , πιστὸς δὲ τῇ πόλει γεγένημαι , οὐκέτι δὲ ἀπειλοῦμαι , ἀλλ’ ἤδη ἀπειλῶ ἄλλοις , ὡς ἐλευθέρῳ τε ἔξεστί μοι καὶ ἀποδημεῖν καὶ ἐπιδημεῖν · ὑπανίστανται δέ μοι ἤδη καὶ θάκων καὶ ὁδῶν ἐξίστανται οἱ πλούσιοι . 
καὶ εἰμὶ νῦν μὲν τυράννῳ ἐοικώς , τότε δὲ σαφῶς δοῦλος ἦν · καὶ τότε μὲν ἐγὼ φόρον ἀπέφερον τῷ δήμῳ , νῦν δὲ ἡ πόλις τέλος φέρουσα τρέφει με . 
ἀλλὰ καὶ Σωκράτει , ὅτε μὲν πλούσιος ἦν , ἐλοιδόρουν με ὅτι συνῆν , νῦν δ’ ἐπεὶ πένης γεγένημαι , οὐκέτι οὐδὲν μέλει οὐδενί . 
καὶ μὴν ὅτε μέν γε πολλὰ εἶχον , ἀεί τι ἀπέβαλλον ἢ ὑπὸ τῆς πόλεως ἢ ὑπὸ τῆς τύχης · νῦν δὲ ἀποβάλλω μὲν οὐδέν (οὐδὲ γὰρ ἔχὠ , ἀεὶ δέ τι λήψεσθαι ἐλπίζω . 
οὐκοῦν , ἔφη ὁ Καλλίας , καὶ εὔχῃ μηδέποτε πλουτεῖν , καὶ ἐάν τι ὄναρ ἀγαθὸν ἴδῃς , τοῖς ἀποτροπαίοις θύεις ; 
μὰ Δία τοῦτο μέντοι , ἔφη , ἐγὼ οὐ ποιῶ , ἀλλὰ μάλα φιλοκινδύνως ὑπομένω , ἄν ποθέν τι ἐλπίζω λήψεσθαι . 
ἀλλ’ ἄγε δή , ἔφη ὁ Σωκράτης , σὺ αὖ λέγε ἡμῖν , ὦ Ἀντίσθενες , πῶς οὕτω βραχέα ἔχων μέγα φρονεῖς ἐπὶ πλούτῳ . 
ὅτι νομίζω , ὦ ἄνδρες , τοὺς ἀνθρώπους οὐκ ἐν τῷ οἴκῳ τὸν πλοῦτον καὶ τὴν πενίαν ἔχειν ἀλλ’ ἐν ταῖς ψυχαῖς . 
ὁρῶ γὰρ πολλοὺς μὲν ἰδιώτας , οἳ πάνυ πολλὰ ἔχοντες χρήματα οὕτω πένεσθαι ἡγοῦνται ὥστε πάντα μὲν πόνον , πάντα δὲ κίνδυνον ὑποδύονται , ἐφ’ ᾧ πλείω κτήσονται , οἶδα δὲ καὶ ἀδελφούς , οἳ τὰ ἴσα λαχόντες ὁ μὲν αὐτῶν τἀρκοῦντα ἔχει καὶ περιττεύοντα τῆς δαπάνης , ὁ δὲ τοῦ παντὸς ἐνδεῖται · 
αἰσθάνομαι δὲ καὶ τυράννους τινάς , οἳ οὕτω πεινῶσι χρημάτων ὥστε ποιοῦσι πολὺ δεινότερα τῶν ἀπορωτάτων · δῑ ἔνδειαν μὲν γὰρ δήπου οἱ μὲν κλέπτουσιν , οἱ δὲ τοιχωρυχοῦσιν , οἱ δὲ ἀνδραποδίζονται · τύραννοι δ’ εἰσί τινες οἳ ὅλους μὲν οἴκους ἀναιροῦσιν , ἁθρόους δ’ ἀποκτείνουσι , πολλάκις δὲ καὶ ὅλας πόλεις χρημάτων ἕνεκα ἐξανδραποδίζονται . 
τούτους μὲν οὖν ἔγωγε καὶ πάνυ οἰκτίρω τῆς ἄγαν χαλεπῆς νόσου . 
ὅμοια γάρ μοι δοκοῦσι πάσχειν ὥσπερ εἴ τις πολλὰ ἔχοι καὶ πολλὰ ἐσθίων μηδέποτε ἐμπίμπλαιτο . 
ἐγὼ δὲ οὕτω μὲν πολλὰ ἔχω ὡς μόλις αὐτὰ καὶ [ἐγὼ ἂν] 
αὐτὸς εὑρίσκω · ὅμως δὲ περίεστί μοι καὶ ἐσθίοντι ἄχρι τοῦ μὴ πεινῆν ἀφικέσθαι καὶ πίνοντι μέχρι τοῦ μὴ διψῆν καὶ ἀμφιέννυσθαι ὥστε ἔξω μὲν μηδὲν μᾶλλον Καλλίου τούτου τοῦ πλουσιωτάτου ῥιγοῦν · 
ἐπειδάν γε μὴν ἐν τῇ οἰκίᾳ γένωμαι , πάνυ μὲν ἀλεεινοὶ χιτῶνες οἱ τοῖχοί μοι δοκοῦσιν εἶναι , πάνυ δὲ παχεῖαι ἐφεστρίδες οἱ ὄροφοι , στρωμνήν γε μὴν οὕτως ἀρκοῦσαν ἔχω ὥστ’ ἔργον μέγ’ ἐστὶ καὶ ἀνεγεῖραι . 
ἂν δέ ποτε καὶ ἀφροδισιάσαι τὸ σῶμά μου δεηθῇ , οὕτω μοι τὸ παρὸν ἀρκεῖ ὥστε αἷς ἂν προσέλθω ὑπερασπάζονταί με διὰ τὸ μηδένα ἄλλον αὐταῖς ἐθέλειν προσιέναι . 
καὶ πάντα τοίνυν ταῦτα οὕτως ἡδέα μοι δοκεῖ εἶναι ὡς μᾶλλον μὲν ἥδεσθαι ποιῶν ἕκαστα αὐτῶν οὐκ ἂν εὐξαίμην , ἧττον δέ · οὕτω μοι δοκεῖ ἔνια αὐτῶν ἡδίω εἶναι τοῦ συμφέροντος . 
πλείστου δ’ ἄξιον κτῆμα ἐν τῷ ἐμῷ πλούτῳ λογίζομαι εἶναι ἐκεῖνο , ὅτι εἴ μού τις καὶ τὰ νῦν ὄντα παρέλοιτο , οὐδὲν οὕτως ὁρῶ φαῦλον ἔργον ὁποῖον οὐκ ἀρκοῦσαν ἂν τροφὴν ἐμοὶ παρέχοι . 
καὶ γὰρ ὅταν ἡδυπαθῆσαι βουληθῶ , οὐκ ἐκ τῆς ἀγορᾶς τὰ τίμια ὠνοῦμαι (πολυτελῆ γὰρ γίγνεταἰ , ἀλλ’ ἐκ τῆς ψυχῆς ταμιεύομαι . 
καὶ πολὺ πλέον διαφέρει πρὸς ἡδονήν , ὅταν ἀναμείνας τὸ δεηθῆναι προσφέρωμαι ἢ ὅταν τινὶ τῶν τιμίων χρῶμαι , ὥσπερ καὶ νῦν τῷδε τῷ Θασίῳ οἴνῳ ἐντυχὼν οὐ διψῶν πίνω αὐτόν . 
ἀλλὰ μὴν καὶ πολὺ δικαιοτέρους γε εἰκὸς εἶναι τοὺς εὐτέλειαν μᾶλλον ἢ πολυχρηματίαν σκοποῦντας . 
οἷς γὰρ μάλιστα τὰ παρόντα ἀρκεῖ ἥκιστα τῶν ἀλλοτρίων ὀρέγονται . 
ἄξιον δ’ ἐννοῆσαι ὡς καὶ ἐλευθερίους ὁ τοιοῦτος πλοῦτος παρέχεται . 
Σωκράτης τε γὰρ οὗτος παρ’ οὗ ἐγὼ τοῦτον ἐκτησάμην οὔτ’ ἀριθμῷ οὔτε σταθμῷ ἐπήρκει μοι , ἀλλ’ ὁπόσον ἐδυνάμην φέρεσθαι , τοσοῦτόν μοι παρεδίδου · ἐγώ τε νῦν οὐδενὶ φθονῶ , ἀλλὰ πᾶσι τοῖς φίλοις καὶ ἐπιδεικνύω τὴν ἀφθονίαν καὶ μεταδίδωμι τῷ βουλομένῳ τοῦ ἐν τῇ ἐμῇ ψυχῇ πλούτου . 
καὶ μὴν καὶ τὸ ἁβρότατόν γε κτῆμα , τὴν σχολὴν ἀεὶ ὁρᾶτέ μοι παροῦσαν , ὥστε καὶ θεᾶσθαι τὰ ἀξιοθέατα καὶ ἀκούειν τὰ ἀξιάκουστα καὶ ὃ πλείστου ἐγὼ τιμῶμαι , Σωκράτει σχολάζων συνδιημερεύειν . 
καὶ οὗτος δὲ οὐ τοὺς πλεῖστον ἀριθμοῦντας χρυσίον θαυμάζει , ἀλλ’ οἳ ἂν αὐτῷ ἀρέσκωσι τούτοις συνὼν διατελεῖ . 
οὗτος μὲν οὖν οὕτως εἶπεν . 
ὁ δὲ Καλλίας , νὴ τὴν Ἥραν , ἔφη , τά τε ἄλλα ζηλῶ σε τοῦ πλούτου καὶ ὅτι οὔτε ἡ πόλις σοι ἐπιτάττουσα ὡς δούλῳ χρῆται οὔτε οἱ ἄνθρωποι , ἂν μὴ δανείσῃς , ὀργίζονται . 
ἀλλὰ μὰ Δί’ , ἔφη ὁ Νικήρατος , μὴ ζήλου · ἐγὼ γὰρ ἥξω παρ’ αὐτοῦ δανεισάμενος τὸ μηδενὸς προσδεῖσθαι , οὕτω πεπαιδευμένος ὑπὸ Ὁμήρου ἀριθμεῖνἕπτ’ ἀπύρους τρίποδας , δέκα δὲ χρυσοῖο τάλαντα , αἴθωνας δὲ λέβητας ἐείκοσι , δώδεκα δ’ ἵππουσηομ . 
ιλ . 
9.122σταθμῷ καὶ ἀριθμῷ , ὡς πλείστου πλούτου ἐπιθυμῶν οὐ παύομαι · ἐξ ὧν ἴσως καὶ φιλοχρηματώτερός τισι δοκῶ εἶναι . 
ἔνθα δὴ ἀνεγέλασαν ἅπαντες , νομίζοντες τὰ ὄντα εἰρηκέναι αὐτόν . 
ἐκ τούτου εἶπέ τις · σὸν ἔργον , ὦ Ἑρμόγενες , λέγειν τε τοὺς φίλους οἵτινές εἰσι καὶ ἐπιδεικνύναι ὡς μέγα τε δύνανται καὶ σοῦ ἐπιμέλονται , ἵνα δοκῇς δικαίως ἐπ’ αὐτοῖς μέγα φρονεῖν . 
οὐκοῦν ὡς μὲν καὶ Ἕλληνες καὶ βάρβαροι τοὺς θεοὺς ἡγοῦνται πάντα εἰδέναι τά τε ὄντα καὶ τὰ μέλλοντα εὔδηλον . 
πᾶσαι γοῦν αἱ πόλεις καὶ πάντα τὰ ἔθνη διὰ μαντικῆς ἐπερωτῶσι τοὺς θεοὺς τί τε χρὴ καὶ τί οὐ χρὴ ποιεῖν . 
καὶ μὴν ὅτι νομίζομέν γε δύνασθαι αὐτοὺς καὶ εὖ καὶ κακῶς ποιεῖν καὶ τοῦτο σαφές . 
πάντες γοῦν αἰτοῦνται τοὺς θεοὺς τὰ μὲν φαῦλα ἀποτρέπειν , τἀγαθὰ δὲ διδόναι . 
οὗτοι τοίνυν οἱ πάντα μὲν εἰδότες πάντα δὲ δυνάμενοι θεοὶ οὕτω μοι φίλοι εἰσὶν ὥστε διὰ τὸ ἐπιμελεῖσθαί μου οὔποτε λήθω αὐτοὺς οὔτε νυκτὸς οὔθ’ ἡμέρας οὔθ’ ὅποι ἂν ὁρμῶμαι οὔθ’ ὅ τι ἂν μέλλω πράττειν . 
διὰ δὲ τὸ προειδέναι καὶ ὅ τι ἐξ ἑκάστου ἀποβήσεται σημαίνουσί μοι πέμποντες ἀγγέλους φήμας καὶ ἐνύπνια καὶ οἰωνοὺς ἅ τε δεῖ καὶ ἃ οὐ χρὴ ποιεῖν , οἷς ἐγὼ ὅταν μὲν πείθωμαι , οὐδέποτέ μοι μεταμέλει · ἤδη δέ ποτε καὶ ἀπιστήσας ἐκολάσθην . 
καὶ ὁ Σωκράτης εἶπεν · ἀλλὰ τούτων μὲν οὐδὲν ἄπιστον . 
ἐκεῖνο μέντοι ἔγωγε ἡδέως ἂν πυθοίμην , πῶς αὐτοὺς θεραπεύων οὕτω φίλους ἔχεις . 
ναὶ μὰ τὸν Δί’ , ἔφη ὁ Ἑρμογένης , καὶ μάλα εὐτελῶς . 
ἐπαινῶ τε γὰρ αὐτοὺς οὐδὲν δαπανῶν , ὧν τε διδόασιν ἀεὶ αὖ παρέχομαι , εὐφημῶ τε ὅσα ἂν δύνωμαι καὶ ἐφ’ οἷς ἂν αὐτοὺς μάρτυρας ποιήσωμαι ἑκὼν οὐδὲν ψεύδομαι . 
νὴ Δί’ , ἔφη , ὁ Σωκράτης εἰ ἄρα τοιοῦτος ὢν φίλους αὐτοὺς ἔχεις , καὶ οἱ θεοί , ὡς ἔοικε , καλοκἀγαθίᾳ ἥδονται . 
οὗτος μὲν δὴ ὁ λόγος οὕτως ἐσπουδαιολογήθη . 
ἐπειδὴ δὲ εἰς τὸν Φίλιππον ἧκον , ἠρώτων αὐτὸν τί ὁρῶν ἐν τῇ γελωτοποιίᾳ μέγα ἐπ’ αὐτῇ φρονοίη . 
οὐ γὰρ ἄξιον , ἔφη , ὁπότε γε πάντες εἰδότες ὅτι γελωτοποιός εἰμι , ὅταν μέν τι ἀγαθὸν ἔχωσι , παρακαλοῦσί με ἐπὶ ταῦτα προθύμως , ὅταν δέ τι κακὸν λάβωσι , φεύγουσιν ἀμεταστρεπτί , φοβούμενοι μὴ καὶ ἄκοντες γελάσωσι ; 
καὶ ὁ Νικήρατος εἶπε · νὴ Δία , σὺ τοίνυν δικαίως μέγα φρονεῖς . 
ἐμοὶ γὰρ αὖ τῶν φίλων οἱ μὲν εὖ πράττοντες ἐκποδὼν ἀπέρχονται , οἳ δ’ ἂν κακόν τι λάβωσι , γενεαλογοῦσι τὴν συγγένειαν καὶ οὐδέποτέ μου ἀπολείπονται . 
εἶεν · σὺ δὲ δή , ἔφη ὁ Χαρμίδης , ὦ Συρακόσιε , ἐπὶ τῷ μέγα φρονεῖς ; 
ἢ δῆλον ὅτι ἐπὶ τῷ παιδί ; 
μὰ τὸν Δί’ , ἔφη , οὐ μὲν δή · ἀλλὰ καὶ δέδοικα περὶ αὐτοῦ ἰσχυρῶς . 
αἰσθάνομαι γάρ τινας ἐπιβουλεύοντας διαφθεῖραι αὐτόν . 
καὶ ὁ Σωκράτης ἀκούσας , Ἡράκλεις , ἔφη , τί τοσοῦτον νομίζοντες ἠδικῆσθαι ὑπὸ τοῦ σοῦ παιδὸς ὥστε ἀποκτεῖναι αὐτὸν βούλεσθαι ; 
ἀλλ’ οὔτοι , ἔφη , ἀποκτεῖναι βούλονται , ἀλλὰ πεῖσαι αὐτὸν συγκαθεύδειν αὐτοῖς . 
σὺ δ’ , ὡς ἔοικας , εἰ τοῦτο γένοιτο , νομίζεις ἂν διαφθαρῆναι αὐτόν ; 
ναὶ μὰ Δί’ , ἔφη , παντάπασί γε . 
οὐδ’ αὐτὸς ἄρ’ , ἔφη , συγκαθεύδεις αὐτῷ ; 
νὴ Δί’ ὅλας γε καὶ πάσας τὰς νύκτας . 
νὴ τὴν Ἥραν , ἔφη ὁ Σωκράτης , εὐτύχημά γέ σου μέγα τὸ τὸν χρῶτα τοιοῦτον φῦναι ἔχοντα ὥστε μόνον μὴ διαφθείρειν τοὺς συγκαθεύδοντας . 
ὥστε σοί γε εἰ μὴ ἐπ’ ἄλλῳ ἀλλ’ ἐπὶ τῷ χρωτὶ ἄξιον μέγα φρονεῖν . 
ἀλλὰ μὰ Δί’ , ἔφη , οὐκ ἐπὶ τούτῳ μέγα φρονῶ . 
ἀλλ’ ἐπὶ τῷ μήν ; 
ἐπὶ νὴ Δία τοῖς ἄφροσιν . 
οὗτοι γὰρ τὰ ἐμὰ νευρόσπαστα θεώμενοι τρέφουσί με . 
ταῦτ’ ἄρ’ , ἔφη ὁ Φίλιππος , καὶ πρῴην ἐγώ σου ἤκουον εὐχομένου πρὸς τοὺς θεοὺς ὅπου ἂν ᾖς διδόναι καρποῦ μὲν ἀφθονίαν , φρενῶν δὲ ἀφορίαν . 
εἶεν , ἔφη ὁ Καλλίας · σὺ δὲ δή , ὦ Σώκρατες , τί ἔχεις εἰπεῖν ὡς ἄξιόν σοί ἐστι μέγα φρονεῖν ἐφ’ ᾗ εἶπας οὕτως ἀδόξῳ οὔσῃ τέχνῃ ; 
καὶ ὃς εἶπεν · ὁμολογησώμεθα πρῶτον ποῖά ἐστιν ἔργα τοῦ μαστροποῦ · καὶ ὅσα ἂν ἐρωτῶ , μὴ ὀκνεῖτε ἀποκρίνεσθαι , ἵνα εἰδῶμεν ὅσα ἂν συνομολογῶμεν . 
καὶ ὑμῖν οὕτω δοκεῖ ; 
ἔφη . 
πάνυ μὲν οὖν , ἔφασαν . 
ὡς δ’ ἅπαξ εἶπαν πάνυ μὲν οὖν , τοῦτο πάντες ἐκ τοῦ λοιποῦ ἀπεκρίναντο . 
οὐκοῦν ἀγαθοῦ μέν , ἔφη , ὑμῖν δοκεῖ μαστροποῦ ἔργον εἶναι ἣν ἂν ἢ ὃν ἂν μαστροπεύῃ ἀρέσκοντα τοῦτον ἀποδεικνύναι οἷς ἂν συνῇ ; 
πάνυ μὲν οὖν , ἔφασαν . 
οὐκοῦν ἓν μέν τί ἐστιν εἰς τὸ ἀρέσκειν ἐκ τοῦ πρέπουσαν ἔχειν σχέσιν καὶ τριχῶν καὶ ἐσθῆτος ; 
πάνυ μὲν οὖν , ἔφασαν . 
οὐκοῦν καὶ τόδε ἐπιστάμεθα , ὅτι ἔστιν ἀνθρώπῳ τοῖς αὐτοῖς ὄμμασι καὶ φιλικῶς καὶ ἐχθρῶς πρός τινας βλέπειν ; 
πάνυ μὲν οὖν . 
τί δέ , τῇ αὐτῇ φωνῇ ἔστι καὶ αἰδημόνως καὶ θρασέως φθέγγεσθαι ; 
πάνυ μὲν οὖν . 
τί δέ , λόγοι οὐκ εἰσὶ μέν τινες ἀπεχθανόμενοι , εἰσὶ δέ τινες οἳ πρὸς φιλίαν ἄγουσι ; 
πάνυ μὲν οὖν . 
οὐκοῦν τούτων ὁ ἀγαθὸς μαστροπὸς τὰ συμφέροντα εἰς τὸ ἀρέσκειν διδάσκοι ἄν ; 
πάνυ μὲν οὖν . 
ἀμείνων δ’ ἂν εἴη , ἔφη , ὁ ἑνὶ δυνάμενος ἀρεστοὺς ποιεῖν ἢ ὅστις καὶ πολλοῖς ; 
ἐνταῦθα μέντοι ἐσχίσθησαν , καὶ οἱ μὲν εἶπον δῆλον ὅτι ὅστις πλείστοις , οἱ δὲ πάνυ μὲν οὖν . 
ὁ δ’ εἰπὼν ὅτι καὶ τοῦτο ὁμολογεῖται ἔφη · εἰ δέ τις καὶ ὅλῃ τῇ πόλει ἀρέσκοντας δύναιτο ἀποδεικνύναι , οὐχ οὗτος παντελῶς ἂν ἤδη ἀγαθὸς μαστροπὸς εἴη ; 
σαφῶς γε νὴ Δία , πάντες εἶπον . 
οὐκοῦν εἴ τις τοιούτους δύναιτο ἐξεργάζεσθαι ὧν προστατοίη , δικαίως ἂν μέγα φρονοίη ἐπὶ τῇ τέχνῃ καὶ δικαίως ἂν πολὺν μισθὸν λαμβάνοι ; 
ἐπεὶ δὲ καὶ ταῦτα πάντες συνωμολόγουν , τοιοῦτος μέντοι , ἔφη , μοι δοκεῖ Ἀντισθένης εἶναι οὗτος . 
καὶ ὁ Ἀντισθένης , ἐμοί , ἔφη , παραδίδως , ὦ Σώκρατες , τὴν τέχνην ; 
ναὶ μὰ Δί’ , ἔφη . 
ὁρῶ γάρ σε καὶ τὴν ἀκόλουθον ταύτης πάνυ ἐξειργασμένον . 
τίνα ταύτην ; 
τὴν προαγωγείαν , ἔφη . 
καὶ ὃς μάλα ἀχθεσθεὶς ἐπήρετο · καὶ τί μοι σύνοισθα , ὦ Σώκρατες , τοιοῦτον εἰργασμένῳ ; 
οἶδα μέν , ἔφη , σε Καλλίαν τουτονὶ προαγωγεύσαντα τῷ σοφῷ Προδίκῳ , ὅτε ἑώρας τοῦτον μὲν φιλοσοφίας ἐρῶντα , ἐκεῖνον δὲ χρημάτων δεόμενον · οἶδα δέ σε Ἱππίᾳ τῷ Ἠλείῳ , παρ’ οὗ οὗτος καὶ τὸ μνημονικὸν ἔμαθεν · ἀφ’ οὗ δὴ καὶ ἐρωτικώτερος γεγένηται διὰ τὸ ὅ τι ἂν καλὸν ἴδῃ μηδέποτε ἐπιλανθάνεσθαι . 
ἔναγχος δὲ δήπου καὶ πρὸς ἐμὲ ἐπαινῶν τὸν Ἡρακλεώτην ξένον ἐπεί με ἐποίησας ἐπιθυμεῖν αὐτοῦ , συνέστησάς μοι αὐτόν . 
καὶ χάριν μέντοι σοι ἔχω · πάνυ γὰρ καλὸς κἀγαθὸς δοκεῖ μοι εἶναι . 
Αἰσχύλον δὲ τὸν Φλειάσιον πρὸς ἐμὲ ἐπαινῶν καὶ ἐμὲ πρὸς ἐκεῖνον οὐχ οὕτω διέθηκας ὥστε διὰ τοὺς σοὺς λόγους ἐρῶντες ἐκυνοδρομοῦμεν ἀλλήλους ζητοῦντες ; 
ταῦτα οὖν ὁρῶν δυνάμενόν σε ποιεῖν ἀγαθὸν νομίζω προαγωγὸν εἶναι . 
ὁ γὰρ οἷός τε ὢν γιγνώσκειν τε τοὺς ὠφελίμους αὑτοῖς καὶ τούτους δυνάμενος ποιεῖν ἐπιθυμεῖν ἀλλήλων , οὗτος ἄν μοι δοκεῖ καὶ πόλεις δύνασθαι φίλας ποιεῖν καὶ γάμους ἐπιτηδείους συνάγειν , καὶ πολλοῦ ἂν ἄξιος εἶναι καὶ †πόλεσι καὶ φίλοις καὶ συμμάχοις† 
κεκτῆσθαι . 
σὺ δὲ ὡς κακῶς ἀκούσας ὅτι ἀγαθόν σε ἔφην προαγωγὸν εἶναι , ὠργίσθης . 
ἀλλὰ μὰ Δί’ , ἔφη , οὐ νῦν . 
ἐὰν γὰρ ταῦτα δύνωμαι , σεσαγμένος δὴ παντάπασι πλούτου τὴν ψυχὴν ἔσομαι . 
καὶ αὕτη μὲν δὴ ἡ περίοδος τῶν λόγων ἀπετελέσθη . 
ὁ δὲ Καλλίας ἔφη · σὺ δὲ δή , ὦ Κριτόβουλε , εἰς τὸν περὶ τοῦ κάλλους ἀγῶνα πρὸς Σωκράτην οὐκ ἀνθίστασαι ; 
νὴ Δί’ , ἔφη ὁ Σωκράτης , ἴσως γὰρ εὐδοκιμοῦντα τὸν μαστροπὸν παρὰ τοῖς κριταῖς ὁρᾷ . 
ἀλλ’ ὅμως , ἔφη ὁ Κριτόβουλος , οὐκ ἀναδύομαι · ἀλλὰ δίδασκε , εἴ τι ἔχεις σοφόν , ὡς καλλίων εἶ ἐμοῦ . 
μόνον , ἔφη , τὸν λαμπτῆρα ἐγγὺς προσενεγκάτω . 
εἰς ἀνάκρισιν τοίνυν σε , ἔφη , πρῶτον τῆς δίκης καλοῦμαι · ἀλλ’ ἀποκρίνου . 
σὺ δέ γε ἐρώτα . 
πότερον οὖν ἐν ἀνθρώπῳ μόνον νομίζεις τὸ καλὸν εἶναι ἢ καὶ ἐν ἄλλῳ τινί ; 
ἐγὼ μὲν ναὶ μὰ Δί’ , ἔφη , καὶ ἐν ἵππῳ καὶ βοῒ καὶ ἐν ἀψύχοις πολλοῖς . 
οἶδα γοῦν οὖσαν καὶ ἀσπίδα καλὴν καὶ ξίφος καὶ δόρυ . 
καὶ πῶς , ἔφη , οἷόν τε ταῦτα μηδὲν ὅμοια ὄντα ἀλλήλοις πάντα καλὰ εἶναι ; 
ἂν νὴ Δί’ , ἔφη , πρὸς τὰ ἔργα ὧν ἕνεκα ἕκαστα κτώμεθα εὖ εἰργασμένα ᾖ ἢ εὖ πεφυκότα πρὸς ἃ ἂν δεώμεθα , καὶ ταῦτ’ , ἔφη ὁ Κριτόβουλος , καλά . 
οἶσθα οὖν , ἔφη , ὀφθαλμῶν τίνος ἕνεκα δεόμεθα ; 
δῆλον , ἔφη , ὅτι τοῦ ὁρᾶν . 
οὕτω μὲν τοίνυν ἤδη οἱ ἐμοὶ ὀφθαλμοὶ καλλίονες ἂν τῶν σῶν εἴησαν . 
πῶς δή ; 
ὅτι οἱ μὲν σοὶ τὸ κατ’ εὐθὺ μόνον ὁρῶσιν , οἱ δὲ ἐμοὶ καὶ τὸ ἐκ πλαγίου διὰ τὸ ἐπιπόλαιοι εἶναι . 
λέγεις σύ , ἔφη , καρκίνον εὐοφθαλμότατον εἶναι τῶν ζῴων ; 
πάντως δήπου , ἔφη · ἐπεὶ καὶ πρὸς ἰσχὺν τοὺς ὀφθαλμοὺς ἄριστα πεφυκότας ἔχει . 
εἶεν , ἔφη , τῶν δὲ ῥινῶν ποτέρα καλλίων , ἡ σὴ ἢ ἡ ἐμή ; 
ἐγὼ μέν , ἔφη , οἶμαι τὴν ἐμήν , εἴπερ γε τοῦ ὀσφραίνεσθαι ἕνεκεν ἐποίησαν ἡμῖν ῥῖνας οἱ θεοί . 
οἱ μὲν γὰρ σοὶ μυκτῆρες εἰς γῆν ὁρῶσιν , οἱ δὲ ἐμοὶ ἀναπέπτανται , ὥστε τὰς πάντοθεν ὀσμὰς προσδέχεσθαι . 
τὸ δὲ δὴ σιμὸν τῆς ῥινὸς πῶς τοῦ ὀρθοῦ κάλλιον ; 
ὅτι , ἔφη , οὐκ ἀντιφράττει , ἀλλ’ ἐᾷ εὐθὺς τὰς ὄψεις ὁρᾶν ἃ ἂν βούλωνται · ἡ δὲ ὑψηλὴ ῥὶς ὥσπερ ἐπηρεάζουσα διατετείχικε τὰ ὄμματα . 
τοῦ γε μὴν στόματος , ἔφη ὁ Κριτόβουλος , ὑφίεμαι . 
εἰ γὰρ τοῦ ἀποδάκνειν ἕνεκα πεποίηται , πολὺ ἂν σὺ μεῖζον ἢ ἐγὼ ἀποδάκοις . 
διὰ δὲ τὸ παχέα ἔχειν τὰ χείλη οὐκ οἴει καὶ μαλακώτερόν σου ἔχειν τὸ φίλημα ; 
ἔοικα , ἔφη , ἐγὼ κατὰ τὸν σὸν λόγον καὶ τῶν ὄνων αἴσχιον τὸ στόμα ἔχειν . 
ἐκεῖνο δὲ οὐδὲν τεκμήριον λογίζῃ , ὡς ἐγὼ σοῦ καλλίων εἰμί , ὅτι καὶ Ναΐδες θεοὶ οὖσαι τοὺς Σειληνοὺς ἐμοὶ ὁμοιοτέρους τίκτουσιν ἢ σοί ; 
καὶ ὁ Κριτόβουλος , οὐκέτι , ἔφη , ἔχω πρὸς σὲ ἀντιλέγειν , ἀλλὰ διαφερόντων , ἔφη , τὰς ψήφους , ἵνα ὡς τάχιστα εἰδῶ ὅ τι με χρὴ παθεῖν ἢ ἀποτεῖσαι . 
μόνον , ἔφη , κρυφῇ φερόντων · δέδοικα γὰρ τὸν σὸν καὶ Ἀντισθένους πλοῦτον μή με καταδυναστεύσῃ . 
ἡ μὲν δὴ παῖς καὶ ὁ παῖς κρύφα ἀνέφερον . 
ὁ δὲ Σωκράτης ἐν τούτῳ διέπραττε τόν τε λύχνον ἀντιπροσενεγκεῖν τῷ Κριτοβούλῳ , ὡς μὴ ἐξαπατηθείησαν οἱ κριταί , καὶ τῷ νικήσαντι μὴ ταινίας ἀλλὰ φιλήματα ἀναδήματα παρὰ τῶν κριτῶν γενέσθαι . 
ἐπεὶ δὲ ἐξέπεσον αἱ ψῆφοι καὶ ἐγένοντο πᾶσαι σὺν Κριτοβούλῳ , παπαῖ , ἔφη ὁ Σωκράτης , οὐχ ὅμοιον ἔοικε τὸ σὸν ἀργύριον , ὦ Κριτόβουλε , τῷ Καλλίου εἶναι . 
τὸ μὲν γὰρ τούτου δικαιοτέρους ποιεῖ , τὸ δὲ σὸν ὥσπερ τὸ πλεῖστον διαφθείρειν ἱκανόν ἐστι καὶ δικαστὰς καὶ κριτάς . 
ἐκ δὲ τούτου οἱ μὲν τὰ νικητήρια φιλήματα ἀπολαμβάνειν τὸν Κριτόβουλον ἐκέλευον , οἱ δὲ τὸν κύριον πείθειν , οἱ δὲ καὶ ἄλλα ἔσκωπτον . 
ὁ δὲ Ἑρμογένης κἀνταῦθα ἐσιώπα . 
καὶ ὁ Σωκράτης ὀνομάσας αὐτόν , ἔχοις ἄν , ἔφη , ὦ Ἑρμόγενες , εἰπεῖν ἡμῖν τί ἐστὶ παροινία ; 
καὶ ὃς ἀπεκρίνατο · εἰ μὲν ὅ τι ἐστὶν ἐρωτᾷς , οὐκ οἶδα · τὸ μέντοι μοι δοκοῦν εἴποιμ’ ἄν . 
ἀλλ’ , ὃ δοκεῖ , τοῦτ’ , ἔφη . 
τὸ τοίνυν παρ’ οἶνον λυπεῖν τοὺς συνόντας , τοῦτ’ ἐγὼ κρίνω παροινίαν . 
οἶσθ’ οὖν , ἔφη , ὅτι καὶ σὺ νῦν ἡμᾶς λυπεῖς σιωπῶν ; 
ἦ καὶ ὅταν λέγητ’ ; 
ἔφη . 
οὐκ ἀλλ’ ὅταν διαλίπωμεν . 
ἦ οὖν λέληθέ σε ὅτι μεταξὺ τοῦ ὑμᾶς λέγειν οὐδ’ ἂν τρίχα , μὴ ὅτι λόγον ἄν τις παρείρειε ; 
καὶ ὁ Σωκράτης , ὦ Καλλία , ἔχοις ἄν τι , ἔφη , ἀνδρὶ ἐλεγχομένῳ βοηθῆσαι ; 
ἔγωγ’ , ἔφη . 
ὅταν γὰρ ὁ αὐλὸς φθέγγηται , παντάπασι σιωπῶμεν . 
καὶ ὁ Ἑρμογένης , ἦ οὖν βούλεσθε , ἔφη , ὥσπερ Νικόστρατος ὁ ὑποκριτὴς τετράμετρα πρὸς τὸν αὐλὸν κατέλεγεν , οὕτω καὶ ὑπὸ τοῦ αὐλοῦ ὑμῖν διαλέγωμαι ; 
καὶ ὁ Σωκράτης , πρὸς τῶν θεῶν , ἔφη , Ἑρμόγενες , οὕτω ποίει . 
οἶμαι γάρ , ὥσπερ ἡ ᾠδὴ ἡδίων πρὸς τὸν αὐλόν , οὕτω καὶ τοὺς σοὺς λόγους ἡδύνεσθαι ἄν τι ὑπὸ τῶν φθόγγων , ἄλλως τε καὶ εἰ μορφάζοις , ὥσπερ ἡ αὐλητρίς , καὶ σὺ πρὸς τὰ λεγόμενα . 
καὶ ὁ Καλλίας ἔφη · ὅταν οὖν ὁ Ἀντισθένης ὅδ’ ἐλέγχῃ τινὰ ἐν τῷ συμποσίῳ , τί ἔσται τὸ αὔλημα ; 
καὶ ὁ Ἀντισθένης εἶπε · Τῷ μὲν ἐλεγχομένῳ οἶμαι ἄν , ἔφη , πρέπειν συριγμόν . 
τοιούτων δὲ λόγων ὄντων ὡς ἑώρα ὁ Συρακόσιος τῶν μὲν αὑτοῦ ἐπιδειγμάτων ἀμελοῦντας , ἀλλήλοις δὲ ἡδομένους , φθονῶν τῷ Σωκράτει εἶπεν · ἆρα σύ , ὦ Σώκρατες , ὁ φροντιστὴς ἐπικαλούμενος ; 
οὐκοῦν κάλλιον , ἔφη , ἢ εἰ ἀφρόντιστος ἐκαλούμην . 
εἰ μή γε ἐδόκεις τῶν μετεώρων φροντιστὴς εἶναι . 
οἶσθα οὖν , ἔφη ὁ Σωκράτης , μετεωρότερόν τι τῶν θεῶν ; 
ἀλλ’ οὐ μὰ Δί’ , ἔφη , οὐ τούτων σε λέγουσιν ἐπιμελεῖσθαι , ἀλλὰ τῶν ἀνωφελεστάτων . 
οὐκοῦν καὶ οὕτως ἄν , ἔφη , θεῶν ἐπιμελοίμην · ἄνωθεν μέν γε ὕοντες ὠφελοῦσιν , ἄνωθεν δὲ φῶς παρέχουσιν . 
εἰ δὲ ψυχρὰ λέγω , σὺ αἴτιος , ἔφη , πράγματά μοι παρέχων . 
ταῦτα μέν , ἔφη , ἔα · ἀλλ’ εἰπέ μοι πόσους ψύλλα πόδας ἐμοῦ ἀπέχει . 
ταῦτα γάρ σέ φασι γεωμετρεῖν . 
καὶ ὁ Ἀντισθένης εἶπε · σὺ μέντοι δεινὸς εἶ , ὦ Φίλιππε , εἰκάζειν · οὐ δοκεῖ σοι ὁ ἀνὴρ οὗτος λοιδορεῖσθαι βουλομένῳ ἐοικέναι ; 
ναὶ μὰ τὸν Δί’ , ἔφη , καὶ ἄλλοις γε πολλοῖς . 
ἀλλ’ ὅμως , ἔφη ὁ Σωκράτης , σὺ αὐτὸν μὴ εἴκαζε , ἵνα μὴ καὶ σὺ λοιδορουμένῳ ἐοίκῃς . 
ἀλλ’ εἴπερ γε τοῖς πᾶσι καλοῖς καὶ τοῖς βελτίστοις εἰκάζω αὐτόν , ἐπαινοῦντι μᾶλλον ἢ λοιδορουμένῳ δικαίως ἂν εἰκάζοι μέ τις . 
καὶ νῦν σύγε λοιδορουμένῳ ἔοικας , εἰ †πάντ’ αὐτοῦ βελτίων† 
φὴ|ς εἶναι . 
ἀλλὰ βούλει πονηροτέροις εἰκάζω αὐτόν ; 
μηδὲ πονηροτέροις . 
ἀλλὰ μηδενί ; 
μηδενὶ μηδὲ τούτων εἴκαζε . 
ἀλλ’ οὐ μέντοι γε σιωπῶν οἶδα ὅπως ἄξια τοῦ δείπνου ἐργάσομαι . 
καὶ ῥᾳδίως γ’ , ἂν ἃ μὴ δεῖ λέγειν , ἔφη , σιωπᾷς . 
αὕτη μὲν δὴ ἡ παροινία οὕτω κατεσβέσθη . 
ἐκ τούτου δὲ τῶν ἄλλων οἱ μὲν ἐκέλευον εἰκάζειν , οἱ δὲ ἐκώλυον . 
θορύβου δὲ ὄντος ὁ Σωκράτης αὖ πάλιν εἶπεν · ἆρα ἐπειδὴ πάντες ἐπιθυμοῦμεν λέγειν , νῦν ἂν μάλιστα καὶ ἅμα ᾄσαιμεν ; 
καὶ εὐθὺς τοῦτ’ εἰπὼν ἦρχεν ᾠδῆς . 
ἐπεὶ δ’ ᾖσεν , εἰσεφέρετο τῇ ὀρχηστρίδι τροχὸς τῶν κεραμεικῶν , ἐφ’ οὗ ἔμελλε θαυματουργήσειν . 
ἔνθα δὴ εἶπεν ὁ Σωκράτης · ὦ Συρακόσιε , κινδυνεύω ἐγώ , ὥσπερ σὺ λέγεις , τῷ ὄντι φροντιστὴς εἶναι · νῦν γοῦν σκοπῶ ὅπως ἂν ὁ μὲν παῖς ὅδε ὁ σὸς καὶ ἡ παῖς ἥδε ὡς ῥᾷστα διάγοιεν , ἡμεῖς δ’ ἂν μάλιστα εὐφραινοίμεθα θεώμενοι αὐτούς · ὅπερ εὖ οἶδα ὅτι καὶ σὺ βούλει . 
δοκεῖ οὖν μοι τὸ μὲν εἰς μαχαίρας κυβιστᾶν κινδύνου ἐπίδειγμα εἶναι , ὃ συμποσίῳ οὐδὲν προσήκει . 
καὶ μὴν τό γε ἐπὶ τοῦ τροχοῦ ἅμα περιδινουμένου γράφειν τε καὶ ἀναγιγνώσκειν θαῦμα μὲν ἴσως τί ἐστιν , ἡδονὴν δὲ οὐδὲ ταῦτα δύναμαι γνῶναι τίν’ ἂν παράσχοι . 
οὐδὲ μὴν τό γε διαστρέφοντας τὰ σώματα καὶ τροχοὺς μιμουμένους ἥδιον ἢ ἡσυχίαν ἔχοντας τοὺς καλοὺς καὶ ὡραίους θεωρεῖν . 
καὶ γὰρ δὴ οὐδὲ πάνυ τι σπάνιον τό γε θαυμασίοις ἐντυχεῖν , εἴ τις τούτου δεῖται , ἀλλ’ ἔξεστιν αὐτίκα μάλα τὰ παρόντα θαυμάζειν , τί ποτε ὁ μὲν λύχνος διὰ τὸ λαμπρὰν φλόγα ἔχειν φῶς παρέχει , τὸ δὲ χαλκεῖον λαμπρὸν ὂν φῶς μὲν οὐ ποιεῖ , ἐν αὑτῷ δὲ ἄλλα ἐμφαινόμενα παρέχεται · καὶ πῶς τὸ μὲν ἔλαιον ὑγρὸν ὂν αὔξει τὴν φλόγα , τὸ δὲ ὕδωρ , ὅτι ὑγρόν ἐστι , κατασβέννυσι τὸ πῦρ . 
ἀλλὰ γὰρ καὶ ταῦτα μὲν οὐκ εἰς ταὐτὸν τῷ οἴνῳ ἐπισπεύδει · 
εἰ δὲ ὀρχοῖντο πρὸς τὸν αὐλὸν σχήματα ἐν οἷς Χάριτές τε καὶ Ὧραι καὶ Νύμφαι γράφονται , πολὺ ἂν οἶμαι αὐτούς γε ῥᾷον διάγειν καὶ τὸ συμπόσιον πολὺ ἐπιχαριτώτερον εἶναι . 
ὁ οὖν Συρακόσιος , ἀλλὰ ναὶ μὰ τὸν Δί’ , ἔφη , ὦ Σώκρατες , καλῶς τε λέγεις καὶ ἐγὼ εἰσάξω θεάματα ἐφ’ οἷς ὑμεῖς εὐφρανεῖσθε . 
ὁ μὲν δὴ Συρακόσιος ἐξελθὼν συνεκροτεῖτο · ὁ δὲ Σωκράτης πάλιν αὖ καινοῦ λόγου κατῆρχεν . 
ἆρ’ , ἔφη , ὦ ἄνδρες , εἰκὸς ἡμᾶς παρόντος δαίμονος μεγάλου καὶ τῷ μὲν χρόνῳ ἰσήλικος τοῖς ἀειγενέσι θεοῖς , τῇ δὲ μορφῇ νεωτάτου , καὶ μεγέθει πάντα ἐπέχοντος , ψυχῇ δὲ ἀνθρώπου ἱδρυμένου , Ἔρωτος , μὴ [ἂν] 
ἀμνημονῆσαι , ἄλλως τε καὶ ἐπειδὴ πάντες ἐσμὲν τοῦ θεοῦ τούτου θιασῶται ; 
ἐγώ τε γὰρ οὐκ ἔχω χρόνον εἰπεῖν ἐν ᾧ οὐκ ἐρῶν τινος διατελῶ , Χαρμίδην δὲ τόνδε οἶδα πολλοὺς μὲν ἐραστὰς κτησάμενον , ἔστι δὲ ὧν καὶ αὐτὸν ἐπιθυμήσαντα · Κριτόβουλός γε μὴν ἔτι καὶ νῦν ἐρώμενος ὢν ἤδη ἄλλων ἐπιθυμεῖ . 
ἀλλὰ μὴν καὶ ὁ Νικήρατος , ὡς ἐγὼ ἀκούω , ἐρῶν τῆς γυναικὸς ἀντερᾶται . 
Ἑρμογένη γε μὴν τίς ἡμῶν οὐκ οἶδεν ὡς , ὅ τι ποτ’ ἐστὶν ἡ καλοκἀγαθία , τῷ ταύτης ἔρωτι κατατήκεται ; 
οὐχ ὁρᾶτε ὡς σπουδαῖαι μὲν αὐτοῦ αἱ ὀφρύες , ἀτρεμὲς δὲ τὸ ὄμμα , μέτριοι δὲ οἱ λόγοι , πραεῖα δὲ ἡ φωνή , ἱλαρὸν δὲ τὸ ἦθος ; 
τοῖς δὲ σεμνοτάτοις θεοῖς φίλοις χρώμενος οὐδὲν ἡμᾶς τοὺς ἀνθρώπους ὑπερορᾷ ; 
σὺ δὲ μόνος , ὦ Ἀντίσθενες , οὐδενὸς ἐρᾷς ; 
ναὶ μὰ τοὺς θεούς , εἶπεν ἐκεῖνος , καὶ σφόδρα γε σοῦ . 
καὶ ὁ Σωκράτης ἐπισκώψας ὡς δὴ θρυπτόμενος εἶπε · μὴ νῦν μοι ἐν τῷ παρόντι ὄχλον πάρεχε · 
ὡς γὰρ ὁρᾷς , ἄλλα πράττω . 
καὶ ὁ Ἀντισθένης ἔλεξεν · ὡς σαφῶς μέντοι σὺ μαστροπὲ σαυτοῦ ἀεὶ τοιαῦτα ποιεῖς · τοτὲ μὲν τὸ δαιμόνιον προφασιζόμενος οὐ διαλέγῃ μοι , τοτὲ δ’ ἄλλου του ἐφιέμενος . 
καὶ ὁ Σωκράτης ἔφη · πρὸς τῶν θεῶν , ὦ Ἀντίσθενες , μόνον μὴ συγκόψῃς με · τὴν δ’ ἄλλην χαλεπότητα ἐγώ σου καὶ φέρω καὶ οἴσω φιλικῶς . 
ἀλλὰ γάρ , ἔφη , τὸν μὲν σὸν ἔρωτα κρύπτωμεν , ἐπειδὴ καὶ ἔστιν οὐ ψυχῆς ἀλλ’ εὐμορφίας τῆς ἐμῆς . 
ὅτι γε μὴν σύ , ὦ Καλλία , ἐρᾷς Αὐτολύκου πᾶσα μὲν ἡ πόλις οἶδε , πολλοὺς δ’ οἶμαι καὶ τῶν ξένων . 
τούτου δ’ αἴτιον τὸ πατέρων τε ὀνομαστῶν ἀμφοτέρους ὑμᾶς εἶναι καὶ αὐτοὺς ἐπιφανεῖς . 
ἀεὶ μὲν οὖν ἔγωγε ἠγάμην τὴν σὴν φύσιν , νῦν δὲ καὶ πολὺ μᾶλλον , ἐπεὶ ὁρῶ σε ἐρῶντα οὐχ ἁβρότητι χλιδαινομένου οὐδὲ μαλακίᾳ θρυπτομένου , ἀλλὰ πᾶσιν ἐπιδεικνυμένου ῥώμην τε καὶ καρτερίαν καὶ ἀνδρείαν καὶ σωφροσύνην . 
τὸ δὲ τοιούτων ἐπιθυμεῖν τεκμήριόν ἐστι τῆς τοῦ ἐραστοῦ φύσεως . 
εἰ μὲν οὖν μία ἐστὶν Ἀφροδίτη ἢ διτταί , Οὐρανία τε καὶ Πάνδημος , οὐκ οἶδα · καὶ γὰρ Ζεὺς ὁ αὐτὸς δοκῶν εἶναι πολλὰς ἐπωνυμίας ἔχει · ὅτι γε μέντοι χωρὶς ἑκατέρᾳ βωμοί τε καὶ ναοί εἰσι καὶ θυσίαι τῇ μὲν Πανδήμῳ ῥᾳδιουργότεραι , τῇ δὲ Οὐρανίᾳ ἁγνότεραι , οἶδα . 
εἰκάσαις δ’ ἂν καὶ τοὺς ἔρωτας τὴν μὲν Πάνδημον τῶν σωμάτων ἐπιπέμπειν , τὴν δ’ Οὐρανίαν τῆς ψυχῆς τε καὶ τῆς φιλίας καὶ τῶν καλῶν ἔργων . 
ὑφ’ οὗ δὴ καὶ σύ , ὦ Καλλία , κατέχεσθαι μοι δοκεῖς ἔρωτος . 
τεκμαίρομαι δὲ τῇ τοῦ ἐρωμένου καλοκἀγαθίᾳ καὶ ὅτι σε ὁρῶ τὸν πατέρα αὐτοῦ παραλαμβάνοντα εἰς τὰς πρὸς τοῦτον συνουσίας . 
οὐδὲν γὰρ τούτων ἐστὶν ἀπόκρυφον πατρὸς τῷ καλῷ τε κἀγαθῷ ἐραστῇ . 
καὶ ὁ Ἑρμογένης εἶπε · νὴ τὴν Ἥραν , ἔφη , ὦ Σώκρατες , ἄλλα τέ σου πολλὰ ἄγαμαι καὶ ὅτι νῦν ἅμα χαριζόμενος Καλλίᾳ καὶ παιδεύεις αὐτὸν οἷόνπερ χρὴ εἶναι . 
νὴ Δί’ , ἔφη , ὅπως δὲ καὶ ἔτι μᾶλλον εὐφραίνηται , βούλομαι αὐτῷ μαρτυρῆσαι ὡς καὶ πολὺ κρείττων ἐστὶν ὁ τῆς ψυχῆς ἢ ὁ τοῦ σώματος ἔρως . 
ὅτι μὲν γὰρ δὴ ἄνευ φιλίας συνουσία οὐδεμία ἀξιόλογος πάντες ἐπιστάμεθα . 
φιλεῖν γε μὴν τῶν μὲν τὸ ἦθος ἀγαμένων ἀνάγκη ἡδεῖα καὶ ἐθελουσία καλεῖται · τῶν δὲ τοῦ σώματος ἐπιθυμούντων πολλοὶ μὲν τοὺς τρόπους μέμφονται καὶ μισοῦσι τῶν ἐρωμένων · 
ἂν δὲ καὶ ἀμφότερα στέρξωσι , τὸ μὲν τῆς ὥρας ἄνθος ταχὺ δήπου παρακμάζει , ἀπολείποντος δὲ τούτου ἀνάγκη καὶ τὴν φιλίαν συναπομαραίνεσθαι , ἡ δὲ ψυχὴ ὅσονπερ ἂν χρόνον ἴῃ ἐπὶ τὸ φρονιμώτερον καὶ ἀξιεραστοτέρα γίγνεται . 
καὶ μὴν ἐν μὲν τῇ τῆς μορφῆς χρήσει ἔνεστί τις καὶ κόρος , ὥστε ἅπερ καὶ πρὸς τὰ σιτία διὰ πλησμονήν , ταῦτα ἀνάγκη καὶ πρὸς τὰ παιδικὰ πάσχειν · ἡ δὲ τῆς ψυχῆς φιλία διὰ τὸ ἁγνὴ εἶναι καὶ ἀκορεστοτέρα ἐστίν , οὐ μέντοι , ὥς γ’ ἄν τις οἰηθείη , διὰ τοῦτο καὶ ἀνεπαφροδιτοτέρα , ἀλλὰ σαφῶς καὶ ἀποτελεῖται ἡ εὐχὴ ἐν ᾗ αἰτούμεθα τὴν θεὸν ἐπαφρόδιτα καὶ ἔπη καὶ ἔργα διδόναι . 
ὡς μὲν γὰρ ἄγαταί τε καὶ φιλεῖ τὸν ἐρώμενον θάλλουσα μορφῇ τε ἐλευθερίᾳ καὶ ἤθει αἰδήμονί τε καὶ γενναίῳ ψυχὴ εὐθὺς ἐν τοῖς ἥλιξιν ἡγεμονική τε ἅμα καὶ φιλόφρων οὖσα οὐδὲν ἐπιδεῖται λόγου · ὅτι δὲ εἰκὸς καὶ ὑπὸ τῶν παιδικῶν τὸν τοιοῦτον ἐραστὴν ἀντιφιλεῖσθαι , καὶ τοῦτο διδάξω . 
πρῶτον μὲν γὰρ τίς μισεῖν δύναιτ’ ἂν ὑφ’ οὗ εἰδείη καλός τε καὶ ἀγαθὸς νομιζόμενος ; 
ἔπειτα δὲ ὁρῴη αὐτὸν τὰ τοῦ παιδὸς καλὰ μᾶλλον ἢ τὰ ἑαυτοῦ ἡδέα σπουδάζοντα ; 
πρὸς δὲ τούτοις πιστεύοι μήτ’ ἂν †παρά τι ποιήσῃ† 
μήτ’ ἂν καμὼν ἀμορφότερος γένηται , μειωθῆναι ἂν τὴν φιλίαν ; 
οἷς γε μὴν κοινὸν τὸ φιλεῖσθαι , πῶς οὐκ ἀνάγκη τούτους ἡδέως μὲν προσορᾶν ἀλλήλους , εὐνοϊκῶς δὲ διαλέγεσθαι , πιστεύειν δὲ καὶ πιστεύεσθαι , καὶ προνοεῖν μὲν ἀλλήλων , συνήδεσθαι δ’ ἐπὶ ταῖς καλαῖς πράξεσι , συνάχθεσθαι δὲ ἄν τι σφάλμα προσπίπτῃ , τότε δ’ εὐφραινομένους διατελεῖν , ὅταν ὑγιαίνοντες συνῶσιν , ἂν δὲ κάμῃ ὁπότερος οὖν , πολὺ συνεχεστέραν τὴν συνουσίαν ἔχειν , καὶ ἀπόντων ἔτι μᾶλλον ἢ παρόντων ἐπιμελεῖσθαι ; 
οὐ ταῦτα πάντα ἐπαφρόδιτα ; 
διά γέ τοι τὰ τοιαῦτα ἔργα ἅμα ἐρῶντες τῆς φιλίας καὶ χρώμενοι αὐτῇ εἰς γῆρας διατελοῦσι . 
τὸν δὲ ἐκ τοῦ σώματος κρεμάμενον διὰ τί ἀντιφιλήσειεν ἂν ὁ παῖς ; 
πότερον ὅτι ἑαυτῷ μὲν νέμει ὧν ἐπιθυμεῖ , τῷ δὲ παιδὶ τὰ ἐπονειδιστότατα ; 
ἢ διότι ἃ σπεύδει πράττειν παρὰ τῶν παιδικῶν , εἴργει μάλιστα τοὺς οἰκείους ἀπὸ τούτων ; 
καὶ μὴν ὅτι γε οὐ βιάζεται , ἀλλὰ πείθει , διὰ τοῦτο μᾶλλον μισητέος . 
ὁ μὲν γὰρ βιαζόμενος ἑαυτὸν πονηρὸν ἀποδεικνύει , ὁ δὲ πείθων τὴν τοῦ ἀναπειθομένου ψυχὴν διαφθείρει . 
ἀλλὰ μὴν καὶ ὁ χρημάτων γε ἀπεμπολῶν τὴν ὥραν τί μᾶλλον στέρξει τὸν πριάμενον ἢ ὁ ἐν ἀγορᾷ πωλῶν καὶ ἀποδιδόμενος ; 
οὐ μὴν ὅτι γε ὡραῖος ἀώρῳ , οὐδὲ ὅτι γε καλὸς οὐκέτι καλῷ καὶ ἐρῶντι οὐκ ἐρῶν ὁμιλεῖ , φιλήσει αὐτόν . 
οὐδὲ γὰρ ὁ παῖς τῷ ἀνδρὶ ὥσπερ γυνὴ κοινωνεῖ τῶν ἐν τοῖς ἀφροδισίοις εὐφροσυνῶν , ἀλλὰ νήφων μεθύοντα ὑπὸ τῆς ἀφροδίτης θεᾶται . 
ἐξ ὧν οὐδὲν θαυμαστὸν εἰ καὶ τὸ ὑπερορᾶν ἐγγίγνεται αὐτῷ τοῦ ἐραστοῦ . 
καὶ σκοπῶν δ’ ἄν τις εὕροι ἐκ μὲν τῶν διὰ τοὺς τρόπους φιλουμένων οὐδὲν χαλεπὸν γεγενημένον , ἐκ δὲ τῆς ἀναιδοῦς ὁμιλίας πολλὰ ἤδη καὶ ἀνόσια πεπραγμένα . 
ὡς δὲ καὶ ἀνελεύθερος ἡ συνουσία τῷ τὸ σῶμα μᾶλλον ἢ τῷ τὴν ψυχὴν ἀγαπῶντι , νῦν τοῦτο δηλώσω . 
ὁ μὲν γὰρ παιδεύων λέγειν τε ἃ δεῖ καὶ πράττειν δικαίως ἂν ὥσπερ Χείρων καὶ Φοῖνιξ ὑπ’ Ἀχιλλέως τιμῷτο , ὁ δὲ τοῦ σώματος ὀρεγόμενος εἰκότως ἂν ὥσπερ πτωχὸς περιέποιτο . 
ἀεὶ γάρ τοι προσαιτῶν καὶ προσδεόμενος ἢ φιλήματος ἢ ἄλλου τινὸς ψηλαφήματος παρακολουθεῖ . 
εἰ δὲ λαμυρώτερον λέγω , μὴ θαυμάζετε · ὅ τε γὰρ οἶνος συνεπαίρει καὶ ὁ ἀεὶ σύνοικος ἐμοὶ ἔρως κεντρίζει εἰς τὸν ἀντίπαλον ἔρωτα αὐτῷ παρρησιάζεσθαι . 
καὶ γὰρ δὴ δοκεῖ μοι ὁ μὲν τῷ εἴδει τὸν νοῦν προσέχων μεμισθωμένῳ χῶρον ἐοικέναι . 
οὐ γὰρ ὅπως πλείονος ἄξιος γένηται ἐπιμελεῖται , ἀλλ’ ὅπως αὐτὸς ὅτι πλεῖστα ὡραῖα καρπώσεται . 
ὁ δὲ τῆς φιλίας ἐφιέμενος μᾶλλον ἔοικε τῷ τὸν οἰκεῖον ἀγρὸν κεκτημένῳ · πάντοθεν γοῦν φέρων ὅ τι ἂν δύνηται πλείονος ἄξιον ποιεῖ τὸν ἐρώμενον . 
καὶ μὴν καὶ τῶν παιδικῶν ὃς μὲν ἂν εἰδῇ ὅτι ὁ τοῦ εἴδους ἐπαρκῶν ἄρξει τοῦ ἐραστοῦ , εἰκὸς αὐτὸν τἆλλα ῥᾳδιουργεῖν · ὃς δ’ ἂν γιγνώσκῃ ὅτι ἂν μὴ καλὸς κἀγαθὸς ᾖ , οὐ καθέξει τὴν φιλίαν , τοῦτον προσήκει μᾶλλον ἀρετῆς ἐπιμελεῖσθαι . 
μέγιστον δ’ ἀγαθὸν τῷ ὀρεγομένῳ ἐκ παιδικῶν φίλον ἀγαθὸν ποιήσασθαι ὅτι ἀνάγκη καὶ αὐτὸν ἀσκεῖν ἀρετήν . 
οὐ γὰρ οἷόν τε πονηρὰ αὐτὸν ποιοῦντα ἀγαθὸν τὸν συνόντα ἀποδεῖξαι , οὐδέ γε ἀναισχυντίαν καὶ ἀκρασίαν παρεχόμενον ἐγκρατῆ καὶ αἰδούμενον τὸν ἐρώμενον ποιῆσαι . 
ἐπιθυμῶ δέ σοι , ἔφη , ὦ Καλλία , καὶ μυθολογῆσαι ὡς οὐ μόνον ἄνθρωποι ἀλλὰ καὶ θεοὶ καὶ ἥρωες τὴν τῆς ψυχῆς φιλίαν περὶ πλείονος ἢ τὴν τοῦ σώματος χρῆσιν ποιοῦνται . 
Ζεύς τε γὰρ ὅσων μὲν θνητῶν οὐσῶν μορφῆς ἠράσθη , συγγενόμενος εἴα αὐτὰς θνητὰς εἶναι · ὅσων δὲ ψυχαῖς ἀγαθαῖς ἀγασθείη , ἀθανάτους τούτους ἐποίει · ὧν Ἡρακλῆς μὲν καὶ Διόσκουροί εἰσι , λέγονται δὲ καὶ ἄλλοι · 
καὶ ἐγὼ δέ φημι καὶ Γανυμήδην οὐ σώματος ἀλλὰ ψυχῆς ἕνεκα ὑπὸ Διὸς εἰς Ὄλυμπον ἀνενεχθῆναι . 
μαρτυρεῖ δὲ καὶ τοὔνομα αὐτοῦ · ἔστι μὲν γὰρ δήπου καὶ Ὁμήρῳγάνυται δέ τ’ ἀκούων.ηομ.τοῦτο δὲ φράζει ὅτι ἥδεται δέ τ’ ἀκούων . 
ἔστι δὲ καὶ ἄλλοθί πουπυκινὰ φρεσὶ μήδεα εἰδώς.ηομ.τοῦτο δ’ αὖ λέγει σοφὰ φρεσὶ βουλεύματα εἰδώς . 
ἐξ οὖν συναμφοτέρων τούτων οὐχ ἡδυσώματος ὀνομασθεὶς ὁ Γανυμήδης ἀλλ’ ἡδυγνώμων ἐν θεοῖς τετίμηται . 
ἀλλὰ μήν , ὦ Νικήρατε , καὶ Ἀχιλλεὺς Ὁμήρῳ πεποίηται οὐχ ὡς παιδικοῖς Πατρόκλῳ ἀλλ’ ὡς ἑταίρῳ ἀποθανόντι ἐκπρεπέστατα τιμωρῆσαι . 
καὶ Ὀρέστης δὲ καὶ Πυλάδης καὶ Θησεὺς καὶ Πειρίθους καὶ ἄλλοι δὲ πολλοὶ τῶν ἡμιθέων οἱ ἄριστοι ὑμνοῦνται οὐ διὰ τὸ συγκαθεύδειν ἀλλὰ διὰ τὸ ἄγασθαι ἀλλήλους τὰ μέγιστα καὶ κάλλιστα κοινῇ διαπεπρᾶχθαι . 
τί δέ , τὰ νῦν καλὰ ἔργα οὐ πάντ’ ἂν εὕροι τις ἕνεκα ἐπαίνου ὑπὸ τῶν καὶ πονεῖν καὶ κινδυνεύειν ἐθελόντων πραττόμενα μᾶλλον ἢ ὑπὸ τῶν ἐθιζομένων ἡδονὴν ἀντ’ εὐκλείας αἱρεῖσθαι ; 
καίτοι Παυσανίας γε ὁ Ἀγάθωνος τοῦ ποιητοῦ ἐραστὴς ἀπολογούμενος ὑπὲρ τῶν ἀκρασίᾳ ἐγκαλινδουμένων εἴρηκεν ὡς καὶ στράτευμα ἀλκιμώτατον ἂν γένοιτο ἐκ παιδικῶν τε καὶ ἐραστῶν . 
τούτους γὰρ ἂν ἔφη οἴεσθαι μάλιστα αἰδεῖσθαι ἀλλήλους ἀπολείπειν , θαυμαστὰ λέγων , εἴ γε οἱ ψόγου τε ἀφροντιστεῖν καὶ ἀναισχυντεῖν πρὸς ἀλλήλους ἐθιζόμενοι , οὗτοι μάλιστα αἰσχυνοῦνται αἰσχρόν τι ποιεῖν . 
καὶ μαρτύρια δὲ ἐπήγετο ὡς ταῦτα ἐγνωκότες εἶεν καὶ Θηβαῖοι καὶ Ἠλεῖοι · συγκαθεύδοντας γοῦν αὐτοῖς ὅμως παρατάττεσθαι ἔφη τὰ παιδικὰ εἰς τὸν ἀγῶνα , οὐδὲν τοῦτο σημεῖον λέγων ὅμοιον . 
ἐκείνοις μὲν γὰρ ταῦτα νόμιμα , ἡμῖν δ’ ἐπονείδιστα . 
δοκοῦσι δ’ ἔμοιγε οἱ μὲν παραταττόμενοι ἀπιστοῦσιν ἐοικέναι μὴ χωρὶς γενόμενοι οἱ ἐρώμενοι οὐκ ἀποτελῶσι τὰ τῶν ἀγαθῶν ἀνδρῶν ἔργα . 
Λακεδαιμόνιοι δὲ οἱ νομίζοντες , ἐὰν καὶ ὀρεχθῇ τις σώματος , μηδενὸς ἂν ἔτι καλοῦ κἀγαθοῦ τοῦτον τυχεῖν , οὕτω τελέως τοὺς ἐρωμένους ἀγαθοὺς ἀπεργάζονται ὡς καὶ μετὰ ξένων κἂν μὴ ἐν τῇ αὐτῇ [πόλει] 
ταχθῶσι τῷ ἐραστῇ , ὁμοίως αἰδοῦνται τοὺς παρόντας ἀπολείπειν . 
θεὰν γὰρ οὐ τὴν Ἀναίδειαν ἀλλὰ τὴν Αἰδῶ νομίζουσι . 
δοκοῦμεν δ’ ἄν μοι πάντες ὁμόλογοι γενέσθαι περὶ ὧν λέγω , εἰ ὧδε ἐπισκοποῖμεν , τῷ ποτέρως παιδὶ φιληθέντι μᾶλλον ἄν τις πιστεύσειεν ἢ χρήματα ἢ τέκνα ἢ χάριτας παρακατατίθεσθαι . 
ἐγὼ μὲν γὰρ οἶμαι καὶ αὐτὸν τὸν τῷ εἴδει τοῦ ἐρωμένου χρώμενον μᾶλλον ἂν ταῦτα πάντα τῷ τὴν ψυχὴν ἐρασμίῳ πιστεῦσαι . 
σοί γε μήν , ὦ Καλλία , δοκεῖ μοι ἄξιον εἶναι καὶ θεοῖς χάριν εἰδέναι ὅτι σοι Αὐτολύκου ἔρωτα ἐνέβαλον . 
ὡς μὲν γὰρ φιλότιμός ἐστιν εὔδηλον , ὃς τοῦ κηρυχθῆναι ἕνεκα νικῶν παγκράτιον πολλοὺς μὲν πόνους , πολλὰ δ’ ἄλγη ἀνέχεται . 
εἰ δὲ οἴοιτο μὴ μόνον ἑαυτὸν καὶ τὸν πατέρα κοσμήσειν , ἀλλ’ ἱκανὸς γενήσεσθαι δῑ ἀνδραγαθίαν καὶ φίλους εὖ ποιεῖν καὶ τὴν πατρίδα αὔξειν τροπαῖα τῶν πολεμίων ἱστάμενος , καὶ διὰ ταῦτα περίβλεπτός τε καὶ ὀνομαστὸς ἔσεσθαι καὶ ἐν Ἕλλησι καὶ ἐν βαρβάροις , πῶς οὐκ οἴει αὐτόν , ὅντιν’ ἡγοῖτο εἰς ταῦτα συνεργὸν εἶναι κράτιστον , τοῦτον ταῖς μεγίσταις ἂν τιμαῖς περιέπειν ; 
εἰ οὖν βούλει τούτῳ ἀρέσκειν , σκεπτέον μέν σοι ποῖα ἐπιστάμενος Θεμιστοκλῆς ἱκανὸς ἐγένετο τὴν Ἑλλάδα ἐλευθεροῦν , σκεπτέον δὲ ποῖά ποτε εἰδὼς Περικλῆς κράτιστος ἐδόκει τῇ πατρίδι σύμβουλος εἶναι , ἀθρητέον δὲ καὶ πῶς ποτε Σόλων φιλοσοφήσας νόμους κρατίστους τῇ πόλει κατέθηκεν , ἐρευνητέον δὲ καὶ ποῖα Λακεδαιμόνιοι ἀσκοῦντες κράτιστοι δοκοῦσιν ἡγεμόνες εἶναι · προξενεῖς δὲ καὶ κατάγονται ἀεὶ παρὰ σοὶ οἱ κράτιστοι αὐτῶν . 
ὡς μὲν οὖν σοι ἡ πόλις ταχὺ ἂν ἐπιτρέψειεν αὑτήν , εἰ βούλει , εὖ ἴσθι . 
τὰ μέγιστα γάρ σοι ὑπάρχει · εὐπατρίδης εἶ , ἱερεὺς θεῶν τῶν ἀπ’ Ἐρεχθέως , οἳ καὶ ἐπὶ τὸν βάρβαρον σὺν Ἰάκχῳ ἐστράτευσαν , καὶ νῦν ἐν τῇ ἑορτῇ ἱεροπρεπέστατος δοκεῖς εἶναι τῶν προγεγενημένων , καὶ σῶμα ἀξιοπρεπέστατον μὲν ἰδεῖν τῆς πόλεως ἔχεις , ἱκανὸν δὲ μόχθους ὑποφέρειν . 
εἰ δ’ ὑμῖν δοκῶ σπουδαιολογῆσαι μᾶλλον ἢ παρὰ πότον πρέπει , μηδὲ τοῦτο θαυμάζετε . 
ἀγαθῶν γὰρ φύσει καὶ τῆς ἀρετῆς φιλοτίμως ἐφιεμένων ἀεί ποτε τῇ πόλει συνεραστὴς ὢν διατελῶ . 
οἱ μὲν δὴ ἄλλοι περὶ τῶν ῥηθέντων διελέγοντο , ὁ δ’ Αὐτόλυκος κατεθεᾶτο τὸν Καλλίαν . 
καὶ ὁ Καλλίας δὲ παρορῶν εἰς ἐκεῖνον εἶπεν · οὐκοῦν σύ με , ὦ Σώκρατες , μαστροπεύσεις πρὸς τὴν πόλιν , ὅπως πράττω τὰ πολιτικὰ καὶ ἀεὶ ἀρεστὸς ὦ αὐτῇ ; 
ναὶ μὰ Δί’ , ἔφη , ἂν ὁρῶσί γέ σε μὴ τῷ δοκεῖν ἀλλὰ τῷ ὄντι ἀρετῆς ἐπιμελούμενον . 
ἡ μὲν γὰρ ψευδὴς δόξα ταχὺ ἐλέγχεται ὑπὸ τῆς πείρας · ἡ δ’ ἀληθὴς ἀνδραγαθία , ἂν μὴ θεὸς βλάπτῃ , ἀεὶ ἐν ταῖς πράξεσι λαμπροτέραν τὴν εὔκλειαν συμπαρέχεται . 
οὗτος μὲν δὴ ὁ λόγος ἐνταῦθα ἔληξεν . 
Αὐτόλυκος δὲ (ἤδη γὰρ ὥρα ἦν αὐτᾦ 
ἐξανίστατο εἰς περίπατον · καὶ ὁ Λύκων ὁ πατὴρ αὐτῷ συνεξιὼν ἐπιστραφεὶς εἶπε · Νὴ τὴν Ἥραν , ὦ Σώκρατες , καλός γε κἀγαθὸς δοκεῖς μοι ἄνθρωπος εἶναι . 
ἐκ δὲ τούτου πρῶτον μὲν θρόνος τις ἔνδον κατετέθη , ἔπειτα δὲ ὁ Συρακόσιος εἰσελθὼν εἶπεν · ὦ ἄνδρες , Ἀριάδνη εἴσεισιν εἰς τὸν ἑαυτῆς τε καὶ Διονύσου θάλαμον · μετὰ δὲ τοῦθ’ ἥξει Διόνυσος ὑποπεπωκὼς παρὰ θεοῖς καὶ εἴσεισι πρὸς αὐτήν , ἔπειτα παιξοῦνται πρὸς ἀλλήλους . 
ἐκ τούτου πρῶτον μὲν ἡ Ἀριάδνη ὡς νύμφη κεκοσμημένη παρῆλθε καὶ ἐκαθέζετο ἐπὶ τοῦ θρόνου . 
οὔπω δὲ φαινομένου τοῦ Διονύσου ηὐλεῖτο ὁ βακχεῖος ῥυθμός . 
ἔνθα δὴ ἠγάσθησαν τὸν ὀρχηστοδιδάσκαλον . 
εὐθὺς μὲν γὰρ ἡ Ἀριάδνη ἀκούσασα τοιοῦτόν τι ἐποίησεν ὡς πᾶς ἂν ἔγνω ὅτι ἀσμένη ἤκουσε · καὶ ὑπήντησε μὲν οὒ οὐδὲ ἀνέστη , δήλη δ’ ἦν μόλις ἠρεμοῦσα . 
ἐπεί γε μὴν κατεῖδεν αὐτὴν ὁ Διόνυσος , ἐπιχορεύσας ὥσπερ ἂν εἴ τις φιλικώτατα ἐκαθέζετο ἐπὶ τῶν γονάτων , καὶ περιλαβὼν ἐφίλησεν αὐτήν . 
ἡ δ’ αἰδουμένῃ μὲν ἐῴκει , ὅμως δὲ φιλικῶς ἀντιπεριελάμβανεν . 
οἱ δὲ συμπόται ὁρῶντες ἅμα μὲν ἐκρότουν , ἅμα δὲ ἐβόων αὖθις . 
ὡς δὲ ὁ Διόνυσος ἀνιστάμενος συνανέστησε μεθ’ ἑαυτοῦ τὴν Ἀριάδνην , ἐκ τούτου δὴ φιλούντων τε καὶ ἀσπαζομένων ἀλλήλους σχήματα παρῆν θεάσασθαι . 
οἱ δ’ ὁρῶντες ὄντως καλὸν μὲν τὸν Διόνυσον , ὡραίαν δὲ τὴν Ἀριάδνην , οὐ σκώπτοντας δὲ ἀλλ’ ἀληθινῶς τοῖς στόμασι φιλοῦντας , πάντες ἀνεπτερωμένοι ἐθεῶντο . 
καὶ γὰρ ἤκουον τοῦ Διονύσου μὲν ἐπερωτῶντος αὐτὴν εἰ φιλεῖ αὐτόν , τῆς δὲ οὕτως ἐπομνυούσης <ὥστε> 
μὴ μόνον τὸν Διόνυσον ἀλλὰ καὶ τοὺς παρόντας ἅπαντας συνομόσαι ἂν ἦ μὴν τὸν παῖδα καὶ τὴν παῖδα ὑπ’ ἀλλήλων φιλεῖσθαι . 
ἐῴκεσαν γὰρ οὐ δεδιδαγμένοις τὰ σχήματα ἀλλ’ ἐφειμένοις πράττειν ἃ πάλαι ἐπεθύμουν . 
τέλος δὲ οἱ συμπόται ἰδόντες περιβεβληκότας τε ἀλλήλους καὶ ὡς εἰς εὐνὴν ἀπιόντας , οἱ μὲν ἄγαμοι γαμεῖν ἐπώμνυσαν , οἱ δὲ γεγαμηκότες ἀναβάντες ἐπὶ τοὺς ἵππους ἀπήλαυνον πρὸς τὰς ἑαυτῶν γυναῖκας , ὅπως τούτων τύχοιεν . 
Σωκράτης δὲ καὶ τῶν ἄλλων οἱ ὑπομείναντες πρὸς Λύκωνα καὶ τὸν υἱὸν σὺν Καλλίᾳ περιπατήσοντες ἀπῆλθον . 
αὕτη τοῦ τότε συμποσίου κατάλυσις ἐγένετο .
