Λυσιστράτη ἀλλ’ εἴ τις ἐς Βακχεῖον αὐτὰς ἐκάλεσεν , ἢ ’ς Πανὸς ἢ ’πὶ Κωλιάδ’ ἢ ’ς Γενετυλλίδος , οὐδ’ ἂν διελθεῖν ἦν ἂν ὑπὸ τῶν τυμπάνων . 
νῦν δ’ οὐδεμία πάρεστιν ἐνταυθοῖ γυνή · 
πλὴν ἥ γ’ ἐμὴ κωμῆτις ἥδ’ ἐξέρχεται . 
χαῖρ’ ὦ Καλονίκη . 
Καλονίκη καὶ σύ γ’ ὦ Λυσιστράτη . 
τί συντετάραξαι ; 
μὴ σκυθρώπαζ’ ὦ τέκνον . 
οὐ γὰρ πρέπει σοι τοξοποιεῖν τὰς ὀφρῦς . 
Λυσιστράτη ἀλλ’ ὦ Καλονίκη κάομαι τὴν καρδίαν , καὶ πόλλ’ ὑπὲρ ἡμῶν τῶν γυναικῶν ἄχθομαι , ὁτιὴ παρὰ μὲν τοῖς ἀνδράσιν νενομίσμεθα εἶναι πανοῦργοι— 
Καλονίκη καὶ γάρ ἐσμεν νὴ Δία . 
Λυσιστράτη εἰρημένον δ’ αὐταῖς ἀπαντᾶν ἐνθάδε βουλευσομέναισιν οὐ περὶ φαύλου πράγματος , εὕδουσι κοὐχ ἥκουσιν . 
Καλονίκη ἀλλ’ ὦ φιλτάτη ἥξουσι · χαλεπή τοι γυναικῶν ἔξοδος . 
ἡ μὲν γὰρ ἡμῶν περὶ τὸν ἄνδρ’ ἐκύπτασεν , ἡ δ’ οἰκέτην ἤγειρεν , ἡ δὲ παιδίον κατέκλινεν , ἡ δ’ ἔλουσεν , ἡ δ’ ἐψώμισεν . 
Λυσιστράτη ἀλλ’ ἕτερά τἄρ’ ἦν τῶνδε προὐργιαίτερα αὐταῖς . 
Καλονίκη τί δ’ ἐστὶν ὦ φίλη Λυσιστράτη , ἐφ’ ὅ τι ποθ’ ἡμᾶς τὰς γυναῖκας συγκαλεῖς ; 
τί τὸ πρᾶγμα ; 
πηλίκον τι ; 
Λυσιστράτη μέγα . 
Καλονίκη μῶν καὶ παχύ ; 
Λυσιστράτη καὶ νὴ Δία παχύ . 
Καλονίκη κᾆτα πῶς οὐχ ἥκομεν ; 
Λυσιστράτη οὐχ οὗτος ὁ τρόπος · ταχὺ γὰρ ἂν ξυνήλθομεν . 
ἀλλ’ ἔστιν ὑπ’ ἐμοῦ πρᾶγμ’ ἀνεζητημένον πολλαῖσί τ’ ἀγρυπνίαισιν ἐρριπτασμένον . 
Καλονίκη ἦ πού τι λεπτόν ἐστι τοὐρριπτασμένον . 
Λυσιστράτη οὕτω γε λεπτὸν ὥσθ’ ὅλης τῆς Ἑλλάδος ἐν ταῖς γυναιξίν ἐστιν ἡ σωτηρία . 
Καλονίκη ἐν ταῖς γυναιξίν ; 
ἐπ’ ὀλίγου γ’ ὠχεῖτ’ ἄρα . 
Λυσιστράτη ὡς ἔστ’ ἐν ἡμῖν τῆς πόλεως τὰ πράγματα , ἢ μηκέτ’ εἶναι μήτε Πελοποννησίους— 
Καλονίκη βέλτιστα τοίνυν μηκέτ’ εἶναι νὴ Δία . 
Λυσιστράτη 
Βοιωτίους τε πάντας ἐξολωλέναι . 
Καλονίκη μὴ δῆτα πάντας γ’ , ἀλλ’ ἄφελε τὰς ἐγχέλεις . 
Λυσιστράτη περὶ τῶν Ἀθηνῶν δ’ οὐκ ἐπιγλωττήσομαι τοιοῦτον οὐδέν · ἀλλ’ ὑπονόησον σύ μοι . 
ἢν δὲ ξυνέλθωσ’ αἱ γυναῖκες ἐνθάδε αἵ τ’ ἐκ Βοιωτῶν αἵ τε Πελοποννησίων ἡμεῖς τε , κοινῇ σώσομεν τὴν Ἑλλάδα . 
Καλονίκη τί δ’ ἂν γυναῖκες φρόνιμον ἐργασαίατο ἢ λαμπρόν , αἳ καθήμεθ’ ἐξηνθισμέναι , κροκωτοφοροῦσαι καὶ κεκαλλωπισμέναι καὶ Κιμμερίκ’ ὀρθοστάδια καὶ περιβαρίδας ; 
Λυσιστράτη ταῦτ’ αὐτὰ γάρ τοι κἄσθ’ ἃ σώσειν προσδοκῶ , τὰ κροκωτίδια καὶ τὰ μύρα χαἰ περιβαρίδες χἤγχουσα καὶ τὰ διαφανῆ χιτώνια . 
Καλονίκη τίνα δὴ τρόπον ποθ’ ; 
Λυσιστράτη ὥστε τῶν νῦν μηδένα ἀνδρῶν ἐπ’ ἀλλήλοισιν ἄρεσθαι δόρυ— 
Καλονίκη κροκωτὸν ἄρα νὴ τὼ θεὼ ’γὼ βάψομαι . 
Λυσιστράτη μηδ’ ἀσπίδα λαβεῖν— 
Καλονίκη 
Κιμμερικὸν ἐνδύσομαι . 
Λυσιστράτη μηδὲ ξιφίδιον . 
Καλονίκη κτήσομαι περιβαρίδας . 
Λυσιστράτη ἆρ’ οὐ παρεῖναι τὰς γυναῖκας δῆτ’ ἐχρῆν ; 
Καλονίκη οὐ γὰρ μὰ Δί’ ἀλλὰ πετομένας ἥκειν πάλαι . 
Λυσιστράτη ἀλλ’ ὦ μέλ’ ὄψει τοι σφόδρ’ αὐτὰς Ἀττικάς , ἅπαντα δρώσας τοῦ δέοντος ὕστερον . 
ἀλλ’ οὐδὲ Παράλων οὐδεμία γυνὴ πάρα , οὐδ’ ἐκ Σαλαμῖνος . 
Καλονίκη ἀλλ’ ἐκεῖναί γ’ οἶδ’ ὅτι ἐπὶ τῶν κελήτων διαβεβήκασ’ ὄρθριαι . 
Λυσιστράτη οὐδ’ ἃς προσεδόκων κἀλογιζόμην ἐγὼ πρώτας παρέσεσθαι δεῦρο τὰς Ἀχαρνέων γυναῖκας , οὐχ ἥκουσιν . 
Καλονίκη ἡ γοῦν Θεογένους ὡς δεῦρ’ ἰοῦσα θοὐκάταιον ἤρετο . 
ἀτὰρ αἵδε καὶ δή σοι προσέρχονταί τινες . 
Λυσιστράτη αἱδί θ’ ἕτεραι χωροῦσί τινες . 
Καλονίκη ἰοὺ ἰού , πόθεν εἰσίν ; 
Λυσιστράτη 
Ἀναγυρουντόθεν . 
Καλονίκη νὴ τὸν Δία · 
ὁ γοῦν ἀνάγυρός μοι κεκινῆσθαι δοκεῖ . 
Μυρρίνη μῶν ὕστεραι πάρεσμεν ὦ Λυσιστράτη ; 
τί φῄς ; 
τί σιγᾷς ; 
Λυσιστράτη οὔ σ’ ἐπαινῶ Μυρρίνη ἥκουσαν ἄρτι περὶ τοιούτου πράγματος . 
Μυρρίνη μόλις γὰρ ηὗρον ἐν σκότῳ τὸ ζώνιον . 
ἀλλ’ εἴ τι πάνυ δεῖ , ταῖς παρούσαισιν λέγε . 
Λυσιστράτη μὰ Δί’ ἀλλ’ ἐπαναμείνωμεν ὀλίγου γ’ οὕνεκα τάς τ’ ἐκ Βοιωτῶν τάς τε Πελοποννησίων γυναῖκας ἐλθεῖν . 
Μυρρίνη πολὺ σὺ κάλλιον λέγεις . 
ἡδὶ δὲ καὶ δὴ Λαμπιτὼ προσέρχεται . 
Λυσιστράτη ὦ φιλτάτη Λάκαινα χαῖρε Λαμπιτοῖ . 
οἷον τὸ κάλλος γλυκυτάτη σου φαίνεται . 
ὡς δ’ εὐχροεῖς , ὡς δὲ σφριγᾷ τὸ σῶμά σου . 
κἂν ταῦρον ἄγχοις . 
Λαμπιτῶ μάλα γ’ οἰῶ ναὶ τὼ σιώ · 
γυμνάδδομαι γὰρ καὶ ποτὶ πυγὰν ἅλλομαι . 
Καλονίκη ὡς δὴ καλὸν τὸ χρῆμα τιτθίων ἔχεις . 
Λαμπιτῶ ᾇπερ ἱερεῖόν τοί μ’ ὑποψαλάσσετε . 
Λυσιστράτη ἡδὶ δὲ ποδαπή ’σθ’ ἡ νεᾶνις ἡτέρα ; 
Λαμπιτῶ πρέσβειρά τοι ναὶ τὼ σιὼ Βοιωτία ἵκει ποθ’ ὑμέ . 
Μυρρίνη νὴ μὰ Δία Βοιωτία , καλόν γ’ ἔχουσα τὸ πεδίον . 
Καλονίκη καὶ νὴ Δία κομψότατα τὴν βληχώ γε παρατετιλμένη . 
Λυσιστράτη τίς δ’ ἡτέρα παῖς ; 
Λαμπιτῶ χαΐα ναὶ τὼ σιώ , 
Κορινθία δ’ αὖ . 
Καλονίκη χαΐα νὴ τὸν Δία δήλη ’στὶν οὖσα ταυταγὶ τἀντευθενί . 
Λαμπιτῶ τίς δ’ αὖ ξυναλίαξε τόνδε τὸν στόλον τὸν τᾶν γυναικῶν ; 
Λυσιστράτη ἥδ’ ἐγώ . 
Λαμπιτῶ μύσιδδέ τοι ὅ τι λῇς ποθ’ ἁμέ . 
Καλονίκη νὴ Δί’ ὦ φίλη γύναι , λέγε δῆτα τὸ σπουδαῖον ὅ τι τοῦτ’ ἐστί σοι . 
Λυσιστράτη λέγοιμ’ ἂν ἤδη . 
πρὶν λέγειν <δ’> , ὑμᾶς τοδὶ ἐπερήσομαί τι μικρόν . 
Καλονίκη ὅ τι βούλει γε σύ . 
Λυσιστράτη τοὺς πατέρας οὐ ποθεῖτε τοὺς τῶν παιδίων ἐπὶ στρατιᾶς ἀπόντας ; 
εὖ γὰρ οἶδ’ ὅτι πάσαισιν ὑμῖν ἐστιν ἀποδημῶν ἀνήρ . 
Καλονίκη ὁ γοῦν ἐμὸς ἀνὴρ πέντε μῆνας ὦ τάλαν ἄπεστιν ἐπὶ Θρᾴκης φυλάττων Εὐκράτη . 
Μυρρίνη ὁ δ’ ἐμός γε τελέους ἑπτὰ μῆνας ἐν Πύλῳ . 
Λαμπιτῶ ὁ δ’ ἐμός γα καἴ κ’ ἐκ τᾶς ταγᾶς ἔλσῃ ποκά , πορπακισάμενος φροῦδος ἀμπτάμενος ἔβα . 
Λυσιστράτη ἀλλ’ οὐδὲ μοιχοῦ καταλέλειπται φεψάλυξ . 
ἐξ οὗ γὰρ ἡμᾶς προὔδοσαν Μιλήσιοι , οὐκ εἶδον οὐδ’ ὄλισβον ὀκτωδάκτυλον , ὃς ἦν ἂν ἡμῖν σκυτίνη ’πικουρία . 
ἐθέλοιτ’ ἂν οὖν , εἰ μηχανὴν εὕροιμ’ ἐγώ , μετ’ ἐμοῦ καταλῦσαι τὸν πόλεμον ; 
Καλονίκη νὴ τὼ θεώ · 
ἔγωγ’ ἂν <οὖν> 
κἂν εἴ με χρείη τοὔγκυκλον τουτὶ καταθεῖσαν ἐκπιεῖν αὐθημερόν . 
Μυρρίνη ἐγὼ δέ γ’ ἂν κἂν ὡσπερεὶ ψῆτταν δοκῶ δοῦναι ἂν ἐμαυτῆς παρατεμοῦσα θἤμισυ . 
Λαμπιτῶ ἐγὼ δὲ καί κα ποττὸ Ταΰγετόν γ’ ἄνω ἔλσοιμ’ ὅπᾳ μέλλοιμί γ’ εἰράναν ἰδεῖν . 
Λυσιστράτη λέγοιμ’ ἄν · οὐ δεῖ γὰρ κεκρύφθαι τὸν λόγον . 
ἡμῖν γὰρ ὦ γυναῖκες , εἴπερ μέλλομεν ἀναγκάσειν τοὺς ἄνδρας εἰρήνην ἄγειν , ἀφεκτέ’ ἐστὶ— 
Καλονίκη τοῦ ; 
φράσον . 
Λυσιστράτη ποιήσετ’ οὖν ; 
Καλονίκη ποιήσομεν , κἂν ἀποθανεῖν ἡμᾶς δέῃ . 
Λυσιστράτη ἀφεκτέα τοίνυν ἐστὶν ἡμῖν τοῦ πέους . 
τί μοι μεταστρέφεσθε ; 
ποῖ βαδίζετε ; 
αὗται τί μοιμυᾶτε κἀνανεύετε ; 
τί χρὼς τέτραπται ; 
τί δάκρυον κατείβεται ; 
ποιήσετ’ ἢ οὐ ποιήσετ’ ; 
ἢ τί μέλλετε ; 
Καλονίκη οὐκ ἂν ποιήσαιμ’ , ἀλλ’ ὁ πόλεμος ἑρπέτω . 
Μυρρίνη μὰ Δί’ οὐδ’ ἐγὼ γάρ , ἀλλ’ ὁ πόλεμος ἑρπέτω . 
Λυσιστράτη ταυτὶ σὺ λέγεις ὦ ψῆττα ; 
καὶ μὴν ἄρτι γε ἔφησθα σαυτῆς κἂν παρατεμεῖν θἤμισυ . 
Καλονίκη ἄλλ’ ἄλλ’ ὅ τι βούλει · κἄν με χρῇ διὰ τοῦ πυρὸς ἐθέλω βαδίζειν · τοῦτο μᾶλλον τοῦ πέους . 
οὐδὲν γὰρ οἷον ὦ φίλη Λυσιστράτη . 
Λυσιστράτη τί δαὶ σύ ; 
Ἄλλη κἀγὼ βούλομαι διὰ τοῦ πυρός . 
Λυσιστράτη ὦ παγκατάπυγον θἠμέτερον ἅπαν γένος , οὐκ ἐτὸς ἀφ’ ἡμῶν εἰσιν αἱ τραγῳδίαι . 
οὐδὲν γάρ ἐσμεν πλὴν Ποσειδῶν καὶ σκάφη . 
ἀλλ’ ὦ φίλη Λάκαινα , σὺ γὰρ ἐὰν γένῃ μόνη μετ’ ἐμοῦ , τὸ πρᾶγμ’ ἀνασωσαίμεσθ’ ἔτ’ <ἄν> , ξυμψήφισαί μοι . 
Λαμπιτῶ χαλεπὰ μὲν ναὶ τὼ σιὼ γυναῖκάς ἐσθ’ ὑπνῶν ἄνευ ψωλᾶς μόνας . 
ὅμως γα μάν · δεῖ τᾶς γὰρ εἰράνας μάλ’ αὖ . 
Λυσιστράτη ὦ φιλτάτη σὺ καὶ μόνη τούτων γυνή . 
Καλονίκη εἰ δ’ ὡς μάλιστ’ ἀπεχοίμεθ’ οὗ σὺ δὴ λέγεις , ὃ μὴ γένοιτο , μᾶλλον ἂν διὰ τουτογὶ γένοιτ’ ἂν εἰρήνη ; 
Λυσιστράτη πολύ γε νὴ τὼ θεώ . 
εἰ γὰρ καθοίμεθ’ ἔνδον ἐντετριμμέναι , κἀν τοῖς χιτωνίοισι τοῖς Ἀμοργίνοις γυμναὶ παρίοιμεν δέλτα παρατετιλμέναι , στύοιντο δ’ ἅνδρες κἀπιθυμοῖεν σπλεκοῦν , ἡμεῖς δὲ μὴ προσίοιμεν ἀλλ’ ἀπεχοίμεθα , σπονδὰς ποιήσαιντ’ ἂν ταχέως , εὖ οἶδ’ ὅτι . 
Λαμπιτῶ ὁ γῶν Μενέλαος τᾶς Ἑλένας τὰ μᾶλά πᾳ γυμνᾶς παραϊδὼν ἐξέβαλ’ , οἰῶ , τὸ ξίφος . 
Καλονίκη τί δ’ ἢν ἀφιῶσ’ ἅνδρες ἡμᾶς ὦ μέλε ; 
Λυσιστράτη τὸ τοῦ Φερεκράτους , κύνα δέρειν δεδαρμένην . 
Καλονίκη φλυαρία ταῦτ’ ἐστὶ τὰ μεμιμημένα . 
ἐὰν λαβόντες δ’ ἐς τὸ δωμάτιον βίᾳ ἕλκωσιν ἡμᾶς ; 
Λυσιστράτη ἀντέχου σὺ τῶν θυρῶν . 
Καλονίκη ἐὰν δὲ τύπτωσιν ; 
Λυσιστράτη παρέχειν χρὴ κακὰ κακῶς . 
οὐ γὰρ ἔνι τούτοις ἡδονὴ τοῖς πρὸς βίαν . 
κἄλλως ὀδυνᾶν χρή · κἀμέλει ταχέως πάνυ ἀπεροῦσιν . 
οὐ γὰρ οὐδέποτ’ εὐφρανθήσεται ἀνήρ , ἐὰν μὴ τῇ γυναικὶ συμφέρῃ . 
Καλονίκη εἴ τοι δοκεῖ σφῷν ταῦτα , χἠμῖν ξυνδοκεῖ . 
Λαμπιτῶ καὶ τὼς μὲν ἁμῶν ἄνδρας ἁμὲς πείσομες παντᾷ δικαίως ἄδολον εἰράναν ἄγειν · 
τὸν τῶν Ἀσαναίων γα μὰν ῥυάχετον πᾷ κά τις ἀμπείσειεν αὖ μὴ πλαδδιῆν ; 
Λυσιστράτη ἡμεῖς ἀμέλει σοι τά γε παρ’ ἡμῖν πείσομεν . 
Λαμπιτῶ οὐχ ἇς πόδας κ’ ἔχωντι ταὶ τριήρεες , καὶ τὠργύριον τὤβυσσον ᾖ πὰρ τᾷ σιῷ . 
Λυσιστράτη ἀλλ’ ἔστι καὶ τοῦτ’ εὖ παρεσκευασμένον · 
καταληψόμεθα γὰρ τὴν ἀκρόπολιν τήμερον . 
ταῖς πρεσβυτάταις γὰρ προστέτακται τοῦτο δρᾶν , ἕως ἂν ἡμεῖς ταῦτα συντιθώμεθα , θύειν δοκούσαις καταλαβεῖν τὴν ἀκρόπολιν . 
Λαμπιτῶ παντᾷ κ’ ἔχοι , καὶ τᾷδε γὰρ λέγεις καλῶς . 
Λυσιστράτη τί δῆτα ταῦτ’ οὐχ ὡς τάχιστ’ ὦ Λαμπιτοῖ ξυνωμόσαμεν , ὅπως ἂν ἀρρήκτως ἔχῃ ; 
Λαμπιτῶ πάρφαινε μὰν τὸν ὅρκον , ὡς ὀμιόμεθα . 
Λυσιστράτη καλῶς λέγεις . 
ποῦ ’σθ’ ἡ Σκύθαινα ; 
ποῖ βλέπεις ; 
θὲς ἐς τὸ πρόσθεν ὑπτίαν τὴν ἀσπίδα , καί μοι δότω τὰ τόμιά τις . 
Καλονίκη 
Λυσιστράτη τίν’ ὅρκον ὁρκώσεις ποθ’ ἡμᾶς ; 
Λυσιστράτη ὅντινα ; 
εἰς ἀσπίδ’ , ὥσπερ φάσ’ ἐν Αἰσχύλῳ ποτέ , μηλοσφαγούσας . 
Καλονίκη μὴ σύ γ’ ὦ Λυσιστράτη εἰς ἀσπίδ’ ὀμόσῃς μηδὲν εἰρήνης πέρι . 
Λυσιστράτη τίς ἂν οὖν γένοιτ’ ἂν ὅρκος ; 
Καλονίκη εἰ λευκόν ποθεν ἵππον λαβοῦσαι τόμιον ἐντεμοίμεθα . 
Λυσιστράτη ποῖ λευκὸν ἵππον ; 
Καλονίκη ἀλλὰ πῶς ὀμούμεθα ἡμεῖς ; 
Λυσιστράτη ἐγώ σοι νὴ Δί’ , ἢν βούλῃ , φράσω . 
θεῖσαι μέλαιναν κύλικα μεγάλην ὑπτίαν , μηλοσφαγοῦσαι Θάσιον οἴνου σταμνίον ὀμόσωμεν ἐς τὴν κύλικα μὴ ’πιχεῖν ὕδωρ . 
Λαμπιτῶ φεῦ δᾶ τὸν ὅρκον ἄφατον ὡς ἐπαινίω . 
Λυσιστράτη φερέτω κύλικά τις ἔνδοθεν καὶ σταμνίον . 
Μυρρίνη ὦ φίλταται γυναῖκες , <ὁ> 
κεραμεὼν ὅσος . 
Καλονίκη ταύτην μὲν ἄν τις εὐθὺς ἡσθείη λαβών . 
Λυσιστράτη καταθεῖσα ταύτην προσλαβοῦ μοι τοῦ κάπρου . 
δέσποινα Πειθοῖ καὶ κύλιξ φιλοτησία , τὰ σφάγια δέξαι ταῖς γυναιξὶν εὐμενής . 
Καλονίκη εὔχρων γε θαἶμα κἀποπυτίζει καλῶς . 
Λαμπιτῶ καὶ μὰν ποτόδδει γ’ ἁδὺ ναὶ τὸν Κάστορα . 
Μυρρίνη ἐᾶτε πρώτην μ’ ὦ γυναῖκες ὀμνύναι . 
Καλονίκη μὰ τὴν Ἀφροδίτην οὔκ , ἐάν γε μὴ λάχῃς . 
Λυσιστράτη λάζυσθε πᾶσαι τῆς κύλικος ὦ Λαμπιτοῖ · 
λεγέτω δ’ ὑπὲρ ὑμῶν μί’ ἅπερ ἂν κἀγὼ λέγω · 
ὑμεῖς δ’ ἐπομεῖσθε ταὐτὰ κἀμπεδώσετε . 
οὐκ ἔστιν οὐδεὶς οὔτε μοιχὸς οὔτ’ ἀνήρ— 
Καλονίκη οὐκ ἔστιν οὐδεὶς οὔτε μοιχὸς οὔτ’ ἀνήρ— 
Λυσιστράτη ὅστις πρὸς ἐμὲ πρόσεισιν ἐστυκώς . 
λέγε . 
Καλονίκη ὅστις πρὸς ἐμὲ πρόσεισιν ἐστυκώς . 
παπαῖ ὑπολύεταί μου τὰ γόνατ’ ὦ Λυσιστράτη . 
Λυσιστράτη οἴκοι δ’ ἀταυρώτη διάξω τὸν βίον— 
Καλονίκη οἴκοι δ’ ἀταυρώτη διάξω τὸν βίον— 
Λυσιστράτη κροκωτοφοροῦσα καὶ κεκαλλωπισμένη , — 
Καλονίκη κροκωτοφοροῦσα καὶ κεκαλλωπισμένη , — 
Λυσιστράτη ὅπως ἂν ἁνὴρ ἐπιτυφῇ μάλιστά μου · 
Καλονίκη ὅπως ἂν ἁνὴρ ἐπιτυφῇ μάλιστά μου · 
Λυσιστράτη κοὐδέποθ’ ἑκοῦσα τἀνδρὶ τὠμῷ πείσομαι . 
Καλονίκη κοὐδέποθ’ ἑκοῦσα τἀνδρὶ τὠμῷ πείσομαι . 
Λυσιστράτη ἐὰν δέ μ’ ἄκουσαν βιάζηται βίᾳ , — 
Καλονίκη ἐὰν δέ μ’ ἄκουσαν βιάζηται βίᾳ , — 
Λυσιστράτη κακῶς παρέξω κοὐχὶ προσκινήσομαι . 
Καλονίκη κακῶς παρέξω κοὐχὶ προσκινήσομαι . 
Λυσιστράτη οὐ πρὸς τὸν ὄροφον ἀνατενῶ τὼ Περσικά . 
Καλονίκη οὐ πρὸς τὸν ὄροφον ἀνατενῶ τὼ Περσικά . 
Λυσιστράτη οὐ στήσομαι λέαιν’ ἐπὶ τυροκνήστιδος . 
Καλονίκη οὐ στήσομαι λέαιν’ ἐπὶ τυροκνήστιδος . 
Λυσιστράτη ταῦτ’ ἐμπεδοῦσα μὲν πίοιμ’ ἐντευθενί · 
Καλονίκη ταῦτ’ ἐμπεδοῦσα μὲν πίοιμ’ ἐντευθενί · 
Λυσιστράτη εἰ δὲ παραβαίην , ὕδατος ἐμπλῇθ’ ἡ κύλιξ . 
Καλονίκη εἰ δὲ παραβαίην , ὕδατος ἐμπλῇθ’ ἡ κύλιξ . 
Λυσιστράτη συνεπόμνυθ’ ὑμεῖς ταῦτα πᾶσαι ; 
Πᾶσαι νὴ Δία . 
Λυσιστράτη φέρ’ ἐγὼ καθαγίσω τήνδε . 
Καλονίκη τὸ μέρος γ’ ὦ φίλη , ὅπως ἂν ὦμεν εὐθὺς ἀλλήλων φίλαι . 
Λαμπιτῶ τίς ὡλολυγά ; 
Λυσιστράτη τοῦτ’ ἐκεῖν’ οὑγὼ ’λεγον · 
αἱ γὰρ γυναῖκες τὴν ἀκρόπολιν τῆς θεοῦ ἤδη κατειλήφασιν . 
ἀλλ’ ὦ Λαμπιτοῖ σὺ μὲν βάδιζε καὶ τὰ παρ’ ὑμῶν εὖ τίθει , τασδὶ δ’ ὁμήρους κατάλιφ’ ἡμῖν ἐνθάδε · 
ἡμεῖς δὲ ταῖς ἄλλαισι ταῖσιν ἐν πόλει ξυνεμβάλωμεν εἰσιοῦσαι τοὺς μοχλούς . 
Καλονίκη οὔκουν ἐφ’ ἡμᾶς ξυμβοηθήσειν οἴει τοὺς ἄνδρας εὐθύς ; 
Λυσιστράτη ὀλίγον αὐτῶν μοι μέλει . 
οὐ γὰρ τοσαύτας οὔτ’ ἀπειλὰς οὔτε πῦρ ἥξουσ’ ἔχοντες ὥστ’ ἀνοῖξαι τὰς πύλας ταύτας , ἐὰν μὴ ’φ’ οἷσιν ἡμεῖς εἴπομεν . 
Καλονίκη μὰ τὴν Ἀφροδίτην οὐδέποτέ γ’ · ἄλλως γὰρ ἂν ἄμαχοι γυναῖκες καὶ μιαραὶ κεκλῄμεθ’ ἄν . 
Χορὸς Γερόντων χώρει Δράκης , ἡγοῦ βάδην , εἰ καὶ τὸν ὦμον ἀλγεῖς κορμοῦ τοσουτονὶ βάρος χλωρᾶς φέρων ἐλάας . 
Χορὸς Γερόντων ἦ πόλλ’ ἄελπτ’ ἔνεστιν ἐν τῷ μακρῷ βίῳ φεῦ , ἐπεὶ τίς ἄν ποτ’ ἤλπισ’ ὦ Στρυμόδωρ’ ἀκοῦσαι γυναῖκας , ἃς ἐβόσκομεν κατ’ οἶκον ἐμφανὲς κακόν , κατὰ μὲν ἅγιον ἔχειν βρέτας , κατὰ δ’ ἀκρόπολιν ἐμὰν λαβεῖν μοχλοῖς δὲ καὶ κλῄθροισι τὰ προπύλαια πακτοῦν ; 
Χορὸς Γερόντων ἀλλ’ ὡς τάχιστα πρὸς πόλιν σπεύσωμεν ὦ Φιλοῦργε , ὅπως ἄν , αὐταῖς ἐν κύκλῳ θέντες τὰ πρέμνα ταυτί , ὅσαι τὸ πρᾶγμα τοῦτ’ ἐνεστήσαντο καὶ μετῆλθον , μίαν πυρὰν νήσαντες ἐμπρήσωμεν αὐτόχειρες πάσας , ὑπὸ ψήφου μιᾶς , πρώτην δὲ τὴν Λύκωνος . 
Χορὸς Γερόντων οὐ γὰρ μὰ τὴν Δήμητρ’ ἐμοῦ ζῶντος ἐγχανοῦνται · 
ἐπεὶ οὐδὲ Κλεομένης , ὃς αὐτὴν κατέσχε πρῶτος , ἀπῆθεν ἀψάλακτος , ἀλλ’ ὅμως Λακωνικὸν πνέων ᾤχετο θὤπλα παραδοὺς ἐμοί , σμικρὸν ἔχων πάνυ τριβώνιον , πινῶν ῥυπῶν ἀπαράτιλτος , ἓξ ἐτῶν ἄλουτος . 
Χορὸς Γερόντων οὕτως ἐπολιόρκησ’ ἐγὼ τὸν ἄνδρ’ ἐκεῖνον ὠμῶς ἐφ’ ἑπτακαίδεκ’ ἀσπίδων πρὸς ταῖς πύλαις καθεύδων . 
τασδὶ δὲ τὰς Εὐριπίδῃ θεοῖς τε πᾶσιν ἐχθρὰς ἐγὼ οὐκ ἄρα σχήσω παρὼν τολμήματος τοσούτου ; 
μή νυν ἔτ’ ἐν <τῇ> 
τετραπόλει τοὐμὸν τροπαῖον εἴη . 
Χορὸς Γερόντων ἀλλ’ αὐτὸ γάρ μοι τῆς ὁδοῦ λοιπόν ἐστι χωρίον τὸ πρὸς πόλιν τὸ σιμόν , οἷ σπουδὴν ἔχω · 
χὤπως ποτ’ ἐξαμπρεύσομεν τοῦτ’ ἄνευ κανθηλίου . 
ὡς ἐμοῦ γε τὼ ξύλω τὸν ὦμον ἐξιπώκατον · 
ἀλλ’ ὅμως βαδιστέον , καὶ τὸ πῦρ φυσητέον , μή μ’ ἀποσβεσθὲν λάθῃ πρὸς τῇ τελευτῇ τῆς ὁδοῦ . 
φῦ φῦ . 
ἰοὺ ἰοὺ τοῦ καπνοῦ . 
Χορὸς Γερόντων ὡς δεινὸν ὦναξ Ἡράκλεις προσπεσόν μ’ ἐκ τῆς χύτρας ὥσπερ κύων λυττῶσα τὠφθαλμὼ δάκνει · 
κἄστιν γε Λήμνιον τὸ πῦρ τοῦτο πάσῃ μηχανῇ . 
οὐ γὰρ <ἄν> 
ποθ’ ὧδ’ ὀδὰξ ἔβρυκε τὰς λήμας ἐμοῦ . 
σπεῦδε πρόσθεν ἐς πόλιν καὶ βοήθει τῇ θεῷ . 
ἢ πότ’ αὐτῇ μᾶλλον ἢ νῦν ὦ Λάχης ἀρήξομεν ; 
φῦ φῦ . 
ἰοὺ ἰοὺ τοῦ καπνοῦ . 
Χορὸς Γερόντων τουτὶ τὸ πῦρ ἐγρήγορεν θεῶν ἕκατι καὶ ζῇ . 
οὔκουν ἄν , εἰ τὼ μὲν ξύλω θείμεσθα πρῶτον αὐτοῦ , τῆς ἀμπέλου δ’ ἐς τὴν χύτραν τὸν φανὸν ἐγκαθέντες ἅψαντες εἶτ’ ἐς τὴν θύραν κριηδὸν ἐμπέσοιμεν ; 
κἂν μὴ καλούντων τοὺς μοχλοὺς χαλῶσιν αἱ γυναῖκες , ἐμπιμπράναι χρὴ τὰς θύρας καὶ τῷ καπνῷ πιέζειν . 
θώμεσθα δὴ τὸ φορτίον . 
φεῦ τοῦ καπνοῦ βαβαιάξ . 
τίς ξυλλάβοιτ’ ἂν τοῦ ξύλου τῶν ἐν Σάμῳ στρατη γῶν ; 
ταυτὶ μὲν ἤδη τὴν ῥάχιν θλίβοντά μου πέπαυται . 
σὸν δ’ ἔργον ἐστὶν ὦ χύτρα τὸν ἄνθρακ’ ἐξεγείρειν , τὴν λαμπάδ’ ἡμμένην ὅπως πρώτιστ’ ἐμοὶ προσοίσεις . 
δέσποινα Νίκη ξυγγενοῦ τῶν τ’ ἐν πόλει γυναικῶν τοῦ νῦν παρεστῶτος θράσους θέσθαι τροπαῖον ἡμᾶς . 
Χορὸς Γυναικῶν λιγνὺν δοκῶ μοι καθορᾶν καὶ καπνὸν ὦ γυναῖκες ὥσπερ πυρὸς καομένου · σπευστέον ἐστὶ θᾶττον . 
Χορὸς Γυναικῶν πέτου πέτου Νικοδίκη , πρὶν ἐμπεπρῆσθαι Καλύκην τε καὶ Κρίτυλλαν περιφυσήτω 
†ὑπό τε νόμων † 
ἀργαλέων ὑπό τε γερόντων ὀλέθρων . 
ἀλλὰ φοβοῦμαι τόδε , μῶν ὑστερόπους βοηθῶ . 
νῦν δὴ γὰρ ἐμπλησαμένη τὴν ὑδρίαν κνεφαία μόλις ἀπὸ κρήνης ὑπ’ ὄχλου καὶ θορύβου καὶ πατάγου χυτρείου , δούλαισιν ὠστιζομένη στιγματίαις θ’ , ἁρπαλέως ἀραμένη ταῖσιν ἐμαῖς δημότισιν καομέναις φέρουσ’ ὕδωρ βοηθῶ . 
Χορὸς Γυναικῶν ἤκουσα γὰρ τυφογέροντας ἄνδρας ἔρρειν , στελέχη φέροντας ὥσπερ βαλανεύσοντας ἐς πόλιν ὡς τριτάλαντον βάρος , δεινότατ’ ἀπειλοῦντας ἐπῶν ὡς πυρὶ χρὴ τὰς μυσαρὰς γυναῖκας ἀνθρακεύειν · 
ἃς ὦ θεὰ μή ποτ’ ἐγὼ πιμπραμένας ἴδοιμι , ἀλλὰ πολέμου καὶ μανιῶν ῥυσαμένας Ἑλλάδα καὶ πολίτας , ἐφ’ οἷσπερ ὦ χρυσολόφα πολιοῦχε σὰς ἔσχον ἕδρας . 
καί σε καλῶ ξύμμαχον ὦ 
Τριτογένεῑ , εἴ τις ἐκείνας ὑποπίμπρησιν ἀνήρ , φέρειν ὕδωρ μεθ’ ἡμῶν . 
Χορὸς Γυναικῶν ἔασον ὦ . 
τουτὶ τί ἦν ; 
ὦνδρες πόνῳ πόνηροι · 
οὐ γάρ ποτ’ ἂν χρηστοί γ’ ἔδρων οὐδ’ εὐσεβεῖς τάδ’ ἄνδρες . 
Χορὸς Γερόντων τουτὶ τὸ πρᾶγμ’ ἡμῖν ἰδεῖν ἀπροσδόκητον ἥκει · 
ἑσμὸς γυναικῶν οὑτοσὶ θύρασιν αὖ βοηθεῖ . 
Χορὸς Γυναικῶν τί βδύλλεθ’ ἡμᾶς ; 
οὔ τί που πολλαὶ δοκοῦμεν εἶναι ; 
καὶ μὴν μέρος γ’ ἡμῶν ὁρᾶτ’ οὔπω τὸ μυριοστόν . 
Χορὸς Γερόντων ὦ Φαιδρία ταύτας λαλεῖν ἐάσομεν τοσαυτί ; 
οὐ περικατᾶξαι τὸ ξύλον τύπτοντ’ ἐχρῆν τιν’ αὐταῖς ; 
Χορὸς Γυναικῶν θώμεσθα δὴ τὰς κάλπιδας χἠμεῖς χαμᾶζ’ , ὅπως ἂν ἢν προσφέρῃ τὴν χεῖρά τις μὴ τοῦτό μ’ ἐμποδίζῃ . 
Χορὸς Γερόντων εἰ νὴ Δί’ ἤδη τὰς γνάθους τούτων τις ἢ δὶς ἢ τρὶς ἔκοψεν ὥσπερ Βουπάλου , φωνὴν ἂν οὐκ ἂν εἶχον . 
Χορὸς Γυναικῶν καὶ μὴν ἰδοὺ παταξάτω τις · στᾶσ’ ἐγὼ παρέξω , κοὐ μή ποτ’ ἄλλη σου κύων τῶν ὄρχεων λάβηται . 
Χορὸς Γερόντων εἰ μὴ σιωπήσει , θενών σου ’κκοκκιῶ τὸ γῆρας . 
Χορὸς Γυναικῶν ἅψαι μόνον Στρατυλλίδος τῷ δακτύλῳ προσελθών . 
Χορὸς Γερόντων τί δ’ ἢν σποδῶ τοῖς κονδύλοις ; 
τί μ’ ἐργάσει τὸ δεινόν ; 
Χορὸς Γυναικῶν βρύκουσά σου τοὺς πλεύμονας καὶ τἄντερ’ ἐξαμήσω . 
Χορὸς Γερόντων οὐκ ἔστ’ ἀνὴρ Εὐριπίδου σοφώτερος ποιητής · 
οὐδὲν γὰρ οὕτω θρέμμ’ ἀναιδές ἐστιν ὡς γυναῖκες . 
Χορὸς Γυναικῶν αἰρώμεθ’ ἡμεῖς θοὔδατος τὴν κάλπιν ὦ Ῥοδίππη . 
Χορὸς Γερόντων τί δ’ ὦ θεοῖς ἐχθρὰ σὺ δεῦρ’ ὕδωρ ἔχουσ’ ἀφίκου ; 
Χορὸς Γυναικῶν τί δαὶ σὺ πῦρ ὦ τύμβ’ ἔχων ; 
ὡς σαυτὸν ἐμπυρεύσων ; 
Χορὸς Γερόντων ἐγὼ μὲν ἵνα νήσας πυρὰν τὰς σὰς φίλας ὑφάψω . 
Χορὸς Γυναικῶν ἐγὼ δέ γ’ ἵνα τὴν σὴν πυρὰν τούτῳ κατασβέσαιμι . 
Χορὸς Γερόντων τοὐμὸν σὺ πῦρ κατασβέσεις ; 
Χορὸς Γυναικῶν τοὔργον τάχ’ αὐτὸ δείξει . 
Χορὸς Γερόντων οὐκ οἶδά σ’ εἰ τῇδ’ ὡς ἔχω τῇ λαμπάδι σταθεύσω . 
Χορὸς Γυναικῶν εἰ ῥύμμα τυγχάνεις ἔχων , λουτρόν <γ’> 
ἐγὼ παρέξω . 
Χορὸς Γερόντων ἐμοὶ σὺ λουτρὸν ὦ σαπρά ; 
Χορὸς Γυναικῶν καὶ ταῦτα νυμφικόν γε . 
Χορὸς Γερόντων ἤκουσας αὐτῆς τοῦ θράσους ; 
Χορὸς Γυναικῶν ἐλευθέρα γάρ εἰμι . 
Χορὸς Γερόντων σχήσω σ’ ἐγὼ τῆς νῦν βοῆς . 
Χορὸς Γυναικῶν ἀλλ’ οὐκέθ’ ἡλιάζει . 
Χορὸς Γερόντων ἔμπρησον αὐτῆς τὰς κόμας . 
Χορὸς Γυναικῶν σὸν ἔργον ὦχελῷε . 
Χορὸς Γερόντων οἴμοι τάλας . 
Χορὸς Γυναικῶν μῶν θερμὸν ἦν ; 
Χορὸς Γερόντων ποῖ θερμόν ; 
οὐ παύσει ; 
τί δρᾷς ; 
Χορὸς Γυναικῶν ἄρδω σ’ ὅπως ἂν βλαστάνῃς . 
Χορὸς Γερόντων ἀλλ’ αὖός εἰμ’ ἤδη τρέμων . 
Χορὸς Γυναικῶν οὐκοῦν ἐπειδὴ πῦρ ἔχεις , σὺ χλιανεῖς σεαυτόν . 
Πρόβουλος ἆρ’ ἐξέλαμψε τῶν γυναικῶν ἡ τρυφὴ χὠ τυμπανισμὸς χοἰ πυκνοὶ Σαβάζιοι , ὅ τ’ Ἀδωνιασμὸς οὗτος οὑπὶ τῶν τεγῶν , οὗ ’γώ ποτ’ ὢν ἤκουον ἐν τἠκκλησίᾳ ; 
ἔλεγε δ’ ὁ μὴ ὥρασι μὲν Δημόστρατος πλεῖν ἐς Σικελίαν , ἡ γυνὴ δ’ ὀρχουμένη 
‘αἰαῖ Ἄδωνιν’ 
φησίν , ὁ δὲ Δημόστρατος ἔλεγεν ὁπλίτας καταλέγειν Ζακυνθίων · 
ἡ δ’ ὑποπεπωκυῖ’ ἡ γυνὴ ’πὶ τοῦ τέγους 
‘κόπτεσθ’ Ἄδωνιν’ 
φησίν · ὁ δ’ ἐβιάζετο ὁ θεοῖσιν ἐχθρὸς καὶ μιαρὸς Χολοζύγης . 
τοιαῦτ’ ἀπ’ αὐτῶν ἐστιν ἀκόλαστ’ ᾄσματα . 
Χορὸς Γερόντων τί δῆτ’ ἂν εἰ πύθοιο καὶ τὴν τῶνδ’ ὕβριν ; 
αἳ τἄλλα θ’ ὑβρίκασι κἀκ τῶν καλπίδων ἔλουσαν ἡμᾶς , ὥστε θαἰματίδια σείειν πάρεστιν ὥσπερ ἐνεουρηκότας . 
Πρόβουλος νὴ τὸν Ποσειδῶ τὸν ἁλυκὸν δίκαιά γε . 
ὅταν γὰρ αὐτοὶ ξυμπονηρευώμεθα ταῖσιν γυναιξὶ καὶ διδάσκωμεν τρυφᾶν , τοιαῦτ’ ἀπ’ αὐτῶν βλαστάνει βουλεύματα . 
οἳ λέγομεν ἐν τῶν δημιουργῶν τοιαδί · 
‘ὦ χρυσοχόε τὸν ορμον ὃν ἐπεσκεύασας , ὀρχουμένης μου τῆς γυναικὸς ἑσπέρας ἡ βάλανος ἐκπέπτωκεν ἐκ τοῦ τρήματος . 
ἐμοὶ μὲν οὖν ἔστ’ ἐς Σαλαμῖνα πλευστέα · 
σὺ δ’ ἢν σχολάσῃς , πάσῃ τέχνῃ πρὸς ἑσπέραν ἐλθὼν ἐκείνῃ τὴν βάλανον ἐνάρμοσον.’ ἕτερος δέ τις πρὸς σκυτοτόμον ταδὶ λέγει νεανίαν καὶ πέος ἔχοντ’ οὐ παιδικόν · 
‘ὦ σκυτοτόμε μου τῆς γυναικὸς τοῦ ποδὸς τὸ δακτυλίδιον ξυμπιέζει τὸ ζυγὸν ἅθ’ ἁπαλὸν ὄν · τοῦτ’ οὖν σὺ τῆς μεσημβρίας ἐλθὼν χάλασον , ὅπως ἂν εὐρυτέρως ἔχῃ.’ τοιαῦτ’ ἀπήντηκ’ ἐς τοιαυτὶ πράγματα , ὅτε γ’ ὢν ἐγὼ πρόβουλος , ἐκπορίσας ὅπως κωπῆς ἔσονται , τἀργυρίου νυνὶ δέον , ὑπὸ τῶν γυναικῶν ἀποκέκλῃμαι ταῖς πύλαις . 
ἀλλ’ οὐδὲν ἔργον ἑστάναι . 
φέρε τοὺς μοχλούς , ὅπως ἂν αὐτὰς τῆς ὕβρεως ἐγὼ σχέθω . 
τί κέχηνας ὦ δύστηνε ; 
ποῖ δ’ αὖ σὺ βλέπεις , οὐδὲν ποιῶν ἀλλ’ ἢ καπηλεῖον σκοπῶν ; 
οὐχ ὑποβαλόντες τοὺς μοχλοὺς ὑπὸ τὰς πύλας ἐντεῦθεν ἐκμοχλεύσετ’ ; 
ἐνθενδὶ δ’ ἐγὼ ξυνεκμοχλεύσω . 
Λυσιστράτη μηδὲν ἐκμοχλεύετε · 
ἐξέρχομαι γὰρ αὐτομάτη . 
τί δεῖ μοχλῶν ; 
οὐ γὰρ μοχλῶν δεῖ μᾶλλον ἢ νοῦ καὶ φρενῶν . 
Πρόβουλος ἄληθες ὦ μιαρὰ σύ ; 
ποῦ ’σθ’ ὁ τοξότης ; 
ξυλλάμβαν’ αὐτὴν κὠπίσω τὼ χεῖρε δεῖ . 
Λυσιστράτη εἴ τἄρα νὴ τὴν Ἄρτεμιν τὴν χεῖρά μοι ἄκραν προσοίσει δημόσιος ὤν , κλαύσεται . 
Πρόβουλος ἔδεισας οὗτος ; 
οὐ ξυναρπάσει μέσην καὶ σὺ μετὰ τούτου κἀνύσαντε δήσετον ; 
Γυνὴ Α εἴ τἄρα νὴ τὴν Πάνδροσον ταύτῃ μόνον τὴν χεῖρ’ ἐπιβαλεῖς , ἐπιχεσεῖ πατούμενος . 
Πρόβουλος ἰδού γ’ἐπιχεσεῖ . 
ποῦ ’στιν ἕτερος τοξότης ; 
ταύτην προτέραν ξύνδησον , ὁτιὴ καὶ λαλεῖ . 
Γυνὴ Β εἴ τἄρα νὴ τὴν Φωσφόρον τὴν χεῖρ’ ἄκραν ταύτῃ προσοίσεις , κύαθον αἰτήσεις τάχα . 
Πρόβουλος τουτὶ τί ἦν ; 
ποῦ τοξότης ; 
ταύτης ἔχου . 
παύσω τιν’ ὑμῶν τῆσδ’ ἐγὼ τῆς ἐξόδου . 
Γυνὴ Γ εἴ τἄρα νὴ τὴν Ταυροπόλον ταύτῃ πρόσει , ἐκκοκκιῶ σου τὰς στενοκωκύτους τρίχας . 
Πρόβουλος οἴμοι κακοδαίμων · ἐπιλέλοιφ’ ὁ τοξότης . 
ἀτὰρ οὐ γυναικῶν οὐδέποτ’ ἔσθ’ ἡττητέα ἡμῖν · ὁμόσε χωρῶμεν αὐταῖς ὦ Σκύθαι ξυνταξάμενοι . 
Λυσιστράτη νὴ τὼ θεὼ γνώσεσθ’ ἄρα ὅτι καὶ παρ’ ἡμῖν εἰσι τέτταρες λόχοι μαχίμων γυναικῶν ἔνδον ἐξωπλισμένων . 
Πρόβουλος ἀποστρέφετε τὰς χεῖρας αὐτῶν ὦ Σκύθαι . 
Λυσιστράτη ὦ ξύμμαχοι γυναῖκες ἐκθεῖτ’ ἔνδοθεν , ὦ σπερμαγοραιολεκιθολαχανοπώλιδες , ὦ σκοροδοπανδοκευτριαρτοπώλιδες , οὐχ ἕλξετ’ , οὐ παιήσετ’ , οὐκ ἀράξετε ; 
οὐ λοιδορήσετ’ , οὐκ ἀναισχυντήσετε ; 
παύσασθ’ , ἐπαναχωρεῖτε , μὴ σκυλεύετε . 
Πρόβουλος οἴμ’ ὡς κακῶς πέπραγέ μου τὸ τοξικόν . 
Λυσιστράτη ἀλλὰ τί γὰρ ᾤου ; 
πότερον ἐπὶ δούλας τινὰς ἥκειν ἐνόμισας , ἢ γυναιξὶν οὐκ οἴει χολὴν ἐνεῖναι ; 
Πρόβουλος νὴ τὸν Ἀπόλλω καὶ μάλα πολλήν γ’ , ἐάνπερ πλησίον κάπηλος ᾖ . 
Χορὸς Γερόντων ὦ πόλλ’ ἀναλώσας ἔπη πρόβουλε τῆσδε <τῆς> 
γῆς , τί τοῖσδε σαυτὸν ἐς λόγους τοῖς θηρίοις συνάπτεις ; 
οὐκ οἶσθα λουτρὸν οἷον αἵδ’ ἡμᾶς ἔλουσαν ἄρτι ἐν τοῖσιν ἱματιδίοις , καὶ ταῦτ’ ἄνευ κονίας ; 
Χορὸς Γυναικῶν ἀλλ’ ὦ μέλ’ οὐ χρὴ προσφέρειν τοῖς πλησίοισιν εἰκῇ τὴν χεῖρ’ · ἐὰν δὲ τοῦτο δρᾷς , κυλοιδιᾶν ἀνάγκη . 
ἐπεὶ ’θέλω ’γὼ σωφρόνως ὥσπερ κόρη καθῆσθαι , λυποῦσα μηδέν’ ἐνθαδί , κινοῦσα μηδὲ κάρφος , ἢν μή τις ὥσπερ σφηκιὰν βλίττῃ με κἀρεθίζῃ . 
Χορὸς Γερόντων ὦ Ζεῦ τί ποτε χρησόμεθα τοῖσδε τοῖς κνωδάλοις ; 
οῡ γὰρ ἔτ’ ἀνεκτὰ τάδε γ’ , ἀλλὰ βασανιστέον τόδε σοι τὸ πάθος μετ’ ἐμοῦ ὅ τι βουλόμεναί ποτε τὴν 
Κραναὰν κατέλαβον , ἐφ’ ὅ τι τε μεγαλόπετρον ἄβατον ἀκρόπολιν ἱερὸν τέμενος . 
Χορὸς Γερόντων ἀλλ’ ἀνερώτα καὶ μὴ πείθου καὶ πρόσφερε πάντας ἐλέγχους , ὡς αἰσχρὸν ἀκωδώνιστον ἐᾶν τὸ τοιοῦτον πρᾶγμα μεθέντας . 
Πρόβουλος καὶ μὴν αὐτῶν τοῦτ’ ἐπιθυμῶ νὴ τὸν Δία πρῶτα πυθέσθαι , ὅ τι βουλόμεναι τὴν πόλιν ἡμῶν ἀπεκλῄσατε τοῖσι μοχλοῖσιν . 
Λυσιστράτη ἵνα τἀργύριον σῶν παρέχοιμεν καὶ μὴ πολεμοῖτε δῑ αὐτό . 
Πρόβουλος διὰ τἀργύριον πολεμοῦμεν γάρ ; 
Λυσιστράτη καὶ τἄλλα γε πάντ’ ἐκυκήθη . 
ἵνα γὰρ Πείσανδρος ἔχοι κλέπτειν χοἰ ταῖς ἀρχαῖς ἐπέχοντες , ἀεί τινα κορκορυγὴν ἐκύκων . 
οἱ δ’ οὖν τοῦδ’ οὕνεκα δρώντων ὅ τι βούλονται · τὸ γὰρ ἀργύριον τοῦτ’ οὐκέτι μὴ καθέλωσιν . 
Πρόβουλος ἀλλὰ τί δράσεις ; 
Λυσιστράτη τοῦτό μ’ ἐρωτᾷς ; 
ἡμεῖς ταμιεύσομεν αὐτό . 
Πρόβουλος ὑμεῖς ταμιεύσετε τἀργύριον ; 
Λυσιστράτη τί <δὲ> 
δεινὸν τοῦτο νομίζεις ; 
οὐ καὶ τἄνδον χρήματα πάντως ἡμεῖς ταμιεύομεν ὑμῖν ; 
Πρόβουλος ἀλλ’ οὐ ταὐτόν . 
Λυσιστράτη πῶς οὐ ταὐτόν ; 
Πρόβουλος πολεμητέον ἔστ’ ἀπὸ τούτου . 
Λυσιστράτη ἀλλ’ οὐδὲν δεῖ πρῶτον πολεμεῖν . 
Πρόβουλος πῶς γὰρ σωθησόμεθ’ ἄλλως ; 
Λυσιστράτη ἡμεῖς ὑμᾶς σώσομεν . 
Πρόβουλος ὑμεῖς ; 
Λυσιστράτη ἡμεῖς μέντοι . 
Πρόβουλος σχέτλιόν γε . 
Λυσιστράτη ὡς σωθήσει , κἂν μὴ βούλῃ . 
Πρόβουλος δεινόν <γε> 
λέγεις . 
Λυσιστράτη ἀγανακτεῖς . 
ἀλλὰ ποιητέα ταῦτ’ ἐστὶν ὅμως . 
Πρόβουλος νὴ τὴν Δήμητρ’ ἄδικόν γε . 
Λυσιστράτη σωστέον ὦ τᾶν . 
Πρόβουλος κεἰ μὴ δέομαι ; 
Λυσιστράτη τοῦδ’ οὕνεκα καὶ πολὺ μᾶλλον . 
Πρόβουλος ὑμῖν δὲ πόθεν περὶ τοῦ πολέμου τῆς τ’ εἰρήνης ἐμέλησεν ; 
Λυσιστράτη ἡμεῖς φράσομεν . 
Πρόβουλος λέγε δὴ ταχέως , ἵνα μὴ κλάῃς , 
Λυσιστράτη ἀκροῶ δή , καὶ τὰς χεῖρας πειρῶ κατέχειν . 
Πρόβουλος ἀλλ’ οὐ δύναμαι · χαλεπὸν γὰρ ὑπὸ τῆς ὀργῆς αὐτὰς ἴσχειν . 
Γυνὴ Α . 
κλαύσει τοίνυν πολὺ μᾶλλον . 
Πρόβουλος τοῦτο μὲν ὦ γραῦ σαυτῇ κρώξαις · σὺ δέ μοι λέγε . 
Λυσιστράτη ταῦτα ποιήσω . 
ἡμεῖς τὸν μὲν πρότερον πόλεμον † 
καὶ τὸν χρόνον ἠνεσχόμεθα † ὑπὸ σωφροσύνης τῆς ἡμετέρας τῶν ἀνδρῶν ἅττ’ ἐποιεῖτε . 
οὐ γὰρ γρύζειν εἰᾶθ’ ἡμᾶς . 
καίτοὐκ ἠρέσκετέ γ’ ἡμᾶς . 
ἀλλ’ ᾐσθανόμεσθα καλῶς ὑμῶν , καὶ πολλάκις ἔνδον ἂν οὖσαι ἠκούσαμεν ἄν τι κακῶς ὑμᾶς βουλευσαμένους μέγα πρᾶγμα · 
εἶτ’ ἀλγοῦσαι τἄνδοθεν ὑμᾶς ἐπανηρόμεθ’ ἂν γελάσασαι , 
‘τί βεβούλευται περὶ τῶν σπονδῶν ἐν τῇ στήλῃ παραγράψαι ἐν τῷ δήμῳ τήμερονὑμῖν ; ’ 
‘τίδὲ σοὶ ταῦτ’ ; ’ 
ἦ δ’ ὃς ἂν ἁνήρ . 
‘οὐ σιγήσει ; ’ 
κἀγὼ ἐσίγων . 
Γυνὴ Β . 
ἀλλ’ οὐκ ἂν ἐγώ ποτ’ ἐσίγων . 
Πρόβουλος κἂν ᾤμωζές γ’ , εἰ μὴ ’σίγας . 
Λυσιστράτη τοιγὰρ ἔγωγ’ ἔνδον ἐσίγων . 
. . . ἔτερόν τι πονηρότερον βούλευμ’ ἐπεπύσμεθ’ ἂν ὑμῶν · 
εἶτ’ ἠρόμεθ’ ἄν · ‘πῶς ταῦτ’ ὦνερ διαπράττεσθ’ ὧδ’ ἀνοήτως ; ’ ὁ δέ μ’ εὐθὺς ὑποβλέψας <ἂν> 
ἔφασκ’ , εἰ μὴ τὸν στήμονα νήσω , ὀτοτύξεσθαι μακρὰ τὴν κεφαλήν · ‘πόλεμος δ’ ἄνδρεσσι μελήσει.’ 
Πρόβουλος ὀρθῶς γε λέγων νὴ Δί’ ἐκεῖνος . 
Λυσιστράτη πῶς ὀρθῶς ὦ κακόδαιμον , εἰ μηδὲ κακῶς βουλευομένοις ἐξῆν ὑμῖν ὑποθέσθαι ; 
ὅτε δὴ δ’ ὑμῶν ἐν ταῖσιν ὁδοῖς φανερῶς ἠκούομεν ἤδη , 
‘οὐκ ἔστιν ἀνὴρ ἐν τῇ χώρᾳ ; ’ 
‘μὰ Δί’ οὐ δῆτ’ , ’ 
<εἶφ’> 
ἕτερός τις · 
μετὰ ταῦθ’ ἡμῖν εὐθὺς ἔδοξεν σῶσαι τὴν Ἑλλάδα κοινῇ ταῖσι γυναιξὶν συλλεχθείσαις . 
ποῖ γὰρ καὶ χρῆν ἀναμεῖναι ; 
ἢν οὖν ἡμῶν χρηστὰ λεγουσῶν ἐθελήσητ’ ἀντακροᾶσθαι κἀντισιωπᾶθ’ ὥσπερ χἠμεῖς , ἐπανορθώσαιμεν ἂν ὑμᾶς . 
Πρόβουλος ὑμεῖς ἡμᾶς ; 
δεινόν γε λέγεις κοὐ τλητὸν ἔμοιγε . 
Λυσιστράτη σιώπα . 
Πρόβουλος σοί γ’ ὦ κατάρατε σιωπῶ ’γώ , καὶ ταῦτα κάλυμμα φορούσῃ περὶ τὴν κεφαλήν ; 
μή νυν ζῴην . 
Λυσιστράτη ἀλλ’ εἰ τοῦτ’ ἐμπόδιόν σοι , παρ’ ἐμοῦ τουτὶ τὸ κάλυμμα λαβὼν ἔχε καὶ περίθου περὶ τὴν κεφαλήν , κᾆτα σιώπα 
Γυνὴ Γ . 
καὶ τοῦτον τὸν καλαθίσκον . 
Λυσιστράτη κᾆτα ξαίνειν ξυζωσάμενος κυάμους τρώγων · 
πόλεμος δὲ γυναιξὶ μελήσει . 
Χορὸς Γυναικῶν αἰρώμεθ’ ὦ γυναῖκες ἀπὸ τῶν καλπίδων , ὅπως ἂν ἐν τῷ μέρει χἠμεῖς τι ταῖς φίλαισι συλλάβωμεν . 
Χορὸς Γυναικῶν ἔγωγε γὰρ <ἂν> 
οὔποτε κάμοιμ’ ἂν ὀρχουμένη , 
†οὐδὲ τὰ γόνατα κόπος ἕλοι μου καματηρός† · 
ἐθέλω δ’ ἐπὶ πᾶν ἰέναι μετὰ τῶνδ’ ἀρετῆς ἕνεχ’ , αἷς ἔνι φύσις , ἔνι χάρις , ἔνι θράσος , ἔνι δὲ σοφόν , ἔνι <δὲ> 
φιλόπολις ἀρετὴ φρόνιμος . 
Χορὸς Γυναικῶν ἀλλ’ ὦ τηθῶν ἀνδρειοτάτων καὶ μητριδίων ἀκαληφῶν , χωρεῖτ’ ὀργῇ καὶ μὴ τέγγεσθ’ · ἔτι γὰρ νῦν οὔρια θεῖτε . 
Λυσιστράτη ἀλλ’ ἤνπερ ὅ <τε> 
γλυκύθυμος Ἔρως χἠ Κυπρογένεῑ Ἀφροδίτη ἵμερον ἡμῶν κατὰ τῶν κόλπων καὶ τῶν μηρῶν καταπνεύσῃ , κᾆτ’ ἐντήξῃ τέτανον τερπνὸν τοῖς ἀνδράσι καὶ ῥοπαλισμούς , οἶμαί ποτε Λυσιμάχας ἡμᾶς ἐν τοῖς Ἕλλησι καλεῖσθαι . 
Πρόβουλος τί ποιησάσας ; 
Λυσιστράτη ἢν παύσωμεν πρώτιστον μὲν ξὺν ὅπλοισιν ἀγοράζοντας καὶ μαινομένους . 
Γυνὴ Α . 
νὴ τὴν Παφίαν Ἀφροδίτην . 
Λυσιστράτη νῦν μὲν γὰρ δὴ κἀν ταῖσι χύτραις κἀν τοῖς λαχάνοισιν ὁμοίως περιέρχονται κατὰ τὴν ἀγορὰν ξὺν ὅπλοις ὥσπερ Κορύβαντες . 
Πρόβουλος νὴ Δία · χρὴ γὰρ τοὺς ἀνδρείους . 
Λυσιστράτη καὶ μὴν τό γε πρᾶγμα γέλοιον , ὅταν ἀσπίδ’ ἔχων καὶ Γοργόνα τις κᾆτ’ ὠνῆται κορακίνους . 
Γυνὴ Β . 
νὴ Δί’ ἐγὼ γοῦν ἄνδρα κομήτην φυλαρχοῦντ’ εἶδον ἐφ’ ἵππου ἐς τὸν χαλκοῦν ἐμβαλλόμενον πῖλον λέκιθον παρὰ γραός · 
ἕτερος δ’ <αὖ> 
Θρᾷξ πέλτην σείων κἀκόντιον ὥσπερ ὁ Τηρεύς , ἐδεδίσκετο τὴν ἰσχαδόπωλιν καὶ τὰς δρυπεπεῖς κατέπινεν . 
Πρόβουλος πῶς οὖν ὑμεῖς δυναταὶ παῦσαι τεταραγμένα πράγματα πολλὰ ἐν ταῖς χώραις καὶ διαλῦσαι ; 
Λυσιστράτη φαύλως πάνυ . 
Πρόβουλος πῶς ; 
ἀπόδειξον . 
Λυσιστράτη ὥσπερ κλωστῆρ’ , ὅταν ἡμῖν ᾖ τεταραγμένος , ὧδε λαβοῦσαι , ὑπενεγκοῦσαι τοῖσιν ἀτράκτοις τὸ μὲν ἐνταυθοῖ τὸ δ’ ἐκεῖσε , οὕτως καὶ τὸν πόλεμον τοῦτον διαλύσομεν , ἤν τις ἐάσῃ , διενεγκοῦσαι διὰ πρεσβειῶν τὸ μὲν ἐνταυθοῖ τὸ δ’ ἐκεῖσε . 
Πρόβουλος ἐξ ἐρίων δὴ καὶ κλωστήρων καὶ ἀτράκτων πράγματα δεινὰ παύσειν οἴεσθ’ ὦ ἀνόητοι ; 
Λυσιστράτη κἂν ὑμῖν γ’ εἴ τις ἐνῆν νοῦς , ἐκ τῶν ἐρίων τῶν ἡμετέρων ἐπολιτεύεσθ’ ἂν ἅπαντα . 
Πρόβουλος πῶς δή ; 
φέρ’ ἴδω . 
Λυσιστράτη πρῶτον μὲν ἐχρῆν , ὥσπερ πόκου ἐν βαλανείῳ ἐκπλύναντας τὴν οἰσπώτην , ἐκ τῆς πόλεως ἐπὶ κλίνης ἐκραβδίζειν τοὺς μοχθηροὺς καὶ τοὺς τριβόλους ἀπολέξαι , καὶ τούς γε συνισταμένους τούτους καὶ τοὺς πιλοῦντας ἑαυτοὺς ἐπὶ ταῖς ἀρχαῖσι διαξῆναι καὶ τὰς κεφαλὰς ἀποτῖλαι · 
εἶτα ξαίνειν ἐς καλαθίσκον κοινὴν εὔνοιαν , ἅπαντας καταμιγνύντας τούς τε μετοίκους κεἴ τις ξένος ἢ φίλος ὑμῖν , κεἴ τις ὀφείλει τῷ δημοσίῳ , καὶ τούτους ἐγκαταμεῖξαι · 
καὶ νὴ Δία τάς γε πόλεις , ὁπόσαι τῆς γῆς τῆσδ’ εἰσὶν ἄποικοι , διαγιγνώσκειν ὅτι ταῦθ’ ἡμῖν ὥσπερ τὰ κατάγματα κεῖται χωρὶς ἕκαστον · κᾆτ’ ἀπὸ τούτων πάντων τὸ κάταγμα λαβόντας δεῦρο ξυνάγειν καὶ συναθροίξειν εἰς ἕν , κἄπειτα ποιῆσαι τολύπην μεγάλην κᾆτ’ ἐκ ταύτης τῷ δήμῳ χλαῖναν ὑφῆναι . 
Πρόβουλος οὔκουν δεινὸν ταυτὶ ταύτας ῥαβδίξειν καὶ τολυπεύειν , αἶς οὐδὲ μετῆν πάνυ τοῦ πολέμου ; 
Λυσιστράτη καὶ μὴν ὦ παγκατάρατε πλεῖν ἤ γε διπλοῦν αὐτὸν φέρομεν , πρώτιστον μέν γε τεκοῦσαι κἀκπέμψασαι παῖδας ὁπλίτας . 
Πρόβουλος σίγα , μὴ μνησικακήσῃς . 
Λυσιστράτη εἶθ’ ἡνίκα χρῆν εὐφρανθῆναι καὶ τῆς ἥβης ἀπολαῦσαι , μονοκοιτοῦμεν διὰ τὰς στρατιάς . 
καὶ θἠμέτερον μὲν ἐᾶτε , περὶ τῶν δὲ κορῶν ἐν τοῖς θαλάμοις γηρασκουσῶν ἀνιῶμαι . 
Πρόβουλος οὔκουν χἄνδρες γηράσκουσιν ; 
Λυσιστράτη μὰ Δί’ ἀλλ’ οὐκ εἶπας ὅμοιον . 
ὁ μὲν ἥκων γάρ , κἂν ᾖ πολιός , ταχὺ παῖδα κόρην γεγάμηκεν · 
τῆς δὲ γυναικὸς σμικρὸς ὁ καιρός , κἂν τούτου μὴ ’πιλάβηται , οὐδεὶς ἐθέλει γῆμαι ταύτην , ὀττευομένη δὲ κάθηται . 
Πρόβουλος ἀλλ’ ὅστις ἔτι στῦσαι δυνατὸς— 
Λυσιστράτη σὺ δὲ δὴ τί μαθὼν οὐκ ἀποθνῄσκεις ; 
†χωρίον ἐστί · † 
σορὸν ὠνήσει · 
μελιτοῦτταν ἐγὼ καὶ δὴ μάξω . 
λαβὲ ταυτὶ καὶ στεφάνωσαι . 
Γυνὴ Ξ . 
καὶ ταυτασὶ δέξαι παρ’ ἐμοῦ . 
Γυνὴ Α . 
καὶ τουτονγὶ λαβὲ τὸν στέφανον . 
Λυσιστράτη τοῦ δεῖ ; 
τί ποθεῖς ; 
χώρει ’ς τὴν ναῦν · 
ὁ Χάρων σε καλεῖ , σὺ δὲ κωλύεις ἀνάγεσθαι . 
Πρόβουλος εἶτ’ οὐχὶ ταῦτα δεινὰ πάσχειν ἔστ’ ἐμέ ; 
νὴ τὸν Δί’ ἀλλὰ τοῖς προβούλοις ἄντικρυς ἐμαυτὸν ἐπιδείξω βαδίζων ὡς ἔχω . 
Λυσιστράτη μῶν ἐγκαλεῖς ὅτι οὐχὶ προὐθέμεσθά σε ; 
ἀλλ’ ἐς τρίτην γοῦν ἡμέραν σοὶ πρὼ| πάνυ ἥξει παρ’ ἡμῶν τὰ τρίτ’ ἐπεσκευασμένα . 
Χορὸς Γερόντων οὐκέτ’ ἔργον ἐγκαθεύδειν ὅστις ἔστ’ ἐλεύθερος , ἀλλ’ ἐπαποδυώμεθ’ ἄνδρες τουτῳὶ τῷ πράγματι . 
ἤδη γὰρ ὄζειν ταδὶ πλειόνων καὶ μειζόνων 
Χορὸς Γερόντων πραγμάτων μοι δοκεῖ , καὶ μάλιστ’ ὀσφραίνομαι τῆς Ἱππίου τυραννίδος · 
καὶ πάνυ δέδοικα μὴ τῶν Λακώνων τινὲς δεῦρο συνεληλυθότες ἄνδρες ἐς Κλεισθένους τὰς θεοῖς ἐχθρὰς γυναῖκας ἐξεπαίρωσιν δόλῳ καταλαβεῖν τὰ χρήμαθ’ ἡμῶν τόν τε μισθόν , ἔνθεν ἔζων ἐγώ . 
Χορὸς Γερόντων δεινὰ γάρ τοι τάσδε γ’ ἤδη τοὺς πολίτας νουθετεῖν , καὶ λαλεῖν γυναῖκας οὔσας ἀσπίδος χαλκῆς πέρι , καὶ διαλλάττειν πρὸς ἡμᾶς ἀνδράσιν Λακωνικοῖς , οἷσι πιστὸν οὐδὲν εἰ μή περ λύκῳ κεχηνότι . 
ἀλλὰ ταῦθ’ ὕφηναν ἡμῖν ἄνδρες ἐπὶ τυραννίδι . 
ἀλλ’ ἐμοῦ μὲν οὐ τυραννεύσουσ’ , ἐπεὶ φυλάξομαι καὶ φορήσω τὸ ξίφος τὸ λοιπὸν ἐν μύρτου κλαδί , ἀγοράσω τ’ ἐν τοῖς ὅπλοις ἑξῆς Ἀριστογείτονι , ὧδέ θ’ ἑστήξω παρ’ αὐτόν · †αὐτὸς† 
γάρ μοι γίγνεται τῆς θεοῖς ἐχθρᾶς πατάξαι τῆσδε γραὸς τὴν γνάθον . 
Χορὸς Γυναικῶν οὐκ ἄρ’ εἰσιόντα σ’ οἴκαδ’ ἡ τεκοῦσα γνώσεται . 
ἀλλὰ θώμεσθ’ ὦ φίλαι γρᾶες ταδί πρῶτον χαμαί . 
ἡμεῖς γὰρ ὦ πάντες ἀστοὶ λόγων κατάρχομεν τῇ πόλει χρησίμων · 
εἰκότως , ἐπεὶ χλιδῶσαν ἀγλαῶς ἔθρεψέ με . 
ἑπτὰ μὲν ἔτη γεγῶσ’ εὐθὺς ἠρρηφόρουν · 
εἶτ’ ἀλετρὶς ἦ δεκέτις οὖσα τἀρχηγέτι · 
κᾆτ’ ἔχουσα τὸν κροκωτὸν ἄρκτος ἦ Βραυρωνίοις · 
κἀκανηφόρουν ποτ’ οὖσα παῖς καλὴ ’χουσ’ ἰσχάδων ὁρμαθόν · 
Χορὸς Γυναικῶν ἆρα προὐφείλω τι χρηστὸν τῇ πόλει παραινέσαι ; 
εἰ δ’ ἐγὼ γυνὴ πέφυκα , τοῦτο μὴ φθονεῖτέ μοι , ἢν ἀμείνω γ’ εἰσενέγκω τῶν παρόντων πραγμάτων . 
τοὐράνου γάρ μοι μέτεστι · καὶ γὰρ ἄνδρας ἐσφέρω , τοῖς δὲ δυστήνοις γέρουσιν οὐ μέτεσθ’ ὑμῖν , ἐπεὶ τὸν ἔρανον τὸν λεγόμενον παππῷον ἐκ τῶν Μηδικῶν εἶτ’ ἀναλώσαντες οὐκ ἀντεσφέρετε τὰς ἐσφοράς , ἀλλ’ ὑφ’ ὑμῶν διαλυθῆναι προσέτι κινδυνεύομεν . 
ἆρα γρυκτόν ἐστιν ὑμῖν ; 
εἰ δὲ λυπήσεις τί με , τῷδέ γ’ ἀψήκτῳ πατάξω τῷ κοθόρνῳ τὴν γνάθον . 
Χορὸς Γερόντων ταῦτ’ οὖν οὐχ ὕβρις τὰ πράγματ’ ἐστὶ πολλή ; 
κἀπιδώσειν μοι δοκεῖ τὸ χρῆμα μᾶλλον . 
ἀλλ’ ἀμυντέον τὸ πρᾶγμ’ ὅστις γ’ ἐνόρχης ἔστ’ ἀνήρ . 
ἀλλὰ τὴν ἐξωμίδ’ ἐκδυώμεθ’ , ὡς τὸν ἄνδρα δεῖ ἀνδρὸς ὄζειν εὐθύς , ἀλλ’ οὐν ἐντεθριῶσθαι πρέπει . 
ἀλλ’ ἄγετε λευκόποδες , οἵπερ επὶ Λείψύδριον ἤλθομεν ὅτ’ ἦμεν ἔτι , νῦν δεῖ νῦν ἀνηβῆσαι πάλιν κἀναπτερῶσαι πᾶν τὸ σῶμα κἀποσείσασθαι τὸ γῆρας τόδε . 
Χορὸς Γερόντων εἰ γὰρ ἐνδώσει τις ἡμῶν ταῖσδε κἂν σμικρὰν λαβήν , οὐδὲν ἐλλείψουσιν αὗται λιπαροῦς χειρουργίας , ἀλλὰ καὶ ναῦς τεκτανοῦνται , κἀπιχειρήσουσ’ ἔτι ναυμαχεῖν καὶ πλεῖν ἐφ’ ἡμἁς ὥσπε , Ἀρτεμισία . 
ἢν δ’ ἐφ’ ἱππικὴν τράπωνται , διαγράφω τοὺς ἱππέας . 
ἱππικώτατον γάρ ἐστι χρῆμα κἄποχον γυνή , κοὐκ ἂν ἀπολίσθοι τρέχοντος · τὰς δ’ Ἀμαζόνας σκόπει , ἃς Μίκων ἔγραψ’ ἐφ’ ἵππων μαχομένας τοῖς ἀνδράσιν . 
ἀλλὰ τούτων χρῆν ἁπασῶν ἐς τετρημένον ξύλον ἐγκαθαρμόσαι λαβόντας τουτονὶ τὸν αὐχένα . 
Χορὸς Γυναικῶν εἰ νὴ τὼ θεώ με ζωπυρήσεις , λύσω τὴν ἐμαυτῆς ὗν ἐγὼ δή , καὶ ποιήσω τήμερον τοὺς δημότας βωστρεῖν σ’ ἐγὼ πεκτούμενον . 
ἀλλὰ χἠμεῖς ὦ γυναῖκες θᾶττον ἐκδυώμεθα , ὡς ἂν ὄζωμεν γυναικῶν αὐτοδὰξ ὠργισμένων . 
νῦν πρὸς ἔμ’ ἴτω τις , ἵνα μή ποτε φάγῃ σκόροδα , μηδὲ κυάμους μέλανας . 
ὡς εἰ καὶ μόνον κακῶς ἐρεῖς , ὑπερχολῶ γάρ , αἰετὸν τίκτοντα κάνθαρός σε μαιεύσομαι . 
Χορὸς Γυναικῶν οὐ γὰρ ὑμῶν φροντίσαιμ’ ἄν , ἢν ἐμοὶ ζῇ Λαμπιτὼ ἥ τε Θηβαία φίλη παῖς εὐγενὴς Ἰσμηνία . 
οὐ γὰρ ἔσται δύναμις , οὐδ’ ἢν ἑπτάκις σὺ ψηφίσῃ , ὅστις ὦ δύστην’ ἀπήχθου πᾶσι καὶ τοῖς γείτοσιν . 
ὥστε κἀχθὲς θἠκάτῃ ποιοῦσα παιγνίαν ἐγὼ τοῖσι παισὶ τὴν ἑταίραν ἐκάλεσ’ ἐκ τῶν γειτόνων , παῖδα χρηστὴν κἀγαπητὴν ἐκ Βοιωτῶν ἔγχελυν · 
οἱ δὲ πέμψειν οὐκ ἔφασκον διὰ τὰ σὰ ψηφίσματα . 
κοὐχὶ μὴ παύσησθε τῶν ψηφισμάτων τούτων , πρὶν ἂν τοῦ σκέλους ὑμᾶς λαβών τις ἐκτραχηλίσῃ φέρων . 
Χορὸς Γυναικῶν ἄνασσα πράγους τοῦδε καὶ βουλεύματος , τί μοι σκυθρωπὸς ἐξελήλυθας δόμων ; 
Λυσιστράτη κακῶν γυναικῶν ἔργα καὶ θήλεια φρὴν ποιεῖ μ’ ἄθυμον περιπατεῖν τ’ ἄνω κάτω . 
Χορὸς Γυναικῶν τί φῄς ; 
τί φῄς ; 
Λυσιστράτη ἀληθῆ , ἀληθῆ . 
Χορὸς Γυναικῶν τί δ’ ἐστὶ δεινόν ; 
φράζε ταῖς σαυτῆς φίλαις . 
Λυσιστράτη ἀλλ’ αἰσχρὸν εἰπεῖν καὶ σιωπῆσαι βαρύ . 
Χορὸς Γυναικῶν μή νύν με κρύψῃς ὅ τι πεπόνθαμεν κακόν . 
Λυσιστράτη βινητιῶμεν , ᾗ βράχιστον τοῦ λόγου . 
Χορὸς Γυναικῶν ἰὼ Ζεῦ . 
Λυσιστράτη τί Ζῆν’ ἀυτεῖς ; 
ταῦτα δ’ οὖν οὕτως ἔχει . 
ἐγὼ μὲν οὖν αὐτὰς ἀποσχεῖν οὐκέτι οἵα τ’ ἀπὸ τῶν ἀνδρῶν · διαδιδράσκουσι γάρ . 
τὴν μέν γε πρώτην διαλέγουσαν τὴν ὀπὴν κατέλαβον ᾗ τοῦ Πανός ἐστι ταὐλίον , τὴν δ’ ἐκ τροχιλείας αὖ κατειλυσπωμένην , τὴν δ’ αὐτομολοῦσαν , τὴν δ’ ἐπὶ στρούθου †μίαν† ἤδη πέτεσθαι διανοουμένην κάτω ἐς Ὀρσιλόχου χθὲς τῶν τριχῶν κατέσπασα . 
πάσας τε προφάσεις ὥστ’ ἀπελθεῖν οἴκαδε ἕλκουσιν . 
ἤδη γοῦν τις αὐτῶν ἔρχεται . 
αὕτη σὺ ποῖ θεῖς ; 
Γυνὴ Α . 
οἴκαδ’ ἐλθεῖν βούλομαι . 
οἴκοι γάρ ἐστιν ἔριά μοι Μιλήσια ὑπὸ τῶν σέων κατακοπτόμενα . 
Λυσιστράτη ποίων σέων ; 
οὐκ εἶ πάλιν ; 
Γυνὴ Α . 
ἀλλ’ ἥξω ταχέως νὴ τὼ θεὼ ὅσον διαπετάσασ’ ἐπὶ τῆς κλίνης μόνον . 
Λυσιστράτη μὴ διαπετάννυ , μηδ’ ἀπέλθῃς μηδαμῇ . 
Γυνὴ Α . 
ἀλλ’ ἐῶ ’πολέσθαι τἄρῑ ; 
Λυσιστράτη ἢν τούτου δέῃ . 
Γυνὴ Β . 
τάλαιν’ ἐγώ , τάλαινα τῆς Ἀμοργίδος , ἣν ἄλοπον οἴκοι καταλέλοιφ’ . 
Λυσιστράτη αὕθἠτέρα ἐπὶ τὴν Ἄμοργιν τὴν ἄλοπον ἐξέρχεται . 
χώρει πάλιν δεῦρ’ . 
Γυνὴ Β . 
ἀλλὰ νὴ τὴν Φωσφόρον ἔγωγ’ ἀποδείρασ’ αὐτίκα μάλ’ ἀνέρχομαι . 
Λυσιστράτη μή μἀποδείρῃς . 
ἢν γὰρ ἄρξῃς τοῦτο σύ , ἑτέρα γυνὴ ταὐτὸν ποιεῖν βουλήσεται . 
Γυνὴ Γ ὦ πότνῑ Εἰλείθυῑ ἐπίσχες τοῦ τόκου , ἕως ἂν εἰς ὅσιον μόλω ’γὼ χωρίον . 
Λυσιστράτη τί ταῦτα ληρεῖς ; 
Γυνὴ Γ αὐτίκα μάλα τέξομαι . 
Λυσιστράτη ἀλλ’ οὐκ ἐκύεις σύ γ’ ἐχθές . 
Γυνὴ Γ ἀλλὰ τήμερον . 
ἀλλ’ οἴκαδέ μ’ ὡς τὴν μαῖαν ὦ Λυσιστράτη ἀπόπεμψον ὡς τάχιστα . 
Λυσιστράτη τίνα λόγον λέγεις ; 
τί τοῦτ’ ἔχεις τὸ σκληρόν ; 
Γυνὴ Γ ἄρρεν παιδίον . 
Λυσιστράτη μὰ τὴν Ἀφροδίτην οὐ σύ γ’ , ἀλλ’ ἢ χαλκίον ἔχειν τι φαίνει κοῖλον · εἴσομαι δ’ ἐγώ . 
ὦ καταγέλαστ’ ἔχουσα τὴν ἱερὰν κυνῆν κυεῖν ἔφασκες ; 
Γυνὴ Γ καὶ κυῶ γε νὴ Δία . 
Λυσιστράτη τί δῆτα ταύτην εἶχες ; 
Γυνὴ Γ ἵνα μ’ εἰ καταλάβοι ὁ τόκος ἔτ’ ἐν πόλει , τέκοιμ’ ἐς τὴν κυνῆν ἐσβᾶσα ταύτην , ὥσπερ αἱ περιστεραί . 
Λυσιστράτη τί λέγεις ; 
προφασίζει · περιφανῆ τὰ πράγματα . 
οὐ τἀμφιδρόμια τῆς κυνῆς αὐτοῦ μενεῖς ; 
Γυνὴ Γ ἀλλ’ οὐ δύναμαι ’γωγ’ οὐδὲ κοιμᾶσθ’ ἐν πόλει , ἐξ οὗ τὸν ὄφιν εἶδον τὸν οἰκουρόν ποτε . 
Γυνὴ Δ ἐγὼ δ’ ὑπὸ τῶν γλαυκῶν γε τάλαιν’ ἀπόλλυμαι ταῖς ἀγρυπνίαισι κακκαβαζουσῶν ἀεί . 
Λυσιστράτη ὦ δαιμόνιαι παύσασθε τῶν τερατευμάτων . 
ποθεῖτ’ ἴσως τοὺς ἄνδρας · ἡμᾶς δ’ οὐκ οἴει ποθεῖν ἐκείνους ; 
ἀργαλέας γ’ εὖ οἶδ’ ὅτι ἄγουσι νύκτας . 
ἀλλ’ ἀνάσχεσθ’ ὦγαθαί , καὶ προσταλαιπωρήσατ’ ἔτ’ ὀλίγον χρόνον , ὡς χρησμὸς ἡμῖν ἐστιν ἐπικρατεῖν , ἐὰν μὴ στασιάσωμεν · ἔστι δ’ ὁ χρησμὸς οὑτοσί . 
Γυνὴ Α λέγ’ αὐτὸν ἡμῖν ὅ τι λέγει . 
Λυσιστράτη σιγᾶτε δή . 
ἀλλ’ ὁπόταν πτήξωσι χελιδόνες εἰς ἕνα χῶρον , τοὺς ἔποπας φεύγουσαι , ἀπόσχωνταί τε φαλήτων , παῦλα κακῶν ἔσται , τὰ δ’ ὑπέρτερα νέρτερα θήσει 
Ζεὺς ὑψιβρεμέτης— 
Γυνὴ Β ἐπάνω κατακεισόμεθ’ ἡμεῖς ; 
Λυσιστράτη ἢν δὲ διαστῶσιν καὶ ἀναπτῶνται πτερύγεσσιν ἐξ ἱεροῦ ναοῖο χελιδόνες , οὐκέτι δόξει ὄρνεον οὐδ’ ὁτιοῦν καταπυγωνέστερον εἶναι . 
Γυνὴ Α σαφής γ’ ὁ χρησμὸς νὴ Δί’ . 
Λυσιστράτη ὦ πάντες θεοί , μή νυν ἀπείπωμεν ταλαιπωρούμεναι , ἀλλ’ εἰσίωμεν . 
καὶ γὰρ αἰσχρὸν τουτογὶ ὦ φίλταται , τὸν χρησμὸν εἰ προδώσομεν . 
Χορὸς Γερόντων μῦθον βούλομαι λέξαι τιν’ ὑμῖν , ὅν ποτ’ ἤκουσ’ αὐτὸς ἔτι παῖς ὤν . 
οὕτως ἦν νεανίσκος Μελανίων τις , ὃς φεύγων γάμον ἀφίκετ’ ἐς ἐρημίαν , κἀν τοῖς ὄρεσιν ᾤκει · 
κᾆτ’ ἐλαγοθήρει πλεξάμενος ἄρκυς , καὶ κύνα τιν’ εἶχεν , κοὐκέτι κατῆλθε πάλιν οἴκαδ’ ὑπὸ μίσους . 
οὕτω τὰς γυναῖκας ἐβδελύχθη 
’κεῖνος , ἡμεῖς τ’ οὐδὲν ἧττον τοῦ Μελανίωνος οἱ σώφρονες . 
Γέρων βούλομαί σε γραῦ κύσαι— 
Γυνή κρόμμυόν τἄρ’ οὐκ ἔδει . 
Γέρων κἀνατείνας λακτίσαι . 
Γυνή τὴν λόχμην πολλὴν φορεῖς . 
Χορὸς Γερόντων καὶ Μυρωνίδης γὰρ ἦν τραχὺς ἐντεῦθεν μελάμπυγός τε τοῖς ἐχθροῖς ἅπασιν , ὥς δὲ καὶ Φορμίων . 
Χορὸς Γυναικῶν κἀγὼ βούλομαι μῦθόν τιν’ ὑμῖν ἀντιλέξαι τῷ Μελανίωνι . 
Τίμων ἦν ἀίδρυτός τις ἀβάτοισιν ἐν σκώλοισι τὸ πρόσωπον περιειργμένος , 
Ἐρινύων ἀπορρώξ . 
οὗτος οὖν ὁ Τίμων ᾤχεθ’ ὑπὸ μίσους πολλὰ καταρασάμενος ἀνδράσι πονηροῖς . 
οὕτω ’κεῖνος ὑμῶν ἀντεμίσει τοὺς πονηροὺς ἄνδρας ἀεί , ταῖσι δὲ γυναιξὶν ἦν φίλτατος . 
Γυνή τὴν γνάθον βούλει θένω ; 
Γέρων μηδαμῶς · †ἔδεισά γε.† 
Γυνή ἀλλὰ κρούσω τῷ σκέλει ; 
Γέρων τὸν σάκανδρον ἐκφανεῖς . 
Χορὸς Γυναικῶν ἀλλ’ ὅμως ἂν οὐκ ἴδοις καίπερ οὔσης γραὸς ὄντ’ αὐτὸν κομήτην , ἀλλ’ ἀπεψιλωμένον τῷ λύχνῳ . 
Λυσιστράτη ἰοὺ ἰοὺ γυναῖκες ἴτε δεῦρ’ ὡς ἐμὲ ταχέως . 
Γυνή τί δ’ ἔστιν ; 
εἰπέ μοι τίς ἡ βοή ; 
Λυσιστράτη ἄνδρ’ <ἄνδρ’> 
ὁρῶ προσιόντα παραπεπληγμένον , τοῖς τῆς Ἀφροδίτης ὀργίοις εἰλημμένον . 
ὦ πότνια Κύπρου καὶ Κυθήρων καὶ Πάφου μεδέουσ’ , ἴθ’ ὀρθὴν ἥνπερ ἔρχι τὴν ὁδόν . 
Γυνή ποῦ δ’ ἐστὶν ὅστις ἐστί ; 
Λυσιστράτη παρὰ τὸ τῆς Χλόης . 
Γυνὴ ὢ νὴ Δί’ ἔστι δῆτα . 
τίς κἀστίν ποτε ; 
Λυσιστράτη ὁρᾶτε · γιγνώσκει τις ὑμῶν ; 
Μυρρίνη νὴ Δία ἔγωγε · κἀστὶν οὑμὸς ἀνὴρ Κινησίας . 
Λυσιστράτη σὸν ἔργον ἤδη τοῦτον ὀπτᾶν καὶ στρέφειν κἀξηπεροπεύειν καὶ φιλεῖν καὶ μὴ φιλεῖν , καὶ πάνθ’ ὑπέχειν πλὴν ὧν σύνοιδεν ἡ κύλιξ . 
Μυρρίνη ἀμέλει ποιήσω ταῦτ’ ἐγώ . 
Λυσιστράτη καὶ μὴν ἐγὼ ξυνηπεροπεύσω <σοι> 
παραμένουσ’ ἐνθαδί , καὶ ξυσταθεύσω τοῦτον . 
ἀλλ’ ἀπέλθετε . 
Κινησίας οἴμοι κακοδαίμων , οἷος ὁ σπασμός μ’ ἔχει χὠ τέτανος ὥσπερ ἐπὶ τροχοῦ στρεβλούμενον . 
Λυσιστράτη τίς οὗτος οὑντὸς τῶν φυλάκων ἑστώς ; 
Κινησίας ἐγώ . 
Λυσιστράτη ἀνήρ ; 
Κινησίας ἀνὴρ δῆτ’ . 
Λυσιστράτη οὐκ ἄπει δῆτ’ ἐκποδών ; 
Κινησίας σὺ δ’ εἶ τίς ἡκβάλλουσά μ’ ; 
Λυσιστράτη ἡμεροσκόπος . 
Κινησίας πρὸς τῶν θεῶν νυν ἐκκάλεσόν μοι Μυρρίνην . 
Λυσιστράτη ἰδοὺ καλέσω ’γὼ Μυρρίνην σοι ; 
σὺ δὲ τίς εἶ ; 
Κινησίας ἀνὴρ ἐκείνης , Παιονίδης Κινησίας . 
Λυσιστράτη ὦ χαῖρε φίλτατ’ · οὐ γὰρ ἀκλεὲς τοὔνομ τὸ σὸν παρ’ ἡμῖν ἐστιν οὐδ’ ἀνώνυμον . 
ἀεὶ γὰρ ἡ γυνή σ’ ἔχει διὰ στόμα . 
κἂν ᾠὸν ἢ μῆλον λάβῃ , ‘Κινησίᾳ τουτὶ γένοιτο , ’ 
φησίν . 
Κινησίας ὢ πρὸς τῶν θεῶν . 
Λυσιστράτη νὴ τὴν Ἀφροδίτην · κἂν περὶ ἀνδρῶν γ’ ἐμπέσῃ λόγος τις , εἴρηκ’ εὐθέως ἡ σὴ γυνὴ ὅτι λῆρός ἐστι τἄλλα πρὸς Κινησίαν . 
Κινησίας ἴθι νυν κάλεσον αὐτήν . 
Λυσιστράτη τί οὖν ; 
δώσεις τί μοι ; 
Κινησίας ἔγωγέ <σοι> 
νὴ τὸν Δί’ , ἢν βούλῃ γε σύ · 
ἔχω δὲ τοῦθ’ · ὅπερ οὖν ἔχω , δίδωμί σοι . 
Λυσιστράτη φέρε νυν καλέσω καταβᾶσά σοι . 
Κινησίας ταχύ νυν πάνυ . 
ὡς οὐδεμίαν ἔχω γε τῷ βίῳ χάριν , ἐξ οὗπερ αὕτη ’ξῆλθεν ἐκ τῆς οἰκίας · 
ἀλλ’ ἄχθομαι μὲν εἰσιών , ἔρημα δὲ εἶναι δοκεῖ μοι πάντα , τοῖς δὲ σιτίοις χάριν οὐδεμίαν οἶδ’ ἐσθίων · ἔστυκα γάρ . 
Μυρρίνη φιλῶ φιλῶ ’γὼ τοῦτον · ἀλλ’ οὐ βούλεται ὑπ’ ἐμοῦ φιλεῖσθαι . 
σὺ δ’ ἐμὲ τούτῳ μὴ κάλει . 
Κινησίας ὦ γλυκύτατον Μυρρινίδιον τί ταῦτα δρᾷς ; 
κατάβηθι δεῦρο . 
Μυρρίνη μὰ Δί’ ἐγὼ μὲν αὐτόσ’ οὔ . 
Κινησίας ἐμοῦ καλοῦντος οὐ καταβήσει Μυρρίνη ; 
Μυρρίνη οὐ γὰρ δεόμενος οὐδὲν ἐκκαλεῖς ἐμέ . 
Κινησίας ἐγὼ οὐ δεόμενος ; 
ἐπιτετριμμένος μὲν οὖν . 
Μυρρίνη ἄπειμι . 
Κινησίας μὴ δῆτ’ , ἀλλὰ τῷ γοῦν παιδίῳ ὑπάκουσον · οὗτος οὐ καλεῖς τὴν μαμμίαν ; 
Παῖς Κινησίου μαμμία , μαμμία , μαμμία . 
Κινησίας αὕτη τί πάσχεις ; 
οὐδ’ ἐλεεῖς τὸ παιδίον ἄλουτον ὂν κἄθηλον ἕκτην ἡμέραν ; 
Μυρρίνη ἔγωγ’ ἐλεῶ δῆτ’ · ἀλλ’ ἀμελὴς αὐτῷ πατὴρ ἔστιν . 
Κινησίας κατάβηθ’ ὦ δαιμονία τῷ παιδίῳ . 
Μυρρίνη οἷον τὸ τεκεῖν · καταβατέον . 
τί γὰρ πάθω ; 
Κινησίας ἐμοὶ γὰρ αὕτη καὶ νεωτέρα δοκεῖ πολλῷ γεγενῆσθαι κἀγανώτερον βλέπειν · 
χἂ δυσκολαίνει πρὸς ἐμὲ καὶ βρενθύεται , ταῦτ’ αὐτὰ δή ’σθ’ ἃ κἄμ’ ἐπιτρίβει τῷ πόθῳ . 
Μυρρίνη ὦ γλυκύτατον σὺ τεκνίδιον κακοῦ πατρός , φέρε σε φιλήσω γλυκύτατον τῇ μαμμίᾳ . 
Κινησίας τί ὦ πονήρα ταῦτα ποιεῖς χἀτέραις πείθει γυναιξί , κἀμέ τ’ ἄχθεσθαι ποιεῖς αὐτή τε λυπεῖ ; 
Μυρρίνη μὴ πρόσαγε τὴν χεῖρά μοι . 
Κινησίας τὰ δ’ ἔνδον ὄντα τἀμὰ καὶ σὰ χρήματα χεῖρον διατίθης . 
Μυρρίνη ὀλίγον αὐτῶν μοι μέλει . 
Κινησίας ὀλίγον μέλει σοι τῆς κρόκης φορουμένης ὑπὸ τῶν ἀλεκτρυόνων ; 
Μυρρίνη ἔμοιγε νὴ Δία . 
Κινησίας τὰ <δὲ> 
τῆς Ἀφροδίτης ἱέρ’ ἀνοργίαστά σοι χρόνον τοσοῦτόν ἐστιν . 
οὐ βαδιεῖ πάλιν ; 
Μυρρίνη μὰ Δί’ οὐκ ἔγωγ’ , ἢν μὴ διαλλαχθῆτέ γε καὶ τοῦ πολέμου παύσησθε . 
Κινησίας τοιγάρ , ἢν δοκῇ , ποιήσομεν καὶ ταῦτα . 
Μυρρίνη τοιγάρ , ἢν δοκῇ , κἄγωγ’ ἄπειμ’ ἐκεῖσε · νῦν δ’ ἀπομώμοκα . 
Κινησίας σὺ δ’ ἀλλὰ κατακλίνηθι μετ’ ἐμοῦ διὰ χρόνου . 
Μυρρίνη οὐ δῆτα · καίτοι σ’ οὐκ ἐρῶ γ’ ὡς οὐ φιλῶ . 
Κινησίας φιλεῖς ; 
τί οὖν οὐ κατεκλίνης ὦ Μύρριον ; 
Μυρρίνη ὦ καταγέλαστ’ ἐναντίον τοῦ παιδίου ; 
Κινησίας μὰ Δί’ ἀλλὰ τοῦτό γ’ οἴκαδ’ ὦ Μανῆ φέρε . 
ἰδοὺ τὸ μέν σοι παιδίον καὶ δὴ ’κποδών , σὺ δ’ οὐ κατακλίνει . 
Μυρρίνη ποῦ γὰρ ἄν τις καὶ τάλαν δράσειε τοῦθ’ ; 
Κινησίας ὅπου ; 
τὸ τοῦ Πανὸς καλόν . 
Μυρρίνη καὶ πῶς ἔθ’ ἁγνὴ δῆτ’ ἂν ἔλθοιμ’ ἐς πόλιν ; 
Κινησίας κάλλιστα δήπου λουσαμένη τῇ Κλεψύδρᾳ . 
Μυρρίνη ἔπειτ’ ὀμόσασα δῆτ’ ἐπιορκήσω τάλαν ; 
Κινησίας εἰς ἐμὲ τράποιτο · μηδὲν ὅρκου φροντίσῃς . 
Μυρρίνη φέρε νυν ἐνέγκω κλινίδιον νῷν . 
Κινησίας μηδαμῶς . 
ἀρκεῖ χαμαὶ νῷν . 
Μυρρίνη μὰ τὸν Ἀπόλλω μή σ’ ἐγὼ καίπερ τοιοῦτον ὄντα κατακλινῶ χαμαί . 
Κινησίας ἥ τοι γυνὴ φιλεῖ με , δήλη ’στὶν καλῶς . 
Μυρρίνη ἰδοὺ κατάκεισ’ ἀνύσας τι , κἀγὼ ’κδύομαι . 
καίτοι , τὸ δεῖνα , ψίαθός ἐστ’ ἐξοιστέα . 
Κινησίας ποία ψίαθος ; 
μὴ μοί γε . 
Μυρρίνη νὴ τὴν Ἄρτεμιν , αἰσχρὸν γὰρ ἐπὶ τόνου γε . 
Κινησίας δός μοί νυν κύσαι . 
Μυρρίνη ἰδού . 
Κινησίας παπαιάξ · ἧκέ νυν ταχέως πάνυ . 
Μυρρίνη ἰδοὺ ψίαθος · κατάκεισο , καὶ δὴ ’κδύομαι . 
καίτοι , τὸ δεῖνα , προσκεφάλαιον οὐκ ἔχεις . 
Κινησίας ἀλλ’ οὐδὲ δέομ’ ἔγωγε . 
Μυρρίνη νὴ Δί’ ἀλλ’ ἐγώ . 
Κινησίας ἀλλ’ ἢ τὸ πέος τόδ’ Ἡρακλῆς ξενίζεται . 
Μυρρίνη ἀνίστασ’ , ἀναπήδησον . 
ἤδη πάντ’ ἔχω . 
Κινησίας ἅπαντα δῆτα . 
δεῦρό νυν ὦ χρύσιον . 
Μυρρίνη τὸ στρόφιον ἤδη λύομαι . 
μέμνησό νυν · 
μή μ’ ἐξαπατήσῃς τὰ περὶ τῶν διαλλαγῶν . 
Κινησίας νὴ Δί’ ἀπολοίμην ἆρα . 
Μυρρίνη σισύραν οὐκ ἔχεις . 
Κινησίας μὰ Δί’ οὐδὲ δέομαί γ’ , ἀλλὰ βινεῖν βούλομαι . 
Μυρρίνη ἀμέλει ποιήσεις τοῦτο · ταχὺ γὰρ ἔρχομαι . 
Κινησίας ἅνθρωπος ἐπιτρίψει με διὰ τὰ στρώματα . 
Μυρρίνη ἔπαιρε σαυτόν . 
Κινησίας ἀλλ’ ἐπῆρται τοῦτό γε . 
Μυρρίνη βούλει μυρίσω σε ; 
Κινησίας μὰ τὸν Ἀπόλλω μὴ μέ γε . 
Μυρρίνη νὴ τὴν Ἀφροδίτην ἤν τε βούλῃ γ’ ἤν τε μή . 
Κινησίας εἴθ’ ἐκχυθείη τὸ μύρον ὦ Ζεῦ δέσποτα . 
Μυρρίνη πρότεινέ νυν τὴν χεῖρα κἀλείφου λαβών . 
Κινησίας οὐχ ἡδὺ τὸ μύρον μὰ τὸν Ἀπόλλω τουτογί , εἰ μὴ διατριπτικόν γε κοὐκ ὄζον γάμων . 
Μυρρίνη τάλαιν’ ἐγὼ τὸ Ῥόδιον ἤνεγκον μύρον . 
Κινησίας ἀγαθόν · ἔα αὔτ’ ὦ δαιμονία . 
Μυρρίνη ληρεῖς ἔχων . 
Κινησίας κάκιστ’ ἀπόλοιθ’ ὁ πρῶτος ἑψήσας μύρον . 
Μυρρίνη λαβὲ τόνδε τὸν ἀλάβαστον . 
Κινησίας ἀλλ’ ἕτερον ἔχω . 
ἀλλ’ ᾠζυρὰ κατάκεισο καὶ μή μοι φέρε μηδέν . 
Μυρρίνη ποιήσω ταῦτα νὴ τὴν Ἄρτεμιν . 
ὑπολύομαι γοῦν . 
ἀλλ’ ὅπως ὦ φίλτατε σπονδὰς ποιεῖσθαι ψηφιεῖ . 
Κινησίας βουλεύσομαι . 
ἀπολώλεκέν με κἀπιτέτριφεν ἡ γυνὴ τά τ’ ἄλλα πάντα κἀποδείρασ’ οἴχεται . 
Κινησίας οἴμοι τί πάθω ; 
τίνα βινήσω τῆς καλλίστης πασῶν ψευσθείς ; 
πῶς ταυτηνὶ παιδοτροφήσω ; 
ποῦ Κυναλώπηξ ; 
μίσθωσόν μοι τὴν τίτθην . 
Χορὸς Γερόντων ἐν δεινῷ γ’ ὦ δύστηνε κακῷ τείρει ψυχὴν ἐξαπατηθείς . 
κἄγωγ’ οἰκτίρω σ’ αἰαῖ . 
ποῖος γὰρ ἂν ἢ νέφρος ἀντίσχοι , ποία ψυχή , ποῖοι δ’ ὄρχεις , ποία δ’ ὀσφῦς , ποῖος δ’ ὄρρος κατατεινόμενος καὶ μὴ βινῶν τοὺς ὄρθρους ; 
Κινησίας ὦ Ζεῦ δεινῶν ἀντισπασμῶν . 
Χορὸς Γερόντων ταυτὶ μέντοι νυνί σ’ ἐποίησ’ ἡ παμβδελυρὰ καὶ παμμυσαρά . 
Κινησίας μὰ Δί’ ἀλλὰ φίλη καὶ παγγλυκερά . 
Χορὸς Γερόντων ποία γλυκερά ; 
μιαρὰ μιαρά . 
Κινησίας 
<μιαρὰ> 
δῆτ’ ὦ Ζεῦ ὦ Ζεῦ · 
εἴθ’ αὐτὴν ὥσπερ τοὺς θωμοὺς μεγάλῳ τυφῷ καὶ πρηστῆρι ξυστρέψας καὶ ξυγγογγύλας οἴχοιο φέρων , εἶτα μεθείης , ἡ δὲ φέροιτ’ αὖ πάλιν ἐς τὴν γῆν , κᾆτ’ ἐξαίφνης περὶ τὴν ψωλὴν περιβαίη . 
Κῆρυξ Λακεδαιμονίων πᾷ τᾶν Ἀσανᾶν ἐστιν ἁ γερωχία ἢ τοὶ πρυτάνιες ; 
λῶ τι μυσίξαι νέον . 
Κινησίας σὺ δ’ εἶ πότερον ἄνθρωπος ἢ κονίσαλος ; 
Κῆρυξ Λακεδαιμονίων κᾶρυξ ἐγὼν ὦ κυρσάνιε ναὶ τὼ σιὼ ἔμολον ἀπὸ Σπάρτας περὶ τᾶν διαλλαγᾶν . 
Κινησίας κἄπειτα δόρυ δῆθ’ ὑπὸ μάλης ἥκεις ἔχων ; 
Κῆρυξ Λακεδαιμονίων οὐ τὸν Δί’ οὐκ ἐγών γα . 
Κινησίας ποῖ μεταστρέφει ; 
τί δὴ προβάλλει τὴν χλαμύδ’ ; 
ἢ βουβωνιᾷς ὑπὸ τῆς ὁδοῦ ; 
Κῆρυξ Λακεδαιμονίων παλαιόρ γα ναὶ τὸν Κάστορα ὥνθρωπος . 
Κινησίας ἀλλ’ ἔστυκας ὦ μιαρώτατε . 
Κῆρυξ Λακεδαιμονίων οὐ τὸν Δί’ οὐκ ἐγών γα · μηδ’ αὖ πλαδδίη . 
Κινησίας τί δ’ ἐστί σοι τοδί ; 
Κῆρυξ Λακεδαιμονίων σκυτάλα Λακωνικά . 
Κινησίας εἴπερ γε χαὔτη ’στὶ σκυτάλη Λακωνική . 
ἀλλ’ ὡς πρὸς εἰδότ’ ἐμὲ σὺ τἀληθῆ λέγε . 
τί τὰ πράγμαθ’ ὑμῖν ἐστι τἀν Λακεδαίμονι ; 
Κῆρυξ Λακεδαιμονίων ὀρσὰ Λακεδαίμων πᾶα καὶ τοὶ σύμμαχοι ἅπαντες ἐστύκαντι · Πελλάνας δὲ δεῖ . 
Κινησίας ἀπὸ τοῦ δὲ τουτὶ τὸ κακὸν ὑμῖν ἐνέπεσεν ; 
ἀπὸ Πανός ; 
Κῆρυξ Λακεδαιμονίων οὔκ , ἀλλ’ ἆρχεν οἰῶ Λαμπιτώ , ἔπειτα τἄλλαι ταὶ κατὰ Σπάρταν ἅμα γυναῖκες ᾇπερ ἀπὸ μιᾶς ὑσπλαγίδος ἀπήλααν τὼς ἄνδρας ἀπὸ τῶν ὑσσάκων . 
Κινησίας πῶς οὖν ἔχετε ; 
Κῆρυξ Λακεδαιμονίων μογίομες . 
ἂν γὰρ τὰν πόλιν ᾇπερ λυχνοφορίοντες ἐπικεκύφαμες . 
ταὶ γὰρ γυναῖκες οὐδὲ τῶ μύρτω σιγεῖν ἐῶντι , πρίν γ’ ἅπαντες ἐξ ἑνὸς λόγω σπονδὰς ποιησώμεσθα ποττὰν Ἑλλάδα . 
Κινησίας τουτὶ τὸ πρᾶγμα πανταχόθεν ξυνομώμοται ὑπὸ τῶν γυναικῶν · ἄρτι νυνὶ μανθάνω . 
ἀλλ’ ὡς τάχιστα φράζε περὶ διαλλαγῶν αὐτοκράτορας πρέσβεις ἀποπέμπειν ἐνθαδί . 
ἐγὼ δ’ ἑτέρους ἐνθένδε τῇ βουλῇ φράσω πρέσβεις ἑλέσθαι τὸ πέος ἐπιδείξας τοδί . 
Κῆρυξ Λακεδαιμονίων ποτάομαι · κράτιστα γὰρ παντᾷ λέγεις . 
Χορὸς Γερόντων οὐδέν ἐστι θηρίον γυναικὸς ἀμαχώτερον , οὐδὲ πῦρ , οὐδ’ ὧδ’ ἀναιδὴς οὐδεμία πόρδαλις . 
Χορὸς Γυναικῶν ταῦτα μέντοι <σὺ> 
ξυνιεὶς εἶτα πολεμεῖς ἐμοί , ἐξὸν ὦ πόνηρε σοὶ βέβαιον ἔμ’ ἔχειν φίλην ; 
Χορὸς Γερόντων ὡς ἐγὼ μισῶν γυναῖκας οὐδέποτε παύσομαι . 
Χορὸς Γυναικῶν ἀλλ’ ὅταν βούλῃ σύ · νῦν δ’ οὖν οὔ σε περιόψομαι γυμνὸν ὄνθ’ οὕτως . 
ὁρῶ γὰρ ὡς καταγέλαστος εἶ . 
ἀλλὰ τὴν ἐξωμίδ’ ἐνδύσω σε προσιοῦσ’ ἐγώ . 
Χορὸς Γερόντων τοῦτο μὲν μὰ τὸν Δί’ οὐ πονηρὸν ἐποιήσατε · 
ἀλλ’ ὑπ’ ὀργῆς γὰρ πονηρᾶς καὶ τότ’ ἀπέδυν ἐγώ . 
Χορὸς Γυναικῶν πρῶτα μὲν φαίνει γ’ ἀνήρ , εἶτ’ οὐ καταγέλαστος εἶ . 
κεἴ με μὴ ’λύπεις , ἐγώ σου κἂν τόδε τὸ θηρίον τοὐπὶ τὠφθαλμῷ λαβοῦσ’ ἐξεῖλον ἂν ὃ νῦν ἔνι . 
Χορὸς Γερόντων τοῦτ’ ἄρ’ ἦν με τοὐπιτρῖβον , δακτύλιος οὑτοσί · 
ἐκσκάλευσον αὐτό , κᾆτα δεῖξον ἀφελοῦσά μοι · 
ὡς τὸν ὀφθαλμόν γέ μου νὴ τὸν Δία πάλαι δάκνει . 
Χορὸς Γυναικῶν ἀλλὰ δράσω ταῦτα · καίτοι δύσκολος ἔφυς ἀνήρ . 
ἦ μέγ’ ὦ Ζεῦ χρῆμ’ ἰδεῖν τῆς ἐμπίδος ἔνεστί σοι . 
οὐχ ὁρᾷς ; 
οὐκ ἐμπίς ἐστιν ἥδε Τρικορυσία ; 
Χορὸς Γερόντων νὴ Δί’ ὤνησάς γέ μ’ , ὡς πάλαι γέ μ’ ἐφρεωρύχει , ὥστ’ ἐπειδὴ ’ξῃρέθη , ῥεῖ μου τὸ δάκρυον πολύ . 
Χορὸς Γυναικῶν ἀλλ’ ἀποψήσω σ’ ἐγώ , καίτοι πάνυ πονηρὸς εἶ , καὶ φιλήσω . 
Χορὸς Γερόντων μὴ φιλήσῃς . 
Χορὸς Γυναικῶν ἤν τε βούλῃ γ’ ἤν τε μή . 
Χορὸς Γερόντων ἀλλὰ μὴ ὥρασ’ ἵκοισθ’ · ὡς ἐστὲ θωπικαὶ φύσει , κἄστ’ ἐκεῖνο τοὔπος ὀρθῶς κοὐ κακῶς εἰρημένον , οὔτε σὺν πανωλέθροισιν οὔτ’ ἄνευ πανωλέθρων . 
ἀλλὰ νυνὶ σπένδομαί σοι , καὶ τὸ λοιπὸν οὐκέτι οὔτε δράσω φλαῦρον οὐδὲν οὔθ’ ὑφ’ ὑμῶν πείσομαι . 
ἀλλὰ κοινῇ συσταλέντες τοῦ μέλους ἀρξώμεθα . 
Χορός οὐ παρασκευαζόμεσθα τῶν πολιτῶν οὐδέν’ ὦνδρες φλαῦρον εἰπεῖν οὐδὲ ἕν . 
ἀλλὰ πολὺ τοὔμπαλιν πάντ’ ἀγαθὰ καὶ λέγειν καὶ δρᾶν · ἱκανὰ γὰρ τὰ κακὰ καὶ τὰ παρακείμενα . 
ἀλλ’ ἐπαγγελλέτω πᾶς ἀνὴρ καὶ γυνή , εἴ τις ἀργυρίδιον δεῖται λαβεῖν μνᾶς ἢ δύ’ ἢ τρεῖς , ὡς † 
πόλλ’ ἔσω ’στὶν† κἄχομεν βαλλάντια . 
κἄν ποτ’ εἰρήνη φανῇ , ὅστις ἂν νυνὶ δανείσηται παρ’ ἡμῶν , ἃν λάβῃ μηκέτ’ ἀποδῷ . 
Χορός ἑστιᾶν δὲ μέλλομεν ξένους τινὰς Καρυστίους , ἄν‐ δρας καλούς τε κἀγαθούς . 
κἄστιν <ἔτ’> 
ἔτνος τι · καὶ δελφάκιον ἦν τί μοι , καὶ τοῦτο τέθυχ’ , ὡς τὰ κρέ’ ἔδεσθ’ ἁπαλὰ καὶ καλά . 
ἥκετ’ οὖν εἰς ἐμοῦ τήμερον · πρὼ| δὲ χρὴ τοῦτο δρᾶν λελουμένους αὔ‐ τούς τε καὶ τὰ παιδί’ , εἶτ’ εἴσω βαδίζειν , μηδ’ ἐρέσθαι μηδένα , ἀλλὰ χωρεῖν ἄντικρυς ὥσπερ οἴκαδ’ εἰς ἑαυτῶν γεννικῶς , ὡς ἡ θύρα κεκλῄσεται . 
Χορός καὶ μὴν ἀπὸ τῆς Σπάρτης οἱδὶ πρέσβεις ἕλκοντες ὑπήνας χωροῦσ’ , ὥσπερ χοιροκομεῖον περὶ τοῖς μηροῖσιν ἔχοντες . 
ἄνδρες Λάκωνες πρῶτα μέν μοι χαίρετε , εἶτ’ εἴπαθ’ ἡμῖν πῶς ἔχοντες ἥκετε . 
Λάκων τί δεῖ ποθ’ ὑμὲ πολλὰ μυσίδδειν ἔπη ; 
ὁρῆν γὰρ ἔξεσθ’ ὡς ἔχοντες ἵκομες . 
Χορός βαβαί · νενεύρωται μὲν ἥδε συμφορὰ δεινῶς , †τεθερμῶσθαί γε† 
χεῖρον φαίνεται . 
Λάκων ἄφατα . 
τί κα λέγοι τις ; 
ἀλλ’ ὅπᾳ σέλει παντᾷ τις ἐλσὼν ἁμὶν εἰράναν σέτω . 
Χορός καὶ μὴν ὁρῶ καὶ τούσδε τοὺς αὐτόχθονας ὥσπερ παλαιστὰς ἄνδρας ἀπὸ τῶν γαστέρων θαἰμάτῑ ἀποστέλλοντας · ὥστε φαίνεται ἀσκητικὸν τὸ χρῆμα τοῦ νοσήματος . 
Ἀθηναῖος τίς ἂν φράσεις ποῦ’ στιν ἡ Λυσιστράτη ; 
ὡς ἄνδρες ἡμεῖς οὑτοιὶ τοιουτοιί . 
Χορός χαὔτη ξυνᾴδει χἠτέρα ταύτῃ νόσῳ . 
ἦ που πρὸς ὄρθρον σπασμὸς ὑμᾶς λαμβάνει ; 
Ἀθηναῖος μὰ Δί’ ἀλλὰ ταυτὶ δρῶντες ἐπιτετρίμμεθα . 
ὥστ’ εἴ τις ἡμᾶς μὴ διαλλάξει ταχύ , οὐκ ἔσθ’ ὅπως οὐ Κλεισθένη βινήσομεν . 
Χορός εἰ σωφρονεῖτε , θαἰμάτια λήψεσθ’ , ὅπως τῶν Ἑρμοκοπιδῶν μή τις ὑμᾶς ὄψεται . 
Ἀθηναῖος νὴ τὸν Δί’ εὖ μέντοι λέγεις . 
Λάκων ναὶ τὼ σιὼ παντᾷ γα . 
φέρε τὸ ἔσθος ἀμβαλώμεθα . 
Ἀθηναῖος ὢ χαίρετ’ ὦ Λάκωνες · αἰσχρά γ’ ἐπάθομεν . 
Λάκων ὦ Πολυχαρείδα δεινά κ’ αὖ ’πεπόνθεμες , αἰ εἶδον ἁμὲ τὤνδρες ἀμπεφλασμένως . 
Ἀθηναῖος ἄγε δὴ Λάκωνες αὔθ’ ἕκαστα χρὴ λέγειν . 
ἐπὶ τί πάρεστε δεῦρο ; 
Λάκων περὶ διαλλαγᾶν πρέσβεις . 
Ἀθηναῖος καλῶς δὴ λέγετε · χἠμεῖς τουτογί . 
τί οὐ καλοῦμεν δῆτα τὴν Λυσιστράην , ἥπερ διαλλάξειεν ἡμᾶς ἂν μόνη ; 
Λάκων ναὶ τὼ σιὼ κἂν λῆτε τὸν Λυσίστρατον . 
Ἀθηναῖος ἀλλ’ οὐδὲν ἡμᾶς , ὡς ἔοικε , δεῖ καλεῖν · 
αὐτὴ γάρ , ὡς ἤκουσεν , ἥδ’ ἐξέρχεται . 
Χορός χαῖρ’ ὦ πασῶν ἀνδρειοτάτη · δεῖ δὴ νυνί σε γενέσθαι δεινὴν <δειλὴν> 
ἀγαθὴν φαύλην σεμνὴν ἀγανὴν πολύπειρον · 
ὡς οἱ πρῶτοι τῶν Ἑλλήνων τῇ σῇ ληφθέντες ἴυγγι συνεχώρησάν σοι καὶ κοινῇ τἀγκλήματα πάντ’ ἐπέτρεψαν . 
Λυσιστράτη ἀλλ’ οὐχὶ χαλεπὸν τοὔργον , εἰ λάβοι γέ τις ὀργῶντας ἀλλήλων τε μὴ ’κπειρωμένους . 
τάχα δ’ εἴσομαι ’γώ . 
ποῦ ’στιν ἡ Διαλλαγή ; 
πρόσαγε λαβοῦσα πρῶτα τοὺς Λακωνικούς , καὶ μὴ χαλεπῇ τῇ χειρὶ μηδ’ αὐθαδικῇ , μηδ’ ὥσπερ ἡμῶν ἅνδρες ἀμαθῶς τοῦτ’ ἔδρων , ἀλλ’ ὡς γυναῖκας εἰκός , οἰκείως πάνυ , ἢν μὴ διδῷ τὴν χεῖρα , τῆς σάθης ἄγε . 
ἴθι καὶ σὺ τούτους τοὺς Ἀθηναίους ἄγε , οὗ δ’ ἂν διδῶσι πρόσαγε τούτους λαβομένη . 
ἄνδρες Λάκωνες στῆτε παρ’ ἐμὲ πλησίον , ἐνθένδε δ’ ὑμεῖς , καὶ λόγων ἀκούσατε . 
ἐγὼ γυνὴ μέν εἰμι , νοῦς δ’ ἔνεστί μοι , αὐτὴ δ’ ἐμαυτῆς οὐ κακῶς γνώμης ἔχω , τοὺς δ’ ἐκ πατρός τε καὶ γεραιτέρων λόγους πολλοὺς ἀκούσασ’ οὐ μεμούσωμαι κακῶς . 
λαβοῦσα δ’ ὑμᾶς λοιδορῆσαι βούλομαι κοινῇ δικαίως , οἳ μιᾶς ἐκ χέρνιβος βωμοὺς περιρραίνοντες ὥσπερ ξυγγενεῖς 
Ὀλυμπίασιν , ἐν Πύλαις , Πυθοῖ (πόσους εἴποιμ’ ἂν ἄλλους , εἴ με μηκύνειν δέοι ; ) ἐχθρῶν παρόντων βαρβάρων στρατεύματι 
Ἕλληνας ἄνδρας καὶ πόλεις ἀπόλλυτε . 
εἷς μὲν λόγος μοι δεῦρ’ ἀεὶ περαίνεται . 
Ἀθηναῖος ἐγὼ δ’ ἀπόλλυμαί γ’ ἀπεψωλημένος . 
Λυσιστράτη εἶτ’ ὦ Λάκωνες , πρὸς γὰρ ὑμᾶς τρέψομαι , οὐκ ἴσθ’ ὅτ’ ἐλθὼν δεῦρο Περικλείδας ποτὲ ὁ Λάκων Ἀθηναίων ἱκέτης καθέζετο ἐπὶ τοῖσι βωμοῖς ὠχρὸς ἐν φοινικίδι στρατιὰν προσαιτῶν ; 
ἡ δὲ Μεσσήνη τότε ὑμῖν ἐπέκειτο χὠ θεὸς σείων ἅμα . 
ἐλθὼν δὲ σὺν ὁπλίταισι τετρακισχιλίοις 
Κίμων ὅλην ἔσωσε τὴν Λακεδαίμονα . 
ταυτὶ παθόντες τῶν Ἀθηναίων ὕπο δῃοῦτε χώραν , ἧς ὑπ’ εὖ πεπόνθατε ; 
Ἀθηναῖος ἀδικοῦσιν οὗτοι νὴ Δί’ ὦ Λυσιστράτη . 
Λάκων ἀδικίομες · ἀλλ’ ὁ πρωκτὸς ἄφατον ὡς καλός . 
Λυσιστράτη ὑμᾶς δ’ ἀφήσειν τοὺς Ἀθηναίους <μ’> 
οἴει ; 
οὐκ ἴσθ’ ὅθ’ ὑμᾶς οἱ Λάκωνες αὖθις αὖ κατωνάκας φοροῦντας ἐλθόντες δορὶ πολλοὺς μὲν ἄνδρας Θετταλῶν ἀπώλεσαν , πολλοὺς δ’ ἑταίρους Ἱππίου καὶ ξυμμάχους , ξυνεκμαχοῦντες τῇ τόθ’ ἡμέρᾳ μόνοι , κἠλευθέρωσαν κἀντὶ τῆς κατωνάκης τὸν δῆμον ὑμῶν χλαῖναν ἠμπέσχον πάλιν ; 
Λάκων οὔπα γυναῖκ’ ὄπωπα χαϊωτεραν . 
Ἀθηναῖος ἐγὼ δὲ κύσθον γ’ οὐδέπω καλλίονα . 
Λυσιστράτη τί δῆθ’ υπηργμένων γε πολλῶν κἀγαθῶν μάχεσθε κοὐ παύεσθε τῆς μοχθηρίας ; 
τί δ’ οὐ διηλλάγητε ; 
φέρε τί τοὐμποδών ; 
Λάκων ἁμές γε λῶμες , αἴ τις ἁμὶν τὤγκυκλον λῇ τοῦτ’ ἀποδόμεν . 
Λυσιστράτη ποῖον ὦ τᾶν ; 
Λάκων τὰν Πύλον , ἇσπερ πάλαι δεόμεθα καὶ βλιμάττομες . 
Ἀθηναῖος μὰ τὸν Ποσειδῶ τοῦτο μέν γ’ οὐ δράσετε . 
Λυσιστράτη ἄφετ’ ὦγάθ’ αὐτοῖς . 
Ἀθηναῖος κᾆτα τίνα κινήσομεν ; 
Λυσιστράτη ἕτερόν γ’ ἀπαιτεῖτ’ ἀντὶ τούτου χωρίον . 
Ἀθηναῖος τὸ δεῖνα τοίνυν παράδοθ’ ἡμῖν τουτονὶ πρώτιστα τὸν Ἐχινοῦντα καὶ τὸν Μηλιᾶ κόλπον τὸν ὄπισθεν καὶ τὰ Μεγαρικὰ σκέλη . 
Λάκων οὐ τὼ σιὼ οὐχὶ πάντα γ’ ὦ λισσάνιε . 
Λυσιστράτη ἐᾶτε , μηδὲν διαφέρου περὶ σκελοῖν . 
Ἀθηναῖος ἤδη γεωργεῖν γυμνὸς ἀποδὺς βούλομαι . 
Λάκων ἐγὼ δὲ κοπραγωγεῖν γα †πρῶτα† 
ναὶ τὼ σιώ . 
Λυσιστράτη ἐπὴν διαλλαγῆτε , ταῦτα δράσετε . 
ἀλλ’ εἰ δοκεῖ δρᾶν ταῦτα , βουλεύσασθε καὶ τοῖς ξυμμάχοις ἐλθόντες ἀνακοινώσατε . 
Ἀθηναῖος ποίοισιν ὦ τᾶν ξυμμάχοις ; 
ἐστύκαμεν . 
οὐ ταὐτὰ δόξει τοῖσι συμμάχοισι νῷν βινεῖν ἅπασιν ; 
Λάκων τοῖσι γῶν ναὶ τὼ σιὼ ἁμοῖσι . 
Ἀθηναῖος καὶ γὰρ ναὶ μὰ Δία Καρυστίοις . 
Λυσιστράτη καλῶς λέγετε . 
νῦν οὖν ὅπως ἁγνεύσετε , ὅπως ἂν αἱ γυναῖκες ὑμᾶς ἐν πόλει ξενίσωμεν ὧν ἐν ταῖσι κίσταις εἴχομεν . 
ὅρκους δ’ ἐκεῖ καὶ πίστιν ἀλλήλοις δότε . 
κἄπειτα τὴν αὑτοῦ γυναῖχ’ ὑμῶν λαβὼν ἄπεισ’ ἕκαστος . 
Ἀθηναῖος ἀλλ’ ἴωμεν ὡς τάχος . 
Λάκων ἄγ’ ὅπᾳ τυ λῇς . 
Ἀθηναῖος νὴ τὸν Δί’ ὡς τάχιστ’ ἄγε . 
Χορός στρωμάτων δὲ ποικίλων καὶ χλανιδίων καὶ ξυστίδων καὶ χρυσίων , ὅσ’ ἐστί μοι , οὐ φθόνος ἔνεστί μοι πᾶσι παρέχειν φέρειν τοῖς παισίν , ὁπόταν τε θυγάτηρ τινὶ κανηφορῇ . 
πᾶσιν ὑμῖν λέγω λαμβάνειν τῶν ἐμῶν χρημάτων νῦν ἔνδοθεν , καὶ μηδὲν οὕτως εὖ σεσημάν‐ θαι τὸ μὴ οὐχὶ τοὺς ῥύπους ἀνασπάσαι , χἄττ’ <ἂν> 
ἔνδον ᾖ φορεῖν . 
ὄψεται δ’ οὐδὲν σκοπῶν , εἰ μή τις ὑμῶν ὀξύτερον ἐμοῦ βλέπει . 
Χορός εἰ δέ τῳ μὴ σῖτος ὑμῶν ἔστι , βόσκει δ’ οἰκέτας καὶ σμικρὰ πολλὰ παιδία , ἔστι παρ’ ἐμοῦ λαβεῖν πυρίδια λεπτὰ μέν , ὁ δ’ ἄρτος ἀπὸ χοίνικος ἰδεῖν μάλα νεανίας . 
ὅστις οὖν βούλεται τῶν πενήτων ἴτω εἰς ἐμοῦ σάκκους ἔχων καὶ κωρύκους , ὡς λήψεται πυ‐ ρούς · ὁ Μανῆς δ’ οὑμὸς αὐτοῖς ἐμβαλεῖ . 
πρός γε μέντοι τὴν θύραν προαγορεύω μὴ βαδίζειν τὴν ἐμήν , ἀλλ’ εὐλαβεῖσθαι τὴν κύνα . 
Ἀθηναῖος Α . 
ἄνοιγε τὴν θύραν · παραχωρεῖν οὐ θέλεις ; 
ὑμεῖς τί κάθησθε ; 
μῶν ἐγὼ τῇ λαμπάδι ὑμᾶς κατακαύσω ; 
φορτικὸν τὸ χωρίον . 
οὐκ ἂν ποιήσαιμ’ . 
εἰ δὲ πάνυ δεῖ τοῦτο δρᾶν , ὑμῖν χαρίσασθαι , προσταλαιπωρήσομεν . 
Ἀθηναῖος Β χἠμεῖς γε μετὰ σοῦ ξυνταλαιπωρήσομεν . 
Ἀθηναῖος Α . 
οὐκ ἄπιτε ; 
κωκύσεσθε τὰς τρίχας μακρά . 
οὐκ ἄπιθ’ , ὅπως ἂν οἱ Λάκωνες ἔνδοθεν καθ’ ἡσυχίαν ἀπίωσιν εὐωχημένοι ; 
Ἀθηναῖος Β . 
οὔπω τοιοῦτον συμπόσιον ὄπωπ’ ἐγώ . 
ἦ καὶ χαρίεντες ἦσαν οἱ Λακωνικοί · 
ἡμεῖς δ’ ἐν οἴνῳ συμπόται σοφώτατοι . 
Ἀθηναῖος Α . 
ὀρθῶς γ’ , ὁτιὴ νήφοντες οὐχ ὑγιαίνομεν · 
ἢν τοὺς Ἀθηναίους ἐγὼ πείσω λέγων , μεθύοντες ἀεὶ πανταχοῖ πρεσβεύσομεν . 
νῦν μὲν γὰρ ὅταν ἔλθωμεν ἐς Λακεδαίμονα νήφοντες , εὐθὺς βλέπομεν ὅ τι ταράξομεν · 
ὥσθ’ ὅ τι μὲν ἂν λέγωσιν οὐκ ἀκούομεν , ἃ δ’ οὐ λέγουσι , ταῦθ’ ὑπονενοήκαμεν , ἀγγέλλομεν δ’ οὐ ταὐτὰ τῶν αὐτῶν πέρι . 
νυνὶ δ’ ἅπαντ’ ἤρεσκεν · ὥστ’ εἰ μέν γέ τις ᾄδοι Τελαμῶνος , Κλειταγόρας ᾄδειν δέον , ἐπῃνέσαμεν ἂν καὶ προσεπιωρκήσαμεν . 
ἀλλ’ οὑτοιὶ γὰρ αὖθις ἔρχονται πάλιν ἐς ταὐτόν . 
οὐκ ἐρρήσετ’ ὦ μαστιγίαι ; 
Ἀθηναῖος Β . 
νὴ τὸν Δί’ ὡς ἤδη γε χωροῦσ’ ἔνδοθεν . 
Λάκων ὦ Πολυχαρείδα λαβὲ τὰ φυσατήρια , ἵν’ ἐγὼ διποδιάξω τε κἀείσω καλὸν ἐς τὼς Ἀσαναίως τε † 
καὶ ἐς ἡμᾶς ἅμα † . 
Ἀθηναῖος λαβὲ δῆτα τὰς φυσαλλίδας πρὸς τῶν θεῶν , ὡς ἥδομαί γ’ ὑμᾶς ὁρῶν ὀρχουμένους . 
Χορὸς Λακεδαιμονίων ὅρμαον τὼς κυρσανίως ὦ Μναμοΰνα τάν τ’ ἐμὰν Μῶαν , ἅτις οἶδεν ἁμὲ τώς τ’ Ἀσαναίως , ὅκα τοὶ μὲν ἐπ’ Ἀρταμιτίῳ πρὤκροον σιοείκελοι ποττὰ κᾶλα τὼς Μήδως τ’ ἐνίκων , ἁμὲ δ’ αὖ Λεωνίδας ἆγεν ᾇπερ τὼς κάπρως θάγοντας οἰῶ τὸν ὀδόντα · 
πολὺς δ’ ἀμφὶ τὰς γένυας ἀφρὸς † 
ἤνσει † , πολὺς δ’ ἁμᾷ καττῶν σκελῶν ἀφρὸς ἵετο . 
ἦν γὰρ τὤνδρες οὐκ ἐλάσσως τᾶς ψάμμας τοὶ Πέρσαι . 
ἀγροτέρα σηροκτόνε μόλε δεῦρο παρσένε σιὰ ποττὰς σπονδάς , ὡς συνέχῃς πολὺν ἁμὲ χρόνον . 
νῦν δ’ αὖ φιλία τ’ αἰὲς εὔπορος εἴη ταῖς συνθήκαις , καὶ τᾶν αἱμυλᾶν ἀλωπέκων παυσαίμεθα . 
ὢ δεῦρ’ ἴθι δεῦρ’ ὦ κυναγὲ παρσένε . 
Ἀθηναῖος ἄγε νυν ἐπειδὴ τἄλλα πεποίηται καλῶς , ἀπάγεσθε ταύτας ὦ Λάκωνες , τάσδε τε ὑμεῖς · ἀνὴρ δὲ παρὰ γυναῖκα καὶ γυνὴ στήτω παρ’ ἄνδρα , κᾆτ’ ἐπ’ ἀγαθαῖς συμφοραῖς ὀρχησάμενοι θεοῖσιν εὐλαβώμεθα τὸ λοιπὸν αὖθις μὴ ’ξαμαρτάνειν ἔτι . 
Χορὸς Ἀθηναίων πρόσαγε χορόν , ἔπαγε <δὲ> 
Χάριτας , ἐπὶ δὲ κάλεσον Ἄρτεμιν , ἐπὶ δὲ δίδυμον ἀγέχορον 
Ἰήιον εὔφρον’ , ἐπὶ δὲ Νύσιον , ὃς μετὰ μαινάσι Βάκχιος ὄμμασι δαίεται , 
Δία τε πυρὶ φλεγόμενον , ἐπί τε πότνιαν ἄλοχον ὀλβίαν · 
εἶτα δὲ δαίμονας , οἷς ἐπιμάρτυσι χρησόμεθ’ οὐκ ἐπιλήσμοσιν 
Ἡσυχίας πέρι τῆς ἀγανόφρονος , ἣν ἐποίησε θεὰ Κύπρις . 
ἀλαλαὶ ἰὴ παιήων · 
αἴρεσθ’ ἄνω ἰαί , ὡς ἐπὶ νίκῃ ἰαί . 
εὐοῖ εὐοῖ , εὐαί εὐαί . 
Ἀθηναῖος πρόφαινε δὴ σὺ Μοῦσαν ἐπὶ νέᾳ νέαν . 
Χορὸς Λακεδαιμονίων 
Ταΰγετον αὖτ’ ἐραννὸν ἐκλιπῶα 
Μῶα μόλε Λάκαινα πρεπτὸν ἁμὶν κλέωα τὸν Ἀμύκλαις σιὸν καὶ χαλκίοικον Ἀσάναν , 
Τυνδαρίδας τ’ ἀγασώς , τοὶ δὴ πὰρ Εὐρώταν ψιάδδοντι . 
εἶα μάλ’ ἔμβη ὢ εἶα κοῦφα πάλλων , ὡς Σπάρταν ὑμνίωμες , τᾷ σιῶν χοροὶ μέλοντι καὶ ποδῶν κτύπος , ᾇ τε πῶλοι ταὶ κόραι πὰρ τὸν Εὐρωταν ἀμπάλλοντι πυκνὰ ποδοῖν ἀγκονίωαι , ταὶ δὲ κόμαι σείονθ’ ᾇπερ Βακχᾶν θυρσαδδωᾶν καὶ παιδδωᾶν . 
ἁγεῖται δ’ ἁ Λήδας παῖς ἁγνὰ χοραγὸς εὐπρεπής . 
ἀλλ’ ἄγε κόμαν παραμπύκιδδε χερί , ποδοῖν τε πάδη ᾇ τις ἔλαφος · κρότον δ’ ἁμᾷ ποίει χορωφελήταν . 
καὶ τὰν σιὰν δ’ αὖ τὰν κρατίσταν Χαλκίοικον ὕμνει τὰν πάμμαχον .
