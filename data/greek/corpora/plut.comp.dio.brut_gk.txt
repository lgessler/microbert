πολλῶν τοίνυν τοῖς ἀνδράσιν ὑπαρξάντων καλῶν , ἐν τοῖς πρώτοις δὲ τοῦ μεγίστους ἐλαχίσταις ἀφορμαῖς γενέσθαι , τοῦτο τῷ Δίωνι κάλλιστόν ἐστιν . 
οὐ γὰρ εἶχε τὸν ἀμφισβητοῦντα , καθάπερ ὁ Βροῦτος Κάσσιον , ἄνδρα πρὸς μὲν ἀρετὴν καὶ δόξαν οὐχ ὁμοίως ἀξιόπιστον , εἰς δὲ τὸν πόλεμον οὐκ ἐλάττονας τόλμῃ καὶ δεινότητι καὶ πράξει συμβολὰς παρασχόμενον , ᾧ γε καὶ τοῦ παντὸς ἔργου προσποιοῦσιν ἔνιοι τὴν ἀρχήν , ἡγεμόνα τῆς ἐπὶ Καίσαρα γνώμης τοῦτον ἀτρεμοῦντι Βρούτῳ γενέσθαι λέγοντες . 
Δίων δ’ ὥσπερ ὅπλα καὶ πλοῖα καὶ στρατιωτικὴν δύναμιν , οὕτω καὶ φίλους καὶ συνεργοὺς ἐπὶ τὴν πρᾶξιν αὐτὸς ἑαυτῷ φαίνεται κτησάμενος . 
οὐ μὴν οὐδ’ ὡς Βροῦτος ἐκ τῶν πραγμάτων αὑτῶν καὶ τοῦ πολέμου πλοῦτον ἔσχε καὶ δύναμιν , οὕτω καὶ Δίων , ἀλλὰ τῷ πολέμῳ προεισήνεγκεν αὐτὸς τὸν ἑαυτοῦ πλοῦτον , ὑπὲρ τῆς τῶν πολιτῶν ἐλευθερίας τοῖς τῆς φυγῆς ἐφοδίοις προκαταχρησάμενος . 
ἔτι δὲ 
Βροῦτος μὲν καὶ Κάσσιος , οὐκ ὂν ἀσφαλὲς ἡσυχίαν ἄγειν ἐκπεσοῦσι τῆς Ῥώμης , ἀλλ’ ὠφληκόσι δίκην θανάτου καὶ διωκομένοις , ἀναγκαίως εἰς τὸν πόλεμον κατέφυγον καὶ τὰ σώματα τοῖς ὅπλοις παρακαταθέμενοι διεκινδύνευσαν ὑπὲ ? ρ αὑτῶν τὸ πλέον ἢ τῶν πολιτῶν , 
Δίων δ’ ἀδεέστερον ἐν τῇ φυγῇ τοῦ φυγαδεύσαντος τυράννου καὶ ἥδιον διάγων ἀνέρριψεν ἑκὼν κίνδυνον τοσοῦτον ἐπὶ τῷ σῶσαι Σικελίαν , 
καὶ μὴν οὐχ ὅμοιον Διονυσίου Συρακουσίοις ἡ 
Καίσαρος ἀπαλλαγῆναι Ῥωμαίοις . 
ὁ μὲν γὰρ οὐδ’ 
οὐδ’ βεκκερ ξορρεξτς το οὐτ’ . 
ἠρνεῖτο τύραννος εἶναι κακῶν τε μυρίων ἐμπεπλήκει Σικελίαν ἡ δὲ Καίσαρος ἀρχὴ συνισταμένη μὲν οὐκ ὀλίγα τοῖς ἐναντιουμένοις πράγματα παρέσχε , δεξαμένοις δὲ καὶ κρατηθεῖσιν ὄνομα καὶ δόκησις ἐφάνη μόνον , ἔργον δ’ ἀπ’ αὐτῆς οὐδὲν ὠμὸν οὐδὲ τυραννικὸν ὑπῆρξεν , ἀλλὰ καὶ δεομένοις ἔδοξε τοῖς πράγμασι μοναρχίας πρᾳότατος ὥσπερ ἰατρὸς ὑπ’ αὐτοῦ τοῦ δαίμονος δεδόσθαι . 
διὸ Καίσαρα μὲν εὐθὺς ἐπόθησεν ὁ Ῥωμαίων δῆμος , ὥστε χαλεπὸς γενέσθαι καὶ ἀπαραίτητος τοῖς ἀπεκτονόσι , Δίωνα δ’ ἡ Διονυσίου πάρεσις ἐκ Συρακουσῶν καὶ τὸ μὴ κατασκάψαι τοῦ προτέρου τυράννου τὸν τάφον ἐπαίτιον μάλιστα πρὸς τοὺς πολίτας ἐποίησεν . 
ἐν αὐταῖς τοίνυν ταῖς πολεμικαῖς πράξεσιν ὁ μὲν Δίων ἄμεμπτος γέγονε στρατηγός , ὡς 
ὡς ωιτη ξοραëς ανδ βεκκερ · ὧν . 
μὲν αὐτὸς ἐβουλεύετο τοῖς πράγμασιν ἄριστα χρώμενος , ἃ δ’ ἐπταίσθη δῑ ἑτέρους ἀναλαβὼν καὶ μεταστήσας ἐπὶ τὸ βέλτιον · 
ὁ δὲ 
Βροῦτος τὸν ἔσχατον ἀγῶνα ὑπὲρ τῶν ὅλων οὔθ’ ὑποστῆναι δοκεῖ φρονίμως οὔτε σφαλεὶς ἐπανόρθωσιν εὑρεῖν , ἀλλ’ ἀπεῖπε καὶ προεῖτο τὰς ἐλπίδας , οὐδ’ ὅσον Πομπήϊος ἐπιτολμήσας τῇ τύχῃ · 
καὶ ταῦτα πολλῆς μὲν αὐτόθι λειπομένης ἐλπίδος ἐν τοῖς ὅπλοις , ταῖς δὲ ναυσὶ κρατῶν πάσης βεβαίως τῆς θαλάσσης . 
ὃ δὲ μέγιστόν ἐστιν ὧν ἐγκαλοῦσι Βρούτῳ , τὸ σωθέντα τῇ Καίσαρος χάριτι καὶ σώσαντα τῶν συνεαλωκότων ὅσους ἐβούλετο καὶ φίλον νομιζόμενον καὶ προτιμηθέντα πολλῶν αὐτόχειρα τοῦ σώσαντος γενέσθαι , τοῦτ’ οὐκ ἄν τις εἴποι κατὰ Δίωνος , ἀλλὰ τοὐναντίον , οἰκεῖος μὲν ὢν Διονυσίῳ καὶ φίλος ὤρθου τὰ πράγματα καὶ συνδιεφύλαττεν , ἐκπεσὼν δὲ τῆς πατρίδος καὶ ἀδικηθεὶς περὶ τὴν γυναῖκα καὶ τὴν οὐσίαν ἀπολέσας ἐκ προφανοῦς εἰς πόλεμον κατέστη νόμιμον καὶ δίκαιον . 
ἢ τοῦτ’ ἀντιστρέφει πρῶτον ; 
ὃ γὰρ εἰς ἔπαινον ὑπάρχει τοῖς ἀνδράσι μέγιστον , ἡ πρὸς τοὺς τυράννους ἀπέχθεια καὶ μισοπονηρία , τοῦτ’ εἰλικρινές ἐστι τῷ Βρούτῳ καὶ καθαρόν , ἰδίᾳ γὰρ οὐδὲν ἐγκαλῶν Καίσαρι τῆς κοινῆς προεκινδύνευεν ἐλευθερίας · 
ὁ δ’ εἰ μὴ κακῶς ἔπαθεν αὐτός , οὐκ ἂν ἐπολέμησε , καὶ τοῦτο δηλοῦται ταῖς Πλάτωνος ἐπιστολαῖς , ἐξ ὧν δῆλός ἐστιν ὡς ἀποβληθεὶς τῆς τυραννίδος , οὐκ ἀποστάς , κατέλυσε Διονύσιον . 
ἔτι Βροῦτον μὲν καὶ Πομπηΐῳ φίλον ἐποίησεν , ἐχθρὸν ὄντα , καὶ πολέμιον Καίσαρι , τὸ κοινῇ συμφέρον , ὡς ἔχθρας ὅρῳ καὶ φιλίας ἑνὶ χρώμενον τῷ δικαίῳ · Δίων δὲ πρὸς χάριν ὤρθου πολλὰ Διονύσιον , ὅτ’ ἦν βέβαιος αὑτῷ , καὶ πρὸς ὀργὴν ἀπιστηθεὶς ἐπολέμησε . 
διὸ τούτῳ μὲν οὐδ’ οἱ φίλοι πάντες ἐπίστευσαν , ὡς μεταστήσας Διονύσιον οὐκ ἂν βεβαιώσαιτο τὴν ἀρχὴν αὑτῷ , πρᾳοτέρῳ τυραννίδος ὀνόματι παραγαγὼν τοὺς πολίτας , περὶ δὲ τοῦ Βρούτου τῶν ἐχθρῶν ἦν ἀκούειν ὅτι μόνος τῶν ἐπὶ Καίσαρα συναραμένων ἕνα προὔθετο σκοπὸν ἀπ’ ἀρχῆς ἄχρι τέλους τὴν πάτριον ἀποδοῦναι Ῥωμαίοις πολιτείαν . 
ἄνευ γε μὴν τούτων ὁ πρὸς Διονύσιον 
ἀγὼν οὐχ ὅμοιος ἦν δήπου τῷ πρὸς Καίσαρα . 
Διονυσίου μὲν γὰρ οὐδεὶς ὅστις οὐκ ἂν κατεφρόνησε τῶν συνήθων ἐν μέθαις καὶ κύβοις καὶ γυναιξὶ τὰς πλείστας ποιουμένου διατριβάς · 
τὸ δὲ τὴν Καίσαρος κατάλυσιν εἰς νοῦν ἐμβαλέσθαι καὶ μὴ φοβηθῆναι τὴν δεινότητα καὶ δύναμιν καὶ τύχην , οὗ καὶ τοὔνομα τοὺς Παρθυαίων καὶ Ἰνδῶν βασιλεῖς οὐκ εἴα καθεύδειν , ὑπερφυοῦς ἦν ψυχῆς καὶ πρὸς μηθὲν ὑφίεσθαι φόβῳ τοῦ φρονήματος δυναμένης . 
διὸ τῷ μὲν ὀφθέντι μόνον ἐν Σικελίᾳ μυριάδες οὐκ ὀλίγαι συνέστησαν ἐπὶ Διονύσιον · ἡ δὲ Καίσαρος δόξα καὶ πεσόντος ὤρθου τοὺς φίλους , καὶ τοὔνομα τὸν χρησάμενον ἦρεν ἐκ παιδὸς ἀμηχάνου πρῶτον εὐθὺς εἶναι Ῥωμαίων , ὡς ἀλεξιφάρμακον τοῦτο πρὸς τὴν Ἀντωνίου περιαψάμενον ἔχθραν καὶ δύναμιν . 
εἰ δὲ φήσει τις ὅτι μεγάλοις μὲν ἀγῶσιν ὁ Δίων ἐξέβαλε τὸν τύραννον , Καίσαρα δὲ Βροῦτος ἔκτεινε γυμνὸν καὶ ἀφύλακτον , αὐτὸ τοῦτο δεινότητος ἄκρας καὶ στρατηγίας ἦν ἔργον , ἄνδρα τοσαύτην περιβεβλημένον δύναμιν ἀφύλακτον λαβεῖν καὶ γυμνόν . 
οὐ γὰρ ἐξαίφνης οὐδὲ μόνος ἢ σὺν ὀλίγοις ἐπιπεσὼν ἀνεῖλεν , ἀλλ’ ἐκ πολλοῦ συνθεὶς τὸ βούλευμα καὶ μετὰ πολλῶν ἐπιθέμενος , ὧν οὐδεὶς ἐψεύσατ’ αὐτόν , ἢ γὰρ εὐθὺς ἔκρινε τοὺς ἀρίστους ἢ τῷ προκρῖναι τοὺς πιστευθέντας ἀγαθοὺς ἐποίησε . 
Δίων δὲ εἴτε κρίνας κακῶς ἐπίστευσεν ἑαυτὸν πονηροῖς εἴτε χρώμενος ἐποίησεν ἐκ χρηστῶν πονηρούς , οὐδέτερον παθεῖν ἀνδρὶ φρονίμῳ προσῆκεν . 
ἐπιτιμᾷ δὲ καὶ Πλάτων αὐτῷ τοιούτους ἑλομένῳ φίλους , ὑφ’ ὧν ἀπώλετο . 
καὶ Δίωνος μὲν τιμωρὸς οὐδεὶς ἐφάνη πεσόντος · ἀλλὰ Βροῦτον καὶ τῶν πολεμίων Ἀντώνιος μὲν ἔθαψεν ἐνδόξως , Καῖσαρ δὲ καὶ τὰς τιμὰς ἐτήρησεν . 
ἕστηκε δὲ χαλκοῦς ἀνδριὰς ἐν Μεδιολάνῳ τῆς ἐντὸς Ἄλπεων Γαλατίας , τοῦτον ὕστερον ἰδὼν ὁ Καῖσαρ εἰκονικὸν ὄντα καὶ χαριέντως εἰργασμένον παρῆλθεν εἶτ’ ἐπιστὰς μετὰ μικρὸν ἀκροωμένων πολλῶν τοὺς ἄρχοντας ἐκάλει , φάσκων ἔκσπονδον αὐτῶν τὴν πόλιν εἰληφέναι πολέμιον ἔχουσαν παρ’ αὑτῇ . 
τὸ μὲν οὖν πρῶτον , ὡς εἰκὸς , ἠρνοῦντο , καὶ τίνα λέγοι διαποροῦντες εἰς ἀλλήλους ἀπέβλεψαν . 
ὡς δ’ ἐπιστρέψας ὁ Καῖσαρ πρὸς τὸν ἀνδριάντα καὶ συναγαγὼν τὸ πρόσωπον , ἀλλ’ οὐχ οὗτος , ἔφη , πολέμιος ὢν ἡμέτερος ἐνταῦθα ἕστηκεν ; ἔτι μᾶλλον καταπλαγέντες ἐσιώπησαν . 
ὁ δὲ μειδιάσας ἐπῄνεσέ τε τοὺς Γαλάτας ὡς τοῖς φίλοις καὶ παρὰ τὰς τύχας βεβαίους ὄντας , καὶ τὸν ἀνδριάντα κατὰ χώραν μένειν ἐκέλευσε .
