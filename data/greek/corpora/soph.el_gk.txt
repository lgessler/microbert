Παιδαγωγός ὦ τοῦ στρατηγήσαντος ἐν Τροίᾳ ποτὲ 
Ἀγαμέμνονος παῖ , νῦν ἐκεῖν’ ἔξεστί σοι παρόντι λεύσσειν , ὧν πρόθυμος ἦσθ’ ἀεί . 
τὸ γὰρ παλαιὸν Ἄργος οὑπόθεις τόδε , τῆς οἰστροπλῆγος ἄλσος Ἰνάχου κόρης · 
αὕτη δ’ , Ὀρέστα , τοῦ λυκοκτόνου θεοῦ ἀγορὰ Λύκειος · οὑξ ἀριστερᾶς δ’ ὅδε 
Ἥρας ὁ κλεινὸς ναός · οἷ δ’ ἱκάνομεν , φάσκειν Μυκήνας τὰς πολυχρύσους ὁρᾶν πολύφθορόν τε δῶμα Πελοπιδῶν τόδε , ὅθεν σε πατρὸς ἐκ φονῶν ἐγώ ποτε πρὸς σῆς ὁμαίμου καὶ κασιγνήτης λαβὼν ἤνεγκα κἀξέσωσα κἀξεθρεψάμην τοσόνδ’ ἐς ἥβης , πατρὶ τιμωρὸν φόνου . 
νῦν οὖν , Ὀρέστα καὶ σὺ φίλτατε ξένων 
Πυλάδη , τί χρὴ δρᾶν ἐν τάχει βουλευτέον · 
ὡς ἡμὶν ἤδη λαμπρὸν ἡλίου σέλας ἑῷα κινεῖ φθέγματ’ ὀρνίθων σαφῆ μέλαινά τ’ ἄστρων ἐκλέλοιπεν εὐφρόνη . 
πρὶν οὖν τιν’ ἀνδρῶν ἐξοδοιπορεῖν στέγης , ξυνάπτετον λόγοισιν · ὡς ἐνταῦθ’ ἐμέν , ἵν’ οὐκέτ’ ὀκνεῖν καιρός , ἀλλ’ ἔργων ἀκμή . 
Ὀρέστης ὦ φίλτατ’ ἀνδρῶν προσπόλων , ὥς μοι σαφῆ σημεῖα φαίνεις ἐσθλὸς εἰς ἡμᾶς γεγώς . 
ὥσπερ γὰρ ἵππος εὐγενής , κἂν ᾖ γέρων , ἐν τοῖσι δεινοῖς θυμὸν οὐκ ἀπώλεσεν , ἀλλ’ ὀρθὸν οὖς ἵστησιν , ὡσαύτως δὲ σὺ ἡμᾶς τ’ ὀτρύνεις καὐτὸς ἐν πρώτοις ἕπει . 
τοιγὰρ τὰ μὲν δόξαντα δηλώσω , σὺ δὲ ὀξεῖαν ἀκοὴν τοῖς ἐμοῖς λόγοις διδούς , εἰ μή τι καιροῦ τυγχάνω , μεθάρμοσον . 
ἐγὼ γὰρ ἡνίχ’ ἱκόμην τὸ Πυθικὸν μαντεῖον , ὡς μάθοιμ’ ὅτῳ τρόπῳ πατρὶ δίκας ἀροίμην τῶν φονευσάντων πάρα , χρῇ μοι τοιαῦθ’ ὁ Φοῖβος ὧν πεύσει τάχα · 
ἄσκευον αὐτὸν ἀσπίδων τε καὶ στρατοῦ δόλοισι κλέψαι χειρὸς ἐνδίκους σφαγάς . 
ὅτ’ οὖν τοιόνδε χρησμὸν εἰσηκούσαμεν , σὺ μὲν μολών , ὅταν σε καιρὸς εἰσάγῃ , δόμων ἔσω τῶνδ’ , ἴσθι πᾶν τὸ δρώμενον , ὅπως ἂν εἰδὼς ἡμὶν ἀγγείλῃς σαφῆ . 
οὐ γάρ σε μὴ γήρᾳ τε καὶ χρόνῳ μακρῷ γνῶσ’ , οὐδ’ ὑποπτεύσουσιν ὧδ’ ἠνθισμένον . 
λόγῳ δὲ χρῶ τοιῷδ’ , ὅτι ξένος μὲν εἶ 
Φωκέως παρ’ ἀνδρὸς Φανοτέως ἥκων · ὃ γὰρ μέγιστος αὐτοῖς τυγχάνει δορυξένων . 
ἄγγελλε δ’ ὅρκον προστιθεὶς ὁθούνεκα τέθνηκ’ Ὀρέστης ἐξ ἀναγκαίας τύχης , ἄθλοισι Πυθικοῖσιν ἐκ τροχηλάτων δίφρων κυλισθείς · ὧδ’ ὁ μῦθος ἑστάτω . 
ἡμεῖς δὲ πατρὸς τύμβον , ὡς ἐφίετο , λοιβαῖσι πρῶτον καὶ καρατόμοις χλιδαῖς στέψαντες εἶτ’ ἄψορρον ἥξομεν πάλιν , τύπωμα χαλκόπλευρον ἠρμένοι χεροῖν , ὃ καὶ σὺ θάμνοις οἶσθά που κεκρυμμένον , ὅπως λόγῳ κλέπτοντες ἡδεῖαν φάτιν φέρωμεν αὐτοῖς , τοὐμὸν ὡς ἔρρει δέμας φλογιστὸν ἤδη καὶ κατηνθρακωμένον . 
τί γάρ με λυπεῖ τοῦθ’ , ὅταν λόγῳ θανὼν ἔργοισι σωθῶ κἀξενέγκωμαι κλέος ; 
δοκῶ μέν , οὐδὲν ῥῆμα σὺν κέρδει κακόν . 
ἤδη γὰρ εἶδον πολλάκις καὶ τοὺς σοφοὺς λόγῳ μάτην θνῄσκοντας · εἶθ’ , ὅταν δόμους ἔλθωσιν αὖθις , ἐκτετίμηνται πλέον · 
ὡς κἄμ’ ἐπαυχῶ τῆσδε τῆς φήμης ἄπο δεδορκότ’ ἐχθροῖς ἄστρον ὣς λάμψειν ἔτι . 
ἀλλ’ , ὦ πατρῴα γῆ θεοί τ’ ἐγχώριοι , δέξασθέ μ’ εὐτυχοῦντα ταῖσδε ταῖς ὁδοῖς , σύ τ’ , ὦ πατρῷον δῶμα · σοῦ γὰρ ἔρχομαι δίκῃ καθαρτὴς πρὸς θεῶν ὡρμημένος · 
καὶ μή μ’ ἄτιμον τῆσδ’ ἀποστείλητε γῆς , ἀλλ’ ἀρχέπλουτον καὶ καταστάτην δόμων . 
εἴρηκα μέν νυν ταῦτα · σοὶ δ’ ἤδη , γέρον , τὸ σὸν μελέσθω βάντι φρουρῆσαι χρέος . 
νὼ δ’ ἔξιμεν · καιρὸς γάρ , ὅσπερ ἀνδράσιν μέγιστος ἔργου παντός ἐστ’ ἐπιστάτης . 
Ἠλέκτρα ἰώ μοί μοι δύστηνος . 
Παιδαγωγός καὶ μὴν θυρῶν ἔδοξα προσπόλων τινὸς ὑποστενούσης ἔνδον αἰσθέσθαι , τέκνον . 
Ὀρέστης ἆρ’ ἐστὶν ἡ δύστηνος Ἠλέκτρα · θέλεις μείνωμεν αὐτοῦ κἀπακούσωμεν γόων ; 
Παιδαγωγός ἥκιστα · μηδὲν πρόσθεν ἢ τὰ Λοξίου πειρώμεθ’ ἔρδειν κἀπὸ τῶνδ’ ἀρχηγετεῖν , πατρὸς χέοντες λουτρά · ταῦτα γὰρ φέρει νίκην τ’ ἐφ’ ἡμῖν καὶ κράτος τῶν δρωμένων . 
Ἠλέκτρα ὦ φάος ἁγνὸν καὶ γῆς ἰσόμοιρ’ ἀήρ , ὥς μοι πολλὰς μὲν θρήνων ᾠδάς , πολλὰς δ’ ἀντήρεις ᾔσθου στέρνων πληγὰς αἱμασσομένων , ὁπόταν δνοφερὰ νὺξ ὑπολειφθῇ · 
τὰ δὲ παννυχίδων ἤδη στυγεραὶ ξυνίσασ’ εὐναὶ μογερῶν οἴκων , ὅσα τὸν δύστηνον ἐμὸν θρηνῶ πατέρ’ , ὃν κατὰ μὲν βάρβαρον αἶαν φοίνιος Ἄρης οὐκ ἐξένισεν , μήτηρ δ’ ἡμὴ χὠ κοινολεχὴς 
Αἴγισθος ὅπως δρῦν ὑλοτόμοι σχίζουσι κάρα φονίῳ πελέκει , κοὐδεὶς τούτων οἶκτος ἀπ’ ἄλλης ἢ ’μοῦ φέρεται , σοῦ , πάτερ , οὕτως αἰκῶς οἰκτρῶς τε θανόντος . 
ἀλλ’ οὐ μὲν δὴ λήξω θρήνων στυγερῶν τε γόων , ἔστ’ ἂν παμφεγγεῖς ἄστρων ῥιπάς , λεύσσω δὲ τόδ’ ἦμαρ , μὴ οὐ τεκνολέτειρ’ ὥς τις ἀηδὼν ἐπὶ κωκυτῷ τῶνδε πατρῴων πρὸ θυρῶν ἠχὼ πᾶσι προφωνεῖν . 
ὦ δῶμ’ Ἀΐδου καὶ Περσεφόνης , ὦ χθόνῑ Ἑρμῆ καὶ πότνῑ Ἀρὰ σεμναί τε θεῶν παῖδες Ἐρινύες , αἳ τοὺς ἀδίκως θνῄσκοντας ὁρᾶθ’ , αἳ τοὺς εὐνὰς ὑποκλεπτομένους , ἔλθετ’ , ἀρήξατε , τίσασθε πατρὸς φόνον ἡμετέρου , καί μοι τὸν ἐμὸν πέμψατ’ ἀδελφόν · 
μούνη γὰρ ἄγειν οὐκέτι σωκῶ λύπης ἀντίρροπον ἄχθος . 
Χορός ὦ παῖ , παῖ δυστανοτάτας 
Ἠλέκτρα ματρός , τίν’ ἀεὶ τάκεις ὧδ’ ἀκόρεστον οἰμωγὰν τὸν πάλαι ἐκ δολερᾶς ἀθεώτατα ματρὸς ἁλόντ’ ἀπάταις Ἀγαμέμνονα κακᾷ τε χειρὶ πρόδοτον ; 
ὡς ὁ τάδε πορὼν ὄλοιτ’ , εἴ μοι θέμις τάδ’ αὐδᾶν . 
Ἠλέκτρα ὦ γενέθλα γενναίων , ἥκετ’ ἐμῶν καμάτων παραμύθιον . 
οἶδά τε καὶ ξυνίημι τάδ’ , οὔ τί με φυγγάνει , οὐδ’ ἐθέλω προλιπεῖν τόδε , μὴ οὐ τὸν ἐμὸν στενάχειν πατέρ’ ἄθλιον . 
ἀλλ’ ὦ παντοίας φιλότητος ἀμειβόμεναι χάριν , ἐᾶτέ μ’ ὧδ’ ἀλύειν , αἰαῖ , ἱκνοῦμαι . 
Χορός ἀλλ’ οὔτοι τόν γ’ ἐξ Ἀΐδα παγκοίνου λίμνας πατέρ’ ἀν‐ στάσεις οὔτε γόοισιν οὔτ’ εὐχαῖς . 
ἀλλ’ ἀπὸ τῶν μετρίων ἐπ’ ἀμήχανον ἄλγος ἀεὶ στενάχουσα διόλλυσαι , ἐν οἷς ἀνάλυσίς ἐστιν οὐδεμία κακῶν . 
τί μοι τῶν δυσφόρων ἐφίει ; 
Ἠλέκτρα νήπιος ὃς τῶν οἰκτρῶς οἰχομένων γονέων ἐπιλάθεται . 
ἀλλ’ ἐμέ γ’ ἁ στονόεσσ’ ἄραρεν φρένας , ἃ Ἴτυν , αἰὲν Ἴτυν ὀλοφύρεται , ὄρνις ἀτυζομένα , Διὸς ἄγγελος . 
ἰὼ παντλάμων Νιόβα , σὲ δ’ ἔγωγε νέμω θεόν , ἅτ’ ἐν τάφῳ πετραίῳ αἰεὶ δακρύεις . 
Χορός οὔτοι σοὶ μούνᾳ , τέκνον , ἄχος ἐφάνη βροτῶν , πρὸς ὅ τι σὺ τῶν ἔνδον εἶ περισσά , οἷς ὁμόθεν εἶ καὶ γονᾷ ξύναιμος , οἵα Χρυσόθεμις ζώει καὶ Ἰφιάνασσα , κρυπτᾷ τ’ ἀχέων ἐν ἥβᾳ , ὄλβιος , ὃν ἁ κλεινὰ γᾶ ποτε Μυκηναίων δέξεται εὐπατρίδαν , Διὸς εὔφρονι βήματι μολόντα τάνδε γᾶν Ὀρέσταν . 
Ἠλέκτρα ὅν γ’ ἐγὼ ἀκάματα προσμένουσ’ , ἄτεκνος , τάλαιν’ , ἀνύμφευτος αἰὲν οἰχνῶ , δάκρυσι μυδαλέα , τὸν ἀνήνυτον οἶτον ἔχουσα κακῶν · ὁ δὲ λάθεται ὧν τ’ ἔπαθ’ ὧν τ’ ἐδάη . 
τί γὰρ οὐκ ἐμοὶ ἔρχεται ἀγγελίας ἀπατώμενον ; 
ἀεὶ μὲν γὰρ ποθεῖ , ποθῶν δ’ οὐκ ἀξιοῖ φανῆναι . 
Χορός θάρσει μοι , θάρσει , τέκνον . 
ἔτι μέγας οὐρανῷ 
Ζεύς , ὃς ἐφορᾷ πάντα καὶ κρατύνει · 
ᾧ τὸν ὑπεραλγῆ χόλον νέμουσα μήθ’ οἷς ἐχθαίρεις ὑπεράχθεο μήτ’ ἐπιλάθου · 
χρόνος γὰρ εὐμαρὴς θεός . 
οὔτε γὰρ ὁ τὰν Κρῖσαν βούνομον ἔχων ἀκτὰν παῖς Ἀγαμεμνονίδας ἀπερίτροπος οὔθ’ ὁ παρὰ τὸν Ἀχέροντα θεὸς ἀνάσσων . 
Ἠλέκτρα ἀλλ’ ἐμὲ μὲν ὁ πολὺς ἀπολέλοιπεν ἤδη βίοτος ἀνέλπιστος , οὐδ’ ἔτ’ ἀρκῶ · 
ἅτις ἄνευ τεκέων κατατάκομαι , ἇς φίλος οὔτις ἀνὴρ ὑπερίσταται , ἀλλ’ ἁπερεί τις ἔποικος ἀναξία οἰκονομῶ θαλάμους πατρός , ὧδε μὲν ἀεικεῖ σὺν στολᾷ , κεναῖς δ’ ἀμφίσταμαι τραπέζαις . 
Χορός οἰκτρὰ μὲν νόστοις αὐδά , οἰκτρὰ δ’ ἐν κοίταις πατρῴαις ὅτε οἱ παγχάλκων ἀνταία γενύων ὡρμάθη πλαγά . 
δόλος ἦν ὁ φράσας , ἔρος ὁ κτείνας , δεινὰν δεινῶς προφυτεύσαντες μορφάν , εἴτ’ οὖν θεὸς εἴτε βροτῶν ἦν ὁ ταῦτα πράσσων . 
Ἠλέκτρα ὦ πασᾶν κείνα πλέον ἁμέρα ἐλθοῦσ’ ἐχθίστα δή μοι · 
ὦ νύξ , ὦ δείπνων ἀρρήτων ἔκπαγλ’ ἄχθη , τοὺς ἐμὸς ἴδε πατὴρ θανάτους αἰκεῖς διδύμαιν χειροῖν , αἳ τὸν ἐμὸν εἷλον βίον πρόδοτον , αἵ μ’ ἀπώλεσαν · 
οἷς θεὸς ὁ μέγας Ὀλύμπιος ποίνιμα πάθεα παθεῖν πόροι , μηδέ ποτ’ ἀγλαΐας ἀποναίατο τοιάδ’ ἀνύσαντες ἔργα . 
Χορός φράζου μὴ πόρσω φωνεῖν . 
οὐ γνώμαν ἴσχεις ἐξ οἵων τὰ παρόντ’ οἰκείας εἰς ἄτας ἐμπίπτεις οὕτως αἰκῶς ; 
πολὺ γάρ τι κακῶν ὑπερεκτήσω , σᾷ δυσθύμῳ τίκτουσ’ ἀεὶ ψυχᾷ πολέμους · τὰ δὲ τοῖς δυνατοῖς οὐκ ἐριστὰ πλάθειν . 
Ἠλέκτρα δεινοῖς ἠναγκάσθην , δεινοῖς · 
ἔξοιδ’ , οὐ λάθει μ’ ὀργά . 
ἀλλ’ ἐν γὰρ δεινοῖς οὐ σχήσω ταύτας ἄτας , ὄφρα με βίος ἔχῃ . 
τίνι γάρ ποτ’ ἄν , ὦ φιλία γενέθλα , πρόσφορον ἀκούσαιμ’ ἔπος , τίνι φρονοῦντι καίρια ; 
ἄνετέ μ’ ἄνετε , παράγοροι · 
τάδε γὰρ ἄλυτα κεκλήσεται , οὐδέ ποτ’ ἐκ καμάτων ἀποπαύσομαι ἀνάριθμος ὧδε θρήνων . 
Χορός ἀλλ’ οὖν εὐνοίᾳ γ’ αὐδῶ , μάτηρ ὡσεί τις πιστά , μὴ τίκτειν σ’ ἄταν ἄταις . 
Ἠλέκτρα καὶ τί μέτρον κακότατος ἔφυ ; 
φέρε , πῶς ἐπὶ τοῖς φθιμένοις ἀμελεῖν καλόν ; 
ἐν τίνι τοῦτ’ ἔβλαστ’ ἀνθρώπων ; 
μήτ’ εἴην ἔντιμος τούτοις μήτ’ , εἴ τῳ πρόσκειμαι χρηστῷ , ξυνναίοιμ’ εὔκηλος , γονέων ἐκτίμους ἴσχουσα πτέρυγας ὀξυτόνων γόων . 
εἰ γὰρ ὁ μὲν θανὼν γᾶ τε καὶ οὐδὲν ὢν κείσεται τάλας , οἱ δὲ μὴ πάλιν δώσουσ’ ἀντιφόνους δίκας , ἔρροι τ’ ἂν αἰδὼς ἁπάντων τ’ εὐσέβεια θνατῶν . 
Χορός ἐγὼ μέν , ὦ παῖ , καὶ τὸ σὸν σπεύδουσ’ ἅμα καὶ τοὐμὸν αὐτῆς ἦλθον · εἰ δὲ μὴ καλῶς λέγω , σὺ νίκα · σοὶ γὰρ ἑψόμεσθ’ ἅμα . 
Ἠλέκτρα αἰσχύνομαι μέν , ὦ γυναῖκες , εἰ δοκῶ πολλοῖσι θρήνοις δυσφορεῖν ὑμῖν ἄγαν . 
ἀλλ’ ἡ βία γὰρ ταῦτ’ ἀναγκάζει με δρᾶν , σύγγνωτε · πῶς γὰρ ἥτις εὐγενὴς γυνή , πατρῷ’ ὁρῶσα πήματ’ , οὐ δρῴη τάδ’ ἄν ; 
ἁγὼ κατ’ ἦμαρ καὶ κατ’ εὐφρόνην ἀεὶ θάλλοντα μᾶλλον ἢ καταφθίνονθ’ ὁρῶ · 
ᾗ πρῶτα μὲν τὰ μητρός , ἥ μ’ ἐγείνατο , ἔχθιστα συμβέβηκεν · εἶτα δώμασιν ἐν τοῖς ἐμαυτῆς τοῖς φονεῦσι τοῦ πατρὸς ξύνειμι , κἀκ τῶνδ’ ἄρχομαι κἀκ τῶνδέ μοι λαβεῖν θ’ ὁμοίως καὶ τὸ τητᾶσθαι πέλει . 
ἔπειτα ποίας ἡμέρας δοκεῖς μ’ ἄγειν , ὅταν θρόνοις Αἴγισθον ἐνθακοῦντ’ ἴδω τοῖσιν πατρῴοις , εἰσίδω δ’ ἐσθήματα φοροῦντ’ ἐκείνῳ ταὐτὰ καὶ παρεστίους σπένδοντα λοιβὰς ἔνθ’ ἐκεῖνον ὤλεσεν , ἴδω δὲ τούτων τὴν τελευταίαν ὕβριν , τὸν αὐτοέντην ἡμὶν ἐν κοίτῃ πατρὸς ξὺν τῇ ταλαίνῃ μητρί , μητέρ’ εἰ χρεὼν ταύτην προσαυδᾶν τῷδε συγκοιμωμένην · 
ἡ δ’ ὧδε τλήμων ὥστε τῷ μιάστορι ξύνεστ’ , ἐρινὺν οὔτιν’ ἐκφοβουμένη · 
ἀλλ’ ὥσπερ ἐγγελῶσα τοῖς ποιουμένοις , εὑροῦσ’ ἐκείνην ἡμέραν , ἐν ᾗ τότε πατέρα τὸν ἀμὸν ἐκ δόλου κατέκτανεν , ταύτῃ χοροὺς ἵστησι καὶ μηλοσφαγεῖ θεοῖσιν ἔμμην’ ἱερὰ τοῖς σωτηρίοις . 
ἐγὼ δ’ ὁρῶσ’ ἡ δύσμορος κατὰ στέγας κλαίω , τέτηκα , κἀπικωκύω πατρὸς τὴν δυστάλαιναν δαῖτ’ ἐπωνομασμένην αὐτὴ πρὸς αὑτήν . 
οὐδὲ γὰρ κλαῦσαι πάρα τοσόνδ’ ὅσον μοι θυμὸς ἡδονὴν φέρει . 
αὕτη γὰρ ἡ λόγοισι γενναία γυνὴ φωνοῦσα τοιάδ’ ἐξονειδίζει κακά · 
ὦ δύσθεον μίσημα , σοὶ μόνῃ πατὴρ τέθνηκεν ; 
ἄλλος δ’ οὔτις ἐν πένθει βροτῶν ; 
κακῶς ὄλοιο , μηδέ σ’ ἐκ γόων ποτὲ τῶν νῦν ἀπαλλάξειαν οἱ κάτω θεοί . 
τάδ’ ἐξυβρίζει · πλὴν ὅταν κλύῃ τινὸς ἥξοντ’ Ὀρέστην · τηνικαῦτα δ’ ἐμμανὴς βοᾷ παραστᾶσ’ · οὐ σύ μοι τῶνδ’ αἰτία ; 
οὐ σὸν τόδ’ ἐστὶ τοὔργον , ἥτις ἐκ χερῶν κλέψασ’ Ὀρέστην τῶν ἐμῶν ὑπεξέθου ; 
ἀλλ’ ἴσθι τοι τίσουσά γ’ ἀξίαν δίκην . 
τοιαῦθ’ ὑλακτεῖ , σὺν δ’ ἐποτρύνει πέλας ὁ κλεινὸς αὐτῇ ταὐτὰ νυμφίος παρών , ὁ πάντ’ ἄναλκις οὗτος , ἡ πᾶσα βλάβη , ὁ σὺν γυναιξὶ τὰς μάχας ποιούμενος . 
ἐγὼ δ’ Ὀρέστην τῶνδε προσμένουσ’ ἀεὶ παυστῆρ’ ἐφήξειν ἡ τάλαιν’ ἀπόλλυμαι . 
μέλλων γὰρ ἀεὶ δρᾶν τι τὰς οὔσας τέ μου καὶ τὰς ἀπούσας ἐλπίδας διέφθορεν . 
ἐν οὖν τοιούτοις οὔτε σωφρονεῖν , φίλαι , οὔτ’ εὐσεβεῖν πάρεστιν · ἀλλ’ ἔν τοι κακοῖς πολλή ’στ’ ἀνάγκη κἀπιτηδεύειν κακά . 
Χορός φέρ’ εἰπέ , πότερον ὄντος Αἰγίσθου πέλας λέγεις τάδ’ ἡμῖν ἢ βεβῶτος ἐκ δόμων ; 
Ἠλέκτρα ἦ κάρτα · μὴ δόκει μ’ ἄν , εἴπερ ἦν πέλας , θυραῖον οἰχνεῖν · νῦν δ’ ἀγροῖσι τυγχάνει . 
Χορός ἦ κἂν ἐγὼ θαρσοῦσα μᾶλλον ἐς λόγους τοὺς σοὺς ἱκοίμην , εἴπερ ὧδε ταῦτ’ ἔχει ; 
Ἠλέκτρα ὡς νῦν ἀπόντος ἱστόρει · τί σοι φίλον ; 
Χορός καὶ δή σ’ ἐρωτῶ · τοῦ κασιγνήτου τί φής , ἥξοντος ἢ μέλλοντος ; 
εἰδέναι θέλω . 
Ἠλέκτρα φησίν γε · φάσκων δ’ οὐδὲν ὧν λέγει ποεῖ . 
Χορός φιλεῖ γὰρ ὀκνεῖν πρᾶγμ’ ἀνὴρ πράσσων μέγα . 
Ἠλέκτρα καὶ μὴν ἔγωγ’ ἔσωσ’ ἐκεῖνον οὐκ ὄκνῳ . 
Χορός θάρσει · πέφυκεν ἐσθλός , ὥστ’ ἀρκεῖν φίλοις . 
Ἠλέκτρα πέποιθ’ , ἐπεί τἂν οὐ μακρὰν ἔζων ἐγώ . 
Χορός μὴ νῦν ἔτ’ εἴπῃς μηδέν · ὡς δόμων ὁρῶ τὴν σὴν ὅμαιμον ἐκ πατρὸς ταὐτοῦ φύσιν , 
Χρυσόθεμιν , ἔκ τε μητρός , ἐντάφια χεροῖν φέρουσαν , οἷα τοῖς κάτω νομίζεται . 
Χρυσόθεμις τίν’ αὖ σὺ τήνδε πρὸς θυρῶνος ἐξόδοις ἐλθοῦσα φωνεῖς , ὦ κασιγνήτη , φάτιν , κοὐδ’ ἐν χρόνῳ μακρῷ διδαχθῆναι θέλεις θυμῷ ματαίῳ μὴ χαρίζεσθαι κενά ; 
καίτοι τοσοῦτόν γ’ οἶδα κἀμαυτήν , ὅτι ἀλγῶ ’πὶ τοῖς παροῦσιν · ὥστ’ ἄν , εἰ σθένος λάβοιμι , δηλώσαιμ’ ἂν οἷ’ αὐτοῖς φρονῶ . 
νῦν δ’ ἐν κακοῖς μοι πλεῖν ὑφειμένῃ δοκεῖ , καὶ μὴ δοκεῖν μὲν δρᾶν τι , πημαίνειν δὲ μή · 
τοιαῦτα δ’ ἄλλα καὶ σὲ βούλομαι ποεῖν . 
καίτοι τὸ μὲν δίκαιον οὐχ ᾗ ’γὼ λέγω , ἀλλ’ ᾗ σὺ κρίνεις · εἰ δ’ ἐλευθέραν με δεῖ ζῆν , τῶν κρατούντων ἐστὶ πάντ’ ἀκουστέα . 
Ἠλέκτρα δεινόν γέ σ’ οὖσαν πατρὸς οὗ σὺ παῖς ἔφυς , κείνου λελῆσθαι , τῆς δὲ τικτούσης μέλειν . 
ἅπαντα γάρ σοι τἀμὰ νουθετήματα κείνης διδακτά , κοὐδὲν ἐκ σαυτῆς λέγεις . 
ἔπειθ’ ἑλοῦ γε θάτερ’ , ἢ φρονεῖν κακῶς ἢ τῶν φίλων φρονοῦσα μὴ μνήμην ἔχειν · 
ἥτις λέγεις μὲν ἀρτίως ὡς , εἰ λάβοις σθένος , τὸ τούτων μῖσος ἐκδείξειας ἄν , ἐμοῦ δὲ πατρὶ πάντα τιμωρουμένης οὔτε ξυνέρδεις τήν τε δρῶσαν ἐκτρέπεις . 
οὐ ταῦτα πρὸς κακοῖσι δειλίαν ἔχει ; 
ἐπεὶ δίδαξον , ἢ μάθ’ ἐξ ἐμοῦ , τί μοι κέρδος γένοιτ’ ἂν τῶνδε ληξάσῃ γόων . 
οὐ ζῶ ; 
κακῶς μέν , οἶδ’ , ἐπαρκούντως δ’ ἐμοί . 
λυπῶ δὲ τούτους , ὥστε τῷ τεθνηκότι τιμὰς προσάπτειν , εἴ τις ἔστ’ ἐκεῖ χάρις . 
σὺ δ’ ἡμὶν ἡ μισοῦσα μισεῖς μὲν λόγῳ , ἔργῳ δὲ τοῖς φονεῦσι τοῦ πατρὸς ξύνει . 
ἐγὼ μὲν οὖν οὐκ ἄν ποτ’ , οὐδ’ εἴ μοι τὰ σὰ μέλλοι τις οἴσειν δῶρ’ , ἐφ’ οἷσι νῦν χλιδᾷς , τούτοις ὑπεικάθοιμι · σοὶ δὲ πλουσία τράπεζα κείσθω καὶ περιρρείτω βίος . 
ἐμοὶ γὰρ ἔστω τοὐμὲ μὴ λυπεῖν μόνον βόσκημα · τῆς σῆς δ’ οὐκ ἐρῶ τιμῆς τυχεῖν , οὐδ’ ἂν σύ , σώφρων γ’ οὖσα . 
νῦν δ’ ἐξὸν πατρὸς πάντων ἀρίστου παῖδα κεκλῆσθαι , καλοῦ τῆς μητρός · οὕτω γὰρ φανεῖ πλείστοις κακή , θανόντα πατέρα καὶ φίλους προδοῦσα σούς . 
Χορός μηδὲν πρὸς ὀργήν , πρὸς θεῶν · ὡς τοῖς λόγοις ἔνεστιν ἀμφοῖν κέρδος , εἰ σὺ μὲν μάθοις τοῖς τῆσδε χρῆσθαι , τοῖς δὲ σοῖς αὕτη πάλιν . 
Χρυσόθεμις ἐγὼ μέν , ὦ γυναῖκες , ἠθάς εἰμί πως τῶν τῆσδε μύθων · οὐδ’ ἂν ἐμνήσθην ποτέ , εἰ μὴ κακὸν μέγιστον εἰς αὐτὴν ἰὸν ἤκουσ’ , ὃ ταύτην τῶν μακρῶν σχήσει γόων . 
Ἠλέκτρα φέρ’ εἰπὲ δὴ τὸ δεινόν · εἰ γὰρ τῶνδέ μοι μεῖζόν τι λέξεις , οὐκ ἂν ἀντείποιμ’ ἔτι . 
Χρυσόθεμις ἀλλ’ ἐξερῶ σοι πᾶν ὅσον κάτοιδ’ ἐγώ . 
μέλλουσι γάρ σ’ , εἰ τῶνδε μὴ λήξεις γόων , ἐνταῦθα πέμψειν ἔνθα μή ποθ’ ἡλίου φέγγος προσόψει , ζῶσα δ’ ἐν κατηρεφεῖ στέγῃ χθονὸς τῆσδ’ ἐκτὸς ὑμνήσεις κακά . 
πρὸς ταῦτα φράζου καί με μή ποθ’ ὕστερον παθοῦσα μέμψῃ · νῦν γὰρ ἐν καλῷ φρονεῖν . 
Ἠλέκτρα ἦ ταῦτα δή με καὶ βεβούλευνται ποεῖν ; 
Χρυσόθεμις μάλισθ’ · ὅταν περ οἴκαδ’ Αἴγισθος μόλῃ . 
Ἠλέκτρα ἀλλ’ ἐξίκοιτο τοῦδέ γ’ οὕνεκ’ ἐν τάχει . 
Χρυσόθεμις τίν’ , ὦ τάλαινα , τόνδ’ ἐπηράσω λόγον ; 
Ἠλέκτρα ἐλθεῖν ἐκεῖνον , εἴ τι τῶνδε δρᾶν νοεῖ . 
Χρυσόθεμις ὅπως πάθῃς τί χρῆμα ; 
ποῦ ποτ’ εἶ φρενῶν ; 
Ἠλέκτρα ὅπως ἀφ’ ὑμῶν ὡς προσωτάτω φύγω . 
Χρυσόθεμις βίου δὲ τοῦ παρόντος οὐ μνείαν ἔχεις ; 
Ἠλέκτρα καλὸς γὰρ οὑμὸς βίοτος ὥστε θαυμάσαι . 
Χρυσόθεμις ἀλλ’ ἦν ἄν , εἰ σύ γ’ εὖ φρονεῖν ἠπίστασο . 
Ἠλέκτρα μή μ’ ἐκδίδασκε τοῖς φίλοις εἶναι κακήν . 
Χρυσόθεμις ἀλλ’ οὐ διδάσκω · τοῖς κρατοῦσι δ’ εἰκαθεῖν . 
Ἠλέκτρα σὺ ταῦτα θώπεῡ · οὐκ ἐμοὺς τρόπους λέγεις . 
Χρυσόθεμις καλόν γε μέντοι μὴ ’ξ ἀβουλίας πεσεῖν . 
Ἠλέκτρα πεσούμεθ’ , εἰ χρή , πατρὶ τιμωρούμενοι . 
Χρυσόθεμις πατὴρ δὲ τούτων , οἶδα , συγγνώμην ἔχει . 
Ἠλέκτρα ταῦτ’ ἐστὶ τἄπη πρὸς κακῶν ἐπαινέσαι . 
Χρυσόθεμις σὺ δ’ οὐχὶ πείσει καὶ συναινέσεις ἐμοί ; 
Ἠλέκτρα οὐ δῆτα · μή πω νοῦ τοσόνδ’ εἴην κενή . 
Χρυσόθεμις χωρήσομαί τἄρ’ οἷπερ ἐστάλην ὁδοῦ . 
Ἠλέκτρα ποῖ δ’ ἐμπορεύει ; 
τῷ φέρεις τάδ’ ἔμπυρα ; 
Χρυσόθεμις μήτηρ με πέμπει πατρὶ τυμβεῦσαι χοάς . 
Ἠλέκτρα πῶς εἶπας ; 
ἦ τῷ δυσμενεστάτῳ βροτῶν ; 
Χρυσόθεμις ὃν ἔκταν’ αὐτή · τοῦτο γὰρ λέξαι θέλεις . 
Ἠλέκτρα ἐκ τοῦ φίλων πεισθεῖσα ; 
τῷ τοῦτ’ ἤρεσεν ; 
Χρυσόθεμις ἐκ δείματός του νυκτέρου , δοκεῖν ἐμοί ; 
Ἠλέκτρα ὦ θεοὶ πατρῷοι , συγγένεσθέ γ’ ἀλλὰ νῦν . 
Χρυσόθεμις ἔχεις τι θάρσος τοῦδε τοῦ τάρβους πέρι ; 
Ἠλέκτρα εἴ μοι λέγοις τὴν ὄψιν , εἴποιμ’ ἂν τότε . 
Χρυσόθεμις ἀλλ’ οὐ κάτοιδα πλὴν ἐπὶ σμικρὸν φράσαι . 
Ἠλέκτρα λέγ’ ἀλλὰ τοῦτο · πολλά τοι σμικροὶ λόγοι ἔσφηλαν ἤδη καὶ κατώρθωσαν βροτούς . 
Χρυσόθεμις λόγος τις αὐτήν ἐστιν εἰσιδεῖν πατρὸς τοῦ σοῦ τε κἀμοῦ δευτέραν ὁμιλίαν ἐλθόντος ἐς φῶς · εἶτα τόνδ’ ἐφέστιον πῆξαι λαβόντα σκῆπτρον οὑφόρει ποτὲ αὐτός , τανῦν δ’ Αἴγισθος · ἐκ δὲ τοῦδ’ ἄνω βλαστεῖν βρύοντα θαλλόν , ᾧ κατάσκιον πᾶσαν γενέσθαι τὴν Μυκηναίων χθόνα . 
τοιαῦτά του παρόντος , ἡνίχ’ Ἡλίῳ δείκνυσι τοὔναρ , ἔκλυον ἐξηγουμένου . 
πλείω δὲ τούτων οὐ κάτοιδα , πλὴν ὅτι πέμπει με κείνη τοῦδε τοῦ φόβου χάριν . 
πρός νυν θεῶν σε λίσσομαι τῶν ἐγγενῶν ἐμοὶ πιθέσθαι μηδ’ ἀβουλίᾳ πεσεῖν · 
εἰ γάρ μ’ ἀπώσει , σὺν κακῷ μέτει πάλιν . 
Ἠλέκτρα ἀλλ’ , ὦ φίλη , τούτων μὲν ὧν ἔχεις χεροῖν τύμβῳ προσάψῃς μηδέν · οὐ γάρ σοι θέμις οὐδ’ ὅσιον ἐχθρᾶς ἀπὸ γυναικὸς ἱστάναι κτερίσματ’ οὐδὲ λουτρὰ προσφέρειν πατρί · 
ἀλλ’ ἢ πνοαῖσιν ἢ βαθυσκαφεῖ κόνει κρύψον νιν , ἔνθα μή ποτ’ εἰς εὐνὴν πατρὸς τούτων πρόσεισι μηδέν · ἀλλ’ ὅταν θάνῃ κειμήλῑ αὐτῇ ταῦτα σῳζέσθω κάτω . 
ἀρχὴν δ’ ἄν , εἰ μὴ τλημονεστάτη γυνὴ πασῶν ἔβλαστε , τάσδε δυσμενεῖς χοὰς οὐκ ἄν ποθ’ ὅν γ’ ἔκτεινε , τῷδ’ ἐπέστεφε . 
σκέψαι γὰρ εἴ σοι προσφιλῶς αὐτῇ δοκεῖ γέρα τάδ’ οὑν τάφοισι δέξεσθαι νέκυς , ὑφ’ ἧς θανὼν ἄτιμος , ὥστε δυσμενής , ἐμασχαλίσθη , κἀπὶ λουτροῖσιν κάρᾳ κηλῖδας ἐξέμαξεν . 
ἆρα μὴ δοκεῖς λυτήρῑ αὐτῇ ταῦτα τοῦ φόνου φέρειν ; 
οὐχ ἔστιν . 
ἀλλὰ ταῦτα μὲν μέθες · σὺ δὲ τεμοῦσα κρατὸς βοστρύχων ἄκρας φόβας κἀμοῦ ταλαίνης , σμικρὰ μὲν τάδ’ , ἀλλ’ ὅμως ἅχω , δὸς αὐτῷ , τήνδ’ ἀλιπαρῆ τρίχα καὶ ζῶμα τοὐμὸν οὐ χλιδαῖς ἠσκημένον . 
αἰτοῦ δὲ προσπίτνουσα γῆθεν εὐμενῆ ἡμῖν ἀρωγὸν αὐτὸν εἰς ἐχθροὺς μολεῖν , καὶ παῖδ’ Ὀρέστην ἐξ ὑπερτέρας χερὸς ἐχθροῖσιν αὐτοῦ ζῶντ’ ἐπεμβῆναι ποδί , ὅπως τὸ λοιπὸν αὐτὸν ἀφνεωτέραις χερσὶν στέφωμεν ἢ τανῦν δωρούμεθα . 
οἶμαι μὲν οὖν , οἶμαί τι κἀκείνῳ μέλον πέμψαι τάδ’ αὐτῇ δυσπρόσοπτ’ ὀνείρατα · 
ὅμως δ’ , ἀδελφή , σοί θ’ ὑπούργησον τάδε ἐμοί τ’ ἀρωγὰ τῷ τε φιλτάτῳ βροτῶν πάντων , ἐν Ἅιδου κειμένῳ κοινῷ πατρί . 
Χορός πρὸς εὐσέβειαν ἡ κόρη λέγει · σὺ δέ , εἰ σωφρονήσεις , ὦ φίλη , δράσεις τάδε . 
Χρυσόθεμις δράσω · τὸ γὰρ δίκαιον οὐχ ἔχει λόγον δυοῖν ἐρίζειν , ἀλλ’ ἐπισπεύδειν τὸ δρᾶν . 
πειρωμένῃ δὲ τῶνδε τῶν ἔργων ἐμοὶ σιγὴ παρ’ ὑμῶν , πρὸς θεῶν , ἔστω , φίλαι · 
ὡς εἰ τάδ’ ἡ τεκοῦσα πεύσεται , πικρὰν δοκῶ με πεῖραν τήνδε τολμήσειν ἔτι . 
Χορός εἰ μὴ ’γὼ παράφρων μάντις ἔφυν καὶ γνώμας λειπομένα σοφᾶς , εἶσιν ἁ πρόμαντις 
Δίκα δίκαια φερομένα χεροῖν κράτη · 
μέτεισιν , ὦ τέκνον , οὐ μακροῦ χρόνου . 
ὕπεστί μοι θάρσος , ἁδυπνόων κλύουσαν ἀρτίως ὀνειράτων . 
οὐ γάρ ποτ’ ἀμναστεῖ γ’ ὁ φύσας σ’ Ἑλλάνων ἄναξ , οὐδ’ ἁ παλαιὰ χαλκόπλακτος ἀμφάκης γένυς , ἅ νιν κατέπεφνεν αἰσχίσταις ἐν αἰκίαις . 
Χορός ἥξει καὶ πολύπους καὶ πολύχειρ ἁ δεινοῖς κρυπτομένα λόχοις χαλκόπους Ἐρινύς . 
ἄλεκτρ’ ἄνυμφα γὰρ ἐπέβα μιαιφόνων γάμων ἁμιλλήμαθ’ οἷσιν οὐ θέμις . 
πρὸ τῶνδέ τοί μ’ ἔχει μή ποτε μή ποθ’ ἡμῖν ἀψεγὲς πελᾶν τέρας τοῖς δρῶσι καὶ συνδρῶσιν . 
ἤ τοι μαντεῖαι βροτῶν οὐκ εἰσὶν ἐν δεινοῖς ὀνείροις οὐδ’ ἐν θεσφάτοις , εἰ μὴ τόδε φάσμα νυκτὸς εὖ κατασχήσει . 
Χορός ὦ Πέλοπος ἁ πρόσθεν πολύπονος ἱππεία , ὡς ἔμολες αἰανὴς τᾷδε γᾷ . 
εὖτε γὰρ ὁ ποντισθεὶς 
Μυρτίλος ἐκοιμάθη , παγχρύσων δίφρων δυστάνοις αἰκίαις πρόρριζος ἐκριφθείς , οὔ τί πω ἔλειπεν ἐκ τοῦδ’ οἴκου πολύπονος αἰκία . 
Κλυταιμνήστρα ἀνειμένη μέν , ὡς ἔοικας , αὖ στρέφει · 
οὐ γὰρ πάρεστ’ Αἴγισθος , ὅς σ’ ἐπεῖχ’ ἀεὶ μή τοι θυραίαν γ’ οὖσαν αἰσχύνειν φίλους · 
νῦν δ’ ὡς ἄπεστ’ ἐκεῖνος , οὐδὲν ἐντρέπει ἐμοῦ γε · καίτοι πολλὰ πρὸς πολλούς με δὴ ἐξεῖπας ὡς θρασεῖα καὶ πέρα δίκης ἄρχω , καθυβρίζουσα καὶ σὲ καὶ τὰ σά · 
ἐγὼ δ’ ὕβριν μὲν οὐκ ἔχω , κακῶς δέ σε λέγω κακῶς κλύουσα πρὸς σέθεν θαμά . 
πατὴρ γάρ , οὐδὲν ἄλλο , σοὶ πρόσχημ’ ἀεὶ ὡς ἐξ ἐμοῦ τέθνηκεν . 
ἐξ ἐμοῦ · καλῶς ἔξοιδα · τῶνδ’ ἄρνησις οὐκ ἔνεστί μοι · 
ἡ γὰρ Δίκη νιν εἷλεν , οὐκ ἐγὼ μόνη , ᾗ χρῆν σ’ ἀρήγειν , εἰ φρονοῦσ’ ἐτύγχανες · 
ἐπεὶ πατὴρ σὸς οὗτος , ὃν θρηνεῖς ἀεί , τὴν σὴν ὅμαιμον μοῦνος Ἑλλήνων ἔτλη θῦσαι θεοῖσιν , οὐκ ἴσον καμὼν ἐμοὶ λύπης , ὅς ἔσπειρ’ , ὥσπερ ἡ τίκτουσ’ ἐγώ . 
εἶεν , δίδαξον δή με τοῦ χάριν , τίνων ἔθυσεν αὐτήν · πότερον Ἀργείων ἐρεῖς ; 
ἀλλ’ οὐ μετῆν αὐτοῖσι τήν γ’ ἐμὴν κτανεῖν . 
ἀλλ’ ἀντ’ ἀδελφοῦ δῆτα Μενέλεω κτανὼν τἄμ’ , οὐκ ἔμελλε τῶνδέ μοι δώσειν δίκην ; 
πότερον ἐκείνῳ παῖδες οὐκ ἦσαν διπλοῖ , οὓς τῆσδε μᾶλλον εἰκὸς ἦν θνῄσκειν , πατρὸς καὶ μητρὸς ὄντας , ἧς ὁ πλοῦς ὅδ’ ἦν χάριν ; 
ἢ τῶν ἐμῶν Ἅιδης τιν’ ἵμερον τέκνων ἢ τῶν ἐκείνης ἔσχε δαίσασθαι πλέον ; 
ἢ τῷ πανώλει πατρὶ τῶν μὲν ἐξ ἐμοῦ παίδων πόθος παρεῖτο , Μενέλεω δ’ ἐνῆν ; 
οὐ ταῦτ’ ἀβούλου καὶ κακοῦ γνώμην πατρός ; 
δοκῶ μέν , εἰ καὶ σῆς δίχα γνώμης λέγω · 
φαίη δ’ ἂν ἡ θανοῦσά γ’ , εἰ φωνὴν λάβοι . 
ἐγὼ μὲν οὖν οὐκ εἰμὶ τοῖς πεπραγμένοις δύσθυμος · εἰ δὲ σοὶ δοκῶ φρονεῖν κακῶς , γνώμην δικαίαν σχοῦσα τοὺς πέλας ψέγε . 
Ἠλέκτρα ἐρεῖς μὲν οὐχὶ νῦν γέ μ’ ὡς ἄρξασά τι λυπηρὸν εἶτα σοῦ τάδ’ ἐξήκουσ’ ὕπο · 
ἀλλ’ ἢν ἐφῇς μοι , τοῦ τεθνηκότος θ’ ὕπερ λέξαιμ’ ἂν ὀρθῶς τῆς κασιγνήτης θ’ ὁμοῦ . 
Κλυταιμνήστρα καὶ μὴν ἐφίημ’ · εἰ δέ μ’ ὧδ’ ἀεὶ λόγους ἐξῆρχες , οὐκ ἂν ἦσθα λυπηρὰ κλύειν . 
Ἠλέκτρα καὶ δὴ λέγω σοι . 
πατέρα φὴς κτεῖναι . 
τίς ἂν τούτου λόγος γένοιτ’ ἂν αἰσχίων ἔτι , εἴτ’ οὖν δικαίως εἴτε μή ; 
λέξω δέ σοι ὡς οὐ δίκῃ γ’ ἔκτεινας , ἀλλά σ’ ἔσπασεν πειθὼ κακοῦ πρὸς ἀνδρός , ᾧ τανῦν ξύνει . 
ἐροῦ δὲ τὴν κυναγὸν Ἄρτεμιν , τίνος ποινὰς τὰ πολλὰ πνεύματ’ ἔσχ’ ἐν Αὐλίδι · 
ἢ ’γὼ φράσω · κείνης γὰρ οὐ θέμις μαθεῖν . 
πατήρ ποθ’ οὑμός , ὡς ἐγὼ κλύω , θεᾶς παίζων κατ’ ἄλσος ἐξεκίνησεν ποδοῖν στικτὸν κεράστην ἔλαφον , οὗ κατὰ σφαγὰς ἐκκομπάσας ἔπος τι τυγχάνει βαλών . 
κἀκ τοῦδε μηνίσασα Λητῴα κόρη κατεῖχ’ Ἀχαιούς , ὡς πατὴρ ἀντίσταθμον τοῦ θηρὸς ἐκθύσειε τὴν αὑτοῦ κόρην . 
ὧδ’ ἦν τὰ κείνης θύματ’ · οὐ γὰρ ἦν λύσις ἄλλη στρατῷ πρὸς οἶκον οὐδ’ εἰς Ἴλιον . 
ἀνθ’ ὧν , βιασθεὶς πολλὰ κἀντιβάς , μόλις ἔθυσεν αὐτήν , οὐχὶ Μενέλεω χάριν . 
εἰ δ’ οὖν , ἐρῶ γὰρ καὶ τὸ σόν , κεῖνον θέλων ἐπωφελῆσαι ταῦτ’ ἔδρα , τούτου θανεῖν χρῆν αὐτὸν οὕνεκ’ ἐκ σέθεν ; 
ποίῳ νόμῳ ; 
ὅρα τιθεῖσα τόνδε τὸν νόμον βροτοῖς μὴ πῆμα σαυτῇ καὶ μετάγνοιαν τιθῇς . 
εἰ γὰρ κτενοῦμεν ἄλλον ἀντ’ ἄλλου , σύ τοι πρώτη θάνοις ἄν , εἰ δίκης γε τυγχάνοις . 
ἀλλ’ εἰσόρα μὴ σκῆψιν οὐκ οὖσαν τίθης . 
εἰ γὰρ θέλεις , δίδαξον ἀνθ’ ὅτου τανῦν αἴσχιστα πάντων ἔργα δρῶσα τυγχάνεις , ἥτις ξυνεύδεις τῷ παλαμναίῳ , μεθ’ οὗ πατέρα τὸν ἀμὸν πρόσθεν ἐξαπώλεσας , καὶ παιδοποιεῖς , τοὺς δὲ πρόσθεν εὐσεβεῖς κἀξ εὐσεβῶν βλαστόντας ἐκβαλοῦσ’ ἔχεις . 
πῶς ταῦτ’ ἐπαινέσαιμ’ ἄν ; 
ἢ καὶ ταῦτ’ ἐρεῖς ὡς τῆς θυγατρὸς ἀντίποινα λαμβάνεις ; 
αἰσχρῶς δ’ , ἐάν περ καὶ λέγῃς · οὐ γὰρ καλὸν ἐχθροῖς γαμεῖσθαι τῆς θυγατρὸς οὕνεκα . 
ἀλλ’ οὐ γὰρ οὐδὲ νουθετεῖν ἔξεστί σε , ἣ πᾶσαν ἵης γλῶσσαν ὡς τὴν μητέρα κακοστομοῦμεν . 
καί σ’ ἔγωγε δεσπότιν ἢ μητέρ’ οὐκ ἔλασσον εἰς ἡμᾶς νέμω , ἣ ζῶ βίον μοχθηρόν , ἔκ τε σοῦ κακοῖς πολλοῖς ἀεὶ ξυνοῦσα τοῦ τε συννόμου · 
ὃ δ’ ἄλλος ἔξω , χεῖρα σὴν μόλις φυγών , τλήμων Ὀρέστης δυστυχῆ τρίβει βίον · 
ὃν πολλὰ δή με σοὶ τρέφειν μιάστορα ἐπῃτιάσω · καὶ τόδ’ , εἴπερ ἔσθενον , ἔδρων ἄν , εὖ τοῦτ’ ἴσθι · τοῦδέ γ’ οὕνεκα κήρυσσέ μ’ εἰς ἅπαντας , εἴτε χρῇς κακὴν εἴτε στόμαργον εἴτ’ ἀναιδείας πλέαν . 
εἰ γὰρ πέφυκα τῶνδε τῶν ἔργων ἴδρις , σχεδόν τι τὴν σὴν οὐ καταισχύνω φύσιν . 
Χορός ὁρῶ μένος πνέουσαν · εἰ δὲ σὺν δίκῃ ξύνεστι , τοῦδε φροντίδ’ οὐκέτ’ εἰσορῶ . 
Κλυταιμνήστρα ποίας δ’ ἐμοὶ δεῖ πρός γε τήνδε φροντίδος , ἥτις τοιαῦτα τὴν τεκοῦσαν ὕβρισεν , καὶ ταῦτα τηλικοῦτος ; 
ἆρά σοι δοκεῖ χωρεῖν ἂν εἰς πᾶν ἔργον αἰσχύνης ἄτερ ; 
Ἠλέκτρα εὖ νυν ἐπίστω τῶνδέ μ’ αἰσχύνην ἔχειν , κεἰ μὴ δοκῶ σοι · μανθάνω δ’ ὁθούνεκα ἔξωρα πράσσω κοὐκ ἐμοὶ προσεικότα . 
ἀλλ’ ἡ γὰρ ἐκ σοῦ δυσμένεια καὶ τὰ σὰ ἔργ’ ἐξαναγκάζει με ταῦτα δρᾶν βίᾳ · 
αἰσχροῖς γὰρ αἰσχρὰ πράγματ’ ἐκδιδάσκεται . 
Κλυταιμνήστρα ὦ θρέμμ’ ἀναιδές , ἦ σ’ ἐγὼ καὶ τἄμ’ ἔπη καὶ τἄργα τἀμὰ πόλλ’ ἄγαν λέγειν ποεῖ . 
Ἠλέκτρα σύ τοι λέγεις νιν , οὐκ ἐγώ · σὺ γὰρ ποεῖς τοὔργον · τὰ δ’ ἔργα τοὺς λόγους εὑρίσκεται . 
Κλυταιμνήστρα ἀλλ’ οὐ μὰ τὴν δέσποιναν Ἄρτεμιν θράσους τοῦδ’ οὐκ ἀλύξεις , εὖτ’ ἂν Αἴγισθος μόλῃ . 
Ἠλέκτρα ὁρᾷς ; 
πρὸς ὀργὴν ἐκφέρει , μεθεῖσά μοι λέγειν ἃ χρῄζοιμ’ , οὐδ’ ἐπίστασαι κλύειν . 
Κλυταιμνήστρα οὔκουν ἐάσεις οὐδ’ ὑπ’ εὐφήμου βοῆς θῦσαί μ’ , ἐπειδὴ σοί γ’ ἐφῆκα πᾶν λέγειν ; 
Ἠλέκτρα ἐῶ , κελεύω , θῦε · μηδ’ ἐπαιτιῶ τοὐμὸν στόμ’ , ὡς οὐκ ἂν πέρα λέξαιμ’ ἔτι . 
Κλυταιμνήστρα ἔπαιρε δὴ σὺ θύμαθ’ ἡ παροῦσά μοι πάγκαρπ’ , ἄνακτι τῷδ’ ὅπως λυτηρίους εὐχὰς ἀνάσχω δειμάτων , ἃ νῦν ἔχω . 
κλύοις ἂν ἤδη , Φοῖβε προστατήριε , κεκρυμμένην μου βάξιν · οὐ γὰρ ἐν φίλοις ὁ μῦθος , οὐδὲ πᾶν ἀναπτύξαι πρέπει πρὸς φῶς παρούσης τῆσδε πλησίας ἐμοί , μὴ σὺν φθόνῳ τε καὶ πολυγλώσσῳ βοῇ σπείρῃ ματαίαν βάξιν εἰς πᾶσαν πόλιν . 
ἀλλ’ ὧδ’ ἄκουε · τῇδε γὰρ κἀγὼ φράσω . 
ἃ γὰρ προσεῖδον νυκτὶ τῇδε φάσματα δισσῶν ὀνείρων , ταῦτά μοι , Λύκεῑ ἄναξ , εἰ μὲν πέφηνεν ἐσθλά , δὸς τελεσφόρα , εἰ δ’ ἐχθρά , τοῖς ἐχθροῖσιν ἔμπαλιν μέθες · 
καὶ μή με πλούτου τοῦ παρόντος εἴ τινες δόλοισι βουλεύουσιν ἐκβαλεῖν , ἐφῇς , ἀλλ’ ὧδέ μ’ αἰεὶ ζῶσαν ἀβλαβεῖ βίῳ δόμους Ἀτρειδῶν σκῆπτρά τ’ ἀμφέπειν τάδε , φίλοισί τε ξυνοῦσαν οἷς ξύνειμι νῦν εὐημεροῦσαν καὶ τέκνων ὅσων ἐμοὶ δύσνοια μὴ πρόσεστιν ἢ λύπη πικρά . 
ταῦτ’ , ὦ Λύκεῑ Ἄπολλον , ἵλεως κλύων δὸς πᾶσιν ἡμῖν ὥσπερ ἐξαιτούμεθα . 
τὰ δ’ ἄλλα πάντα καὶ σιωπώσης ἐμοῦ ἐπαξιῶ σε δαίμον’ ὄντ’ ἐξειδέναι · 
τοὺς ἐκ Διὸς γὰρ εἰκός ἐστι πάνθ’ ὁρᾶν . 
Παιδαγωγός ξέναι γυναῖκες , πῶς ἂν εἰδείην σαφῶς εἰ τοῦ τυράννου δώματ’ Αἰγίσθου τάδε ; 
Χορός τάδ’ ἐστίν , ὦ ξέν’ · αὐτὸς ᾔκασας καλῶς . 
Παιδαγωγός ἦ καὶ δάμαρτα τήνδ’ ἐπεικάζων κυρῶ κείνου ; 
πρέπει γὰρ ὡς τύραννος εἰσορᾶν . 
Χορός μάλιστα πάντων · ἥδε σοι κείνη πάρα . 
Παιδαγωγός ὦ χαῖρ’ , ἄνασσα · σοὶ φέρων ἥκω λόγους ἡδεῖς φίλου παρ’ ἀνδρὸς Αἰγίσθῳ θ’ ὁμοῦ . 
Κλυταιμνήστρα ἐδεξάμην τὸ ῥηθέν · εἰδέναι δέ σου πρώτιστα χρῄζω τίς σ’ ἀπέστειλεν βροτῶν . 
Παιδαγωγός 
Φανοτεὺς ὁ Φωκεύς , πρᾶγμα πορσύνων μέγα . 
Κλυταιμνήστρα τὸ ποῖον , ὦ ξέν’ ; 
εἰπέ · παρὰ φίλου γὰρ ὢν ἀνδρός , σάφ’ οἶδα , προσφιλεῖς λέξεις λόγους . 
Παιδαγωγός τέθνηκ’ Ὀρέστης · ἐν βραχεῖ ξυνθεὶς λέγω . 
Ἠλέκτρα οἲ ’γὼ τάλαιν’ , ὄλωλα τῇδ’ ἐν ἡμέρᾳ . 
Κλυταιμνήστρα τί φής , τί φής , ὦ ξεῖνε ; 
μὴ ταύτης κλύε . 
Παιδαγωγός θανόντ’ Ὀρέστην νῦν τε καὶ πάλαι λέγω . 
Ἠλέκτρα ἀπωλόμην δύστηνος , οὐδέν εἰμ’ ἔτι . 
Κλυταιμνήστρα σὺ μὲν τὰ σαυτῆς πρᾶσσ’ , ἐμοὶ δὲ σύ , ξένε , τἀληθὲς εἰπέ , τῷ τρόπῳ διόλλυται ; 
Παιδαγωγός κἀπεμπόμην πρὸς ταῦτα καὶ τὸ πᾶν φράσω . 
κεῖνος γὰρ ἐλθὼν εἰς τὸ κλεινὸν Ἑλλάδος πρόσχημ’ ἀγῶνος Δελφικῶν ἄθλων χάριν , ὅτ’ ᾔσθετ’ ἀνδρὸς ὀρθίων κηρυγμάτων δρόμον προκηρύξαντος , οὗ πρώτη κρίσις , εἰσῆλθε λαμπρός , πᾶσι τοῖς ἐκεῖ σέβας · 
δρόμου δ’ ἰσώσας τἀφέσει τὰ τέρματα νίκης ἔχων ἐξῆλθε πάντιμον γέρας . 
χὤπως μὲν ἐν πολλοῖσι παῦρά σοι λέγω οὐκ οἶδα τοιοῦδ’ ἀνδρὸς ἔργα καὶ κράτη · 
ἓν δ’ ἴσθ’ · ὅσων γὰρ εἰσεκήρυξαν βραβῆς 
[δρόμων διαύλων πένταθλ’ ἃ νομίζεται , ] τούτων ἐνεγκὼν πάντα τἀπινίκια ὠλβίζετ’ , Ἀργεῖος μὲν ἀνακαλούμενος , ὄνομα δ’ Ὀρέστης , τοῦ τὸ κλεινὸν Ἑλλάδος 
Ἀγαμέμνονος στράτευμ’ ἀγείραντός ποτε . 
καὶ ταῦτα μὲν τοιαῦθ’ · ὅταν δέ τις θεῶν βλάπτῃ , δύναιτ’ ἂν οὐδ’ ἂν ἰσχύων φυγεῖν . 
κεῖνος γὰρ ἄλλης ἡμέρας , ὅθ’ ἱππικῶν ἦν ἡλίου τέλλοντος ὠκύπους ἀγών , εἰσῆλθε πολλῶν ἁρματηλατῶν μέτα . 
εἷς ἦν Ἀχαιός , εἷς ἀπὸ Σπάρτης , δύο 
Λίβυες ζυγωτῶν ἁρμάτων ἐπιστάται · 
κἀκεῖνος ἐν τούτοισι , Θεσσαλὰς ἔχων ἵππους , ὁ πέμπτος · ἕκτος ἐξ Αἰτωλίας ξανθαῖσι πώλοις · ἕβδομος Μάγνης ἀνήρ · 
ὁ δ’ ὄγδοος λεύκιππος , Αἰνιὰν γένος · 
ἔνατος Ἀθηνῶν τῶν θεοδμήτων ἄπο · 
Βοιωτὸς ἄλλος , δέκατον ἐκπληρῶν ὄχον . 
στάντες δ’ ἵν’ αὐτοὺς οἱ τεταγμένοι βραβῆς κλήροις ἔπηλαν καὶ κατέστησαν δίφρους , χαλκῆς ὑπαὶ σάλπιγγος ᾖξαν · οἱ δ’ ἅμα ἵπποις ὁμοκλήσαντες ἡνίας χεροῖν ἔσεισαν · ἐν δὲ πᾶς ἐμεστώθη δρόμος κτύπου κροτητῶν ἁρμάτων · κόνις δ’ ἄνω φορεῖθ’ · ὁμοῦ δὲ πάντες ἀναμεμιγμένοι φείδοντο κέντρων οὐδέν , ὡς ὑπερβάλοι χνόας τις αὐτῶν καὶ φρυάγμαθ’ ἱππικά . 
ὁμοῦ γὰρ ἀμφὶ νῶτα καὶ τροχῶν βάσεις ἤφριζον , εἰσέβαλλον ἱππικαὶ πνοαί . 
κεῖνος δ’ ὑπ’ αὐτὴν ἐσχάτην στήλην ἔχων ἔχριμπτ’ ἀεὶ σύριγγα , δεξιὸν δ’ ἀνεὶς σειραῖον ἵππον εἶργε τὸν προσκείμενον . 
καὶ πρὶν μὲν ὀρθοὶ πάντες ἕστασαν δίφροι · 
ἔπειτα δ’ Αἰνιᾶνος ἀνδρὸς ἄστομοι πῶλοι βίᾳ φέρουσιν · ἐκ δ’ ὑποστροφῆς τελοῦντες ἕκτον ἕβδομόν τ’ ἤδη δρόμον μέτωπα συμπαίουσι Βαρκαίοις ὄχοις · 
κἀντεῦθεν ἄλλος ἄλλον ἐξ ἑνὸς κακοῦ ἔθραυε κἀνέπιπτε , πᾶν δ’ ἐπίμπλατο ναυαγίων Κρισαῖον ἱππικῶν πέδον . 
γνοὺς δ’ οὑξ Ἀθηνῶν δεινὸς ἡνιοστρόφος ἔξω παρασπᾷ κἀνακωχεύει παρεὶς κλύδων’ ἔφιππον ἐν μέσῳ κυκώμενον . 
ἤλαυνε δ’ ἔσχατος μέν , ὑστέρας δ’ ἔχων πώλους Ὀρέστης , τῷ τέλει πίστιν φέρων · 
ὅπως δ’ ὁρᾷ μόνον νιν ἐλλελειμμένον , ὀξὺν δῑ ὤτων κέλαδον ἐνσείσας θοαῖς πώλοις διώκει , κἀξισώσαντε ζυγὰ ἠλαυνέτην , τότ’ ἄλλος , ἄλλοθ’ ἅτερος κάρα προβάλλων ἱππικῶν ὀχημάτων . 
καὶ τοὺς μὲν ἄλλους πάντας ἀσφαλεῖς δρόμους ὡρμᾶθ’ ὁ τλήμων ὀρθὸς ἐξ ὀρθῶν δίφρων · 
ἔπειτα λύων ἡνίαν ἀριστερὰν κάμπτοντος ἵππου λανθάνει στήλην ἄκραν παίσας · ἔθραυσε δ’ ἄξονος μέσας χνόας κἀξ ἀντύγων ὤλισθεν · ἐν δ’ ἑλίσσεται τμητοῖς ἱμᾶσι · τοῦ δὲ πίπτοντος πέδῳ πῶλοι διεσπάρησαν ἐς μέσον δρόμον . 
στρατὸς δ’ ὅπως ὁρᾷ νιν ἐκπεπτωκότα δίφρων , ἀνωλόλυξε τὸν νεανίαν , οἷ’ ἔργα δράσας οἷα λαγχάνει κακά , φορούμενος πρὸς οὖδας , ἄλλοτ’ οὐρανῷ σκέλη προφαίνων , ἔς τέ νιν διφρηλάται , μόλις κατασχεθόντες ἱππικὸν δρόμον , ἔλυσαν αἱματηρόν , ὥστε μηδένα γνῶναι φίλων ἰδόντ’ ἂν ἄθλιον δέμας . 
καί νιν πυρᾷ κέαντες εὐθὺς ἐν βραχεῖ χαλκῷ μέγιστον σῶμα δειλαίας σποδοῦ φέρουσιν ἄνδρες Φωκέων τεταγμένοι , ὅπως πατρῴας τύμβον ἐκλάχῃ χθονός . 
τοιαῦτά σοι ταῦτ’ ἐστίν , ὡς μὲν ἐν λόγῳ ἀλγεινά , τοῖς δ’ ἰδοῦσιν , οἵπερ εἴδομεν , μέγιστα πάντων ὧν ὄπωπ’ ἐγὼ κακῶν . 
Χορός φεῦ φεῦ · τὸ πᾶν δὴ δεσπόταισι τοῖς πάλαι πρόρριζον , ὡς ἔοικεν , ἔφθαρται γένος . 
Κλυταιμνήστρα ὦ Ζεῦ , τί ταῦτα , πότερον εὐτυχῆ λέγω , ἢ δεινὰ μέν , κέρδη δέ ; 
λυπηρῶς δ’ ἔχει , εἰ τοῖς ἐμαυτῆς τὸν βίον σῴζω κακοῖς . 
Παιδαγωγός τί δ’ ὧδ’ ἀθυμεῖς , ὦ γύναι , τῷ νῦν λόγῳ ; 
Κλυταιμνήστρα δεινὸν τὸ τίκτειν ἐστίν · οὐδὲ γὰρ κακῶς πάσχοντι μῖσος ὧν τέκῃ προσγίγνεται . 
Παιδαγωγός μάτην ἄρ’ ἡμεῖς , ὡς ἔοικεν , ἥκομεν . 
Κλυταιμνήστρα οὔτοι μάτην γε · πῶς γὰρ ἂν μάτην λέγοις , εἴ μοι θανόντος πίστ’ ἔχων τεκμήρια προσῆλθες , ὅστις τῆς ἐμῆς ψυχῆς γεγώς , μαστῶν ἀποστὰς καὶ τροφῆς ἐμῆς , φυγὰς ἀπεξενοῦτο καί μ’ , ἐπεὶ τῆσδε χθονὸς ἐξῆλθεν , οὐκέτ’ εἶδεν , ἐγκαλῶν δέ μοι φόνους πατρῴους δείν’ ἐπηπείλει τελεῖν ; 
ὥστ’ οὔτε νυκτὸς ὕπνον οὔτ’ ἐξ ἡμέρας ἐμὲ στεγάζειν ἡδύν , ἀλλ’ ὁ προστατῶν χρόνος διῆγέ μ’ αἰὲν ὡς θανουμένην . 
νῦν δ’—ἡμέρᾳ γὰρ τῇδ’ ἀπήλλαγμαι φόβου πρὸς τῆσδ’ ἐκείνου θ’ · ἥδε γὰρ μείζων βλάβη ξύνοικος ἦν μοι , τοὐμὸν ἐκπίνουσ’ ἀεὶ ψυχῆς ἄκρατον αἷμα—νῦν δ’ ἕκηλά που τῶν τῆσδ’ ἀπειλῶν οὕνεχ’ ἡμερεύσομεν . 
Ἠλέκτρα οἴμοι τάλαινα · νῦν γὰρ οἰμῶξαι πάρα , 
Ὀρέστα , τὴν σὴν ξυμφοράν , ὅθ’ ὧδ’ ἔχων πρὸς τῆσδ’ ὑβρίζει μητρός . 
ἆρ’ ἔχει καλῶς ; 
Κλυταιμνήστρα οὔτοι σύ · κεῖνος δ’ ὡς ἔχει καλῶς ἔχει . 
Ἠλέκτρα ἄκουε , Νέμεσι τοῦ θανόντος ἀρτίως . 
Κλυταιμνήστρα ἤκουσεν ὧν δεῖ κἀπεκύρωσεν καλῶς . 
Ἠλέκτρα ὕβριζε · νῦν γὰρ εὐτυχοῦσα τυγχάνεις . 
Κλυταιμνήστρα οὔκουν Ὀρέστης καὶ σὺ παύσετον τάδε . 
Ἠλέκτρα πεπαύμεθ’ ἡμεῖς , οὐχ ὅπως σὲ παύσομεν . 
Κλυταιμνήστρα πολλῶν ἂν ἥκοις , ὦ ξέν’ , ἄξιος τυχεῖν , εἰ τήνδ’ ἔπαυσας τῆς πολυγλώσσου βοῆς . 
Παιδαγωγός οὐκοῦν ἀποστείχοιμ’ ἄν , εἰ τάδ’ εὖ κυρεῖ . 
Κλυταιμνήστρα ἥκιστ’ · ἐπείπερ οὔτ’ ἐμοῦ κατάξῑ ἂν πράξειας οὔτε τοῦ πορεύσαντος ξένου . 
ἀλλ’ εἴσιθ’ εἴσω · τήνδε δ’ ἔκτοθεν βοᾶν ἔα τά θ’ αὑτῆς καὶ τὰ τῶν φίλων κακά . 
Ἠλέκτρα ἆρ’ ὑμὶν ὡς ἀλγοῦσα κὠδυνωμένη δεινῶς δακρῦσαι κἀπικωκῦσαι δοκεῖ τὸν υἱὸν ἡ δύστηνος ὧδ’ ὀλωλότα ; 
ἀλλ’ ἐγγελῶσα φροῦδος · ὦ τάλαιν’ ἐγώ . 
Ὀρέστα φίλταθ’ , ὥς μ’ ἀπώλεσας θανών . 
ἀποσπάσας γὰρ τῆς ἐμῆς οἴχει φρενὸς αἵ μοι μόναι παρῆσαν ἐλπίδων ἔτι , σὲ πατρὸς ἥξειν ζῶντα τιμωρόν ποτε κἀμοῦ ταλαίνης . 
νῦν δὲ ποῖ με χρὴ μολεῖν ; 
μόνη γάρ εἰμι , σοῦ τ’ ἀπεστερημένη καὶ πατρός . 
ἤδη δεῖ με δουλεύειν πάλιν ἐν τοῖσιν ἐχθίστοισιν ἀνθρώπων ἐμοὶ φονεῦσι πατρός . 
ἆρά μοι καλῶς ἔχει ; 
ἀλλ’ οὔ τι μὴν ἔγωγε τοῦ λοιποῦ χρόνου ξύνοικος , εἴσειμ’ , ἀλλὰ τῇδε πρὸς πύλῃ παρεῖσ’ ἐμαυτὴν ἄφιλος αὐανῶ βίον . 
πρὸς ταῦτα καινέτω τις , εἰ βαρύνεται , τῶν ἔνδον ὄντων · ὡς χάρις μέν , ἢν κτάνῃ , λύπη δ’ , ἐὰν ζῶ · τοῦ βίου δ’ οὐδεὶς πόθος . 
Χορός ποῦ ποτε κεραυνοὶ Διὸς ἢ ποῦ φαέθων 
Ἅλιος , εἰ ταῦτ’ ἐφορῶντες κρύπτουσιν ἕκηλοι ; 
Ἠλέκτρα ἒ ἔ , αἰαῖ . 
Χορός ὦ παῖ , τί δακρύεις ; 
Ἠλέκτρα φεῦ . 
Χορός μηδὲν μέγ’ ἀΰσῃς . 
Ἠλέκτρα ἀπολεῖς . 
Χορός πῶς ; 
Ἠλέκτρα εἰ τῶν φανερῶς οἰχομένων εἰς Ἀΐδαν ἐλπίδ’ ὑποίσεις , κατ’ ἐμοῦ τακομένας μᾶλλον ἐπεμβάσει . 
Χορός οἶδα γὰρ ἄνακτ’ Ἀμφιάρεων χρυσοδέτοις ἕρκεσι κρυφθέντα γυναικῶν · καὶ νῦν ὑπὸ γαίας 
Ἠλέκτρα ἒ ἔ , ἰώ . 
Χορός πάμψυχος ἀνάσσει . 
Ἠλέκτρα φεῦ . 
Χορός φεῦ δῆτ’ · ὀλοὰ γὰρ 
Ἠλέκτρα ἐδάμη . 
Χορός ναί . 
Ἠλέκτρα οἶδ’ οἶδ’ · ἐφάνη γὰρ μελέτωρ ἀμφὶ τὸν ἐν πένθει · ἐμοὶ δ’ οὔτις ἔτ’ ἔσθ’ · ὃς γὰρ ἔτ’ ἦν , φροῦδος ἀναρπασθείς . 
Χορός δειλαία δειλαίων κυρεῖς . 
Ἠλέκτρα κἀγὼ τοῦδ’ ἴστωρ , ὑπερίστωρ , πανσύρτῳ παμμήνῳ πολλῶν δεινῶν στυγνῶν τ’ αἰῶνι . 
Χορός εἴδομεν ἁθρήνεις . 
Ἠλέκτρα μή μέ νυν μηκέτι παραγάγῃς , ἵν’ οὐ 
Χορός τί φής ; 
Ἠλέκτρα πάρεισιν ἐλπίδων ἔτι κοινοτόκων εὐπατριδᾶν ἀρωγαί . 
Χορός πᾶσι θνατοῖς ἔφυ μόρος . 
Ἠλέκτρα ἦ καὶ χαλάργοις ἐν ἁμίλλαις οὕτως , ὡς κείνῳ δυστάνῳ , τμητοῖς ὁλκοῖς ἐγκῦρσαι ; 
Χορός ἄσκοπος ἁ λώβα . 
Ἠλέκτρα πῶς γὰρ οὔκ ; 
εἰ ξένος ἄτερ ἐμᾶν χερῶν 
Χορός παπαῖ . 
Ἠλέκτρα κέκευθεν , οὔτε του τάφου ἀντιάσας οὔτε γόων παρ’ ἡμῶν . 
Χρυσόθεμις ὑφ’ ἡδονῆς τοι , φιλτάτη , διώκομαι τὸ κόσμιον μεθεῖσα σὺν τάχει μολεῖν · 
φέρω γὰρ ἡδονάς τε κἀνάπαυλαν ὧν πάροιθεν εἶχες καὶ κατέστενες κακῶν 
Ἠλέκτρα πόθεν δ’ ἂν εὕροις τῶν ἐμῶν σὺ πημάτων ἄρηξιν , οἷς ἴασιν οὐκ ἔνεστ’ ἰδεῖν ; 
Χρυσόθεμις πάρεστ’ Ὀρέστης ἡμίν , ἴσθι τοῦτ’ ἐμοῦ κλύουσ’ , ἐναργῶς , ὥσπερ εἰσορᾷς ἐμέ . 
Ἠλέκτρα ἀλλ’ ἦ μέμηνας , ὦ τάλαινα , κἀπὶ τοῖς σαυτῆς κακοῖσι κἀπὶ τοῖς ἐμοῖς γελᾷς ; 
Χρυσόθεμις μὰ τὴν πατρῴαν ἑστίαν , ἀλλ’ οὐχ ὕβρει λέγω τάδ’ , ἀλλ’ ἐκεῖνον ὡς παρόντα νῷν . 
Ἠλέκτρα οἴμοι τάλαινα · καὶ τίνος βροτῶν λόγον τόνδ’ εἰσακούσασ’ ὧδε πιστεύεις ἄγαν ; 
Χρυσόθεμις ἐγὼ μὲν ἐξ ἐμοῦ τε κοὐκ ἄλλης , σαφῆ σημεῖ’ ἰδοῦσα , τῷδε πιστεύω λόγῳ . 
Ἠλέκτρα τίν’ , ὦ τάλαιν’ , ἔχουσα πίστιν ; 
ἐς τί μοι βλέψασα θάλπει τῷδ’ ἀνηκέστῳ πυρί ; 
Χρυσόθεμις πρός νυν θεῶν ἄκουσον , ὡς μαθοῦσά μου τὸ λοιπὸν ἢ φρονοῦσαν ἢ μωρὰν λέγῃς . 
Ἠλέκτρα σὺ δ’ οὖν λέγ’ , εἴ σοι τῷ λόγῳ τις ἡδονή . 
Χρυσόθεμις καὶ δὴ λέγω σοι πᾶν ὅσον κατειδόμην . 
ἐπεὶ γὰρ ἦλθον πατρὸς ἀρχαῖον τάφον , ὁρῶ κολώνης ἐξ ἄκρας νεορρύτους πηγὰς γάλακτος καὶ περιστεφῆ κύκλῳ πάντων ὅσ’ ἐστὶν ἀνθέων θήκην πατρός . 
ἰδοῦσα δ’ ἔσχον θαῦμα , καὶ περισκοπῶ μή πού τις ἡμῖν ἐγγὺς ἐγχρίμπτῃ βροτῶν . 
ὡς δ’ ἐν γαλήνῃ πάντ’ ἐδερκόμην τόπον , τύμβου προσεῖρπον ἆσσον · ἐσχάτης δ’ ὁρῶ πυρᾶς νεώρη βόστρυχον τετμημένον · 
κεὐθὺς τάλαιν’ ὡς εἶδον , ἐμπαίει τί μοι ψυχῇ σύνηθες ὄμμα , φιλτάτου βροτῶν πάντων Ὀρέστου τοῦθ’ ὁρᾶν τεκμήριον · 
καὶ χερσὶ βαστάσασα δυσφημῶ μὲν οὔ , χαρᾷ δὲ πίμπλημ’ εὐθὺς ὄμμα δακρύων . 
καὶ νῦν θ’ ὁμοίως καὶ τότ’ ἐξεπίσταμαι μή του τόδ’ ἀγλάϊσμα πλὴν κείνου μολεῖν · 
τῷ γὰρ προσήκει πλήν γ’ ἐμοῦ καὶ σοῦ τόδε ; 
κἀγὼ μὲν οὐκ ἔδρασα , τοῦτ’ ἐπίσταμαι , οὐδ’ αὖ σύ · πῶς γάρ ; 
ᾗ γε μηδὲ πρὸς θεοὺς ἔξεστ’ ἀκλαύστῳ τῆσδ’ ἀποστῆναι στέγης . 
ἀλλ’ οὐδὲ μὲν δὴ μητρὸς οὔθ’ ὁ νοῦς φιλεῖ τοιαῦτα πράσσειν οὔτε δρῶσ’ ἐλάνθαν’ ἄν · 
ἀλλ’ ἔστ’ Ὀρέστου ταῦτα τἀπιτύμβια . 
ἀλλ’ , ὦ φίλη , θάρσυνε · τοῖς αὐτοῖσί τοι οὐχ αὑτὸς αἰεὶ δαιμόνων παραστατεῖ . 
νῷν ἦν τὰ πρόσθεν στυγνός · ἡ δὲ νῦν ἴσως πολλῶν ὑπάρξει κῦρος ἡμέρα καλῶν . 
Ἠλέκτρα φεῦ , τῆς ἀνοίας ὥς σ’ ἐποικτίρω πάλαι . 
Χρυσόθεμις τί δ’ ἔστιν ; 
οὐ πρὸς ἡδονὴν λέγω τάδε ; 
Ἠλέκτρα οὐκ οἶσθ’ ὅποι γῆς οὐδ’ ὅποι γνώμης φέρει . 
Χρυσόθεμις πῶς δ’ οὐκ ἐγὼ κάτοιδ’ ἅ γ’ εἶδον ἐμφανῶς ; 
Ἠλέκτρα τέθνηκεν , ὦ τάλαινα , τἀκείνου δέ σοι σωτήρῑ ἔρρει · μηδὲν εἰς κεῖνόν γ’ ὅρα . 
Χρυσόθεμις οἴμοι τάλαινα · τοῦ τάδ’ ἤκουσας βροτῶν ; 
Ἠλέκτρα τοῦ πλησίον παρόντος , ἡνίκ’ ὤλλυτο . 
Χρυσόθεμις καὶ ποῦ ’στιν οὗτος ; 
θαῦμά τοί μ’ ὑπέρχεται . 
Ἠλέκτρα κατ’ οἶκον , ἡδὺς οὐδὲ μητρὶ δυσχερής . 
Χρυσόθεμις οἴμοι τάλαινα · τοῦ γὰρ ἀνθρώπων ποτ’ ἦν τὰ πολλὰ πατρὸς πρὸς τάφον κτερίσματα ; 
Ἠλέκτρα οἶμαι μάλιστ’ ἔγωγε τοῦ τεθνηκότος μνημεῖ’ Ὀρέστου ταῦτα προσθεῖναί τινα . 
Χρυσόθεμις ὦ δυστυχής · ἐγὼ δὲ σὺν χαρᾷ λόγους τοιούσδ’ ἔχουσ’ ἔσπευδον , οὐκ εἰδυῖ’ ἄρα ἵν’ ἦμεν ἄτης · ἀλλὰ νῦν , ὅθ’ ἱκόμην , τά τ’ ὄντα πρόσθεν ἄλλα θ’ εὑρίσκω κακά . 
Ἠλέκτρα οὕτως ἔχει σοι ταῦτ’ · ἐὰν δέ μοι πίθῃ , τῆς νῦν παρούσης πημονῆς λύσεις βάρος . 
Χρυσόθεμις ἦ τοὺς θανόντας ἐξαναστήσω ποτέ ; 
Ἠλέκτρα οὐκ ἔσθ’ ὅ γ’ εἶπον · οὐ γὰρ ὧδ’ ἄφρων ἔφυν . 
Χρυσόθεμις τί γὰρ κελεύεις ὧν ἐγὼ φερέγγυος ; 
Ἠλέκτρα τλῆναί σε δρῶσαν ἃν ἐγὼ παραινέσω . 
Χρυσόθεμις ἀλλ’ εἴ τις ὠφέλειά γ’ , οὐκ ἀπώσομαι . 
Ἠλέκτρα ὅρα , πόνου τοι χωρὶς οὐδὲν εὐτυχεῖ . 
Χρυσόθεμις ὁρῶ . 
ξυνοίσω πᾶν ὅσονπερ ἂν σθένω . 
Ἠλέκτρα ἄκουε δή νυν ᾗ βεβούλευμαι ποεῖν . 
παρουσίαν μὲν οἶσθα καὶ σύ που φίλων ὡς οὔτις ἡμῖν ἔστιν , ἀλλ’ Ἅιδης λαβὼν ἀπεστέρηκε καὶ μόνα λελείμμεθον . 
ἐγὼ δ’ ἕως μὲν τὸν κασίγνητον βίῳ θάλλοντ’ ἔτ’ εἰσήκουον , εἶχον ἐλπίδας φόνου ποτ’ αὐτὸν πράκτορ’ ἵξεσθαι πατρός · 
νῦν δ’ ἡνίκ’ οὐκέτ’ ἔστιν , εἰς σὲ δὴ βλέπω , ὅπως τὸν αὐτόχειρα πατρῴου φόνου ξὺν τῇδ’ ἀδελφῇ μὴ κατοκνήσεις κτανεῖν 
Αἴγισθον · οὐδὲν γάρ σε δεῖ κρύπτειν μ’ ἔτι . 
ποῖ γὰρ μενεῖς ῥᾴθυμος , εἰς τίν’ ἐλπίδων βλέψασ’ ἔτ’ ὀρθήν ; 
ᾗ πάρεστι μὲν στένειν πλούτου πατρῴου κτῆσιν ἐστερημένῃ , πάρεστι δ’ ἀλγεῖν ἐς τοσόνδε τοῦ χρόνου ἄλεκτρα γηράσκουσαν ἀνυμέναιά τε . 
καὶ τῶνδε μέντοι μηκέτ’ ἐλπίσῃς ὅπως τεύξει ποτ’ · οὐ γὰρ ὧδ’ ἄβουλός ἐστ’ ἀνὴρ 
Αἴγισθος ὥστε σόν ποτ’ ἢ κἀμὸν γένος βλαστεῖν ἐᾶσαι , πημονὴν αὑτῷ σαφῆ . 
ἀλλ’ ἢν ἐπίσπῃ τοῖς ἐμοῖς βουλεύμασιν , πρῶτον μὲν εὐσέβειαν ἐκ πατρὸς κάτω θανόντος οἴσει τοῦ κασιγνήτου θ’ ἅμα · 
ἔπειτα δ’ , ὥσπερ ἐξέφυς , ἐλευθέρα καλεῖ τὸ λοιπὸν καὶ γάμων ἐπαξίων τεύξει · φιλεῖ γὰρ πρὸς τὰ χρηστὰ πᾶς ὁρᾶν . 
λόγων γε μὴν εὔκλειαν οὐχ ὁρᾷς ὅσην σαυτῇ τε κἀμοὶ προσβαλεῖς πεισθεῖσ’ ἐμοί ; 
τίς γάρ ποτ’ ἀστῶν ἢ ξένων ἡμᾶς ἰδὼν τοιοῖσδ’ ἐπαίνοις οὐχὶ δεξιώσεται · 
ἴδεσθε τώδε τὼ κασιγνήτω , φίλοι , ὣ τὸν πατρῷον οἶκον ἐξεσωσάτην , ὣ τοῖσιν ἐχθροῖς εὖ βεβηκόσιν ποτὲ ψυχῆς ἀφειδήσαντε προὐστήτην φόνου · 
τούτω φιλεῖν χρή , τώδε χρὴ πάντας σέβειν , τώδ’ ἔν θ’ ἑορταῖς ἔν τε πανδήμῳ πόλει τιμᾶν ἅπαντας οὕνεκ’ ἀνδρείας χρεών . 
τοιαῦτά τοι νὼ πᾶς τις ἐξερεῖ βροτῶν , ζώσαιν θανούσαιν θ’ ὥστε μὴ ’κλιπεῖν κλέος . 
ἀλλ’ , ὦ φίλη , πείσθητι , συμπόνει πατρί , σύγκαμν’ ἀδελφῷ , παῦσον ἐκ κακῶν ἐμέ , παῦσον δὲ σαυτήν , τοῦτο γιγνώσκουσ’ ὅτι ζῆν αἰσχρὸν αἰσχρῶς τοῖς καλῶς πεφυκόσιν . 
Χορός ἐν τοῖς τοιούτοις ἐστὶν ἡ προμηθία καὶ τῷ λέγοντι καὶ κλύοντι σύμμαχος . 
Χρυσόθεμις καὶ πρίν γε φωνεῖν , ὦ γυναῖκες , εἰ φρενῶν ἐτύγχαν’ αὕτη μὴ κακῶν , ἐσῴζετ’ ἂν τὴν εὐλάβειαν , ὥσπερ οὐχὶ σῴζεται . 
ποῖ γάρ ποτ’ ἐμβλέψασα τοιοῦτον θράσος αὐτή θ’ ὁπλίζει κἄμ’ ὑπηρετεῖν καλεῖς ; 
οὐκ εἰσορᾷς ; 
γυνὴ μὲν οὐδ’ ἀνὴρ ἔφυς , σθένεις δ’ ἔλασσον τῶν ἐναντίων χερί . 
δαίμων δὲ τοῖς μὲν εὐτυχεῖ καθ’ ἡμέραν , ἡμῖν δ’ ἀπορρεῖ κἀπὶ μηδὲν ἔρχεται . 
τίς οὖν τοιοῦτον ἄνδρα βουλεύων ἑλεῖν ἄλυπος ἄτης ἐξαπαλλαχθήσεται ; 
ὅρα κακῶς πράσσοντε μὴ μείζω κακὰ κτησώμεθ’ , εἴ τις τούσδ’ ἀκούσεται λόγους . 
λύει γὰρ ἡμῖν οὐδὲν οὐδ’ ἐπωφελεῖ βάξιν καλὴν λαβόντε δυσκλεῶς θανεῖν . 
οὐ γὰρ θανεῖν ἔχθιστον , ἀλλ’ ὅταν θανεῖν χρῄζων τις εἶτα μηδὲ τοῦτ’ ἔχῃ λαβεῖν . 
ἀλλ’ ἀντιάζω , πρὶν πανωλέθρους τὸ πᾶν ἡμᾶς τ’ ὀλέσθαι κἀξερημῶσαι γένος , κατάσχες ὀργήν . 
καὶ τὰ μὲν λελεγμένα ἄρρητ’ ἐγώ σοι κἀτελῆ φυλάξομαι , αὐτὴ δὲ νοῦν σχὲς ἀλλὰ τῷ χρόνῳ ποτέ , σθένουσα μηδὲν τοῖς κρατοῦσιν εἰκαθεῖν . 
Χορός πείθου · προνοίας οὐδὲν ἀνθρώποις ἔφυ κέρδος λαβεῖν ἄμεινον οὐδὲ νοῦ σοφοῦ . 
Ἠλέκτρα ἀπροσδόκητον οὐδὲν εἴρηκας · καλῶς δ’ ᾔδη σ’ ἀπορρίψουσαν ἁπηγγελλόμην . 
ἀλλ’ αὐτόχειρί μοι μόνῃ τε δραστέον τοὔργον τόδ’ · οὐ γὰρ δὴ κενόν γ’ ἀφήσομεν . 
Χρυσόθεμις φεῦ · 
εἴθ’ ὤφελες τοιάδε τὴν γνώμην πατρὸς θνῄσκοντος εἶναι · πᾶν γὰρ ἂν κατειργάσω . 
Ἠλέκτρα ἀλλ’ ἦ φύσιν γε , τὸν δὲ νοῦν ἥσσων τότε . 
Χρυσόθεμις ἄσκει τοιαύτη νοῦν δῑ αἰῶνος μένειν . 
Ἠλέκτρα ὡς οὐχὶ συνδράσουσα νουθετεῖς τάδε . 
Χρυσόθεμις εἰκὸς γὰρ ἐγχειροῦντα καὶ πράσσειν κακῶς . 
Ἠλέκτρα ζηλῶ σε τοῦ νοῦ , τῆς δὲ δειλίας στυγῶ . 
Χρυσόθεμις ἀνέξομαι κλύουσα χὤταν εὖ λέγῃς . 
Ἠλέκτρα ἀλλ’ οὔ ποτ’ ἐξ ἐμοῦ γε μὴ πάθῃς τόδε . 
Χρυσόθεμις μακρὸς τὸ κρῖναι ταῦτα χὠ λοιπὸς χρόνος . 
Ἠλέκτρα ἄπελθε · σοὶ γὰρ ὠφέλησις οὐκ ἔνι . 
Χρυσόθεμις ἔνεστιν · ἀλλὰ σοὶ μάθησις οὐ πάρα . 
Ἠλέκτρα ἐλθοῦσα μητρὶ ταῦτα πάντ’ ἔξειπε σῇ . 
Χρυσόθεμις οὐδ’ αὖ τοσοῦτον ἔχθος ἐχθαίρω σ’ ἐγώ . 
Ἠλέκτρα ἀλλ’ οὖν ἐπίστω γ’ οἷ μ’ ἀτιμίας ἄγεις . 
Χρυσόθεμις ἀτιμίας μὲν οὔ , προμηθίας δὲ σοῦ . 
Ἠλέκτρα τῷ σῷ δικαίῳ δῆτ’ ἐπισπέσθαι με δεῖ ; 
Χρυσόθεμις ὅταν γὰρ εὖ φρονῇς , τόθ’ ἡγήσει σὺ νῷν . 
Ἠλέκτρα ἦ δεινὸν εὖ λέγουσαν ἐξαμαρτάνειν . 
Χρυσόθεμις εἴρηκας ὀρθῶς ᾧ σὺ πρόσκεισαι κακῷ . 
Ἠλέκτρα τί δ’ ; 
οὐ δοκῶ σοι ταῦτα σὺν δίκῃ λέγειν ; 
Χρυσόθεμις ἀλλ’ ἔστιν ἔνθα χἠ δίκη βλάβην φέρει . 
Ἠλέκτρα τούτοις ἐγὼ ζῆν τοῖς νόμοις οὐ βούλομαι . 
Χρυσόθεμις ἀλλ’ εἰ ποήσεις ταῦτ’ , ἐπαινέσεις ἐμέ . 
Ἠλέκτρα καὶ μὴν ποήσω γ’ οὐδὲν ἐκπλαγεῖσά σε . 
Χρυσόθεμις καὶ τοῦτ’ ἀληθές , οὐδὲ βουλεύσει πάλιν ; 
Ἠλέκτρα βουλῆς γὰρ οὐδέν ἐστιν ἔχθιον κακῆς . 
Χρυσόθεμις φρονεῖν ἔοικας οὐδὲν ὧν ἐγὼ λέγω . 
Ἠλέκτρα πάλαι δέδοκται ταῦτα κοὐ νεωστί μοι . 
Χρυσόθεμις ἄπειμι τοίνυν · οὔτε γὰρ σὺ τἄμ’ ἔπη τολμᾷς ἐπαινεῖν οὔτ’ ἐγὼ τοὺς σοὺς τρόπους . 
Ἠλέκτρα ἀλλ’ εἴσιθ’ . 
οὔ σοι μὴ μεθέψομαί ποτε , οὐδ’ ἢν σφόδρ’ ἱμείρουσα τυγχάνῃς · ἐπεὶ πολλῆς ἀνοίας καὶ τὸ θηρᾶσθαι κενά . 
Χρυσόθεμις ἀλλ’ εἰ σεαυτῇ τυγχάνεις δοκοῦσά τι φρονεῖν , φρόνει τοιαῦθ’ . 
ὅταν γὰρ ἐν κακοῖς ἤδη βεβήκῃς , τἄμ’ ἐπαινέσεις ἔπη . 
Χορός τί τοὺς ἄνωθεν φρονιμωτάτους οἰωνοὺς ἐσορώμενοι τροφᾶς κηδομένους ἀφ’ ὧν τε βλάστωσιν ἀφ’ ὧν τ’ ὄνασιν εὕρ‐ ωσι , τάδ’ οὐκ ἐπ’ ἴσας τελοῦμεν ; 
ἀλλ’ οὐ τὰν Διὸς ἀστραπὰν καὶ τὰν οὐρανίαν Θέμιν , δαρὸν οὐκ ἀπόνητοι . 
ὦ χθονία βροτοῖσι φάμα , κατά μοι βόασον οἰκτρὰν ὄπα τοῖς ἔνερθ’ Ἀτρείδαις , ἀχόρευτα φέρουσ’ ὀνείδη · 
Χορός ὅτι σφὶν ἤδη τὰ μὲν ἐκ δόμων νοσεῖ δή , τὰ δὲ πρὸς τέκνων διπλῆ φύλοπις οὐκέτ’ ἐξισοῦται φιλοτασίῳ διαί‐ τᾳ · πρόδοτος δὲ μόνα σαλεύει 
Ἠλέκτρα , τὸν ἀεὶ πατρὸς δειλαία στενάχουσ’ , ὅπως ἁ πάνδυρτος ἀηδών , οὔτε τι τοῦ θανεῖν προμηθὴς τό τε μὴ βλέπειν ἑτοίμα , διδύμαν ἑλοῦσ’ Ἐρινύν · τίς ἂν εὔπατρις ὧδε βλάστοι ; 
Χορός οὐδεὶς τῶν ἀγαθῶν γὰρ ζῶν κακῶς εὔκλειαν αἰσχῦναι θέλει νώνυμος , ὦ παῖ παῖ . 
ὡς καὶ σὺ πάγκλαυτον αἰῶνα κοινὸν εἵλου , τὸ μὴ καλὸν καθοπλίσασα , δύο φέρειν ἐν ἑνὶ λόγῳ , σοφά τ’ ἀρίστα τε παῖς κεκλῆσθαι . 
Χορός ζῴης μοι καθύπερθεν χειρὶ καὶ πλούτῳ τεῶν ἐχθρῶν ὅσον νῦν ὑπόχειρ ναίεις · 
ἐπεί σ’ ἐφηύρηκα μοίρᾳ μὲν οὐκ ἐν ἐσθλᾷ βεβῶσαν , ἃ δὲ μέγιστ’ ἔβλαστε νόμιμα , τῶνδε φερομέναν ἄριστα τᾷ Ζηνὸς εὐσεβείᾳ . 
Ὀρέστης ἆρ’ , ὦ γυναῖκες , ὀρθά τ’ εἰσηκούσαμεν ὀρθῶς θ’ ὁδοιποροῦμεν ἔνθα χρῄζομεν ; 
Χορός τί δ’ ἐξερευνᾷς καὶ τί βουληθεὶς πάρει ; 
Ὀρέστης 
Αἴγισθον ἔνθ’ ᾤκηκεν ἱστορῶ πάλαι . 
Χορός ἀλλ’ εὖ θ’ ἱκάνεις χὠ φράσας ἀζήμιος . 
Ὀρέστης τίς οὖν ἂν ὑμῶν τοῖς ἔσω φράσειεν ἂν ἡμῶν ποθεινὴν κοινόπουν παρουσίαν ; 
Χορός ἥδ’ , εἰ τὸν ἄγχιστόν γε κηρύσσειν χρεών . 
Ὀρέστης ἴθ’ , ὦ γύναι , δήλωσον εἰσελθοῦσ’ ὅτι 
Φωκῆς ματεύουσ’ ἄνδρες Αἴγισθόν τινες , 
Ἠλέκτρα οἴμοι τάλαιν’ , οὐ δή ποθ’ ἧς ἠκούσαμεν φήμης φέροντες ἐμφανῆ τεκμήρια ; 
Ὀρέστης οὐκ οἶδα τὴν σὴν κληδόν’ · ἀλλά μοι γέρων ἐφεῖτ’ Ὀρέστου Στρόφιος ἀγγεῖλαι πέρι . 
Ἠλέκτρα τί δ’ ἔστιν , ὦ ξέν’ ; 
ὥς μ’ ὑπέρχεται φόβος . 
Ὀρέστης φέροντες αὐτοῦ σμικρὰ λείψαν’ ἐν βραχεῖ τεύχει θανόντος , ὡς ὁρᾷς , κομίζομεν . 
Ἠλέκτρα οἲ ’γὼ τάλαινα , τοῦτ’ ἐκεῖν’ ἤδη σαφὲς πρόχειρον ἄχθος , ὡς ἔοικε , δέρκομαι . 
Ὀρέστης εἴπερ τι κλαίεις τῶν Ὀρεστείων κακῶν , τόδ’ ἄγγος ἴσθι σῶμα τοὐκείνου στέγον . 
Ἠλέκτρα ὦ ξεῖνε , δός νυν , πρὸς θεῶν , εἴπερ τόδε κέκευθεν αὐτὸν τεῦχος , εἰς χεῖρας λαβεῖν , ὅπως ἐμαυτὴν καὶ γένος τὸ πᾶν ὁμοῦ ξὺν τῇδε κλαύσω κἀποδύρωμαι σποδῷ . 
Ὀρέστης δόθ’ , ἥτις ἐστί , προσφέροντες · οὐ γὰρ ὡς ἐν δυσμενείᾳ γ’ οὖσ’ ἐπαιτεῖται τάδε , ἀλλ’ ἢ φίλων τις ἢ πρὸς αἵματος φύσιν . 
Ἠλέκτρα ὦ φιλτάτου μνημεῖον ἀνθρώπων ἐμοὶ ψυχῆς Ὀρέστου λοιπόν , ὥς σ’ ἀπ’ ἐλπίδων οὐχ ὧνπερ ἐξέπεμπον εἰσεδεξάμην . 
νῦν μὲν γὰρ οὐδὲν ὄντα βαστάζω χεροῖν , δόμων δέ σ’ , ὦ παῖ , λαμπρὸν ἐξέπεμψ’ ἐγώ . 
ὡς ὤφελον πάροιθεν ἐκλιπεῖν βίον , πρὶν ἐς ξένην σε γαῖαν ἐκπέμψαι χεροῖν κλέψασα ταῖνδε κἀνασώσασθαι φόνου , ὅπως θανὼν ἔκεισο τῇ τόθ’ ἡμέρᾳ , τύμβου πατρῴου κοινὸν εἰληχὼς μέρος . 
νῦν δ’ ἐκτὸς οἴκων κἀπὶ γῆς ἄλλης φυγὰς κακῶς ἀπώλου , σῆς κασιγνήτης δίχα , κοὔτ’ ἐν φίλαισι χερσὶν ἡ τάλαιν’ ἐγὼ λουτροῖς σ’ ἐκόσμησ’ οὔτε παμφλέκτου πυρὸς ἀνειλόμην , ὡς εἰκός , ἄθλιον βάρος , ἀλλ’ ἐν ξέναισι χερσὶ κηδευθεὶς τάλας σμικρὸς προσήκεις ὄγκος ἐν σμικρῷ κύτει . 
οἴμοι τάλαινα τῆς ἐμῆς πάλαι τροφῆς ἀνωφελήτου , τὴν ἐγὼ θάμ’ ἀμφὶ σοὶ πόνῳ γλυκεῖ παρέσχον · οὔτε γάρ ποτε μητρὸς σύ γ’ ἦσθα μᾶλλον ἢ κἀμοῦ φίλος , οὔθ’ οἱ κατ’ οἶκον ἦσαν , ἀλλ’ ἐγὼ τροφός , ἐγὼ δ’ ἀδελφὴ σοὶ προσηυδώμην ἀεί . 
νῦν δ’ ἐκλέλοιπε ταῦτ’ ἐν ἡμέρᾳ μιᾷ θανόντι σὺν σοί · πάντα γὰρ συναρπάσας θύελλ’ ὅπως βέβηκας . 
οἴχεται πατήρ · 
τέθνηκ’ ἐγὼ σοί · φροῦδος αὐτὸς εἶ θανών · 
γελῶσι δ’ ἐχθροί · μαίνεται δ’ ὑφ’ ἡδονῆς μήτηρ ἀμήτωρ , ἧς ἐμοὶ σὺ πολλάκις φήμας λάθρᾳ προύπεμπες ὡς φανούμενος τιμωρὸς αὐτός . 
ἀλλὰ ταῦθ’ ὁ δυστυχὴς δαίμων ὁ σός τε κἀμὸς ἐξαφείλετο , ὅς σ’ ὧδέ μοι προύπεμψεν ἀντὶ φιλτάτης μορφῆς σποδόν τε καὶ σκιὰν ἀνωφελῆ . 
οἴμοι μοι . 
ὦ δέμας οἰκτρόν . 
φεῦ φεῦ . 
ὦ δεινοτάτας , οἴμοι μοι , πεμφθεὶς κελεύθους , φίλταθ’ , ὥς μ’ ἀπώλεσας · 
ἀπώλεσας δῆτ’ , ὦ κασίγνητον κάρα . 
τοιγὰρ σὺ δέξαι μ’ ἐς τὸ σὸν τόδε στέγος , τὴν μηδὲν εἰς τὸ μηδέν , ὡς σὺν σοὶ κάτω ναίω τὸ λοιπόν · καὶ γὰρ ἡνίκ’ ἦσθ’ ἄνω , ξὺν σοὶ μετεῖχον τῶν ἴσων , καὶ νῦν ποθῶ τοῦ σοῦ θανοῦσα μὴ ἀπολείπεσθαι τάφου . 
τοὺς γὰρ θανόντας οὐχ ὁρῶ λυπουμένους . 
Χορός θνητοῦ πέφυκας πατρός , Ἠλέκτρα , φρόνει , θνητὸς δ’ Ὀρέστης . 
ὥστε μὴ λίαν στένε . 
πᾶσιν γὰρ ἡμῖν τοῦτ’ ὀφείλεται παθεῖν . 
Ὀρέστης φεῦ φεῦ . 
τί λέξω ; 
ποῖ λόγων ἀμηχανῶν ἔλθω ; 
κρατεῖν γὰρ οὐκέτι γλώσσης σθένω . 
Ἠλέκτρα τί δ’ ἔσχες ἄλγος ; 
πρὸς τί τοῦτ’ εἰπὼν κυρεῖς ; 
Ὀρέστης ἦ σὸν τὸ κλεινὸν εἶδος Ἠλέκτρας τόδε ; 
Ἠλέκτρα τόδ’ ἔστ’ ἐκεῖνο , καὶ μάλ’ ἀθλίως ἔχον . 
Ὀρέστης οἴμοι ταλαίνης ἆρα τῆσδε συμφορᾶς . 
Ἠλέκτρα οὐ δή ποτ’ , ὦ ξέν’ , ἀμφ’ ἐμοὶ στένεις τάδε ; 
Ὀρέστης ὦ σῶμ’ ἀτίμως κἀθέως ἐφθαρμένον . 
Ἠλέκτρα οὔτοι ποτ’ ἄλλην ἢ ’μὲ δυσφημεῖς , ξένε . 
Ὀρέστης φεῦ τῆς ἀνύμφου δυσμόρου τε σῆς τροφῆς , 
Ἠλέκτρα τί δή ποτ’ , ὦ ξέν’ , ὧδ’ ἐπισκοπῶν στένεις ; 
Ὀρέστης ὡς οὐκ ἄρ’ ᾔδη τῶν ἐμῶν οὐδὲν κακῶν . 
Ἠλέκτρα ἐν τῷ διέγνως τοῦτο τῶν εἰρημένων ; 
Ὀρέστης ὁρῶν σε πολλοῖς ἐμπρέπουσαν ἄλγεσιν . 
Ἠλέκτρα καὶ μὴν ὁρᾷς γε παῦρα τῶν ἐμῶν κακῶν . 
Ὀρέστης καὶ πῶς γένοιτ’ ἂν τῶνδ’ ἔτ’ ἐχθίω βλέπειν ; 
Ἠλέκτρα ὁθούνεκ’ εἰμὶ τοῖς φονεῦσι σύντροφος 
Ὀρέστης τοῖς τοῦ ; 
πόθεν τοῦτ’ ἐξεσήμηνας κακόν ; 
Ἠλέκτρα τοῖς πατρός · εἶτα τοῖσδε δουλεύω βίᾳ . 
Ὀρέστης τίς γάρ σ’ ἀνάγκῃ τῇδε προτρέπει βροτῶν ; 
Ἠλέκτρα μήτηρ καλεῖται , μητρὶ δ’ οὐδὲν ἐξισοῖ . 
Ὀρέστης τί δρῶσα ; 
πότερα χερσὶν ἢ λύμῃ βίου ; 
Ἠλέκτρα καὶ χερσὶ καὶ λύμαισι καὶ πᾶσιν κακοῖς . 
Ὀρέστης οὐδ’ οὑπαρήξων οὐδ’ ὁ κωλύσων πάρα ; 
Ἠλέκτρα οὐ δῆθ’ . 
ὃς ἦν γάρ μοι σὺ προὔθηκας σποδόν . 
Ὀρέστης ὦ δύσποτμ’ , ὡς ὁρῶν σ’ ἐποικτίρω πάλαι . 
Ἠλέκτρα μόνος βροτῶν νυν ἴσθ’ ἐποικτίρας ποτέ . 
Ὀρέστης μόνος γὰρ ἥκω τοῖς ἴσοις ἀλγῶν κακοῖς . 
Ἠλέκτρα οὐ δή ποθ’ ἡμῖν ξυγγενὴς ἥκεις ποθέν ; 
Ὀρέστης ἐγὼ φράσαιμ’ ἄν , εἰ τὸ τῶνδ’ εὔνουν πάρα . 
Ἠλέκτρα ἀλλ’ ἐστὶν εὔνουν , ὥστε πρὸς πιστὰς ἐρεῖς . 
Ὀρέστης μέθες τόδ’ ἄγγος νῦν , ὅπως τὸ πᾶν μάθῃς . 
Ἠλέκτρα μὴ δῆτα πρὸς θεῶν τοῦτό μ’ ἐργάσῃ , ξένε . 
Ὀρέστης πείθου λέγοντι κοὐχ ἁμαρτήσει ποτέ . 
Ἠλέκτρα μή , πρὸς γενείου , μὴ ’ξέλῃ τὰ φίλτατα . 
Ὀρέστης οὔ φημ’ ἐάσειν . 
Ἠλέκτρα ὦ τάλαιν’ ἐγὼ σέθεν , 
Ὀρέστα , τῆς σῆς εἰ στερήσομαι ταφῆς . 
Ὀρέστης εὔφημα φώνει · πρὸς δίκης γὰρ οὐ στένεις . 
Ἠλέκτρα πῶς τὸν θανόντ’ ἀδελφὸν οὐ δίκῃ στένω ; 
Ὀρέστης οὔ σοι προσήκει τήνδε προσφωνεῖν φάτιν . 
Ἠλέκτρα οὕτως ἄτιμός εἰμι τοῦ τεθνηκότος ; 
Ὀρέστης ἄτιμος οὐδενὸς σύ · τοῦτο δ’ οὐχὶ σόν . 
Ἠλέκτρα εἴπερ γ’ Ὀρέστου σῶμα βαστάζω τόδε ; 
Ὀρέστης ἀλλ’ οὐκ Ὀρέστου , πλὴν λόγῳ γ’ ἠσκημένον . 
Ἠλέκτρα ποῦ δ’ ἔστ’ ἐκείνου τοῦ ταλαιπώρου τάφος ; 
Ὀρέστης οὐκ ἔστι · τοῦ γὰρ ζῶντος οὐκ ἔστιν τάφος . 
Ἠλέκτρα πῶς εἶπας , ὦ παῖ ; 
Ὀρέστης ψεῦδος οὐδὲν ὧν λέγω . 
Ἠλέκτρα ἦ ζῇ γὰρ ἁνήρ ; 
Ὀρέστης εἴπερ ἔμψυχός γ’ ἐγώ . 
Ἠλέκτρα ἦ γὰρ σὺ κεῖνος ; 
Ὀρέστης τήνδε προσβλέψασά μου σφραγῖδα πατρὸς ἔκμαθ’ εἰ σαφῆ λέγω . 
Ἠλέκτρα ὦ φίλτατον φῶς . 
Ὀρέστης φίλτατον , συμμαρτυρῶ . 
Ἠλέκτρα ὦ φθέγμ’ , ἀφίκου ; 
Ὀρέστης μηκέτ’ ἄλλοθεν πύθῃ , 
Ἠλέκτρα ἔχω σε χερσίν ; 
Ὀρέστης ὡς τὰ λοίπ’ ἔχοις ἀεί . 
Ἠλέκτρα ὦ φίλταται γυναῖκες , ὦ πολίτιδες , ὁρᾶτ’ Ὀρέστην τόνδε , μηχαναῖσι μὲν θανόντα , νῦν δὲ μηχαναῖς σεσωσμένον . 
Χορός ὁρῶμεν , ὦ παῖ , κἀπὶ συμφοραῖσί μοι γεγηθὸς ἕρπει δάκρυον ὀμμάτων ἄπο . 
Ἠλέκτρα ἰὼ γοναί , γοναὶ σωμάτων ἐμοὶ φιλτάτων , ἐμόλετ’ ἀρτίως , ἐφηύρετ’ , ἤλθετ’ , εἴδεθ’ οὓς ἐχρῄζετε . 
Ὀρέστης πάρεσμεν · ἀλλὰ σῖγ’ ἔχουσα πρόσμενε . 
Ἠλέκτρα τί δ’ ἔστιν ; 
Ὀρέστης σιγᾶν ἄμεινον , μή τις ἔνδοθεν κλύῃ . 
Ἠλέκτρα ἀλλ’ οὐ μὰ τὴν ἄδμητον αἰὲν Ἄρτεμιν , τόδε μὲν οὔ ποτ’ ἀξιώσω τρέσαι , περισσὸν ἄχθος ἔνδον γυναικῶν ὂν αἰεί . 
Ὀρέστης ὅρα γε μὲν δὴ κἀν γυναιξὶν ὡς Ἄρης ἔνεστιν · εὖ δ’ ἔξοισθα πειραθεῖσά που . 
Ἠλέκτρα ὀτοτοτοτοῖ τοτοῖ , ἀνέφελον ἐνέβαλες οὔ ποτε καταλύσιμον , οὐδέ ποτε λησόμενον ἁμέτερον οἷον ἔφυ κακόν . 
Ὀρέστης ἔξοιδα , παῖ , ταῦτ’ · ἀλλ’ ὅταν παρουσία φράζῃ , τότ’ ἔργων τῶνδε μεμνῆσθαι χρεών . 
Ἠλέκτρα ὁ πᾶς ἐμοί , ὁ πᾶς ἂν πρέποι παρὼν ἐννέπειν τάδε δίκᾳ χρόνος · 
μόλις γὰρ ἔσχον νῦν ἐλεύθερον στόμα . 
Ὀρέστης ξύμφημι κἀγώ · τοιγαροῦν σῴζου τόδε . 
Ἠλέκτρα τί δρῶσα ; 
Ὀρέστης οὗ μή ’στι καιρὸς μὴ μακρὰν βούλου λέγειν . 
Ἠλέκτρα τίς οὖν ἂν ἀξίαν γε σοῦ πεφηνότος μεταβάλοιτ’ ἂν ὧδε σιγὰν λόγων ; 
ἐπεί σε νῦν ἀφράστως ἀέλπτως τ’ ἐσεῖδον . 
Ὀρέστης τότ’ εἶδες , εὖτε θεοί μ’ ἐπώτρυναν μολεῖν 
<> 
Ἠλέκτρα ἔφρασας ὑπερτέραν τᾶς πάρος ἔτι χάριτος , εἴ σε θεὸς ἐπόρισεν ἁμέτερα πρὸς μέλαθρα · δαιμόνιον αὐτὸ τίθημ’ ἐγώ . 
Ὀρέστης τὰ μέν σ’ ὀκνῶ χαίρουσαν εἰργαθεῖν , τὰ δὲ δέδοικα λίαν ἡδονῇ νικωμένην . 
Ἠλέκτρα ἰὼ χρόνῳ μακρῷ φιλτάταν ὁδὸν ἐπαξιώσας ὧδέ μοι φανῆναι , μή τί με , πολύπονον ὧδ’ ἰδὼν 
Ὀρέστης τί μὴ ποήσω ; 
Ἠλέκτρα μή μ’ ἀποστερήσῃς τῶν σῶν προσώπων ἁδονὰν μεθέσθαι . 
Ὀρέστης ἦ κάρτα κἂν ἄλλοισι θυμοίμην ἰδών . 
Ἠλέκτρα ξυναινεῖς ; 
Ὀρέστης τί μὴν οὔ ; 
Ἠλέκτρα ὦ φίλαι , ἔκλυον ἃν ἐγὼ οὐδ’ ἂν ἤλπισ’ αὐδάν , οὐδ’ ἂν ἔσχον ὁρμὰν ἄναυδον οὐδὲ σὺν βοᾷ κλύουσα , τάλαινα . 
νῦν δ’ ἔχω σε · προυφάνης δὲ φιλτάταν ἔχων πρόσοψιν , ἇς ἐγὼ οὐδ’ ἂν ἐν κακοῖς λαθοίμαν . 
Ὀρέστης τὰ μὲν περισσεύοντα τῶν λόγων ἄφες , καὶ μήτε μήτηρ ὡς κακὴ δίδασκέ με , μήθ’ ὡς πατρῴαν κτῆσιν Αἴγισθος δόμων ἀντλεῖ , τὰ δ’ ἐκχεῖ , τὰ δὲ διασπείρει μάτην · 
χρόνου γὰρ ἄν σοι καιρὸν ἐξείργοι λόγος . 
ἃ δ’ ἁρμόσει μοι τῷ παρόντι νῦν χρόνῳ σήμαιν’ , ὅπου φανέντες ἢ κεκρυμμένοι γελῶντας ἐχθροὺς παύσομεν τῇ νῦν ὁδῷ . 
οὕτω δ’ ὅπως μήτηρ σε μὴ ’πιγνώσεται φαιδρῷ προσώπῳ νῷν ἐπελθόντοιν δόμους · 
ἀλλ’ ὡς ἐπ’ ἄτῃ τῇ μάτην λελεγμένῃ στέναζ’ · ὅταν γὰρ εὐτυχήσωμεν , τότε χαίρειν παρέσται καὶ γελᾶν ἐλευθέρως . 
Ἠλέκτρα ἀλλ’ ὦ κασίγνηθ’ , ὧδ’ ὅπως καὶ σοὶ φίλον καὶ τοὐμὸν ἔσται τῇδ’ · ἐπεὶ τὰς ἡδονὰς πρὸς σοῦ λαβοῦσα κοὐκ ἐμὰς ἐκτησάμην , κοὐδ’ ἄν σε λυπήσασα δεξαίμην βραχὺ αὐτὴ μέγ’ εὑρεῖν κέρδος · οὐ γὰρ ἂν καλῶς ὑπηρετοίην τῷ παρόντι δαίμονι . 
ἀλλ’ οἶσθα μὲν τἀνθένδε , πῶς γὰρ οὔ ; 
κλύων ὁθούνεκ’ Αἴγισθος μὲν οὐ κατὰ στέγας , μήτηρ δ’ ἐν οἴκοις · ἣν σὺ μὴ δείσῃς ποθ’ ὡς γέλωτι τοὐμὸν φαιδρὸν ὄψεται κάρα . 
μῖσός τε γὰρ παλαιὸν ἐντέτηκέ μοι , κἀπεί σ’ ἐσεῖδον , οὔ ποτ’ ἐκλήξω χαρᾷ δακρυρροοῦσα · πῶς γὰρ ἂν λήξαιμ’ ἐγώ , ἥτις μιᾷ σε τῇδ’ ὁδῷ θανόντα τε καὶ ζῶντ’ ἐσεῖδον ; 
εἴργασαι δέ μ’ ἄσκοπα · 
ὥστ’ εἰ πατήρ μοι ζῶν ἵκοιτο , μηκέτ’ ἂν τέρας νομίζειν αὐτό , πιστεύειν δ’ ὁρᾶν . 
ὅτ’ οὖν τοιαύτην ἡμὶν ἐξήκεις ὁδόν , ἄρχ’ αὐτὸς ὥς σοι θυμός · ὡς ἐγὼ μόνη οὐκ ἂν δυοῖν ἥμαρτον · ἢ γὰρ ἂν καλῶς ἔσωσ’ ἐμαυτὴν ἢ καλῶς ἀπωλόμην . 
Ὀρέστης σιγᾶν ἐπῄνεσ’ ὡς ἐπ’ ἐξόδῳ κλύω τῶν ἔνδοθεν χωροῦντος . 
Ἠλέκτρα εἴσιτ’ , ὦ ξένοι , ἄλλως τε καὶ φέροντες οἷ’ ἂν οὔτε τις δόμων ἀπώσαιτ’ οὔτ’ ἂν ἡσθείη λαβών . 
Παιδαγωγός ὦ πλεῖστα μῶροι καὶ φρενῶν τητώμενοι , πότερα παρ’ οὐδὲν τοῦ βίου κήδεσθ’ ἔτι ἢ νοῦς ἔνεστιν οὔτις ὑμὶν ἐγγενής , ὅτ’ οὐ παρ’ αὐτοῖς , ἀλλ’ ἐν αὐτοῖσιν κακοῖς τοῖσιν μεγίστοις ὄντες οὐ γιγνώσκετε ; 
ἀλλ’ εἰ σταθμοῖσι τοῖσδε μὴ ’κύρουν ἐγὼ πάλαι φυλάσσων , ἦν ἂν ὑμὶν ἐν δόμοις τὰ δρώμεν’ ὑμῶν πρόσθεν ἢ τὰ σώματα · 
νῦν δ’ εὐλάβειαν τῶνδε προυθέμην ἐγώ . 
καὶ νῦν ἀπαλλαχθέντε τῶν μακρῶν λόγων καὶ τῆς ἀπλήστου τῆσδε σὺν χαρᾷ βοῆς εἴσω παρέλθεθ’ , ὡς τὸ μὲν μέλλειν κακὸν ἐν τοῖς τοιούτοις ἔστ’ , ἀπηλλάχθαι δ’ ἀκμή . 
Ὀρέστης πῶς οὖν ἔχει τἀντεῦθεν εἰσιόντι μοι ; 
Παιδαγωγός καλῶς · ὑπάρχει γάρ σε μὴ γνῶναί τινα . 
Ὀρέστης ἤγγειλας , ὡς ἔοικεν , ὡς τεθνηκότα . 
Παιδαγωγός εἷς τῶν ἐν Ἅιδου μάνθαν’ ἐνθάδ’ ὢν ἀνήρ . 
Ὀρέστης χαίρουσιν οὖν τούτοισιν ; 
ἢ τίνες λόγοι ; 
Παιδαγωγός τελουμένων εἴποιμ’ ἄν · ὡς δὲ νῦν ἔχει , καλῶς τὰ κείνων πάντα , καὶ τὰ μὴ καλῶς . 
Ἠλέκτρα τίς οὗτός ἐστ’ , ἀδελφέ ; 
πρὸς θεῶν φράσον . 
Ὀρέστης οὐχὶ ξυνίης ; 
Ἠλέκτρα οὐδέ γ’ ἐς θυμὸν φέρω . 
Ὀρέστης οὐκ οἶσθ’ ὅτῳ μ’ ἔδωκας εἰς χέρας ποτέ ; 
Ἠλέκτρα ποίῳ ; 
τί φωνεῖς ; 
Ὀρέστης οὗ τὸ Φωκέων πέδον ὑπεξεπέμφθην σῇ προμηθίᾳ χεροῖν . 
Ἠλέκτρα ἦ κεῖνος οὗτος , ὅν ποτ’ ἐκ πολλῶν ἐγὼ μόνον προσηῦρον πιστὸν ἐν πατρὸς φόνῳ ; 
Ὀρέστης ὅδ’ ἐστί · μή μ’ ἔλεγχε πλείοσιν λόγοις . 
Ἠλέκτρα ὦ φίλτατον φῶς , ὦ μόνος σωτὴρ δόμων 
Ἀγαμέμνονος , πῶς ἦλθες ; 
ἦ σὺ κεῖνος εἶ , ὃς τόνδε κἄμ’ ἔσωσας ἐκ πολλῶν πόνων ; 
ὦ φίλταται μὲν χεῖρες , ἥδιστον δ’ ἔχων ποδῶν ὑπηρέτημα , πῶς οὕτω πάλαι ξυνών μ’ ἔληθες οὐδ’ ἔφαινες , ἀλλά με λόγοις ἀπώλλυς , ἔργ’ ἔχων ἥδιστ’ ἐμοί ; 
χαῖρ’ , ὦ πάτερ · πατέρα γὰρ εἰσορᾶν δοκῶ · 
χαῖρ’ · ἴσθι δ’ ὡς μάλιστά σ’ ἀνθρώπων ἐγὼ ἤχθηρα κἀφίλησ’ ἐν ἡμέρᾳ μιᾷ . 
Παιδαγωγός ἀρκεῖν δοκεῖ μοι · τοὺς γὰρ ἐν μέσῳ λόγους πολλαὶ κυκλοῦνται νύκτες ἡμέραι τ’ ἴσαι , αἳ ταῦτά σοι δείξουσιν , Ἠλέκτρα , σαφῆ . 
σφῷν δ’ ἐννέπω γε τοῖν παρεστώτοιν ὅτι νῦν καιρὸς ἔρδειν · νῦν Κλυταιμνήστρα μόνη , νῦν οὔτις ἀνδρῶν ἔνδον · εἰ δ’ ἐφέξετον , φροντίζεθ’ ὡς τούτοις τε καὶ σοφωτέροις ἄλλοισι τούτων πλείοσιν μαχούμενοι . 
Ὀρέστης οὐκ ἂν μακρῶν ἔθ’ ἡμὶν οὐδὲν ἂν λόγων , 
Πυλάδη , τόδ’ εἴη τοὔργον , ἀλλ’ ὅσον τάχος χωρεῖν ἔσω , πατρῷα προσκύσανθ’ ἕδη θεῶν , ὅσοιπερ πρόπυλα ναίουσιν τάδε . 
Ἠλέκτρα ἄναξ Ἄπολλον , ἵλεως αὐτοῖν κλύε ἐμοῦ τε πρὸς τούτοισιν , ἥ σε πολλὰ δὴ ἀφ’ ὧν ἔχοιμι λιπαρεῖ προύστην χερί . 
νῦν δ’ , ὦ Λύκεῑ Ἄπολλον , ἐξ οἵων ἔχω αἰτῶ , προπίτνω , λίσσομαι , γενοῦ πρόφρων ἡμῖν ἀρωγὸς τῶνδε τῶν βουλευμάτων , καὶ δεῖξον ἀνθρώποισι τἀπιτίμια τῆς δυσσεβείας οἷα δωροῦνται θεοί . 
Χορός ἴδεθ’ ὅποι προνέμεται τὸ δυσέριστον αἷμα φυσῶν Ἄρης . 
βεβᾶσιν ἄρτι δωμάτων ὑπόστεγοι μετάδρομοι κακῶν πανουργημάτων ἄφυκτοι κύνες , ὥστ’ οὐ μακρὰν ἔτ’ ἀμμενεῖ τοὐμὸν φρενῶν ὄνειρον αἰωρούμενον . 
Χορός παράγεται γὰρ ἐνέρων δολιόπους ἀρωγὸς εἴσω στέγας , ἀρχαιόπλουτα πατρὸς εἰς ἑδώλια , νεακόνητον αἷμα χειροῖν ἔχων · ὁ Μαίας δὲ παῖς 
Ἑρμῆς σφ’ ἄγει δόλον σκότῳ κρύψας πρὸς αὐτὸ τέρμα κοὐκέτ’ ἀμμένει . 
Ἠλέκτρα ὦ φίλταται γυναῖκες , ἅνδρες αὐτίκα τελοῦσι τοὔργον · ἀλλὰ σῖγα πρόσμενε . 
Χορός πῶς δή ; 
τί νῦν πράσσουσιν ; 
Ἠλέκτρα ἡ μὲν ἐς τάφον λέβητα κοσμεῖ , τὼ δ’ ἐφέστατον πέλας . 
Χορός σὺ δ’ ἐκτὸς ᾖξας πρὸς τί ; 
Ἠλέκτρα φρουρήσουσ’ ὅπως 
Αἴγισθος ἡμᾶς μὴ λάθῃ μολὼν ἔσω . 
Κλυταιμνήστρα αἰαῖ . 
ἰὼ στέγαι φίλων ἔρημοι , τῶν δ’ ἀπολλύντων πλέαι . 
Ἠλέκτρα βοᾷ τις ἔνδον · οὐκ ἀκούετ’ , ὦ φίλαι ; 
Χορός ἤκουσ’ ἀνήκουστα δύστανος , ὥστε φρῖξαι . 
Κλυταιμνήστρα οἴμοι τάλαιν’ · Αἴγισθε , ποῦ ποτ’ ὢν κυρεῖς ; 
Ἠλέκτρα ἰδοὺ μάλ’ αὖ θροεῖ τις . 
Κλυταιμνήστρα ὦ τέκνον τέκνον , οἴκτιρε τὴν τεκοῦσαν . 
Ἠλέκτρα ἀλλ’ οὐκ ἐκ σέθεν ᾠκτίρεθ’ οὗτος οὐδ’ ὁ γεννήσας πατήρ . 
Χορός ὦ πόλις , ὦ γενεὰ τάλαινα , νῦν σοι μοῖρα καθαμερία φθίνει φθίνει . 
Κλυταιμνήστρα ὤμοι πέπληγμαι . 
Ἠλέκτρα παῖσον , εἰ σθένεις , διπλῆν . 
Κλυταιμνήστρα ὤμοι μάλ’ αὖθις . 
Ἠλέκτρα εἰ γὰρ Αἰγίσθῳ θ’ ὁμοῦ . 
Χορός τελοῦσ’ ἀραί · ζῶσιν οἱ γᾶς ὑπαὶ κείμενοι . 
παλίρρυτον γὰρ αἷμ’ ὑπεξαιροῦσι τῶν κτανόντων οἱ πάλαι θανόντες . 
Χορός καὶ μὴν πάρεισιν οἵδε · φοινία δὲ χεὶρ στάζει θυηλῆς Ἄρεος , οὐδ’ ἔχω ψέγειν . 
Ἠλέκτρα 
Ὀρέστα , πῶς κυρεῖτε ; 
Ὀρέστης τἀν δόμοισι μὲν καλῶς , Ἀπόλλων εἰ καλῶς ἐθέσπισεν . 
Ἠλέκτρα τέθνηκεν ἡ τάλαινα ; 
Ὀρέστης μηκέτ’ ἐκφοβοῦ μητρῷον ὥς σε λῆμ’ ἀτιμάσει ποτέ . 
Χορός παύσασθε · λεύσσω γὰρ Αἴγισθον ἐκ προδήλου . 
Ἠλέκτρα ὦ παῖδες , οὐκ ἄψορρον ; 
Ὀρέστης εἰσορᾶτε ποῦ τὸν ἄνδρ’ ; 
Ἠλέκτρα ἐφ’ ἡμῖν οὗτος ἐκ προαστίου χωρεῖ γεγηθὼς . 
. . 
Χορός βᾶτε κατ’ ἀντιθύρων ὅσον τάχιστα , νῦν , τὰ πρὶν εὖ θέμενοι , τάδ’ ὡς πάλιν . 
Ὀρέστης θάρσει · τελοῦμεν . 
Ἠλέκτρα ᾗ νοεῖς ἔπειγέ νυν . 
Ὀρέστης καὶ δὴ βέβηκα . 
Ἠλέκτρα τἀνθάδ’ ἂν μέλοιτ’ ἐμοί . 
Χορός δῑ ὠτὸς ἂν παῦρά γ’ ὡς ἠπίως ἐννέπειν πρὸς ἄνδρα τόνδε συμφέροι , λαθραῖον ὡς ὀρούσῃ πρὸς δίκας ἀγῶνα . 
Αἴγισθος τίς οἶδεν ὑμῶν ποῦ ποθ’ οἱ Φωκῆς ξένοι , οὕς φασ’ Ὀρέστην ἡμὶν ἀγγεῖλαι βίον λελοιπόθ’ ἱππικοῖσιν ἐν ναυαγίοις ; 
σέ τοι , σὲ κρίνω , ναὶ σέ , τὴν ἐν τῷ πάρος χρόνῳ θρασεῖαν · ὡς μάλιστα σοὶ μέλειν οἶμαι , μάλιστα δ’ ἂν κατειδυῖαν φράσαι . 
Ἠλέκτρα ἔξοιδα · πῶς γὰρ οὐχί ; 
συμφορᾶς γὰρ ἂν ἔξωθεν εἴην τῶν ἐμῶν τῆς φιλτάτης . 
Αἴγισθος ποῦ δῆτ’ ἂν εἶεν οἱ ξένοι ; 
δίδασκέ με . 
Ἠλέκτρα ἔνδον · φίλης γὰρ προξένου κατήνυσαν . 
Αἴγισθος ἦ καὶ θανόντ’ ἤγγειλαν ὡς ἐτητύμως ; 
Ἠλέκτρα οὔκ , ἀλλὰ κἀπέδειξαν , οὐ λόγῳ μόνον . 
Αἴγισθος πάρεστ’ ἄρ’ ἡμῖν ὥστε κἀμφανῆ μαθεῖν ; 
Ἠλέκτρα πάρεστι δῆτα , καὶ μάλ’ ἄζηλος θέα . 
Αἴγισθος ἦ πολλὰ χαίρειν μ’ εἶπας οὐκ εἰωθότως . 
Ἠλέκτρα χαίροις ἄν , εἴ σοι χαρτὰ τυγχάνοι τάδε . 
Αἴγισθος σιγᾶν ἄνωγα κἀναδεικνύναι πύλας πᾶσιν Μυκηναίοισιν Ἀργείοις θ’ ὁρᾶν , ὡς εἴ τις αὐτῶν ἐλπίσιν κεναῖς πάρος ἐξῄρετ’ ἀνδρὸς τοῦδε , νῦν ὁρῶν νεκρὸν στόμια δέχηται τἀμὰ μηδὲ πρὸς βίαν ἐμοῦ κολαστοῦ προστυχὼν φύσῃ φρένας . 
Ἠλέκτρα καὶ δὴ τελεῖται τἀπ’ ἐμοῦ · τῷ γὰρ χρόνῳ νοῦν ἔσχον , ὥστε συμφέρειν τοῖς κρείσσοσιν . 
Αἴγισθος ὦ Ζεῦ , δέδορκα φάσμ’ ἄνευ φθόνου μὲν οὐ πεπτωκός · εἰ δ’ ἔπεστι νέμεσις , οὐ λέγω . 
χαλᾶτε πᾶν κάλυμμ’ ἀπ’ ὀφθαλμῶν , ὅπως τὸ συγγενές τοι κἀπ’ ἐμοῦ θρήνων τύχῃ . 
Ὀρέστης αὐτὸς σὺ βάσταζ’ · οὐκ ἐμὸν τόδ’ , ἀλλὰ σόν , τὸ ταῦθ’ ὁρᾶν τε καὶ προσηγορεῖν φίλως . 
Αἴγισθος ἀλλ’ εὖ παραινεῖς κἀπιπείσομαι · σὺ δέ , εἴ που κατ’ οἶκόν μοι Κλυταιμνήστρα , κάλει . 
Ὀρέστης αὕτη πέλας σοῦ · μηκέτ’ ἄλλοσε σκόπει . 
Αἴγισθος οἴμοι , τί λεύσσω ; 
Ὀρέστης τίνα φοβεῖ ; 
τίν’ ἀγνοεῖς ; 
Αἴγισθος τίνων ποτ’ ἀνδρῶν ἐν μέσοις ἀρκυστάτοις πέπτωχ’ ὁ τλήμων ; 
Ὀρέστης οὐ γὰρ αἰσθάνει πάλαι ζῶντας θανοῦσιν οὕνεκ’ ἀνταυδᾷς ἴσα ; 
Αἴγισθος οἴμοι , ξυνῆκα τοὔπος · οὐ γὰρ ἔσθ’ ὅπως ὅδ’ οὐκ Ὀρέστης ἔσθ’ ὁ προσφωνῶν ἐμέ . 
Ὀρέστης καὶ μάντις ὢν ἄριστος ἐσφάλλου πάλαι . 
Αἴγισθος ὄλωλα δὴ δείλαιος . 
ἀλλά μοι πάρες κἂν σμικρὸν εἰπεῖν . 
Ἠλέκτρα μὴ πέρα λέγειν ἔα πρὸς θεῶν , ἀδελφέ , μηδὲ μηκύνειν λόγους . 
τί γὰρ βροτῶν ἂν σὺν κακοῖς μεμιγμένων θνῄσκειν ὁ μέλλων οὐ χρόνου κέρδος φέροι ; 
ἀλλ’ ὡς τάχιστα κτεῖνε καὶ κτανὼν πρόθες ταφεῦσιν , ὧν τόνδ’ εἰκός ἐστι τυγχάνειν , ἄποπτον ἡμῶν · ὡς ἐμοὶ τόδ’ ἂν κακῶν μόνον γένοιτο τῶν πάλαι λυτήριον . 
Ὀρέστης χωροῖς ἂν εἴσω σὺν τάχει · λόγων γὰρ οὐ νῦν ἐστιν ἁγών , ἀλλὰ σῆς ψυχῆς πέρι . 
Αἴγισθος τί δ’ ἐς δόμους ἄγεις με ; 
πῶς , τόδ’ εἰ καλὸν τοὔργον , σκότου δεῖ κοὐ πρόχειρος εἶ κτανεῖν ; 
Ὀρέστης μὴ τάσσε · χώρει δ’ ἔνθαπερ κατέκτανες πατέρα τὸν ἀμόν , ὡς ἂν ἐν ταὐτῷ θάνῃς . 
Αἴγισθος ἦ πᾶσ’ ἀνάγκη τήνδε τὴν στέγην ἰδεῖν τά τ’ ὄντα καὶ μέλλοντα Πελοπιδῶν κακά ; 
Ὀρέστης τὰ γοῦν σ’ · ἐγώ σοι μάντις εἰμὶ τῶνδ’ ἄκρος . 
Αἴγισθος ἀλλ’ οὐ πατρῴαν τὴν τέχνην ἐκόμπασας . 
Ὀρέστης πόλλ’ ἀντιφωνεῖς , ἡ δ’ ὁδὸς βραδύνεται . 
ἀλλ’ ἕρφ’ . 
Αἴγισθος ὑφηγοῦ . 
Ὀρέστης σοὶ βαδιστέον πάρος . 
Αἴγισθος ἦ μὴ φύγω σε ; 
Ὀρέστης μὴ μὲν οὖν καθ’ ἡδονὴν θάνῃς · φυλάξαι δεῖ με τοῦτό σοι πικρόν . 
χρῆν δ’ εὐθὺς εἶναι τήνδε τοῖς πᾶσιν δίκην , ὅστις πέρα πράσσειν τι τῶν νόμων θέλει , κτείνειν · τὸ γὰρ πανοῦργον οὐκ ἂν ἦν πολύ . 
Χορός ὦ σπέρμ’ Ἀτρέως , ὡς πολλὰ παθὸν δῑ ἐλευθερίας μόλις ἐξῆλθες τῇ νῦν ὁρμῇ τελεωθέν .
