Αἴθρα 
Δήμητερ ἑστιοῦχ’ Ἐλευσῖνος χθονὸς τῆσδ’ , οἵ τε ναοὺς ἔχετε πρόσπολοι θεᾶς , εὐδαιμονεῖν με Θησέα τε παῖδ’ ἐμὸν πόλιν τ’ Ἀθηνῶν τήν τε Πιτθέως χθόνα , ἐν ᾗ με θρέψας ὀλβίοις ἐν δώμασιν 
Αἴθραν πατὴρ δίδωσι τῷ Πανδίονος 
Αἰγεῖ δάμαρτα , Λοξίου μαντεύμασιν . 
ἐς τάσδε γὰρ βλέψασ’ ἐπηυξάμην τάδε γραῦς , αἳ λιποῦσαι δώματ’ Ἀργείας χθονὸς ἱκτῆρι θαλλῷ προσπίτνουσ’ ἐμὸν γόνυ , πάθος παθοῦσαι δεινόν · ἀμφὶ γὰρ πύλας 
Κάδμου θανόντων ἑπτὰ γενναίων τέκνων ἄπαιδές εἰσιν , οὕς ποτ’ Ἀργείων ἄναξ 
Ἄδραστος ἤγαγ’ , Οἰδίπου παγκληρίας μέρος κατασχεῖν φυγάδι Πολυνείκει θέλων γαμβρῷ . 
νεκροὺς δὲ τοὺς ὀλωλότας δορὶ θάψαι θελουσῶν τῶνδε μητέρων χθονὶ εἴργουσιν οἱ κρατοῦντες οὐδ’ ἀναίρεσιν δοῦναι θέλουσι , νόμιμ’ ἀτίζοντες θεῶν . 
κοινὸν δὲ φόρτον ταῖσδ’ ἔχων χρείας ἐμῆς 
Ἄδραστος ὄμμα δάκρυσιν τέγγων ὅδε κεῖται , τό τ’ ἔγχος τήν τε δυστυχεστάτην στένων στρατείαν ἣν ἔπεμψεν ἐκ δόμων · 
ὅς μ’ ἐξοτρύνει παῖδ’ ἐμὸν πεῖσαι λιταῖς νεκρῶν κομιστὴν ἢ λόγοισιν ἢ δορὸς ῥώμῃ γενέσθαι καὶ τάφου μεταίτιον , μόνον τόδ’ ἔργον προστιθεὶς ἐμῷ τέκνῳ πόλει τ’ Ἀθηνῶν . 
τυγχάνω δ’ ὑπὲρ χθονὸς ἀρότου προθύουσ’ , ἐκ δόμων ἐλθοῦσ’ ἐμῶν πρὸς τόνδε σηκόν , ἔνθα πρῶτα φαίνεται φρίξας ὑπὲρ γῆς τῆσδε κάρπιμος στάχυς . 
δεσμὸν δ’ ἄδεσμον τόνδ’ ἔχουσα φυλλάδος μένω πρὸς ἁγναῖς ἐσχάραις δυοῖν θεαῖν 
Κόρης τε καὶ Δήμητρος , οἰκτίρουσα μὲν πολιὰς ἄπαιδας τάσδε μητέρας τέκνων , σέβουσα δ’ ἱερὰ στέμματ’ . 
οἴχεται δέ μοι κῆρυξ πρὸς ἄστυ δεῦρο Θησέα καλῶν , ὡς ἢ τὸ τούτων λυπρὸν ἐξέλῃ χθονός , ἢ τάσδ’ ἀνάγκας ἱκεσίους λύσῃ , θεοὺς ὅσιόν τι δράσας · πάντα γὰρ δῑ ἀρσένων γυναιξὶ πράσσειν εἰκός , αἵτινες σοφαί . 
Χορός ἱκετεύω σε , γεραιά , γεραιῶν ἐκ στομάτων , πρὸς γόνυ πίπτουσα τὸ σόν · 
ἄνομοι — 
τέκνα λῦσαι . 
— 
φθιμένων νεκύων οἳ καταλείπουσι μέλη θανάτῳ λυσιμελεῖ θηρσὶν ὀρείοισι βοράν · 
Χορός ἐσιδοῦσ’ οἰκτρὰ μὲν ὄσσων δάκρῡ ἀμφὶ βλεφάροις , ῥυ‐ σὰ δὲ σαρκῶν πολιᾶν καταδρύμματα χειρῶν · τί γάρ ; 
ἃ φθιμένους παῖδας ἐμοὺς οὔτε δόμοις προθέμαν οὔτε τάφων χώματα γαίας ἐσορῶ . 
Χορός ἔτεκες καὶ σύ ποτ’ , ὦ πότνια , κοῦρον φίλα ποιησαμένα λέ‐ κτρα πόσει σῷ · μετά νυν δὸς ἐμοὶ σᾶς διανοίας , μετάδος δ’ , ὅσσον ἐπαλγῶ μελέα <’γὼ> φθιμένων οὓς ἔτεκον · 
παράπεισον δὲ σόν , ὤ , λισσόμεθ’ , ἐλθεῖν τέκνον Ἰσμηνὸν ἐμάν τ’ ἐς χέρα θεῖναι νεκύων θαλερᾷ σώματ’ ἀλαίνοντ’ ἄταφα . 
Χορός ὁσίως οὔχ , ὑπ’ ἀνάγκας δὲ προπίπτου‐ σα προσαιτοῦσ’ ἔμολον δε‐ ξιπύρους θεῶν θυμέλας · 
ἔχομεν δ’ ἔνδικα , καὶ σοί τι πάρεστι σθένος ὥστ’ εὐτεκνίᾳ δυς‐ τυχίαν τὰν παρ’ ἐμοὶ καθελεῖν · οἰκτρὰ δὲ πάσχουσ’ ἱκετεύω σὸν ἐμοὶ παῖδα ταλαίνᾳ ’ν χερὶ θεῖναι νέκυν , ἀμφιβαλεῖν λυγρὰ μέλη παιδὸς ἐμοῦ . 
Χορός ἀγὼν ὅδ’ ἄλλος ἔρχεται γόων γόων διάδοχος , ἀχοῦσι προσπόλων χέρες . 
ἴτ’ ὦ ξυνῳδοὶ κτύποι , ἴτ’ ὦ ξυναλγηδόνες , χορὸν τὸν Ἅιδας σέβει , διὰ παρῇδος ὄνυχα λευκὸν αἱματοῦτε χρῶτά τε φόνιον · 
τὰ γὰρ φθιτῶν τοῖς ὁρῶσι κόσμος . 
Χορός ἄπληστος ἅδε μ’ ἐξάγει χάρις γόων πολύπονος , ὡς ἐξ ἀλιβάτου πέτρας ὑγρὰ ῥέουσα σταγὼν ἄπαυστος αἰεί · γόων , τὸ γὰρ θανόντων τέκνων ἐπιπονόν τι κατὰ γυναῖκας ἐς γόους πέφυκε πάθος . 
ἒ ἔ . 
θανοῦσα τῶνδ’ ἀλγέων λαθοίμαν . 
Θησεύς τίνων γόων ἤκουσα καὶ στέρνων κτύπον νεκρῶν τε θρήνους , τῶνδ’ ἀνακτόρων ἄπο ἠχοῦς ἰούσης ; 
ὡς φόβος μ’ ἀναπτεροῖ μή μοί τι μήτηρ , ἣν μεταστείχω ποδί , χρονίαν ἀποῦσαν ἐκ δόμων ἔχῃ νέον . 
ἔα · 
τί χρῆμα ; 
καινὰς ἐσβολὰς ὁρῶ λόγων · 
μητέρα γεραιὰν βωμίαν ἐφημένην ξένους θ’ ὁμοῦ γυναῖκας , οὐχ ἕνα ῥυθμὸν κακῶν ἐχούσας · ἔκ τε γὰρ γερασμίων ὄσσων ἐλαύνουσ’ οἰκτρὸν ἐς γαῖαν δάκρυ , κουραί τε καὶ πεπλώματ’ οὐ θεωρικά . 
τί ταῦτα , μῆτερ ; 
σὸν τὸ μηνύειν ἐμοί , ἡμῶν δ’ ἀκούειν · προσδοκῶ τι γὰρ νέον . 
Αἴθρα ὦ παῖ , γυναῖκες αἵδε μητέρες τέκνων τῶν κατθανόντων ἀμφὶ Καδμείας πύλας ἑπτὰ στρατηγῶν · ἱκεσίοις δὲ σὺν κλάδοις φρουροῦσί μ’ , ὡς δέδορκας , ἐν κύκλῳ , τέκνον . 
Θησεύς τίς δ’ ὁ στενάζων οἰκτρὸν ἐν πύλαις ὅδε ; 
Αἴθρα 
Ἄδραστος , ὡς λέγουσιν , Ἀργείων ἄναξ . 
Θησεύς οἱ δ’ ἀμφὶ τόνδε παῖδες ; 
ἦ τούτων τέκνα ; 
Αἴθρα οὔκ , ἀλλὰ νεκρῶν τῶν ὀλωλότων κόροι . 
Θησεύς τί γὰρ πρὸς ἡμᾶς ἦλθον ἱκεσίᾳ χερί ; 
Αἴθρα οἶδ’ · ἀλλὰ τῶνδε μῦθος οὑντεῦθεν , τέκνον . 
Θησεύς σὲ τὸν κατήρη χλανιδίοις ἀνιστορῶ . 
λέγ’ ἐκκαλύψας κρᾶτα καὶ πάρες γόον · 
πέρας γὰρ οὐδὲν μὴ διὰ γλώσσης ἰόν . 
Ἄδραστος ὦ καλλίνικε γῆς Ἀθηναίων ἄναξ , 
Θησεῦ , σὸς ἱκέτης καὶ πόλεως ἥκω σέθεν . 
Θησεύς τί χρῆμα θηρῶν καὶ τίνος χρείαν ἔχων ; 
Ἄδραστος οἶσθ’ ἣν στρατείαν ἐστράτευσ’ ὀλεθρίαν . 
Θησεύς οὐ γάρ τι σιγῇ διεπέρασας Ἑλλάδα . 
Ἄδραστος ἐνταῦθ’ ἀπώλεσ’ ἄνδρας Ἀργείων ἄκρους . 
Θησεύς τοιαῦθ’ ὁ τλήμων πόλεμος ἐξεργάζεται . 
Ἄδραστος τούτους θανόντας ἦλθον ἐξαιτῶν πόλιν . 
Θησεύς κήρυξιν Ἑρμοῦ πίσυνος , ὡς θάψῃς νεκρούς ; 
Ἄδραστος κἄπειτά γ’ οἱ κτανόντες οὐκ ἐῶσί με . 
Θησεύς τί γὰρ λέγουσιν , ὅσια χρῄζοντος σέθεν ; 
Ἄδραστος τί δ’ ; 
εὐτυχοῦντες οὐκ ἐπίστανται φέρειν . 
Θησεύς ξύμβουλον οὖν μ’ ἐπῆλθες ; 
ἢ τίνος χάριν ; 
Ἄδραστος κομίσαι σε , Θησεῦ , παῖδας Ἀργείων θέλων . 
Θησεύς τὸ δ’ Ἄργος ἡμῖν ποῦ ’στιν ; 
ἢ κόμποι μάτην ; 
Ἄδραστος σφαλέντες οἰχόμεσθα . 
πρὸς σὲ δ’ ἥκομεν . 
Θησεύς ἰδίᾳ δοκῆσάν σοι τόδ’ ἢ πάσῃ πόλει ; 
Ἄδραστος πάντες <σ’> 
ἱκνοῦνται Δαναΐδαι θάψαι νεκρούς . 
Θησεύς ἐκ τοῦ δ’ ἐλαύνεις ἑπτὰ πρὸς Θήβας λόχους ; 
Ἄδραστος δισσοῖσι γαμβροῖς τήνδε πορσύνων χάριν . 
Θησεύς τῷ δ’ ἐξέδωκας παῖδας Ἀργείων σέθεν ; 
Ἄδραστος οὐκ ἐγγενῆ συνῆψα κηδείαν δόμοις . 
Θησεύς ἀλλὰ ξένοις ἔδωκας Ἀργείας κόρας ; 
Ἄδραστος 
Τυδεῖ <γε> 
Πολυνείκει τε τῷ Θηβαιγενεῖ . 
Θησεύς τίν’ εἰς ἔρωτα τῆσδε κηδείας μολών ; 
Ἄδραστος 
Φοίβου μ’ ὑπῆλθε δυστόπαστ’ αἰνίγματα . 
Θησεύς τί δ’ εἶπ’ Ἀπόλλων παρθένοις κραίνων γάμον ; 
Ἄδραστος κάπρῳ με δοῦναι καὶ λέοντι παῖδ’ ἐμώ . 
Θησεύς σὺ δ’ ἐξελίσσεις πῶς θεοῦ θεσπίσματα ; 
Ἄδραστος ἐλθόντε φυγάδε νυκτὸς εἰς ἐμὰς πύλας — 
Θησεύς τίς καὶ τίς ; 
εἰπέ · δύο γὰρ ἐξαυδᾷς ἅμα . 
Ἄδραστος 
Τυδεὺς μάχην ξυνῆψε Πολυνείκης θ’ ἅμα . 
Θησεύς ἦ τοῖσδ’ ἔδωκας θηρσὶν ὣς κόρας σέθεν ; 
Ἄδραστος μάχην γε δισσοῖν κνωδάλοιν ἀπεικάσας . 
Θησεύς ἦλθον δὲ δὴ πῶς πατρίδος ἐκλιπόνθ’ ὅρους ; 
Ἄδραστος 
Τυδεὺς μὲν αἷμα συγγενὲς φεύγων χθονός . 
Θησεύς ὁ δ’ Οἰδίπου <τί> , τίνι τρόπῳ Θήβας λιπών ; 
Ἄδραστος ἀραῖς πατρῴαις , μὴ κασίγνητον κτάνοι . 
Θησεύς σοφήν γ’ ἔλεξας τήνδ’ ἑκούσιον φυγήν . 
Ἄδραστος ἀλλ’ οἱ μένοντες τοὺς ἀπόντας ἠδίκουν . 
Θησεύς οὔ πού σφ’ ἀδελφὸς χρημάτων νοσφίζεται ; 
Ἄδραστος ταύτῃ δικάζων ἦλθον · εἶτ’ ἀπωλόμην . 
Θησεύς μάντεις δ’ ἐπῆλθες ἐμπύρων τ’ εἶδες φλόγα ; 
Ἄδραστος οἴμοι ; 
διώκεις μ’ ᾗ μάλιστ’ ἐγὼ ’σφάλην . 
Θησεύς οὐκ ἦλθες , ὡς ἔοικεν , εὐνοίᾳ θεῶν . 
Ἄδραστος τὸ δὲ πλέον , ἦλθον Ἀμφιάρεώ γε πρὸς βίαν . 
Θησεύς οὕτω τὸ θεῖον ῥᾳδίως ἀπεστράφης ; 
Ἄδραστος νέων γὰρ ἀνδρῶν θόρυβος ἐξέπλησσέ με . 
Θησεύς εὐψυχίαν ἔσπευσας ἀντ’ εὐβουλίας . 
Ἄδραστος ὃ δή γε πολλοὺς ὤλεσε στρατηλάτας . 
ἀλλ’ , ὦ καθ’ Ἑλλάδ’ ἀλκιμώτατον κάρα , ἄναξ Ἀθηνῶν , ἐν μὲν αἰσχύναις ἔχω πίτνων πρὸς οὖδας γόνυ σὸν ἀμπίσχειν χερί , πολιὸς ἀνὴρ τύραννος εὐδαίμων πάρος · 
ὅμως δ’ ἀνάγκη συμφοραῖς εἴκειν ἐμαῖς . 
σῶσον νεκρούς μοι , τἀμά τ’ οἰκτίρας κακὰ καὶ τῶν θανόντων τάσδε μητέρας τέκνων , αἷς γῆρας ἥκει πολιὸν εἰς ἀπαιδίαν , ἐλθεῖν δ’ ἔτλησαν δεῦρο καὶ ξένον πόδα θεῖναι μόλις γεραιὰ κινοῦσαι μέλη , πρεσβεύματ’ οὐ Δήμητρος ἐς μυστήρια , ἀλλ’ ὡς νεκροὺς θάψωσιν , ἃς αὐτὰς ἐχρῆν κείνων ταφείσας χερσὶν ὡραίων τυχεῖν . 
σοφὸν δὲ πενίαν τ’ εἰσορᾶν τὸν ὄλβιον , πένητά τ’ εἰς τοὺς πλουσίους ἀποβλέπειν ζηλοῦνθ’ , ἵν’ αὐτὸν χρημάτων ἔρως ἔχῃ , τά τ’ οἰκτρὰ τοὺς μὴ δυστυχεῖς δεδοικέναι . 
 . 
. . . . . . . 
τόν θ’ ὑμνοποιὸν αὐτὸς ἃν τίκτῃ μέλη χαίροντα τίκτειν · ἢν δὲ μὴ πάσχῃ τόδε , οὔτοι δύναιτ’ ἂν οἴκοθέν γ’ ἀτώμενος τέρπειν ἂν ἄλλους · οὐδὲ γὰρ δίκην ἔχει . 
τάχ’ οὖν ἂν εἴποις · Πελοπίαν παρεὶς χθόνα πῶς ταῖς Ἀθήναις τόνδε προστάσσεις πόνον ; 
ἐγὼ δίκαιός εἰμ’ ἀφηγεῖσθαι τάδε . 
Σπάρτη μὲν ὠμὴ καὶ πεποίκιλται τρόπους , τὰ δ’ ἄλλα μικρὰ κἀσθενῆ · πόλις δὲ σὴ μόνη δύναιτ’ ἂν τόνδ’ ὑποστῆναι πόνον · 
τά τ’ οἰκτρὰ γὰρ δέδορκε καὶ νεανίαν ἔχει σὲ ποιμέν’ ἐσθλόν · οὗ χρείᾳ πόλεις πολλαὶ διώλοντ’ , ἐνδεεῖς στρατηλάτου . 
Χορός κἀγὼ τὸν αὐτὸν τῷδέ σοι λόγον λέγω , 
Θησεῦ , δῑ οἴκτου τὰς ἐμὰς λαβεῖν τύχας . 
Θησεύς ἄλλοισι δὴ ’πόνησ’ ἁμιλληθεὶς λόγῳ τοιῷδ’ . 
ἔλεξε γάρ τις ὡς τὰ χείρονα πλείω βροτοῖσίν ἐστι τῶν ἀμεινόνων · 
ἐγὼ δὲ τούτοις ἀντίαν γνώμην ἔχω , πλείω τὰ χρηστὰ τῶν κακῶν εἶναι βροτοῖς · 
εἰ μὴ γὰρ ἦν τόδ’ , οὐκ ἂν ἦμεν ἐν φάει . 
αἰνῶ δ’ ὃς ἡμῖν βίοτον ἐκ πεφυρμένου καὶ θηριώδους θεῶν διεσταθμήσατο , πρῶτον μὲν ἐνθεὶς σύνεσιν , εἶτα δ’ ἄγγελον γλῶσσαν λόγων δούς , ὥστε γιγνώσκειν ὄπα , τροφήν τε καρποῦ τῇ τροφῇ τ’ ἀπ’ οὐρανοῦ σταγόνας ὑδρηλάς , ὡς τά γ’ ἐκ γαίας τρέφῃ ἄρδῃ τε νηδύν · πρὸς δὲ τοῖσι χείματος προβλήματ’ , αἶθρον ἐξαμύνασθαι θεοῦ , πόντου τε ναυστολήμαθ’ , ὡς διαλλαγὰς ἔχοιμεν ἀλλήλοισιν ὧν πένοιτο γῆ . 
ἃ δ’ ἔστ’ ἄσημα κοὐ σαφῶς γιγνώσκομεν , ἐς πῦρ βλέποντες καὶ κατὰ σπλάγχνων πτυχὰς μάντεις προσημαίνουσιν οἰωνῶν τ’ ἄπο . 
ἆρ’ οὐ τρυφῶμεν θεοῦ κατασκευὴν βίῳ δόντος τοιαύτην , οἷσιν οὐκ ἀρκεῖ τάδε ; 
ἀλλ’ ἡ φρόνησις τοῦ θεοῦ μεῖζον σθένειν ζητεῖ , τὸ γαῦρον δ’ ἐν φρεσὶν κεκτημένοι δοκοῦμεν εἶναι δαιμόνων σοφώτεροι . 
ἧς καὶ σὺ φαίνῃ δεκάδος , οὐ σοφὸς γεγώς , ὅστις κόρας μὲν θεσφάτοις Φοίβου ζυγεὶς ξένοισιν ὧδ’ ἔδωκας ὡς ζώντων θεῶν , λαμπρὸν δὲ θολερῷ δῶμα συμμείξας τὸ σὸν ἥλκωσας οἴκους · χρῆν γὰρ οὐδὲ σώματα ἄδικα δικαίοις τὸν σοφὸν συμμιγνύναι , εὐδαιμονοῦντας δ’ ἐς δόμους κτᾶσθαι φίλους . 
κοινὰς γὰρ ὁ θεὸς τὰς τύχας ἡγούμενος τοῖς τοῦ νοσοῦντος πήμασιν διώλεσε τὸν συννοσοῦντα κοὐδὲν ἠδικηκότα . 
ἐς δὲ στρατείαν πάντας Ἀργείους ἄγων , μάντεων λεγόντων θέσφατ’ , εἶτ’ ἀτιμάσας βίᾳ παρελθὼν θεοὺς ἀπώλεσας πόλιν , νέοις παραχθείς , οἵτινες τιμώμενοι χαίρουσι πολέμους τ’ αὐξάνουσ’ ἄνευ δίκης , φθείροντες ἀστούς , ὁ μὲν ὅπως στρατηλατῇ , ὁ δ’ ὡς ὑβρίζῃ δύναμιν ἐς χεῖρας λαβών , ἄλλος δὲ κέρδους οὕνεκ’ , οὐκ ἀποσκοπῶν τὸ πλῆθος εἴ τι βλάπτεται πάσχον τάδε . 
τρεῖς γὰρ πολιτῶν μερίδες · οἳ μὲν ὄλβιοι ἀνωφελεῖς τε πλειόνων τ’ ἐρῶσ’ ἀεί · 
οἳ δ’ οὐκ ἔχοντες καὶ σπανίζοντες βίου δεινοί , νέμοντες τῷ φθόνῳ πλέον μέρος , ἐς τοὺς ἔχοντας κέντρ’ ἀφιᾶσιν κακά , γλώσσαις πονηρῶν προστατῶν φηλούμενοι · 
τριῶν δὲ μοιρῶν ἡ ’ν μέσῳ σῴζει πόλεις , κόσμον φυλάσσουσ’ ὅντιν’ ἂν τάξῃ πόλις . 
κἄπειτ’ ἐγώ σοι σύμμαχος γενήσομαι ; 
τί πρὸς πολίτας τοὺς ἐμοὺς λέγων καλόν ; 
χαίρων ἴθ’ · εἰ γὰρ μὴ βεβούλευσαι καλῶς , αὐτὸς πιέζειν τὴν τύχην , ἡμᾶς δ’ ἐᾶν . 
Χορός ἥμαρτεν · ἐν νέοισι δ’ ἀνθρώπων τόδε ἔνεστι · συγγνώμην δὲ τῷδ’ ἔχειν χρεών . 
[ἀλλ’ ὡς ἰατρὸν τῶνδ’ , ἄναξ , ἀφίγμεθα.] 
Ἄδραστος οὔτοι δικαστήν <σ’> 
εἱλόμην ἐμῶν κακῶν οὐδ’ , εἴ τι πράξας μὴ καλῶς εὑρίσκομαι , τούτων κολαστὴν κἀπιτιμητήν , ἄναξ , ἀλλ’ ὡς ὀναίμην . 
εἰ δὲ μὴ βούλῃ τάδε , στέργειν ἀνάγκη τοῖσι σοῖς · τί γὰρ πάθω ; 
ἄγ’ , ὦ γεραιαί , στείχετε , γλαυκὴν χλόην αὐτοῦ λιποῦσαι , φυλλάδος καταστροφῇ θεούς τε καὶ γῆν τήν τε πυρφόρον θεὰν 
Δήμητρα θέμεναι μάρτυρ’ ἡλίου τε φῶς , ὡς οὐδὲν ἡμῖν ἤρκεσαν λιταὶ θεῶν . 
Χορός 
 . 
. . . . . . . 
ὃς Πέλοπος ἦν παῖς , Πελοπίας δ’ ἡμεῖς χθονὸς ταὐτὸν πατρῷον αἷμα σοὶ κεκτήμεθα . 
τί δρᾷς ; 
προδώσεις ταῦτα κἀκβαλεῖς χθονὸς γραῦς οὐ τυχούσας οὐδὲν ὧν αὐτὰς ἐχρῆν ; 
μὴ δῆτ’ · ἔχει γὰρ καταφυγὴν θὴρ μὲν πέτραν , δοῦλος δὲ βωμοὺς θεῶν , πόλις δὲ πρὸς πόλιν ἔπτηξε χειμασθεῖσα · τῶν γὰρ ἐν βροτοῖς οὐκ ἔστιν οὐδὲν διὰ τέλους εὐδαιμονοῦν . 
Χορός βᾶθι , τάλαιν’ , ἱερῶν δαπέδων ἄπο Περσεφονείας , βᾶθι καὶ ἀντίασον γονάτων ἔπι χεῖρα βαλοῦσα , τέκνων τεθνεώτων κομίσαι δέμας , ὦ μελέα ’γώ , οὓς ὑπὸ τείχεσι Καδμείοισιν ἀπώλεσα κούρους . 
[ἰώ μοι · λάβετε φέρετε πέμπετε κρίνετε ταλαίνας χέρας γεραιάς.] πρός <σε> 
γενειάδος , ὦ φίλος , ὦ δοκιμώτατος Ἑλλάδι , ἄντομαι ἀμφιπίτνουσα τὸ σὸν γόνυ καὶ χέρα δειλαία · 
οἴκτισαι ἀμφὶ τέκνων μ’ †ἱκέταν ἤ τιν’† 
ἀλάταν οἰκτρὸν ἰήλεμον οἰκτρὸν ἱεῖσαν . 
μηδ’ ἀτάφους , τέκνον , ἐν χθονὶ Κάδμου χάρματα θηρῶν παῖδας ἐν ἁλικίᾳ τᾷ σᾷ κατίδῃς , ἱκετεύω . 
βλέψον ἐμῶν βλεφάρων ἔπι δάκρυον , ἃ περὶ σοῖσι γούνασιν ὧδε πίτνω τέκνοις τάφον ἐξανύσασθαι . 
Θησεύς μῆτερ , τί κλαίεις λέπτ’ ἐπ’ ὀμμάτων φάρη βαλοῦσα τῶν σῶν ; 
ἆρα δυστήνους γόους κλύουσα τῶνδε ; 
κἀμὲ γὰρ διῆλθέ τι . 
ἔπαιρε λευκὸν κρᾶτα , μὴ δακρυρρόει σεμναῖσι Δηοῦς ἐσχάραις παρημένη . 
Αἴθρα αἰαῖ . 
Θησεύς τὰ τούτων οὐχὶ σοὶ στενακτέον . 
Αἴθρα ὦ τλήμονες γυναῖκες . 
Θησεύς οὐ σὺ τῶνδ’ ἔφυς . 
Αἴθρα εἴπω τι , τέκνον , σοί τε καὶ πόλει καλόν ; 
Θησεύς ὡς πολλά γ’ ἐστὶ κἀπὸ θηλειῶν σοφά . 
Αἴθρα ἀλλ’ εἰς ὄκνον μοι μῦθος ὃν κεύθω φέρει . 
Θησεύς αἰσχρόν γ’ ἔλεξας , χρήστ’ ἔπη κρύπτειν φίλοις . 
Αἴθρα οὔτοι σιωπῶσ’ εἶτα μέμψομαί ποτε τὴν νῦν σιωπὴν ὡς ἐσιγήθη κακῶς , οὐδ’ ὡς ἀχρεῖον τὰς γυναῖκας εὖ λέγειν δείσασ’ ἀφήσω τῷ φόβῳ τοὐμὸν καλόν . 
ἐγὼ δέ σ’ , ὦ παῖ , πρῶτα μὲν τὰ τῶν θεῶν σκοπεῖν κελεύω μὴ σφαλῇς ἀτιμάσας · 
τἄλλ’ εὖ φρονῶν γάρ , ἐν μόνῳ τούτῳ ’σφάλης . 
πρὸς τοῖσδε δ’ , εἰ μὲν μὴ ἀδικουμένοις ἐχρῆν τολμηρὸν εἶναι , κάρτ’ ἂν εἶχον ἡσύχως · 
νῦν δ’ ἴσθι σοί τε τοῦθ’ ὅσην τιμὴν φέρει , κἀμοὶ παραινεῖν οὐ φόβον φέρει , τέκνον , ἄνδρας βιαίους καὶ κατείργοντας νεκροὺς τάφου τε μοίρας καὶ κτερισμάτων λαχεῖν ἐς τήνδ’ ἀνάγκην σῇ καταστῆσαι χερί , νόμιμά τε πάσης συγχέοντας Ἑλλάδος παῦσαι · τὸ γάρ τοι συνέχον ἀνθρώπων πόλεις τοῦτ’ ἔσθ’ , ὅταν τις τοὺς νόμους σῴζῃ καλῶς . 
ἐρεῖ δὲ δή τις ὡς ἀνανδρίᾳ χερῶν , πόλει παρόν σοι στέφανον εὐκλείας λαβεῖν , δείσας ἀπέστης , καὶ συὸς μὲν ἀγρίου ἀγῶνος ἥψω φαῦλον ἀθλήσας πόνον , οὗ δ’ ἐς κράνος βλέψαντα καὶ λόγχης ἀκμὴν χρῆν ἐκπονῆσαι , δειλὸς ὢν ἐφηυρέθης . 
μὴ δῆτ’ ἐμός γ’ ὤν , ὦ τέκνον , δράσῃς τάδε . 
ὁρᾷς , ἄβουλος ὡς κεκερτομημένη τοῖς κερτομοῦσι γοργὸν ὄμμ’ ἀναβλέπει σὴ πατρίς ; 
ἐν γὰρ τοῖς πόνοισιν αὔξεται · 
αἱ δ’ ἥσυχοι σκοτεινὰ πράσσουσαι πόλεις σκοτεινὰ καὶ βλέπουσιν εὐλαβούμεναι . 
οὐκ εἶ νεκροῖσι καὶ γυναιξὶν ἀθλίαις προσωφελήσων , ὦ τέκνον , κεχρημέναις ; 
ὡς οὔτε ταρβῶ σὺν δίκῃ σ’ ὁρμώμενον , 
Κάδμου θ’ ὁρῶσα λαὸν εὖ πεπραγότα , ἔτ’ αὐτὸν ἄλλα βλήματ’ ἐν κύβοις βαλεῖν πέποιθ’ · ὁ γὰρ θεὸς πάντ’ ἀναστρέφει πάλιν . 
Χορός ὦ φιλτάτη μοι , τῷδέ τ’ εἴρηκας καλῶς κἀμοί · διπλοῦν δὲ χάρμα γίγνεται τόδε . 
Θησεύς ἐμοὶ λόγοι μέν , μῆτερ , οἱ λελεγμένοι ὀρθῶς ἔχουσ’ ἐς τόνδε , κἀπεφηνάμην γνώμην ὑφ’ οἵων ἐσφάλη βουλευμάτων · 
ὁρῶ δὲ κἀγὼ ταῦθ’ ἅπερ με νουθετεῖς , ὡς τοῖς ἐμοῖσιν οὐχὶ πρόσφορον τρόποις φεύγειν τὰ δεινά . 
πολλὰ γὰρ δράσας καλὰ ἔθος τόδ’ εἰς Ἕλληνας ἐξελεξάμην , ἀεὶ κολαστὴς τῶν κακῶν καθεστάναι . 
οὔκουν ἀπαυδᾶν δυνατόν ἐστί μοι πόνους . 
τί γάρ μ’ ἐροῦσιν οἵ γε δυσμενεῖς βροτῶν , ὅθ’ ἡ τεκοῦσα χὑπερορρωδοῦσ’ ἐμοῦ πρώτη κελεύεις τόνδ’ ὑποστῆναι πόνον ; 
δράσω τάδ’ · εἶμι καὶ νεκροὺς ἐκλύσομαι λόγοισι πείθων · εἰ δὲ μή , βίᾳ δορὸς ἤδη τόδ’ ἔσται κοὐχὶ σὺν φθόνῳ θεῶν . 
δόξαι δὲ χρῄζω καὶ πόλει πάσῃ τόδε . 
δόξει δ’ ἐμοῦ θέλοντος · ἀλλὰ τοῦ λόγου προσδοὺς ἔχοιμ’ ἂν δῆμον εὐμενέστερον . 
καὶ γὰρ κατέστησ’ αὐτὸν ἐς μοναρχίαν ἐλευθερώσας τήνδ’ ἰσόψηφον πόλιν . 
λαβὼν δ’ Ἄδραστον δεῖγμα τῶν ἐμῶν λόγων ἐς πλῆθος ἀστῶν εἶμι · καὶ πείσας τάδε , λεκτοὺς ἀθροίσας δεῦρ’ Ἀθηναίων κόρους ἥξω · παρ’ ὅπλοις θ’ ἥμενος πέμψω λόγους 
Κρέοντι νεκρῶν σώματ’ ἐξαιτούμενος . 
ἀλλ’ , ὦ γεραιαί , σέμν’ ἀφαιρεῖτε στέφη μητρός , πρὸς οἴκους ὥς νιν Αἰγέως ἄγω , φίλην προσάψας χεῖρα · τοῖς τεκοῦσι γὰρ δύστηνος ὅστις μὴ ἀντιδουλεύει τέκνων — κάλλιστον ἔρανον · δοὺς γὰρ ἀντιλάζυται παίδων παρ’ αὑτοῦ τοιάδ’ ἃν τοκεῦσι δῷ . 
Χορός ἱππόβοτον Ἄργος , ὦ πάτριον ἐμὸν πέδον , ἐκλύετε τάδ’ , ἐκλύετε ἄνακτος ὅσια περὶ θεοὺς καὶ μεγάλα Πελασγίᾳ καὶ κατ’ Ἄργος . 
Χορός εἰ γὰρ ἐπὶ τέρμα καὶ τὸ πλέον ἐμῶν κακῶν ἱκόμενος ἔτι ματέρος ἄγαλμα φόνιον ἐξέλοι , γᾶν δὲ φίλιον Ἰνάχου θεῖτ’ ὀνήσας . 
Χορός καλὸν δ’ ἄγαλμα πόλεσιν εὐσεβὴς πόνος χάριν τ’ ἔχει τὰν ἐς αἰεί . 
τί μοι πόλις κρανεῖ ποτ’ ; 
ἆρα φίλιά μοι τεμεῖ , καὶ τέκνοις ταφὰς ληψόμεσθα ; 
Χορός ἄμυνε ματρί , πόλις , ἄμυνε , Παλλάδος , νόμους βροτῶν μὴ μιαίνειν . 
σύ τοι σέβεις δίκαν , τὸ δ’ ἧσσον ἀδικίᾳ νέμεις , δυστυχῆ τ’ ἀεὶ πάντα ῥύῃ . 
Θησεύς τέχνην μὲν αἰεὶ τήνδ’ ἔχων ὑπηρετεῖς πόλει τε κἀμοί , διαφέρων κηρύγματα · 
ἐλθὼν δ’ ὑπέρ τ’ Ἀσωπὸν Ἰσμηνοῦ θ’ ὕδωρ σεμνῷ τυράννῳ φράζε Καδμείων τάδε · 
Θησεύς σ’ ἀπαιτεῖ πρὸς χάριν θάψαι νεκρούς , συγγείτον’ οἰκῶν γαῖαν , ἀξιῶν τυχεῖν , φίλον τε θέσθαι πάντ’ Ἐρεχθειδῶν λεών . 
κἂν μὲν θέλωσιν , αἰνέσας παλίσσυτος στεῖχ’ · ἢν δ’ ἀπιστῶσ’ , οἵδε δεύτεροι λόγοι · 
Κῶμον δέχεσθαι τὸν ἐμὸν ἀσπιδηφόρον . 
στρατὸς δὲ θάσσει κἀξετάζεται παρὼν 
Καλλίχορον ἀμφὶ σεμνὸν εὐτρεπὴς ὅδε . 
καὶ μὴν ἑκοῦσά γ’ ἀσμένη τ’ ἐδέξατο πόλις πόνον τόνδ’ , ὡς θέλοντά μ’ ᾔσθετο . 
ἔα · λόγων τίς ἐμποδὼν ὅδ’ ἔρχεται ; 
Καδμεῖος , ὡς ἔοικεν οὐ σάφ’ εἰδότι , κῆρυξ . 
ἐπίσχες , ἤν σ’ ἀπαλλάξῃ πόνου μολὼν ὕπαντα τοῖς ἐμοῖς βουλεύμασιν . 
Κῆρυξ τίς γῆς τύραννος ; 
πρὸς τίν’ ἀγγεῖλαί με χρὴ λόγους Κρέοντος , ὃς κρατεῖ Κάδμου χθονὸς 
Ἐτεοκλέους θανόντος ἀμφ’ ἑπταστόμους πύλας ἀδελφῇ χειρὶ Πολυνείκους ὕπο ; 
Θησεύς πρῶτον μὲν ἤρξω τοῦ λόγου ψευδῶς , ξένε , ζητῶν τύραννον ἐνθάδ’ · οὐ γὰρ ἄρχεται ἑνὸς πρὸς ἀνδρός , ἀλλ’ ἐλευθέρα πόλις . 
δῆμος δ’ ἀνάσσει διαδοχαῖσιν ἐν μέρει ἐνιαυσίαισιν , οὐχὶ τῷ πλούτῳ διδοὺς τὸ πλεῖστον , ἀλλὰ χὡ πένης ἔχων ἴσον . 
Κῆρυξ ἓν μὲν τόδ’ ἡμῖν ὥσπερ ἐν πεσσοῖς δίδως κρεῖσσον · πόλις γὰρ ἧς ἐγὼ πάρειμ’ ἄπο ἑνὸς πρὸς ἀνδρός , οὐκ ὄχλῳ κρατύνεται · 
οὐδ’ ἔστιν αὐτὴν ὅστις ἐκχαυνῶν λόγοις πρὸς κέρδος ἴδιον ἄλλοτ’ ἄλλοσε στρέφει , τὸ δ’ αὐτίχ’ ἡδὺς καὶ διδοὺς πολλὴν χάριν , ἐσαῦθις ἔβλαψ’ , εἶτα διαβολαῖς νέαις κλέψας τὰ πρόσθε σφάλματ’ ἐξέδυ δίκης . 
ἄλλως τε πῶς ἂν μὴ διορθεύων λόγους ὀρθῶς δύναιτ’ ἂν δῆμος εὐθύνειν πόλιν ; 
ὁ γὰρ χρόνος μάθησιν ἀντὶ τοῦ τάχους κρείσσω δίδωσι . 
γαπόνος δ’ ἀνὴρ πένης , εἰ καὶ γένοιτο μὴ ἀμαθής , ἔργων ὕπο οὐκ ἂν δύναιτο πρὸς τὰ κοίν’ ἀποβλέπειν . 
ἦ δὴ νοσῶδες τοῦτο τοῖς ἀμείνοσιν , ὅταν πονηρὸς ἀξίωμ’ ἀνὴρ ἔχῃ γλώσσῃ κατασχὼν δῆμον , οὐδὲν ὢν τὸ πρίν . 
Θησεύς κομψός γ’ ὁ κῆρυξ καὶ παρεργάτης λόγων . 
ἐπεὶ δ’ ἀγῶνα καὶ σὺ τόνδ’ ἠγωνίσω , ἄκοῡ · ἅμιλλαν γὰρ σὺ προύθηκας λόγων . 
οὐδὲν τυράννου δυσμενέστερον πόλει , ὅπου τὸ μὲν πρώτιστον οὐκ εἰσὶν νόμοι κοινοί , κρατεῖ δ’ εἷς τὸν νόμον κεκτημένος αὐτὸς παρ’ αὑτῷ · καὶ τόδ’ οὐκέτ’ ἔστ’ ἴσον . 
γεγραμμένων δὲ τῶν νόμων ὅ τ’ ἀσθενὴς ὁ πλούσιός τε τὴν δίκην ἴσην ἔχει , ἔστιν δ’ ἐνισπεῖν τοῖσιν ἀσθενεστέροις τὸν εὐτυχοῦντα ταὔθ’ , ὅταν κλύῃ κακῶς , νικᾷ δ’ ὁ μείων τὸν μέγαν δίκαῑ ἔχων . 
τοὐλεύθερον δ’ ἐκεῖνο · Τίς θέλει πόλει χρηστόν τι βούλευμ’ ἐς μέσον φέρειν ἔχων ; 
καὶ ταῦθ’ ὁ χρῄζων λαμπρός ἐσθ’ , ὁ μὴ θέλων σιγᾷ . 
τί τούτων ἔστ’ ἰσαίτερον πόλει ; 
καὶ μὴν ὅπου γε δῆμος αὐθέντης χθονός , ὑποῦσιν ἀστοῖς ἥδεται νεανίαις · 
ἀνὴρ δὲ βασιλεὺς ἐχθρὸν ἡγεῖται τόδε , καὶ τοὺς ἀρίστους οὕς τ’ ἂν ἡγῆται φρονεῖν κτείνει , δεδοικὼς τῆς τυραννίδος πέρι . 
πῶς οὖν ἔτ’ ἂν γένοιτ’ ἂν ἰσχυρὰ πόλις , ὅταν τις ὡς λειμῶνος ἠρινοῦ στάχυν τόλμας ἀφαιρῇ κἀπολωτίζῃ νέους ; 
κτᾶσθαι δὲ πλοῦτον καὶ βίον τί δεῖ τέκνοις ὡς τῷ τυράννῳ πλείον’ ἐκμοχθῇ βίον ; 
ἢ παρθενεύειν παῖδας ἐν δόμοις καλῶς , τερπνὰς τυράννοις ἡδονάς , ὅταν θέλῃ , δάκρυα δ’ ἑτοιμάζουσι ; 
μὴ ζῴην ἔτι , εἰ τἀμὰ τέκνα πρὸς βίαν νυμφεύσεται . 
καὶ ταῦτα μὲν δὴ πρὸς τὰ σὰ ἐξηκόντισα . 
ἥκεις δὲ δὴ τί τῆσδε γῆς κεχρημένος ; 
κλαίων γ’ ἂν ἦλθες , εἴ σε μὴ ’†πεμψεν πόλις , περισσὰ φωνῶν · τὸν γὰρ ἄγγελον χρεὼν λέξανθ’ ὅσ’ ἂν τάξῃ τις ὡς τάχος πάλιν χωρεῖν . 
τὸ λοιπὸν δ’ εἰς ἐμὴν πόλιν Κρέων ἧσσον λάλον σου πεμπέτω τιν’ ἄγγελον . 
Χορός φεῦ φεῦ · κακοῖσιν ὡς ὅταν δαίμων διδῷ καλῶς , ὑβρίζουσ’ ὡς ἀεὶ πράξοντες εὖ . 
Κῆρυξ λέγοιμ’ ἂν ἤδη . 
τῶν μὲν ἠγωνισμένων σοὶ μὲν δοκείτω ταῦτ’ , ἐμοὶ δὲ τἀντία . 
ἐγὼ δ’ ἀπαυδῶ πᾶς τε Καδμεῖος λεὼς 
Ἄδραστον ἐς γῆν τήνδε μὴ παριέναι · 
εἰ δ’ ἔστιν ἐν γῇ , πρὶν θεοῦ δῦναι σέλας , λύσαντα σεμνὰ στεμμάτων μυστήρια τῆσδ’ ἐξελαύνειν , μηδ’ ἀναιρεῖσθαι νεκροὺς βίᾳ , προσήκοντ’ οὐδὲν Ἀργείων πόλει . 
κἂν μὲν πίθῃ μοι , κυμάτων ἄτερ πόλιν σὴν ναυστολήσεις · εἰ δὲ μή , πολὺς κλύδων ἡμῖν τε καὶ σοὶ συμμάχοις τ’ ἔσται δορός . 
σκέψαι δέ , καὶ μὴ τοῖς ἐμοῖς θυμούμενος λόγοισιν , ὡς δὴ πόλιν ἐλευθέραν ἔχων , σφριγῶντ’ ἀμείψῃ μῦθον ἐκ βραχιόνων · 
ἐλπὶς γάρ ἐστ’ ἄπιστον , ἣ πολλὰς πόλεις συνῆψ’ , ἄγουσα θυμὸν εἰς ὑπερβολάς . 
ὅταν γὰρ ἔλθῃ πόλεμος ἐς ψῆφον λεώ , οὐδεὶς ἔθ’ αὑτοῦ θάνατον ἐκλογίζεται , τὸ δυστυχὲς δὲ τοῦτ’ ἐς ἄλλον ἐκτρέπει · 
εἰ δ’ ἦν παρ’ ὄμμα θάνατος ἐν ψήφου φορᾷ , οὐκ ἄν ποθ’ Ἑλλὰς δοριμανὴς ἀπώλλυτο . 
καίτοι δυοῖν γε πάντες ἄνθρωποι λόγοιν τὸν κρείσσον’ ἴσμεν , καὶ τὰ χρηστὰ καὶ κακά , ὅσῳ τε πολέμου κρεῖσσον εἰρήνη βροτοῖς · 
ἣ πρῶτα μὲν Μούσαισι προσφιλεστάτη , 
Ποιναῖσι δ’ ἐχθρά , τέρπεται δ’ εὐπαιδίᾳ , χαίρει δὲ πλούτῳ . 
ταῦτ’ ἀφέντες οἱ κακοὶ πολέμους ἀναιρούμεσθα καὶ τὸν ἥσσονα δουλούμεθ’ , ἄνδρες ἄνδρα καὶ πόλις πόλιν . 
σὺ δ’ ἄνδρας ἐχθροὺς καὶ θανόντας ὠφελεῖς , θάπτων κομίζων θ’ ὕβρις οὓς ἀπώλεσεν ; 
οὔ τἄρ’ ἔτ’ ὀρθῶς Καπανέως κεραύνιον δέμας καπνοῦται , κλιμάκων ὀρθοστάτας ὃς προσβαλὼν πύλῃσιν ὤμοσεν πόλιν πέρσειν θεοῦ θέλοντος ἤν τε μὴ θέλῃ ; 
οὐδ’ ἥρπασεν χάρυβδις οἰωνοσκόπον , τέθριππον ἅρμα περιβαλοῦσα χάσματι , ἄλλοι τε κεῖνται πρὸς πύλαις λοχαγέται πέτροις καταξανθέντες ὀστέων ῥαφάς ; 
ἤ νυν φρονεῖν ἄμεινον ἐξαύχει Διός , ἢ θεοὺς δικαίως τοὺς κακοὺς ἀπολλύναι . 
φιλεῖν μὲν οὖν χρὴ τοὺς σοφοὺς πρῶτον τέκνα , ἔπειτα τοκέας πατρίδα θ’ , ἣν αὔξειν χρεὼν καὶ μὴ κατᾶξαι . 
σφαλερὸν ἡγεμὼν θρασύς · 
νεώς τε ναύτης ἥσυχος , καιρῷ σοφός . 
καὶ τοῦτ’ ἐμοὶ τἀνδρεῖον , ἡ προμηθία . 
Χορός ἐξαρκέσας ἦν Ζεὺς ὁ τιμωρούμενος , ὑμᾶς δ’ ὑβρίζειν οὐκ ἐχρῆν τοιάνδ’ ὕβριν . 
Ἄδραστος ὦ παγκάκιστε — 
Θησεύς σῖγ’ , Ἄδραστ’ , ἔχε στόμα , καὶ μὴ ’πίπροσθεν τῶν ἐμῶν τοὺς σοὺς λόγους θῇς · οὐ γὰρ ἥκει πρὸς σὲ κηρύσσων ὅδε , ἀλλ’ ὡς ἔμ’ · ἡμᾶς κἀποκρίνασθαι χρεών . 
καὶ πρῶτα μέν σε πρὸς τὰ πρῶτ’ ἀμείψομαι . 
οὐκ οἶδ’ ἐγὼ Κρέοντα δεσπόζοντ’ ἐμοῦ οὐδὲ σθένοντα μεῖζον , ὥστ’ ἀναγκάσαι δρᾶν τὰς Ἀθήνας ταῦτ’ · ἄνω γὰρ ἂν ῥέοι τὰ πράγμαθ’ οὕτως , εἰ ’πιταξόμεσθα δή . 
πόλεμον δὲ τοῦτον οὐκ ἐγὼ καθίσταμαι , ὃς οὐδὲ σὺν τοῖσδ’ ἦλθον ἐς Κάδμου χθόνα · 
νεκροὺς δὲ τοὺς θανόντας , οὐ βλάπτων πόλιν οὐδ’ ἀνδροκμῆτας προσφέρων ἀγωνίας , θάψαι δικαιῶ , τὸν Πανελλήνων νόμον σῴζων . 
τί τούτων ἐστὶν οὐ καλῶς ἔχον ; 
εἰ γάρ τι καὶ πεπόνθατ’ Ἀργείων ὕπο , τεθνᾶσιν , ἠμύνασθε πολεμίους καλῶς , αἰσχρῶς δ’ ἐκείνοις , χἡ δίκη διοίχεται . 
ἐάσατ’ ἤδη γῇ καλυφθῆναι νεκρούς , ὅθεν δ’ ἕκαστον ἐς τὸ φῶς ἀφίκετο , ἐνταῦθ’ ἀπελθεῖν , πνεῦμα μὲν πρὸς αἰθέρα , τὸ σῶμα δ’ ἐς γῆν · οὔτι γὰρ κεκτήμεθα ἡμέτερον αὐτὸ πλὴν ἐνοικῆσαι βίον , κἄπειτα τὴν θρέψασαν αὐτὸ δεῖ λαβεῖν . 
δοκεῖς κακουργεῖν Ἄργος οὐ θάπτων νεκρούς ; 
ἥκιστα · πάσης Ἑλλάδος κοινὸν τόδε , εἰ τοὺς θανόντας νοσφίσας ὧν χρῆν λαχεῖν ἀτάφους τις ἕξει · δειλίαν γὰρ ἐσφέρει τοῖς ἀλκίμοισιν οὗτος ἢν τεθῇ νόμος . 
κἀμοὶ μὲν ἦλθες δείν’ ἀπειλήσων ἔπη , νεκροὺς δὲ ταρβεῖτ’ , εἰ κρυβήσονται χθονί ; 
τί μὴ γένηται ; 
μὴ κατασκάψωσι γῆν ταφέντες ὑμῶν ; 
ἢ τέκν’ ἐν μυχῷ χθονὸς φύσωσιν , ἐξ ὧν εἶσί τις τιμωρία ; 
σκαιόν γε τἀνάλωμα τῆς γλώσσης τόδε , φόβους πονηροὺς καὶ κενοὺς δεδοικέναι . 
ἀλλ’ , ὦ μάταιοι , γνῶτε τἀνθρώπων κακά · 
παλαίσμαθ’ ἡμῶν ὁ βίος · εὐτυχοῦσι δὲ οἳ μὲν τάχ’ , οἳ δ’ ἐσαῦθις , οἳ δ’ ἤδη βροτῶν , τρυφᾷ δ’ ὁ δαίμων · πρός τε γὰρ τοῦ δυστυχοῦς , ὡς εὐτυχήσῃ , τίμιος γεραίρεται , ὅ τ’ ὄλβιός νιν πνεῦμα δειμαίνων λιπεῖν ὑψηλὸν αἴρει . 
γνόντας οὖν χρεὼν τάδε ἀδικουμένους τε μέτρια μὴ θυμῷ φέρειν ἀδικεῖν τε τοιαῦθ’ οἷα μὴ βλάψαι πόλιν . 
πῶς οὖν ἂν εἴη ; 
τοὺς ὀλωλότας νεκροὺς θάψαι δὸς ἡμῖν τοῖς θέλουσιν εὐσεβεῖν . 
ἢ δῆλα τἀνθένδ’ · εἶμι καὶ θάψω βίᾳ . 
οὐ γάρ ποτ’ εἰς Ἕλληνας ἐξοισθήσεται ὡς εἰς ἔμ’ ἐλθὼν καὶ πόλιν Πανδίονος νόμος παλαιὸς δαιμόνων διεφθάρη . 
Χορός θάρσει · τὸ γάρ τοι τῆς Δίκης σῴζων φάος πολλοὺς ὑπεκφύγοις ἂν ἀνθρώπων ψόγους . 
Κῆρυξ βούλῃ συνάψω μῦθον ἐν βραχεῖ †σέθεν† ; 
Θησεύς λέγ’ , εἴ τι βούλῃ · καὶ γὰρ οὐ σιγηλὸς εἶ . 
Κῆρυξ οὐκ ἄν ποτ’ ἐκ γῆς παῖδας Ἀργείων λάβοις . 
Θησεύς κἀμοῦ νυν ἀντάκουσον , εἰ βούλῃ , πάλιν . 
Κῆρυξ κλύοιμ’ ἄν · οὐ γὰρ ἀλλὰ δεῖ δοῦναι μέρος . 
Θησεύς θάψω νεκροὺς γῆς ἐξελὼν Ἀσωπίας . 
Κῆρυξ ἐν ἀσπίσιν σοι πρῶτα κινδυνευτέον . 
Θησεύς πολλοὺς ἔτλην δὴ †χἁτέρους ἄλλους πόνους† . 
Κῆρυξ ἦ πᾶσιν οὖν <σ’> 
ἔφυσεν ἐξαρκεῖν πατήρ ; 
Θησεύς ὅσοι γ’ ὑβρισταί · χρηστὰ δ’ οὐ κολάζομεν . 
Κῆρυξ πράσσειν σὺ πόλλ’ εἴωθας ἥ τε σὴ πόλις . 
Θησεύς τοιγὰρ πονοῦσα πολλὰ πόλλ’ εὐδαιμονεῖ . 
Κῆρυξ ἔλθ’ , ὥς σε λόγχη σπαρτὸς ἐν πόλει λάβῃ . 
Θησεύς τίς δ’ ἐκ δράκοντος θοῦρος ἂν γένοιτ’ Ἄρης ; 
Κῆρυξ γνώσῃ σὺ πάσχων · νῦν δ’ ἔτ’ εἶ νεανίας . 
Θησεύς οὔτοι μ’ ἐπαρεῖς ὥστε θυμῶσαι φρένας τοῖς σοῖσι κόμποις · ἀλλ’ ἀποστέλλου χθονός , λόγους ματαίους οὕσπερ ἠνέγκω λαβών . 
περαίνομεν γὰρ οὐδέν . 
ὁρμᾶσθαι χρεὼν πάντ’ ἄνδρ’ ὁπλίτην ἁρμάτων τ’ ἐπεμβάτην , μοναμπύκων τε φάλαρα κινεῖσθαι στόμα ἀφρῷ καταστάζοντα Καδμείαν χθόνα . 
χωρήσομαι γὰρ ἑπτὰ πρὸς Κάδμου πύλας αὐτὸς σίδηρον ὀξὺν ἐν χεροῖν ἔχων αὐτός τε κῆρυξ . 
σοὶ δὲ προστάσσω μένειν , 
Ἄδραστε , κἀμοὶ μὴ ἀναμίγνυσθαι τύχας τὰς σάς . 
ἐγὼ γὰρ δαίμονος τοὐμοῦ μέτα στρατηλατήσω καινὸς ἐν καινῷ δορί . 
ἓν δεῖ μόνον μοι · τοὺς θεοὺς ἔχειν , ὅσοι δίκην σέβονται · ταῦτα γὰρ ξυνόνθ’ ὁμοῦ νίκην δίδωσιν . 
ἁρετὴ δ’ οὐδὲν λέγει βροτοῖσιν , ἢ μὴ τὸν θεὸν χρῄζοντ’ ἔχῃ . 
Χορός 
— 
ὦ μέλεαι μελέων ματέρες λοχαγῶν , ὥς μοι ὑφ’ ἥπατι χλωρὸν δεῖμα θάσσει — 
— 
τίν’ αὐδὰν τάνδε προσφέρεις νέαν ; 
— 
στράτευμα πᾷ Παλλάδος κριθήσεται ; 
— 
διὰ δορὸς εἶπας , ἢ λόγων ξυναλλαγαῖς ; 
— 
γένοιτ’ ἂν κέρδος · εἰ δ’ ἀρείφατοι φόνοι μάχαι στερνοτυπεῖς τ’ ἀνὰ πτόλιν κτύποι φανήσονται , τάλαι‐ να , τίνα λόγον , τίν’ ἂν τῶνδ’ αἰτία λάβοιμι ; 
Χορός 
— 
ἀλλὰ τὸν εὐτυχίᾳ λαμπρὸν ἄν τις αἱροῖ μοῖρα πάλιν · τόδε μοι θράσος ἀμφιβαίνει . 
— 
δικαίους δαίμονας σύ γ’ ἐννέπεις . 
— 
τίνες γὰρ ἄλλοι νέμουσι συμφοράς ; 
— 
διάφορα πολλὰ θεῶν βροτοῖσιν εἰσορῶ . 
— 
φόβῳ γὰρ τῷ πάρος διόλλυσαι · 
δίκα δίκαν δ’ ἐκάλεσε καὶ φόνος φόνον , κακῶν δ’ ἀναψυχὰς θεοὶ βροτοῖς νέμουσι , πάντων τέρμ’ ἔχοντες αὐτοί . 
Χορός 
— 
τὰ καλλίπυργα πεδία πῶς ἱκοίμεθ’ ἄν , 
Καλλίχορον θεᾶς ὕδωρ λιποῦσαι — 
— 
ποτανὰν εἴ σέ τις θεῶν κτίσαι . 
— 
διπόταμον ἵνα πόλιν μόλω . 
— 
εἰδείης ἂν φίλων εἰδείης ἂν τύχας . 
— 
τίς ποτ’ αἶσα , τίς ἄρα πότμος ἐπιμένει τὸν ἄλκιμον τᾶσδε γᾶς ἄνακτα ; 
Χορός 
— 
κεκλημένους μὲν ἀνακαλούμεθ’ αὖ θεούς · 
— 
ἀλλὰ φόβων πίστις ἅδε πρώτα . 
— 
ἰὼ Ζεῦ , τᾶς παλαιομάτορος παιδογόνε πόριος Ἰνάχου . 
— 
πόλει μοι ξύμμαχος γενοῦ τᾷδ’ εὐμενής . 
— 
τὸ σὸν ἄγαλμα , τὸ σὸν ἵδρυμα πόλεος , ἐκκομίζομαι πρὸς πυρὰν ὑβρισθέν . 
Ἄγγελος γυναῖκες , ἥκω πόλλ’ ἔχων λέγειν φίλα , αὐτός τε σωθείς · ᾑρέθην γὰρ ἐν μάχῃ , ἣν οἱ θανόντων ἑπτὰ δεσποτῶν λόχοι ἠγωνίσαντο ῥεῦμα Διρκαῖον πάρα · 
νίκην τε Θησέως ἀγγελῶν . 
λόγου δέ σε μακροῦ ἀποπαύσω · Καπανέως γὰρ ἦ λάτρις , ὃν Ζεὺς κεραυνῷ πυρπόλῳ καταιθαλοῖ . 
Χορός ὦ φίλτατ’ , εὖ μὲν νόστον ἀγγέλλεις σέθεν τήν τ’ ἀμφὶ Θησέως βάξιν · εἰ δὲ καὶ στρατὸς σῶς ἐστ’ Ἀθηνῶν , πάντ’ ἂν ἀγγέλλοις φίλα . 
Ἄγγελος σῶς , καὶ πέπραγεν ὡς Ἄδραστος ὤφελεν πρᾶξαι ξὺν Ἀργείοισιν , οὓς ἀπ’ Ἰνάχου στείλας ἐπεστράτευσε Καδμείων πόλιν . 
Χορός πῶς γὰρ τροπαῖα Ζηνὸς Αἰγέως τόκος ἔστησεν οἵ τε συμμετασχόντες δορός ; 
λέξον · παρὼν γὰρ οὐ παρόντας εὐφρανεῖς . 
Ἄγγελος λαμπρὰ μὲν ἀκτὶς ἡλίου , κανὼν σαφής , ἔβαλλε γαῖαν · ἀμφὶ δ’ Ἠλέκτρας πύλας ἔστην θεατὴς πύργον εὐαγῆ λαβών . 
ὁρῶ δὲ φῦλα τρία τριῶν στρατευμάτων · 
τευχεσφόρον μὲν λαὸν ἐκτείνοντ’ ἄνω 
Ἰσμήνιον πρὸς ὄχθον , ὡς μὲν ἦν λόγος , αὐτόν τ’ ἄνακτα , παῖδα κλεινὸν Αἰγέως , καὶ τοὺς σὺν αὐτῷ , δεξιὸν τεταγμένους κέρας , παλαιᾶς Κεκροπίας <τ’> 
οἰκήτορας , ἴσους ἀριθμόν · ἁρμάτων δ’ ὀχήματα αὐτόν τε Πάραλον ἐστολισμένον δορὶ κρήνην παρ’ αὐτὴν Ἄρεος · ἱππότην δ’ ὄχλον πρὸς κρασπέδοισι στρατοπέδου τεταγμένον . 
Κάδμου δὲ λαὸς ἧστο πρόσθε τειχέων , νεκροὺς ὄπισθεν θέμενος , ὧν ἔκειτ’ ἀγών , ἔνερθε σεμνῶν μνημάτων Ἀμφίονος . 
ἱππεῦσι δ’ ἱππῆς ἦσαν ἀνθωπλισμένοι τετραόροισί τ’ ἀντί’ ἅρμαθ’ ἅρμασιν . 
κῆρυξ δὲ Θησέως εἶπεν ἐς πάντας τάδε · 
Σιγᾶτε , λαοί · σῖγα , Καδμείων στίχες , ἀκούσαθ’ · ἡμεῖς ἥκομεν νεκροὺς μέτα , θάψαι θέλοντες , τὸν Πανελλήνων νόμον σῴζοντες , οὐδὲν δεόμενοι τεῖναι φόνον . 
κοὐδὲν Κρέων τοῖσδ’ ἀντεκήρυξεν λόγοις , ἀλλ’ ἧστ’ ἐφ’ ὅπλοις σῖγα . 
ποιμένες δ’ ὄχων τετραόρων κατῆρχον ἐντεῦθεν μάχης · 
πέραν δὲ διελάσαντες ἀλλήλων ὄχους , παραιβάτας ἔστησαν ἐς τάξιν δορός . 
χοἳ μὲν σιδήρῳ διεμάχονθ’ , οἳ δ’ ἔστρεφον πώλους ἐς ἀλκὴν αὖθις ἐς παραιβάτας . 
ἰδὼν δὲ Φόρβας , ὃς μοναμπύκων ἄναξ ἦν τοῖς Ἐρεχθείδαισιν , ἁρμάτων ὄχλον , οἵ τ’ αὖ τὸ Κάδμου διεφύλασσον ἱππικόν , συνῆψαν ἀλκὴν κἀκράτουν ἡσσῶντό τε . 
λεύσσων δὲ ταῦτα κοὐ κλύων — 
ἐκεῖ γὰρ ἦ ἔνθ’ ἅρματ’ ἠγωνίζεθ’ οἵ τ’ ἐπεμβάται — τἀκεῖ παρόντα πολλὰ πήματ’ , οὐκ ἔχω τί πρῶτον εἴπω , πότερα τὴν ἐς οὐρανὸν κόνιν προσαντέλλουσαν , ὡς πολλὴ παρῆν , ἢ τοὺς ἄνω τε καὶ κάτω φορουμένους ἱμᾶσιν , αἵματός τε φοινίου ῥοάς , τῶν μὲν πιτνόντων , τῶν δὲ θραυσθέντων δίφρων ἐς κρᾶτα πρὸς γῆν ἐκκυβιστώντων βίᾳ πρὸς ἁρμάτων τ’ ἀγαῖσι λειπόντων βίον ; 
νικῶντα δ’ ἵπποις ὡς ὑπείδετο στρατὸν 
Κρέων τὸν ἐνθένδ’ , ἰτέαν λαβὼν χερὶ χωρεῖ , πρὶν ἐλθεῖν ξυμμάχοις δυσθυμίαν . 
καὶ συμπατάξαντες μέσον πάντα στρατὸν ἔκτεινον ἐκτείνοντο , καὶ παρηγγύων κελευσμὸν ἀλλήλοισι σὺν πολλῇ βοῇ · 
Θεῖν’ · ἀντέρειδε τοῖς Ἐρεχθείδαις δόρυ . 
καὶ μὴν τὰ Θησέως γ’ οὐκ ὄκνῳ διεφθάρη , ἀλλ’ ἵετ’ εὐθὺς λάμπρ’ ἀναρπάσας ὅπλα · 
λόχος δ’ ὀδόντων ὄφεος ἐξηνδρωμένος δεινὸς παλαιστὴς ἦν · ἔκλινε γὰρ κέρας τὸ λαιὸν ἡμῶν · δεξιοῦ δ’ ἡσσώμενον φεύγει τὸ κείνων · ἦν δ’ ἀγὼν ἰσόρροπος . 
κἀν τῷδε τὸν στρατηγὸν αἰνέσαι παρῆν · 
οὐ γὰρ τὸ νικῶν τοῦτ’ ἐκέρδαινεν μόνον , ἀλλ’ ᾤχετ’ ἐς τὸ κάμνον οἰκείου στρατοῦ . 
ἔρρηξε δ’ αὐδήν , ὥσθ’ ὑπηχῆσαι χθόνα · 
Ὦ παῖδες , εἰ μὴ σχήσετε στερρὸν δόρυ σπαρτῶν τόδ’ ἀνδρῶν , οἴχεται τὰ Παλλάδος . 
θάρσος δ’ ἐνῶρσε παντὶ Κραναϊδῶν στρατῷ . 
αὐτός θ’ ὅπλισμα τοὐπιδαύριον λαβὼν δεινῆς κορύνης διαφέρων ἐσφενδόνα ὁμοῦ τραχήλους κἀπικείμενον κάρα , κυνέας θερίζων κἀποκαυλίζων ξύλῳ . 
μόλις δέ πως ἔτρεψαν ἐς φυγὴν πόδα . 
ἐγὼ δ’ ἀνηλάλαξα κἀνωρχησάμην κἄκρουσα χεῖρας . 
οἳ δ’ ἔτεινον ἐς πύλας . 
βοὴ δὲ καὶ κωκυτὸς ἦν ἀνὰ πτόλιν νέων γερόντων , ἱερά τ’ ἐξεπίμπλασαν φόβῳ . 
παρὸν δὲ τειχέων ἔσω μολεῖν , 
Θησεὺς ἐπέσχεν · οὐ γὰρ ὡς πέρσων πόλιν μολεῖν ἔφασκεν , ἀλλ’ ἀπαιτήσων νεκρούς . 
τοιόνδε τὸν στρατηγὸν αἱρεῖσθαι χρεών , ὃς ἔν τε τοῖς δεινοῖσίν ἐστιν ἄλκιμος μισεῖ θ’ ὑβριστὴν λαόν , ὃς πράσσων καλῶς ἐς ἄκρα βῆναι κλιμάκων ἐνήλατα ζητῶν ἀπώλεσ’ ὄλβον ᾧ χρῆσθαι παρῆν . 
Χορός νῦν τήνδ’ ἄελπτον ἡμέραν ἰδοῦσ’ ἐγὼ θεοὺς νομίζω , καὶ δοκῶ τῆς συμφορᾶς ἔχειν ἔλασσον , τῶνδε τεισάντων δίκην . 
Ἄδραστος ὦ Ζεῦ , τί δῆτα τοὺς ταλαιπώρους βροτοὺς φρονεῖν λέγουσι ; 
σοῦ γὰρ ἐξηρτήμεθα δρῶμέν τε τοιαῦθ’ ἃν σὺ τυγχάνῃς θέλων . 
ἡμῖν γὰρ ἦν τό τ’ Ἄργος οὐχ ὑποστατόν , αὐτοί τε πολλοὶ καὶ νέοι βραχίοσιν · 
Ἐτεοκλέους τε σύμβασιν ποιουμένου , μέτρια θέλοντος , οὐκ ἐχρῄζομεν λαβεῖν , κἄπειτ’ ἀπωλόμεσθα . 
ὁ δ’ αὖ τότ’ εὐτυχής , λαβὼν πένης ὣς ἀρτίπλουτα χρήματα , ὕβριζ’ , ὑβρίζων τ’ αὖθις ἀνταπώλετο 
Κάδμου κακόφρων λαός . 
ὦ καιροῦ πέρα τὸ τόξον ἐντείνοντες · ὦ κενοὶ βροτῶν , καὶ πρὸς δίκης γε πολλὰ πάσχοντες κακά , φίλοις μὲν οὐ πείθεσθε , τοῖς δὲ πράγμασιν · 
πόλεις τ’ , ἔχουσαι διὰ λόγου κάμψαι κακά , φόνῳ καθαιρεῖσθ’ , οὐ λόγῳ , τὰ πράγματα . 
ἀτὰρ τί ταῦτα ; 
κεῖνο βούλομαι μαθεῖν , πῶς ἐξεσώθης · εἶτα τἄλλ’ ἐρήσομαι . 
Ἄγγελος ἐπεὶ ταραγμὸς πόλιν ἐκίνησεν δορί , πύλας διῆλθον , ᾗπερ εἰσῄει στρατός . 
Ἄδραστος ὧν δ’ οὕνεχ’ ἁγὼν ἦν , νεκροὺς κομίζετε ; 
Ἄγγελος ὅσοι γε κλεινοῖς ἕπτ’ ἐφέστασαν δόμοις . 
Ἄδραστος πῶς φῄς ; 
ὁ δ’ ἄλλος ποῦ κεκμηκότων ὄχλος ; 
Ἄγγελος τάφῳ δέδονται πρὸς Κιθαιρῶνος πτυχαῖς . 
Ἄδραστος τοὐκεῖθεν ἢ τοὐνθένδε ; 
τίς δ’ ἔθαψέ νιν ; 
Ἄγγελος 
Θησεύς , σκιώδης ἔνθ’ Ἐλευθερὶς πέτρα . 
Ἄδραστος οὓς δ’ οὐκ ἔθαψε ποῦ νεκροὺς ἥκεις λιπών ; 
Ἄγγελος ἐγγύς · πέλας γὰρ πᾶν ὅ τι σπουδάζεται . 
Ἄδραστος ἦ που πικρῶς νιν θέραπες ἦγον ἐκ φόνου ; 
Ἄγγελος οὐδεὶς ἐπέστη τῷδε δοῦλος ὢν πόνῳ . 
Ἄδραστος 
<> 
Ἄγγελος φαίης ἄν , εἰ παρῆσθ’ ὅτ’ ἠγάπα νεκρούς . 
Ἄδραστος ἔνιψεν αὐτὸς τῶν ταλαιπώρων σφαγάς ; 
Ἄγγελος κἄστρωσέ γ’ εὐνὰς κἀκάλυψε σώματα . 
Ἄδραστος δεινὸν μὲν ἦν βάσταγμα κᾀσχύνην ἔχον . 
Ἄγγελος τί δ’ αἰσχρὸν ἀνθρώποισι τἀλλήλων κακά ; 
Ἄδραστος οἴμοι · πόσῳ σφιν συνθανεῖν ἂν ἤθελον . 
Ἄγγελος ἄκραντ’ ὀδύρῃ ταῖσδέ τ’ ἐξάγεις δάκρυ . 
Ἄδραστος δοκῶ μέν , αὐταί γ’ εἰσὶν αἱ διδάσκαλοι . 
ἀλλ’ εἶἑν · αἴρω χεῖρ’ ἀπαντήσας νεκροῖς 
Ἅιδου τε μολπὰς ἐκχέω δακρυρρόους , φίλους προσαυδῶν , ὧν λελειμμένος τάλας ἔρημα κλαίω · τοῦτο γὰρ μόνον βροτοῖς οὐκ ἔστι τἀνάλωμ’ ἀναλωθὲν λαβεῖν , ψυχὴν βροτείαν · χρημάτων δ’ εἰσὶν πόροι . 
Χορός τὰ μὲν εὖ , τὰ δὲ δυστυχῆ . 
πόλει μὲν εὐδοξία καὶ στρατηλάταις δορὸς διπλάζεται τιμά · 
ἐμοὶ δὲ παίδων μὲν εἰσιδεῖν μέλη πικρόν , καλὸν θέαμα δ’ , εἴπερ ὄψομαι , τὰν ἄελπτον ἁμέραν ἰδοῦσα , πάντων μέγιστον ἄλγος . 
Χορός ἄγαμόν μ’ ἔτι δεῦρ’ ἀεὶ 
Χρόνος παλαιὸς πατὴρ ὤφελ’ ἁμερᾶν κτίσαι . 
τί γάρ μ’ ἔδει παίδων ; 
τὸ μὲν γὰρ ἤλπιζον ἂν πεπονθέναι πάθος περισσόν , εἰ γάμων ἀπεζύγην , νῦν δ’ ὁρῶ σαφέστατον κακόν , τέκνων φιλτάτων στερεῖσα . 
Χορός ἀλλὰ τάδ’ ἤδη σώματα λεύσσω τῶν οἰχομένων παίδων · μελέα πῶς ἂν ὀλοίμην σὺν τοῖσδε τέκνοις κοινὸν ἐς Ἅιδην καταβᾶσα ; 
Ἄδραστος στεναγμόν , ὦ ματέρες , τῶν κατὰ χθονὸς νεκρῶν ἀύσατ’ ἀπύσατ’ ἀντίφων’ ἐμῶν στεναγμάτων κλύουσαι . 
Χορός ὦ παῖδες , ὦ πικρὸν φίλων προσηγόρημα ματέρων , προσαυδῶ σε τὸν θανόντα . 
Ἄδραστος ἰὼ ἰώ . 
Χορός τῶν γ’ ἐμῶν κακῶν ἐγώ . 
Ἄδραστος αἰαῖ . 
Χορός 
 . 
. . . . 
Ἄδραστος ἐπάθομεν ὤ . . . . 
Χορός τὰ κύντατ’ ἄλγη κακῶν . 
Ἄδραστος ὦ πόλις Ἀργεία , τὸν ἐμὸν πότμον οὐκ ἐσορᾶτε ; 
Χορός ὁρῶσι κἀμὲ τὰν τάλαι‐ ναν , τέκνων ἄπαιδα . 
Ἄδραστος προσάγετε <τῶν> 
δυσπότμων σώμαθ’ αἱματοσταγῆ , σφαγέντας οὐκ ἄξῑ οὐδ’ ὑπ’ ἀξίων , ἐν οἷς ἀγὼν ἐκράνθη . 
Χορός δόθ’ , ὡς περιπτυχαῖσι δὴ χέρας προσαρμόσασ’ ἐμοῖς ἐν ἀγκῶσι τέκνα θῶμαι . 
Ἄδραστος ἔχεις ἔχεις . 
Χορός πημάτων γ’ ἅλις βάρος . 
Ἄδραστος αἰαῖ . 
Χορός τοῖς τεκοῦσι δ’ οὐ λέγεις ; 
Ἄδραστος ἀίετέ μου . 
Χορός στένεις ἐπ’ ἀμφοῖν ἄχη . 
Ἄδραστος εἴθε με Καδμείων ἔναρον στίχες ἐν κονίαισιν . 
Χορός ἐμὸν δὲ μήποτ’ ἐζύγη δέμας ἐς ἀνδρὸς εὐνάν . 
Ἄδραστος ἴδετε κακῶν πέλαγος , ὦ ματέρες τάλαιναι τέκνων . 
Χορός κατὰ μὲν ὄνυξιν ἠλοκίσμεθ’ , ἀμφὶ δὲ σποδὸν κάρᾳ κεχύμεθα . 
Ἄδραστος ἰὼ ἰώ μοί μοι · 
κατά με πέδον γᾶς ἕλοι , διὰ δὲ θύελλα σπάσαι , πυρός τε φλογμὸς ὁ Διὸς ἐν κάρᾳ πέσοι . 
Χορός πικροὺς ἐσεῖδες γάμους , πικρὰν δὲ Φοίβου φάτιν · 
ἔρημά σ’ ἁ πολύστονος Οἰδιπόδα δώματα λιποῦσ’ ἦλθ’ Ἐρινύς . 
Θησεύς μέλλων σ’ ἐρωτᾶν , ἡνίκ’ ἐξήντλεις στρατῷ γόους , ἀφήσω · τοὺς ἐκεῖ μὲν ἐκλιπὼν εἴασα μύθους , νῦν δ’ Ἄδραστον εἰσορῶ · 
πόθεν ποθ’ οἵδε διαπρεπεῖς εὐψυχίᾳ θνητῶν ἔφυσαν ; 
εἰπέ γ’ ὡς σοφώτερος νέοισιν ἀστῶν τῶνδ’ · ἐπιστήμων γὰρ εἶ . 
εἶδον γὰρ αὐτῶν κρείσσον’ ἢ λέξαι λόγῳ τολμήμαθ’ , οἷς ἤλπιζον αἱρήσειν πόλιν . 
ἓν δ’ οὐκ ἐρήσομαί σε , μὴ γέλωτ’ ὄφλω , ὅτῳ ξυνέστη τῶνδ’ ἕκαστος ἐν μάχῃ ἢ τραῦμα λόγχης πολεμίων ἐδέξατο . 
κενοὶ γὰρ οὗτοι τῶν τ’ ἀκουόντων λόγοι καὶ τοῦ λέγοντος , ὅστις ἐν μάχῃ βεβὼς λόγχης ἰούσης πρόσθεν ὀμμάτων πυκνῆς σαφῶς ἀπήγγειλ’ ὅστις ἐστὶν ἁγαθός . 
οὐκ ἂν δυναίμην οὔτ’ ἐρωτῆσαι τάδε οὔτ’ αὖ πιθέσθαι τοῖσι τολμῶσιν λέγειν · 
μόλις γὰρ ἄν τις αὐτὰ τἀναγκαῖ’ ὁρᾶν δύναιτ’ ἂν ἑστὼς πολεμίοις ἐναντίος . 
Ἄδραστος ἄκουε δή νυν · καὶ γὰρ οὐκ ἄκοντί μοι δίδως ἔπαινον ὧν ἔγωγε βούλομαι φίλων ἀληθῆ καὶ δίκαῑ εἰπεῖν πέρι . 
ὁρᾷς τὸν ἁβρόν , οὗ βέλος διέπτατο ; 
Καπανεὺς ὅδ’ ἐστίν · ᾧ βίος μὲν ἦν πολύς , ἥκιστα δ’ ὄλβῳ γαῦρος ἦν · φρόνημα δὲ οὐδέν τι μεῖζον εἶχεν ἢ πένης ἀνήρ , φεύγων τραπέζαις ὅστις ἐξογκοῖτ’ ἄγαν τἀρκοῦντ’ ἀτίζων · οὐ γὰρ ἐν γαστρὸς βορᾷ τὸ χρηστὸν εἶναι , μέτρια δ’ ἐξαρκεῖν ἔφη . 
φίλοις τ’ ἀληθὴς ἦν φίλος , παροῦσί τε καὶ μὴ παροῦσιν · ὧν ἀριθμὸς οὐ πολύς . 
ἀψευδὲς ἦθος , εὐπροσήγορον στόμα , ἄκραντον οὐδὲν οὔτ’ ἐς οἰκέτας ἔχων οὔτ’ ἐς πολίτας . 
τὸν δὲ δεύτερον λέγω 
Ἐτέοκλον , ἄλλην χρηστότητ’ ἠσκηκότα · 
νεανίας ἦν τῷ βίῳ μὲν ἐνδεής , πλείστας δὲ τιμὰς ἔσχ’ ἐν Ἀργείᾳ χθονί . 
φίλων δὲ χρυσὸν πολλάκις δωρουμένων οὐκ εἰσεδέξατ’ οἶκον ὥστε τοὺς τρόπους δούλους παρασχεῖν χρημάτων ζευχθεὶς ὕπο . 
τοὺς δ’ ἐξαμαρτάνοντας , οὐχὶ τὴν πόλιν ἤχθαιρ’ · ἐπεί τοι κοὐδὲν αἰτία πόλις κακῶς κλύουσα διὰ κυβερνήτην κακόν . 
ὁ δ’ αὖ τρίτος τῶνδ’ Ἱππομέδων τοιόσδ’ ἔφυ · 
παῖς ὢν ἐτόλμησ’ εὐθὺς οὐ πρὸς ἡδονὰς 
Μουσῶν τραπέσθαι πρὸς τὸ μαλθακὸν βίου , ἀγροὺς δὲ ναίων , σκληρὰ τῇ φύσει διδοὺς ἔχαιρε πρὸς τἀνδρεῖον , ἔς τ’ ἄγρας ἰὼν ἵπποις τε χαίρων τόξα τ’ ἐντείνων χεροῖν , πόλει παρασχεῖν σῶμα χρήσιμον θέλων . 
ὁ τῆς κυναγοῦ δ’ ἄλλος Ἀταλάντης γόνος 
[παῖς] 
Παρθενοπαῖος , εἶδος ἐξοχώτατος , 
Ἀρκὰς μὲν ἦν , ἐλθὼν δ’ ἐπ’ Ἰνάχου ῥοὰς παιδεύεται κατ’ Ἄργος . 
ἐκτραφεὶς δ’ ἐκεῖ πρῶτον μέν , ὡς χρὴ τοὺς μετοικοῦντας ξένους , λυπηρὸς οὐκ ἦν οὐδ’ ἐπίφθονος πόλει οὐδ’ ἐξεριστὴς τῶν λόγων , ὅθεν βαρὺς μάλιστ’ ἂν εἴη δημότης τε καὶ ξένος . 
λόχοις δ’ ἐνεστὼς ὥσπερ Ἀργεῖος γεγὼς ἤμυνε χώρᾳ , χὡπότ’ εὖ πράσσοι πόλις , ἔχαιρε , λυπρῶς δ’ ἔφερεν , εἴ τι δυστυχοῖ . 
πολλοὺς δ’ ἐραστὰς κἀπὸ θηλειῶν ὅσας ἔχων ἐφρούρει μηδὲν ἐξαμαρτάνειν . 
Τυδέως δ’ ἔπαινον ἐν βραχεῖ θήσω μέγαν · 
[οὐκ ἐν λόγοις ἦν λαμπρός , ἀλλ’ ἐν ἀσπίδι δεινὸς σοφιστής , πολλά τ’ ἐξευρεῖν σοφά.] 
[γνώμῃ δ’ ἀδελφοῦ Μελεάγρου λελειμμένος , ἴσον παρέσχεν ὄνομα διὰ τέχνης δορός , εὑρὼν ἀκριβῆ μουσικὴν ἐν ἀσπίδι · ] φιλότιμον ἦθος πλούσιον , φρόνημα δὲ ἐν τοῖσιν ἔργοις , οὐχὶ τοῖς λόγοις , ἴσον . 
ἐκ τῶνδε μὴ θαύμαζε τῶν εἰρημένων , 
Θησεῦ , πρὸ πύργων τούσδε τολμῆσαι θανεῖν . 
τὸ γὰρ τραφῆναι μὴ κακῶς αἰδῶ φέρει · 
αἰσχύνεται δὲ τἀγάθ’ ἀσκήσας ἀνὴρ κακὸς γενέσθαι πᾶς τις . 
ἡ δ’ εὐανδρία διδακτός , εἴπερ καὶ βρέφος διδάσκεται λέγειν ἀκούειν θ’ ὧν μάθησιν οὐκ ἔχει . 
ἃ δ’ ἂν μάθῃ τις , ταῦτα σῴζεσθαι φιλεῖ πρὸς γῆρας . 
οὕτω παῖδας εὖ παιδεύετε . 
Χορός ἰὼ τέκνον , δυστυχῆ σ’ ἔτρεφον , ἔφερον ὑφ’ ἥπατος πόνους ἐνεγκοῦσ’ ἐν ὠδῖσι · καὶ νῦν Ἅιδας τὸν ἐμὸν ἔχει μόχθον ἀθλίας , ἐγὼ δὲ γηροβοσκὸν οὐκ ἔχω , τεκοῦσ’ ἁ τάλαινα παῖδα . 
Θησεύς καὶ μὴν τὸν Οἰκλέους γε γενναῖον τόκον θεοὶ ζῶντ’ ἀναρπάσαντες ἐς μυχοὺς χθονὸς αὐτοῖς τεθρίπποις εὐλογοῦσιν ἐμφανῶς · 
τὸν Οἰδίπου τε παῖδα , Πολυνείκην λέγω , ἡμεῖς ἐπαινέσαντες οὐ ψευδοίμεθ’ ἄν . 
ξένος γὰρ ἦν μοι πρὶν λιπὼν Κάδμου πόλιν φυγῇ πρὸς Ἄργος διαβαλεῖν αὐθαίρετος . 
ἀλλ’ οἶσθ’ ὃ δρᾶσαι βούλομαι τούτων πέρι ; 
Ἄδραστος οὐκ οἶδα πλὴν ἕν , σοῖσι πείθεσθαι λόγοις . 
Θησεύς τὸν μὲν Διὸς πληγέντα Καπανέα πυρὶ . . . . 
Ἄδραστος ἦ χωρὶς ἱερὸν ὡς νεκρὸν θάψαι θέλεις ; 
Θησεύς ναί · τοὺς δέ γ’ ἄλλους πάντας ἐν μιᾷ πυρᾷ . 
Ἄδραστος ποῦ δῆτα θήσεις μνῆμα τῷδε χωρίσας ; 
Θησεύς αὐτοῦ παρ’ οἴκους τούσδε συμπήξας τάφον . 
Ἄδραστος οὗτος μὲν ἤδη δμωσὶν ἂν μέλοι πόνος . 
Θησεύς ἡμῖν δέ γ’ οἵδε · στειχέτω δ’ ἄχθη νεκρῶν . 
Ἄδραστος ἴτ’ , ὦ τάλαιναι μητέρες , τέκνων πέλας . 
Θησεύς ἥκιστ’ , Ἄδραστε , τοῦτο πρόσφορον λέγεις . 
Ἄδραστος πῶς ; 
τὰς τεκούσας οὐ χρεὼν ψαῦσαι τέκνων ; 
Θησεύς ὄλοιντ’ ἰδοῦσαι τούσδ’ ἂν ἠλλοιωμένους . 
Ἄδραστος πικρὰ γὰρ ὄψις αἷμα κὠτειλαὶ νεκρῶν . 
Θησεύς τί δῆτα λύπην ταῖσδε προσθεῖναι θέλεις ; 
Ἄδραστος νικᾷς . 
μένειν χρὴ τλημόνως · λέγει γὰρ εὖ 
Θησεύς · ὅταν δὲ τούσδε προσθῶμεν πυρί , ὀστᾶ προσάξεσθε . 
ὦ ταλαίπωροι βροτῶν , τί κτᾶσθε λόγχας καὶ κατ’ ἀλλήλων φόνους τίθεσθε ; 
παύσασθ’ , ἀλλὰ λήξαντες πόνων ἄστη φυλάσσεθ’ ἥσυχοι μεθ’ ἡσύχων . 
σμικρὸν τὸ χρῆμα τοῦ βίου · τοῦτον δὲ χρὴ ὡς ῥᾷστα καὶ μὴ σὺν πόνοις διεκπερᾶν . 
Χορός οὐκέτ’ εὔτεκνος , οὐκέτ’ εὔ‐ παις , οὐδ’ εὐτυχίας μέτε‐ στίν μοι κουροτόκοις ἐν Ἀργείαις · 
οὐδ’ Ἄρτεμις λοχία προσφθέγξαιτ’ ἂν τὰς ἀτέκνους . 
δυσαίων δ’ ὁ βίος , πλαγκτὰ δ’ ὡσεί τις νεφέλα πνευμάτων ὑπὸ δυσχίμων ἀίσσω . 
Χορός ἑπτὰ ματέρες ἑπτὰ κού‐ ρους ἐγεινάμεθ’ αἱ ταλαί‐ πωροι κλεινοτάτους ἐν Ἀργείοις · 
καὶ νῦν ἄπαις ἄτεκνος γηράσκω δυστανοτάτως , οὔτ’ ἐν φθιμένοις οὔτ’ ἐν ζωοῖσιν †ἀριθμουμένη† , χωρὶς δή τινα τῶνδ’ ἔχουσα μοῖραν . 
Χορός ὑπολελειμμένα μοι δάκρυα · 
μέλεα παιδὸς ἐν οἴκοις κεῖται μνήματα , πένθιμοι κουραὶ καὶ στέφανοι κόμας , 
<λοιβαί τε νεκύων φθιμένων , > ἀοιδαί θ’ ἃς χρυσοκόμας 
Ἀπόλλων οὐκ ἐνδέχεται · 
γόοισι δ’ ὀρθρευομένα δάκρυσι νοτερὸν ἀεὶ πέπλων πρὸς στέρνῳ πτύχα τέγξω . 
Χορός καὶ μὴν θαλάμας τάσδ’ ἐσορῶ δὴ 
Καπανέως ἤδη τύμβον θ’ ἱερὸν μελάθρων τ’ ἐκτὸς 
Θησέως ἀναθήματα νεκροῖς , κλεινήν τ’ ἄλοχον τοῦ καπφθιμένου τοῦδε κεραυνῷ πέλας Εὐάδνην , ἣν Ἶφις ἄναξ παῖδα φυτεύει . 
τί ποτ’ αἰθερίαν ἕστηκε πέτραν , ἣ τῶνδε δόμων ὑπερακρίζει , τήνδ’ ἐμβαίνουσα κέλευθον ; 
Εὐάδνη τί φέγγος , τίν’ αἴγλαν ἐδίφρευε τόθ’ ἅλιος σελάνα τε κατ’ αἰθέρα , 
†λαμπάδ’ ἵν’ ὠκυθόαι νύμφαι† , ἱππεύουσι δῑ ὀρφναίας , ἁνίκα <γάμων> 
γάμων τῶν ἐμῶν πόλις Ἄργους ἀοιδάς , εὐδαιμονίας , ἐπύργωσε καὶ γαμέτα χαλκεοτευχοῦς , αἰαῖ , Καπανέως . 
πρός σ’ ἔβαν δρομὰς ἐξ ἐμῶν οἴκων ἐκβακχευσαμένα , πυρᾶς φῶς τάφον τε βατεύσουσα τὸν αὐτόν , ἐς Ἅιδαν καταλύσουσ’ ἔμμοχθον βίοτον αἰῶνός τε πόνους · 
ἥδιστος γάρ τοι θάνατος συνθνῄσκειν θνῄσκουσι φίλοις , εἰ δαίμων τάδε κραίνοι . 
Χορός καὶ μὴν ὁρᾷς τήνδ’ ἧς ἐφέστηκας πέλας πυράν , Διὸς θησαυρόν , ἔνθ’ ἔνεστι σὸς πόσις δαμασθεὶς λαμπάσιν κεραυνίοις . 
Εὐάδνη ὁρῶ δὴ τελευτάν , ἵν’ ἕστακα · τύχα δέ μοι ξυνάπτοι ποδός · ἀλλὰ τᾶς εὐκλεΐας χάριν ἔνθεν ὁρ‐ μάσω τᾶσδ’ ἀπὸ πέτρας πη‐ δήσασα πυρὸς ἔσω , σῶμά τ’ αἴθοπι φλογμῷ πόσει συμμείξασα , φίλον χρῶτα χρωτὶ πέλας θεμένα , 
Φερσεφονείας ἥξω θαλάμους , σὲ τὸν θανόντ’ οὔποτ’ ἐμᾷ προδοῦσα ψυχᾷ κατὰ γᾶς . 
ἴτω φῶς γάμοι τε · 
ἴθ’ αἵτινες εὐναὶ δικαίων ὑμεναίων ἐν Ἄργει φανῶσιν τέκνοις · ὅσιος δ’ 
<ὅσιος> 
εὐναῖος γαμέτας συντηχθεὶς αὔραις ἀδόλοις γενναίας [ψυχᾶς] 
ἀλόχοιο . 
Χορός καὶ μὴν ὅδ’ αὐτὸς σὸς πατὴρ βαίνει πέλας γεραιὸς Ἶφις ἐς νεωτέρους λόγους , οὓς οὐ κατειδὼς πρόσθεν ἀλγήσει κλύων . 
Ἶφις ὦ δυστάλαιναι , δυστάλας δ’ ἐγὼ γέρων , ἥκω διπλοῦν πένθημ’ ὁμαιμόνων ἔχων , τὸν μὲν θανόντα παῖδα Καδμείων δορὶ 
Ἐτέοκλον ἐς γῆν πατρίδα ναυσθλώσων νεκρόν , ζητῶν τ’ ἐμὴν παῖδ’ , ἣ δόμων ἐξώπιος βέβηκε πηδήσασα Καπανέως δάμαρ , θανεῖν ἐρῶσα σὺν πόσει . 
χρόνον μὲν οὖν τὸν πρόσθ’ ἐφρουρεῖτ’ ἐν δόμοις · ἐπεὶ δ’ ἐγὼ φυλακὰς ἀνῆκα τοῖς παρεστῶσιν κακοῖς , βέβηκεν . 
ἀλλὰ τῇδέ νιν δοξάζομεν μάλιστ’ ἂν εἶναι · φράζετ’ εἰ κατείδετε . 
Εὐάδνη τί τάσδ’ ἐρωτᾷς ; 
ἥδ’ ἐγὼ πέτρας ἔπι ὄρνις τις ὡσεὶ Καπανέως ὑπὲρ πυρᾶς δύστηνον αἰώρημα κουφίζω , πάτερ . 
Ἶφις τέκνον , τίς αὔρα ; 
τίς στόλος ; 
τίνος χάριν δόμων ὑπεκβᾶσ’ ἦλθες ἐς τήνδε χθόνα ; 
Εὐάδνη ὀργὴν λάβοις ἂν τῶν ἐμῶν βουλευμάτων κλύων · ἀκοῦσαι δ’ οὔ σε βούλομαι , πάτερ . 
Ἶφις τί δ’ ; 
οὐ δίκαιον πατέρα τὸν σὸν εἰδέναι ; 
Εὐάδνη κριτὴς ἂν εἴης οὐ σοφὸς γνώμης ἐμῆς . 
Ἶφις σκευῇ δὲ τῇδε τοῦ χάριν κοσμεῖς δέμας ; 
Εὐάδνη θέλει τι κλεινὸν οὗτος ὁ στολμός , πάτερ . 
Ἶφις ὡς οὐκ ἐπ’ ἀνδρὶ πένθιμος πρέπεις ὁρᾶν . 
Εὐάδνη ἐς γάρ τι πρᾶγμα νεοχμὸν ἐσκευάσμεθα . 
Ἶφις κἄπειτα τύμβῳ καὶ πυρᾷ φαίνῃ πέλας ; 
Εὐάδνη ἐνταῦθα γὰρ δὴ καλλίνικος ἔρχομαι . 
Ἶφις νικῶσα νίκην τίνα ; 
μαθεῖν χρῄζω σέθεν . 
Εὐάδνη πάσας γυναῖκας ἃς δέδορκεν ἥλιος . 
Ἶφις ἔργοις Ἀθάνας ἢ φρενῶν εὐβουλίᾳ ; 
Εὐάδνη ἀρετῇ · πόσει γὰρ συνθανοῦσα κείσομαι . 
Ἶφις τί φῄς ; 
τί τοῦτ’ αἴνιγμα σημαίνεις σαθρόν ; 
Εὐάδνη ᾄσσω θανόντος Καπανέως τήνδ’ ἐς πυράν . 
Ἶφις ὦ θύγατερ , οὐ μὴ μῦθον ἐς πολλοὺς ἐρεῖς . 
Εὐάδνη τοῦτ’ αὐτὸ χρῄζω , πάντας Ἀργείους μαθεῖν . 
Ἶφις ἀλλ’ οὐδέ τοί σοι πείσομαι δρώσῃ τάδε . 
Εὐάδνη ὅμοιον · οὐ γὰρ μὴ κίχῃς μ’ ἑλὼν χερί . 
καὶ δὴ παρεῖται σῶμα — 
σοὶ μὲν οὐ φίλον , ἡμῖν δὲ καὶ τῷ συμπυρουμένῳ πόσει . 
Χορός ἰώ , γύναι , δεινὸν ἔργον ἐξειργάσω . 
Ἶφις ἀπωλόμην δύστηνος , Ἀργείων κόραι . 
Χορός ἒ ἔ , σχέτλια τάδε παθών , τὸ πάντολμον ἔργον ὄψῃ τάλας . 
Ἶφις οὐκ ἄν τιν’ εὕροιτ’ ἄλλον ἀθλιώτερον . 
Χορός ἰὼ τάλας · 
μετέλαχες τύχας Οἰδιπόδα , γέρον , μέρος καὶ σὺ <καὶ> 
πόλις ἐμὰ τλάμων . 
Ἶφις οἴμοι · τί δὴ βροτοῖσιν οὐκ ἔστιν τόδε , νέους δὶς εἶναι καὶ γέροντας αὖ πάλιν ; 
ἀλλ’ ἐν δόμοις μὲν ἤν τι μὴ καλῶς ἔχῃ , γνώμαισιν ὑστέραισιν ἐξορθούμεθα , αἰῶνα δ’ οὐκ ἔξεστιν . 
εἰ δ’ ἦμεν νέοι δὶς καὶ γέροντες , εἴ τις ἐξημάρτανε , διπλοῦ βίου λαχόντες ἐξωρθούμεθ’ ἄν . 
ἐγὼ γὰρ ἄλλους εἰσορῶν τεκνουμένους παίδων ἐραστὴς ἦ πόθῳ τ’ ἀπωλλύμην . 
†εἰ δ’ ἐς τόδ’ ἦλθον κἀξεπειράθην τέκνων οἷον στέρεσθαι πατέρα γίγνεται τέκνων , οὐκ ἄν ποτ’ ἐς τόδ’ ἦλθον εἰς ὃ νῦν κακόν · † ὅστις φυτεύσας καὶ νεανίαν τεκὼν ἄριστον , εἶτα τοῦδε νῦν στερίσκομαι . 
εἶἑν · τί δὴ χρὴ τὸν ταλαίπωρόν με δρᾶν ; 
στείχειν πρὸς οἴκους ; 
κᾆτ’ ἐρημίαν ἴδω πολλῶν μελάθρων , ἀπορίαν τ’ ἐμῷ βίῳ ; 
ἢ πρὸς μέλαθρα τοῦδε Καπανέως μόλω ; 
ἥδιστα πρίν γε δῆθ’ , ὅτ’ ἦν παῖς ἥδε μοι . 
ἀλλ’ οὐκέτ’ ἔστιν , ἥ γ’ ἐμὴν γενειάδα προσήγετ’ αἰεὶ στόματι καὶ κάρα τόδε κατεῖχε χειρί · πατρὶ δ’ οὐδὲν †ἥδιον† γέροντι θυγατρός · ἀρσένων δὲ μείζονες ψυχαί , γλυκεῖαι δ’ ἧσσον ἐς θωπεύματα . 
οὐχ ὡς τάχιστα δῆτά μ’ ἄξετ’ ἐς δόμους ; 
σκότῳ δὲ δώσετ’ · ἔνθ’ ἀσιτίαις ἐμὸν δέμας γεραιὸν συντακεὶς ἀποφθερῶ . 
τί μ’ ὠφελήσει παιδὸς ὀστέων θιγεῖν ; 
ὦ δυσπάλαιστον γῆρας , ὡς μισῶ σ’ ἔχων , μισῶ δ’ ὅσοι χρῄζουσιν ἐκτείνειν βίον , βρωτοῖσι καὶ ποτοῖσι καὶ μαγεύμασι παρεκτρέποντες ὀχετὸν ὥστε μὴ θανεῖν · 
οὓς χρῆν , ἐπειδὰν μηδὲν ὠφελῶσι γῆν , θανόντας ἔρρειν κἀκποδὼν εἶναι νέοις . 
Χορός ἰὼ <ἰώ · > τάδε δὴ παίδων †καὶ δὴ† 
φθιμένων ὀστᾶ φέρεται . 
λάβετ’ , ἀμφίπολοι , γραίας ἀμενοῦς — 
οὐ γὰρ ἔνεστιν ῥώμη παίδων ὑπὸ πένθους — πολλοῦ τε χρόνου ζώσης μέτρα δὴ καταλειβομένης τ’ ἄλγεσι πολλοῖς . 
τί γὰρ ἂν μεῖζον τοῦδ’ ἔτι θνητοῖς πάθος ἐξεύροις ἢ τέκνα θανόντ’ ἐσιδέσθαι ; 
Παῖδες φέρω φέρω , τάλαινα μᾶτερ , ἐκ πυρὸς πατρὸς μέλη , βάρος μὲν οὐκ ἀβριθὲς ἀλγέων ὕπερ , ἐν δ’ ὀλίγῳ τἀμὰ πάντα συνθείς . 
Χορός ἰὼ ἰώ , πᾶ φέρεις δάκρυα φίλᾳ ματρὶ τῶν ὀλωλότων ; 
σποδοῦ τε πλῆθος ὀλίγον ἀντὶ σωμάτων εὐδοκίμων δήποτ’ ἐν Μυκήναις ; 
Παῖδες ἄπαις , ἄπαις · 
ἐγὼ δ’ ἔρημος ἀθλίου πατρὸς τάλας ἔρημον οἶκον ὀρφανεύσομαι λαβών , οὐ πατρὸς ἐν χερσὶ τοῦ τεκόντος . 
Χορός ἰὼ ἰώ · 
ποῦ δὲ πόνος ἐμῶν τέκνων , ποῦ λοχευμάτων χάρις ; 
τροφαί τε ματρὸς ἄυπνά τ’ ὀμμάτων τέλη , καὶ φίλιαι προσβολαὶ προσώπων ; 
Παῖδες βεβᾶσιν , οὐκέτ’ εἰσίν · οἴμοι πάτερ · 
βεβᾶσιν . 
Χορός αἰθὴρ ἔχει νιν ἤδη , πυρὸς τετακότας σποδῷ · 
ποτανοὶ δ’ ἤνυσαν τὸν Ἅιδαν . 
Παῖδες πάτερ , μῶν σῶν κλύεις τέκνων γόους ; 
ἆρ’ ἀσπιδοῦχος ἔτι ποτ’ ἀντιτάσσομαι σὸν φόνον — 
εἰ γὰρ γένοιτο — 
τεκνῶν ; 
Παῖδες ἔτ’ ἂν θεοῦ θέλοντος ἔλθοι δίκα πατρῷος · 
Χορός οὔπω κακὸν τόδ’ εὕδει . 
αἰαῖ γόων · ἅλις τύχας , ἅλις δ’ ἀλγέων ἐμοὶ πάρεστι . 
Παῖδες ἔτ’ Ἀσωποῦ με δέξεται γάνος χαλκέοις ἐν ὅπλοις Δαναϊδῶν στρατηλάταν , τοῦ φθιμένου πατρὸς ἐκδικαστάν . 
Παῖδες ἔτ’ εἰσορᾶν σε , πάτερ , ἐπ’ ὀμμάτων δοκῶ . . . 
Χορός φίλον φίλημα παρὰ γένυν τιθέντα σόν . 
Παῖδες λόγων δὲ παρακέλευσμα σῶν ἀέρι φερόμενον οἴχεται . 
Χορός δυοῖν δ’ ἄχη , ματρί τ’ ἔλιπεν — σέ τ’ οὔποτ’ ἄλγη πατρῷα λείψει . 
Παῖδες ἔχω τοσόνδε βάρος ὅσον μ’ ἀπώλεσεν . 
Χορός φέρ’ , ἀμφὶ μαστὸν ὑποβάλω <φίλαν> 
σποδόν . 
Παῖδες ἔκλαυσα τόδε κλύων ἔπος στυγνότατον · ἔθιγέ μου φρενῶν . 
Χορός ὦ τέκνον , ἔβας · οὐκέτι φίλον φίλας ἄγαλμ’ ὄψομαί σε ματρός . 
Θησεύς 
Ἄδραστε καὶ γυναῖκες Ἀργεῖαι γένος , ὁρᾶτε παῖδας τούσδ’ ἔχοντας ἐν χεροῖν πατέρων ἀρίστων σώμαθ’ ὧν ἀνειλόμην · 
τούτοις ἐγώ σφε καὶ πόλις δωρούμεθα . 
ὑμᾶς δὲ τῶνδε χρὴ χάριν μεμνημένους σῴζειν , ὁρῶντας ὧν ἐκύρσατ’ ἐξ ἐμοῦ , παισίν θ’ ὑπειπεῖν τούσδε τοὺς αὐτοὺς λόγους , τιμᾶν πόλιν τήνδ’ , ἐκ τέκνων ἀεὶ τέκνοις μνήμην παραγγέλλοντας ὧν ἐκύρσατε . 
Ζεὺς δὲ ξυνίστωρ οἵ τ’ ἐν οὐρανῷ θεοὶ οἵων ὑφ’ ἡμῶν στείχετ’ ἠξιωμένοι . 
Ἄδραστος 
Θησεῦ , ξύνισμεν πάνθ’ ὅσ’ Ἀργείαν χθόνα δέδρακας ἐσθλὰ δεομένην εὐεργετῶν , χάριν τ’ ἀγήρων ἕξομεν · γενναῖα γὰρ παθόντες ὑμᾶς ἀντιδρᾶν ὀφείλομεν . 
Θησεύς τί δῆτ’ ἔθ’ ὑμῖν ἄλλ’ ὑπουργῆσαί με χρή ; 
Ἄδραστος χαῖρ’ · ἄξιος γὰρ καὶ σὺ καὶ πόλις σέθεν . 
Θησεύς ἔσται τάδ’ · ἀλλὰ καὶ σὺ τῶν αὐτῶν τύχοις . 
Ἀθήνα ἄκουε , Θησεῦ , τούσδ’ Ἀθηναίας λόγους , ἃ χρή σε δρᾶσαι , δρῶντα δ’ ὠφελεῖν τάδε . 
μὴ δῷς τάδ’ ὀστᾶ τοῖσδ’ ἐς Ἀργείαν χθόνα παισὶν κομίζειν ῥᾳδίως οὕτω μεθείς , ἀλλ’ ἀντὶ τῶν σῶν καὶ πόλεως μοχθημάτων πρῶτον λάβ’ ὅρκον . 
τόνδε δ’ ὀμνύναι χρεὼν 
Ἄδραστον · οὗτος κύριος , τύραννος ὤν , πάσης ὑπὲρ γῆς Δαναϊδῶν ὁρκωμοτεῖν . 
ὁ δ’ ὅρκος ἔσται , μήποτ’ Ἀργείους χθόνα ἐς τήνδ’ ἐποίσειν πολέμιον παντευχίαν , ἄλλων τ’ ἰόντων ἐμποδὼν θήσειν δόρυ . 
ἢν δ’ ὅρκον ἐκλιπόντες ἔλθωσιν , πάλιν κακῶς ὀλέσθαι πρόστρεπ’ Ἀργείων χθόνα . 
ἐν ᾧ δὲ τέμνειν σφάγια χρή σ’ , ἄκουέ μου . 
ἔστιν τρίπους σοι χαλκόπους ἔσω δόμων , ὃν Ἰλίου ποτ’ ἐξαναστήσας βάθρα σπουδὴν ἐπ’ ἄλλην Ἡρακλῆς ὁρμώμενος στῆσαί σ’ ἐφεῖτο Πυθικὴν πρὸς ἐσχάραν . 
ἐν τῷδε λαιμοὺς τρεῖς τριῶν μήλων τεμὼν ἔγγραψον ὅρκους τρίποδος ἐν κοίλῳ κύτει , κἄπειτα σῴζειν θεῷ δὸς ᾧ Δελφῶν μέλει , μνημεῖά θ’ ὅρκων μαρτύρημά θ’ Ἑλλάδι . 
ᾗ δ’ ἂν διοίξῃς σφάγια καὶ τρώσῃς φόνον ὀξύστομον μάχαιραν ἐς γαίας μυχοὺς κρύψον παρ’ αὐτὰς ἑπτὰ πυρκαιὰς νεκρῶν · 
φόβον γὰρ αὐτοῖς , ἤν ποτ’ ἔλθωσιν πόλιν , δειχθεῖσα θήσει καὶ κακὸν νόστον πάλιν . 
δράσας δὲ ταῦτα πέμπε γῆς ἔξω νεκρούς . 
τεμένη δ’ , ἵν’ αὐτῶν σώμαθ’ ἡγνίσθη πυρί , μέθες παρ’ αὐτὴν τρίοδον Ἰσθμίας θεοῦ · 
σοὶ μὲν τάδ’ εἶπον · παισὶ δ’ Ἀργείων λέγω · 
πορθήσεθ’ ἡβήσαντες Ἰσμηνοῦ πόλιν , πατέρων θανόντων ἐκδικάζοντες φόνον , σύ τ’ ἀντὶ πατρός , Αἰγιαλεῦ , στρατηλάτης νέος καταστάς , παῖς τ’ ἀπ’ Αἰτωλῶν μολὼν 
Τυδέως , ὃν ὠνόμαζε Διομήδην πατήρ . 
ἀλλ’ οὐ φθάνειν χρὴ συσκιάζοντας γένυν καὶ χαλκοπληθῆ Δαναϊδῶν ὁρμᾶν στρατὸν ἑπτάστολον πύργωμα Καδμείων ἔπι · 
πικροὶ γὰρ αὐτοῖς ἥξετ’ , ἐκτεθραμμένοι σκύμνοι λεόντων , πόλεος ἐκπορθήτορες . 
κοὐκ ἔστιν ἄλλως · Ἔκγονοι δ’ ἀν’ Ἑλλάδα κληθέντες ᾠδὰς ὑστέροισι θήσετε · 
τοῖον στράτευμα σὺν θεῷ πορεύσετε . 
Θησεύς δέσποιν’ Ἀθάνα , πείσομαι λόγοισι σοῖς · 
σὺ γάρ μ’ ἀνορθοῖς , ὥστε μὴ ’ξαμαρτάνειν · 
καὶ τόνδ’ ἐν ὅρκοις ζεύξομαι · μόνον σύ με ἐς ὀρθὸν ἵστη · σοῦ γὰρ εὐμενοῦς πόλει οὔσης τὸ λοιπὸν ἀσφαλῶς οἰκήσομεν . 
Χορός στείχωμεν , Ἄδρασθ’ , ὅρκια δῶμεν τῷδ’ ἀνδρὶ πόλει τ’ · ἄξια δ’ ἡμῖν προμεμοχθήκασι σέβεσθαι .
