φραγμεντα λιβρι ιχ 
ἦν δὲ 
καὶ Σόλων πατρὸς μὲν Ἐξηκεστίδου , τὸ γένος ἐκ Σαλαμῖνος τῆς 
Ἀττικῆς , σοφίᾳ δὲ καὶ παιδείᾳ πάντας τοὺς καθ’ ἑαυτὸν 
ὑπερβεβληκώς . 
φύσει δὲ πρὸς ἀρετὴν τῶν ἄλλων πολὺ διαφέρων 
ἐζήλωσεν ἀρετὴν ἐπαινουμένην · πᾶσι γὰρ τοῖς μαθήμασι πολὺν χρόνον 
ἐνδιατρίψας ἀθλητὴς ἐγένετο πάσης ἀρετῆς . 
κατὰ μὲν γὰρ τὴν τοῦ παιδὸς ἡλικίαν παιδευταῖς 
ἐχρήσατο τοῖς ἀρίστοις , ἀνδρωθεὶς δὲ συνδιέτριψε τοῖς μεγίστην 
ἔχουσι δύναμιν ἐπὶ φιλοσοφίᾳ . 
διὸ καὶ τούτοις ὁμιλῶν καὶ 
συνδιατρίβων ὠνομάσθη μὲν εἷς τῶν ἑπτὰ σοφῶν καὶ τὸ πρωτεῖον τῆς 
συνέσεως οὐ μόνον παρὰ τούτοις τοῖς ἀνδράσιν , ἀλλὰ καὶ παρὰ πᾶσι 
τοῖς θαυμαζομένοις ἀπηνέγκατο . 
ὅτι ὁ αὐτὸς Σόλων , ἐν τῇ νομοθεσίᾳ μεγάλην 
δόξαν περιποιησάμενος , ἐν ταῖς ἰδιωτικαῖς ὁμιλίαις καὶ ἀποκρίσεσιν , 
ἔτι δὲ συμβουλίαις , θαυμαστὸς ἐτύγχανε διὰ τὴν ἐν παιδείᾳ προκοπήν . 
ὅτι ὁ 
αὐτὸς Σόλων , τὴν ὅλην ἀγωγὴν τῆς πόλεως ἐχούσης Ἰωνικήν , καὶ 
διὰ τὴν τρυφὴν καὶ τὴν ῥᾳστώνην ἐκτεθηλυμμένων τῶν ἀνθρώπων , 
μετέθηκε τῇ συνηθείᾳ πρὸς ἀρετὴν καὶ ζῆλον τῶν ἀνδρείων πράξεων . 
διὸ τῇ τούτου νομοθεσίᾳ καθοπλισθέντες τὰς ψυχὰς Ἁρμόδιος καὶ 
Ἀριστογείτων καταλύειν ἐπεχείρησαν τὴν τῶν Πεισιστρατιδῶν 
ἀρχήν.ξονστ . 
εχξ . 
2 (1) , π. 217 . 
ὅτι 
Κροῖσος ὁ Λυδῶν βασιλεὺς μεγάλας κεκτημένος δυνάμεις καὶ πολὺν ἐκ 
παρασκευῆς σεσωρευκὼς ἄργυρόν τε καὶ χρυσόν , μετεπέμπετο τῶν Ἑλλήνων 
τοὺς σοφωτάτους , καὶ συνδιατρίβων αὐτοῖς μετὰ πολλῶν δώρων ἐξέπεμψε 
καὶ αὐτὸς πρὸς ἀρετὴν ὠφελεῖτο πολλά . 
ποτὲ δὲ τοῦτον μεταπεμψάμενος 
καὶ τὰς δυνάμεις καὶ τὸν πλοῦτον ἐπιδειξάμενος , ἠρώτησεν εἴ τις 
ἕτερος αὐτῷ δοκεῖ μακαριώτερος εἶναι . 
ὁ δὲ Σόλων τῇ συνήθει τοῖς φιλοσόφοις χρησάμενος παρρησίᾳ ἔφη 
μηδένα τῶν ζώντων εἶναι μακάριον · τὸν γὰρ ἐπ’ εὐδαιμονίᾳ 
πεφρονηματισμένον καὶ δοκοῦντα τὴν τύχην ἔχειν συνεργὸν μὴ γινώσκειν 
εἰ διαμενεῖ μετ’ αὐτοῦ μέχρι τῆς ἐσχάτης . 
σκοπεῖν οὖν ἔφησε δεῖν 
τὴν τοῦ βίου τελευτὴν καὶ τὸν διευτυχήσαντα τότε προσηκόντως λέγειν 
μακάριον . 
ὁ δὲ Κροῖσος ὕστερον 
γενόμενος αἰχμάλωτος ὑπὸ Κύρου καὶ μέλλων ἐπὶ μεγάλῃ πυρᾷ 
κατακαίεσθαι , τῆς Σόλωνος ἀποφάσεως ἐμνημόνευσεν . 
διὸ καὶ τοῦ πυρὸς 
ἤδη περιφλέγοντος ἀνεβόα συνεχῶς τὸ τοῦ Σόλωνος ὄνομα . 
ὁ δὲ Κῦρος προσπέμψας τοὺς πευσομένους , τίς ἡ 
συνεχής ἐστι τοῦ Σόλωνος ὀνομασία , μαθὼν τἀληθὲς μετέπεσε τοῖς 
λογισμοῖς καὶ νομίσας τὴν ἀπόκρισιν τοῦ Σόλωνος ἀληθινὴν εἶναι τῆς 
μὲν ὑπερηφανείας ἀπανίστατο , τὴν δὲ πυρὰν κατασβέσας ἔσωσε τὸν 
Κροῖσον καὶ τὸ λοιπὸν ἕνα τῶν φίλων κατηρίθμησεν.ξφ . 
φραγ . 
34 . 
ὅτι ὁ Σόλων 
ἡγεῖτο τοὺς μὲν πύκτας καὶ σταδιεῖς καὶ τοὺς ἄλλους ἀθλητὰς μηδὲν 
ἀξιόλογον συμβάλλεσθαι ταῖς πόλεσι πρὸς σωτηρίαν , τοὺς δὲ φρονήσει 
καὶ ἀρετῇ διαφέροντας μόνους δύνασθαι τὰς πατρίδας ἐν τοῖς κινδύνοις 
διαφυλάττειν . 
ὅτι περὶ τοῦ χρυσοῦ τρίποδος 
ἀμφισβητήσεως οὔσης ἡ Πυθία ἔχρησεν οὕτως · 
ἔκγονε Μιλήτου , τρίποδος πέρι Φοῖβον ἐρωτᾷς ; 
ὃς σοφίᾳ πρῶτος πάντων , τούτου τρίποδ’ αὐδῶ . 
οἱ δέ φασιν ἄλλως ὅτι πολέμου γενομένου τοῖς Ἴωσι πρὸς 
ἀλλήλους , καὶ τοῦ τρίποδος παρὰ σαγηνέων ἀνενεχθέντος , ἐπερωτῆσαι 
τὸν θεὸν περὶ τῆς καταλύσεως τοῦ πολέμου . 
ἡ δὲ ἔφη , 
οὔποτε μὴ λήξῃ πόλεμος Μερόπων καὶ Ἰώνων , 
πρὶν τρίποδα χρύσειον , ὃν Ἥφαιστος κάμε τεύχων , 
ἐκ μέσσου πέμψητε , καὶ ἐς δόμον ἀνδρὸς ἵκηται 
ὃς σοφίᾳ τά τ’ ἐόντα τά τ’ ἐσσόμενα προδέδορκεν . 
ὅτι οἱ 
Μιλήσιοι ἀκολουθῆσαι βουλόμενοι τῷ χρησμῷ Θάλητι τῷ Μιλησίῳ τὸ 
ἀριστεῖον ἐβούλοντο δοῦναι · τὸν δ’ εἰπεῖν ὡς οὐκ ἔστι πάντων 
σοφώτατος , συμβουλεύειν δὲ πρὸς ἕτερον πέμπειν σοφώτερον . 
τούτῳ δὲ 
τῷ τρόπῳ καὶ τῶν ἄλλων τῶν ἑπτὰ σοφῶν ἀποποιησαμένων τὸν τρίποδα 
Σόλωνι δίδοσθαι δοκοῦντι πάντας ἀνθρώπους ὑπερβεβλῆσθαι σοφίᾳ τε καὶ 
συνέσει . 
τὸν δὲ συμβουλεῦσαι τοῦτον ἀναθεῖναι Ἀπόλλωνι · τοῦτον γὰρ 
εἶναι σοφώτερον πάντων.ξφ . 
φραγ . 
13 . 
2.1 ὅτι ὁ αὐτὸς πρὸς τῇ τοῦ βίου 
καταστροφῇ ὁρῶν Πεισίστρατον πρὸς χάριν τὰ πλήθη δημαγωγοῦντα καὶ 
πρὸς τυραννίδα παρορμῶντα , τὸ μὲν πρῶτον λόγοις ἐπεχείρησεν 
ἀποτρέπειν ταύτης τῆς ἐπιβολῆς · οὐ προσέχοντος δὲ αὐτοῦ προῆλθεν 
εἰς τὴν ἀγορὰν μετὰ τῆς πανοπλίας παντελῶς ἤδη γεγηρακώς . 
συνδραμόντος δὲ τοῦ πλήθους πρὸς αὐτὸν διὰ τὸ 
παράδοξον , παρεκάλει τοὺς πολίτας ἀναλαβεῖν τὰ ὅπλα καὶ παραχρῆμα 
καταλύειν τὸν τύραννον · οὐδενὸς δὲ αὐτῷ προσέχοντος , καὶ πάντων 
αὐτοῦ μανίαν καταγινωσκόντων , τινῶν δὲ παραγηρᾶν αὐτὸν ἀποφαινομένων , 
ὁ μὲν Πεισίστρατος ἤδη τινὰς δορυφόρους περιαγόμενος προσῆλθε τῷ 
Σόλωνι καὶ ἐπύθετο τίνι θαρρῶν τὴν τυραννίδα καταλύειν αὐτοῦ 
βούλεται , τοῦ δὲ εἰπόντος ὅτι τῷ γήρᾳ , θαυμάσας τὴν φρόνησιν 
αὐτοῦ οὐδὲν αὐτὸν ἠδίκησεν.ξφ . 
φραγ . 
20 . 
4 . 
ὅτι τὸν παρανόμοις καὶ ἀδίκοις πράξεσιν 
ἐπιβαλόμενον οὐκ ἂν προσηκόντως σοφὸν νομίζεσθαι . 
ὅτι φασὶν Ἀνάχαρσιν τὸν Σκύθην φρονοῦντα ἐπὶ 
σοφίᾳ μέγα παραγενέσθαι Πυθώδε καὶ ἐπερωτῆσαι τίς ἐστιν αὐτοῦ τῶν 
Ἑλλήνων σοφώτερος . 
καὶ εἰπεῖν , 
Οἰταῖόν τινά φασι Μύσωνα 
σοῦ μᾶλλον πραπίδεσσιν ἀρηρότα πευκαλίμῃσιν , 
ὅστις ἦν Μαλιεὺς καὶ ᾤκει τὴν Οἴτην εἰς κώμην Χηνὰς 
καλουμένην.ξονστ . 
εχξ . 
4 , ππ . 
281‐283 . 
ὅτι 
Μύσων τις ἦν Μαλιεύς , ὃς ᾤκει ἐν κώμῃ Χηνὰς καλουμένῃ , τὸν 
ἅπαντα χρόνον ἐν ἀγρῷ διατρίβων καὶ ὑπὸ τῶν πολλῶν ἀγνοούμενος · 
ὃν ἀντεισῆξαν εἰς τοὺς ἑπτὰ σοφούς , ἐκκρίναντες τὸν Περίανδρον 
τὸν Κορίνθιον διὰ τὸ τύραννον γεγονέναι πικρόν.ξονστ . 
εχξ . 
2 (1) , π. 217 . 
ὅτι ὁ 
Σόλων πολυπραγμονήσας τὸν τόπον ἐν ᾧ διέτριβε Μύσων , κατέλαβεν 
αὐτὸν ἐπὶ τῆς ἅλω πρὸς ἄροτρον προσβαλόντα ἐχέτλην , καὶ πειραθεὶς 
τοῦ ἀνδρὸς ἔφη , οὐχ ὥρα νῦν ἀρότρου , ὦ Μύσων , καὶ οὗτος , οὐ 
χρῆσθαι , εἶπεν , ἀλλ’ ἐπισκευάζειν.ξονστ . 
εχξ . 
4 , π . 
283 . 
ὅτι 
Χίλων τῷ λόγῳ σύμφωνον ἔσχε τὸν βίον , ὅπερ σπανίως εὕροι τις 
ἂν γινόμενον . 
τῶν γὰρ καθ’ ἡμᾶς φιλοσόφων τοὺς πλείστους ἰδεῖν 
ἔστι λέγοντας μὲν τὰ κάλλιστα , πράττοντας δὲ τὰ χείριστα , καὶ τὴν 
ἐν ταῖς ἀπαγγελίαις αὐτῶν σεμνότητα καὶ σύνεσιν διὰ τῆς πείρας 
ἐλεγχομένην . 
ὁ δὲ Χίλων χωρὶς τῆς κατὰ τὸν βίον ἐν ἅπασι τοῖς 
πραττομένοις ἀρετῆς πολλὰ διενοήθη καὶ ἀπεφθέγξατο μνήμης ἄξια.ξονστ . 
εχξ . 
2 (1) , π. 218 . 
ὅτι 
Χίλων ἀφικόμενος εἰς Δελφοὺς καὶ καθάπερ ἀπαρχὰς ποιούμενος τῷ 
θεῷ τῆς ἰδίας συνέσεως ἐπέγραψεν ἐπί τινα κίονα τρία ταῦτα , 
γνῶθι σεαυτόν , καὶ μηδὲν ἄγαν , 
καὶ τρίτον ἐγγύα , πάρα δ’ ἄτα . 
τούτων ἕκαστον 
ὑπάρχον βραχὺ καὶ Λακωνικὸν μεγάλην ἔχει τὴν ἀναθεώρησιν . 
τὸ γὰρ γνῶθι σαυτὸν παραγγέλλει παιδευθῆναι καὶ 
φρόνιμον γενέσθαι · οὕτω γὰρ ἄν τις ἑαυτὸν γνοίη · ἢ ὅτι οἱ 
ἄμοιροι παιδείας καὶ ἀλόγιστοι κατὰ τὸ πλεῖστον ἑαυτοὺς συνετωτάτους 
ὑπειλήφασιν , ἥπερ ἐστὶ τῶν ἀμαθιῶν ἀμαθεστάτη κατὰ τὸν Πλάτωνα , 
ἢ ὅτι τοὺς πονηροὺς ἐπιεικεῖς ἡγοῦνται , τοὺς δὲ χρηστοὺς ἀνάπαλιν 
φαύλους · μόνως γὰρ ἄν τις οὕτως ἑαυτὸν γνοίη καὶ ἕτερον , τυχὼν 
παιδείας καὶ συνέσεως περιττοτέρας . 
τὸ δὲ 
μηδὲν ἄγαν μετριάζειν ἐν πᾶσι καὶ μηδὲ περὶ ἑνὸς τῶν ἀνθρωπίνων 
τελείως διορίζεσθαι , ὡς Ἐπιδάμνιοι . 
οὗτοι γὰρ παρὰ τὸν Ἀδρίαν 
οἰκοῦντες καὶ πρὸς ἀλλήλους διαφερόμενοι , μύδρους διαπύρους 
καταποντίσαντες ἐν μέσῳ τῷ πελάγει διωμόσαντο μὴ σπείσεσθαι τὴν πρὸς 
ἀλλήλους ἔχθραν πρότερον ἕως ἂν οὗτοι θερμοὶ ἀνενεχθῶσιν . 
οὕτω 
δὲ σκληρῶς ὀμόσαντες καὶ τὸ μηδὲν ἄγαν οὐκ 
ἐπινοήσαντες ὕστερον ὑπὸ τῶν πραγμάτων ἀναγκαζόμενοι διελύσαντο τὴν 
ἔχθραν , ἐάσαντες τοὺς μύδρους ψυχροὺς ἐν τῷ βυθῷ . 
τὸ δὲ ἐγγύα , πάρα δ’ ἄτα , τινὲς ὑπέλαβον γάμον 
ἀπαγορεύειν · τὴν γὰρ τοῦ γάμου σύνθεσιν παρὰ τοῖς πλείστοις τῶν 
Ἑλλήνων ἐγγύην ὀνομάζεσθαι , καὶ βεβαιωτὴς ὁ κοινὸς βίος , ἐν ᾧ 
πλεῖσται καὶ μέγισται γίνονται συμφοραὶ διὰ τὰς γυναῖκας . 
ἔνιοι δέ 
φασιν ἀνάξιον εἶναι Χίλωνος διὰ τὸ μὴ δύνασθαι ἀναιρουμένου τοῦ 
γάμου διαμένειν τὸν βίον , τὴν δὲ ἄτην ἀποφαίνεσθαι παρεῖναι ἐγγύαις 
ταῖς ἐπὶ τῶν συμβολαίων καὶ ταῖς ὑπὲρ τῶν ἄλλων διομολογήσεσι περὶ 
χρημάτων . 
καὶ Εὐριπίδης 
οὐκ ἐγγυῶμαι · ζημίαν φιλεγγύων 
σκοπῶν · τὰ Πυθοῖ δ’ οὐκ ἐᾷ με γράμματα . 
ευρ . 
φρ . 
923 
(ναυξκ 2) 
ἔνιοι δέ φασι 
μὴ Χίλωνος εἶναι μηδὲ πολιτικὸν τὸ μηδενὶ τῶν φίλων ἐν ταῖς 
τοιαύταις χρείαις ἐπαρκεῖν , ἀλλὰ μᾶλλον τὰς καταβεβαιώσεις 
ἀπαγορεύειν καὶ τὸ κατατεταμένως ἐγγυᾶσθαί τε καὶ διορίζεσθαι τῶν 
ἀνθρωπίνων , ὡς ποιῆσαι τοὺς Ἕλληνας ὅτε κατηγωνίσαντο τὸν Ξέρξην . 
ὤμοσαν γὰρ ἐν Πλαταιαῖς παραδώσειν παίδων παισὶ τὴν πρὸς τοὺς 
Πέρσας ἔχθραν , ἕως ἂν οἱ ποταμοὶ ῥέωσιν εἰς τὴν θάλατταν καὶ 
γένος ἀνθρώπων ᾖ καὶ γῆ καρποὺς φέρῃ · τὸ δὲ τῆς τύχης 
εὐμετάπτωτον βεβαίως ἐγγυησάμενοι μετά τινα χρόνον ἐπρεσβεύοντο πρὸς 
Ἀρταξέρξην τὸν υἱὸν Ξέρξου περὶ φιλίας καὶ συμμαχίας . 
ὅτι ὁ Χίλωνος 
λόγος βραχὺς ὢν ὅλην περιείληφε τὴν πρὸς τὸν ἄριστον βίον 
ὑποθήκην , ὡς καὶ τῶν ἐν Δελφοῖς ἀναθημάτων βελτίω ταῦτα τὰ 
ἀποφθέγματα . 
αἱ μὲν γὰρ χρυσαῖ Κροίσου πλίνθοι καὶ τὰ ἄλλα 
κατασκευάσματα ἠφανίσθη καὶ μεγάλας ἀφορμὰς παρέσχε τοῖς ἀσεβεῖν εἰς 
τὸ ἱερὸν ἑλομένοις , αἱ δὲ γνῶμαι τὸν ἅπαντα χρόνον σώζονται ἐν 
ταῖς τῶν πεπαιδευμένων ψυχαῖς τεθησαυρισμέναι καὶ κάλλιστον ἔχουσαι 
θησαυρόν , πρὸς ὃν ἂν οὔτε Φωκεῖς οὔτε Γαλάται προσενεγκεῖν τὰς 
χεῖρας σπουδάσειαν.ξονστ . 
εχξ . 
4 , ππ . 
283‐285 . 
ὅτι 
Πιττακὸς ὁ Μιτυληναῖος οὐ μόνον ἐν σοφίᾳ θαυμαστὸς ἦν , ἀλλὰ καὶ 
πολίτης ἐγένετο τοιοῦτος οἷον ἕτερον οὐκ ἤνεγκεν ἡ νῆσος , δοκῶ δ’ 
οὐδ’ ἂν ὕστερον ἐνέγκαι , μέχρι ἂν τὸν οἶνον φέρῃ πλείω τε καὶ 
ἡδίω . 
νομοθέτης τε γὰρ ἀγαθὸς ὑπῆρχε κἀν τοῖς κατὰ μέρος πρὸς τοὺς 
πολίτας κοινὸς καὶ φιλάνθρωπος , καὶ τὴν πατρίδα τριῶν τῶν μεγίστων 
συμφορῶν ἀπέλυσε , τυραννίδος , στάσεως , πολέμου . 
ὅτι Πιττακὸς βαθὺς ἦν 
καὶ ἥμερος καὶ τὴν παραίτησιν ἔχων αὐτὸς ἐν αὐτῷ . 
διὸ δὴ πᾶσιν 
ἐδόκει τέλειος ἀνὴρ εἶναι πρὸς πᾶσαν ἀρετὴν ὁμολογουμένως · κατὰ 
μὲν γὰρ τὴν νομοθεσίαν ἐφαίνετο πολιτικὸς καὶ φρόνιμος , κατὰ δὲ τὴν 
πίστιν δίκαιος , κατὰ δὲ τὴν ἐν τοῖς ὅπλοις ὑπεροχὴν ἀνδρεῖος , κατὰ 
δὲ τὴν πρὸς τὸ κέρδος μεγαλοψυχίαν ἀφιλάργυρος.ξονστ . 
εχξ . 
2 (1) , π. 218 . 
ὅτι τῶν 
Μιτυληναίων διδόντων τῷ Πιττακῷ τῆς χώρας ὑπὲρ ἧς ἐμονομάχησε 
τὴν ἡμίσειαν οὐκ ἐδέξατο , συνέταξε δὲ ἑκάστῳ κληρῶσαι τὸ ἴσον , 
ἐπιφθεγξάμενος ὡς τὸ ἴσον ἐστὶ τοῦ πλείονος πλεῖον . 
μετρῶν γὰρ 
ἐπιεικείᾳ τὸ πλεῖον , οὐ κέρδει , σοφῶς ἐγίνωσκεν · τῇ μὲν γὰρ 
ἰσότητι δόξαν καὶ ἀσφάλειαν ἀκολουθήσειν , τῇ δὲ πλεονεξίᾳ 
βλασφημίαν καὶ φόβον , δῑ ὧν ταχέως ἂν αὐτοῦ τὴν δωρεὰν ἀφείλαντο . 
ὅτι 
σύμφωνα τούτοις ἔπραξε καὶ πρὸς Κροῖσον διδόντα τῶν ἐκ τοῦ 
γαζοφυλακίου χρημάτων λαβεῖν ὁπόσα βούλοιτο . 
καὶ γὰρ τότε τὴν δωρεὰν 
οὐ προσδεξάμενόν φασιν εἰπεῖν , καὶ νῦν ἔχειν ὧν ἤθελε διπλάσια . 
θαυμάσαντος δὲ τοῦ Κροίσου τὴν ἀφιλαργυρίαν καὶ περὶ τῆς ἀποκρίσεως 
ἐπερωτήσαντος , εἰπεῖν ὡς τελευτήσαντος ἄπαιδος τἀδελφοῦ 
κεκληρονομηκὼς οὐσίαν εἴη τὴν ἴσην ᾗπερ εἶχεν , ἣν οὐχ ἡδέως 
προσειληφέναι . 
ὅτι καὶ τὸν ποιητὴν Ἀλκαῖον , ἐχθρότατον αὐτοῦ γεγενημένον καὶ 
διὰ τῶν ποιημάτων πικρότατα λελοιδορηκότα , λαβὼν ὑποχείριον ἀφῆκεν , 
ἐπιφθεγξάμενος ὡς συγγνώμη τιμωρίας αἱρετωτέρα.ξονστ . 
εχξ . 
4 , π. 285 . 
ὅτι 
φασὶν οἱ Πριηνεῖς ὡς Μεσσηνίας τὸ γένος ἐπισήμους παρθένους 
λυτρωσάμενος ὁ Βίας παρὰ λῃστῶν ἦγεν ὡς ἰδίας θυγατέρας ἐντίμως . 
μετὰ δέ τινας χρόνους παραγενομένων τῶν συγγενῶν κατὰ ζήτησιν , 
ἀπέδωκεν αὐτὰς οὔτε τροφεῖα πραξάμενος οὔτε λύτρα , τοὐναντίον δὲ 
τῶν ἰδίων πολλὰ δωρησάμενος . 
εἶχον οὖν πρὸς αὐτὸν αἱ κόραι 
πατρικὴν εὔνοιαν διά τε τὴν συντροφίαν καὶ τὸ μέγεθος τῆς 
εὐεργεσίας , ὥστε καὶ χωρισθεῖσαι μετὰ τῶν ἰδίων εἰς τὴν πατρίδα 
τῆς ὑπερορίου χάριτος οὐκ ἐπελάθοντο . 
ὅτι σαγηνεῖς Μεσσήνιοι κατὰ τὸν 
βόλον ἕτερον μὲν οὐδὲν ἀνείλκυσαν , χαλκοῦν δὲ τρίποδα μόνον 
ἐπιγραφὴν ἔχοντα τῷ σοφωτάτῳ . 
ἀναχθέντος δὲ 
τοῦ κατασκευάσματος δοθῆναι τῷ Βίαντι.ξφ . 
φραγ . 
3 . 
ὅτι Βίας 
ἦν δεινότατος καὶ τῷ λόγῳ πρωτεύων τῶν καθ’ ἑαυτόν . 
κατεχρήσατο δὲ 
τῇ τοῦ λέγειν δυνάμει πολλοῖς ἀνάπαλιν · οὐ γὰρ εἰς μισθαρνίαν οὐδὲ 
εἰς προσόδους , ἀλλ’ εἰς τὴν τῶν ἀδικουμένων κατετίθετο βοήθειαν . 
ὅπερ σπανιώτατ’ ἄν τις εὕροι.ξονστ . 
εχξ . 
2 (1) , ππ . 
218‐219 . 
ὅτι 
μέγα ἐστὶν οὐ τὸ δύναμιν ὅτου δήποτε σχεῖν , ἀλλὰ τὸ ταύτῃ 
δεόντως χρῆσθαι . 
ἐπεὶ τί ὄφελος Μίλωνι τῷ Κροτωνιάτῃ τὸ μέγεθος 
τῆς περὶ τὸ σῶμα ῥώμης ; 
ὅτι Πολυδάμας ὁ Θετταλὸς ὑπὸ τῆς πέτρας διαρραγεὶς 
πᾶσιν ἐποίησε φανερὸν ὡς ἐπισφαλές ἐστιν ἰσχὺν μὲν μεγάλην ἔχειν , 
νοῦν δὲ μικρόν.ξονστ . 
εχξ . 
4 , ππ . 
285‐286 . 
ὁ Πολυδάμας οὗτος ἦν ἐκ πόλεως Σκοτούσης , 
γυμναῖς χερσὶ μὲν λέοντας ὡς ἄρνας διαφθείρων , 
πτεροῖς ποσὶ δ’ ὑπερνικῶν ἅρματα ταχυδρόμα , 
τῇ δὲ χειρί τι σπήλαιον ἀντήρεισε συμπῖπτον . 
ὁ Σικελὸς Διόδωρος γράφει τὴν ἱστορίαν . 
τζετζ . 
ηιστ . 
2. 555‐559 . 
ὅτι τῶν 
Κιρραίων πολιορκουμένων πολὺν ἤδη χρόνον διὰ τὸ τὸ χρηστήριον 
ἐπιχειρεῖν συλᾶν , τινὲς μὲν τῶν Ἑλλήνων εἰς τὰς πατρίδας 
ἐπανῆλθον , οἱ δὲ ἐπερωτήσαντες τὴν Πυθίαν ἔλαβον χρησμὸν 
οὕτως , 
οὐ πρὶν τῆσδε πόληος ἐρείψετε πύργον ἑλόντες , 
πρίν κεν ἐμῷ τεμένει κυανώπιδος Ἀμφιτρίτης 
κῦμα ποτικλύζῃ κελαδοῦν ἱερῇσιν ἐπ’ ἀκταῖς . 
ξονστ . 
εχξ . 
4 , π. 286 . 
ἰστέον 
ὅτι ὁ μὲν Σόλων ἐγένετο ἐπὶ τῶν χρόνων τῶν τυράννων ἐν ταῖς 
Ἀθήναις πρὸ τῶν Περσικῶν χρόνων , ὁ δὲ Δράκων πρὸ αὐτοῦ ἑπτὰ 
καὶ τεσσαράκοντα ἔτεσιν , ὥς φησιν ὁ Διόδωρος.υλπιαν 
ον τηε τιμοξρατες οφ δεμοστηενες , 9 , π. 805 . 
ὅτι 
Περίλαος ὁ ἀνδριαντοποιὸς Φαλάριδι τῷ τυράννῳ κατασκευάσας βοῦς 
χαλκοῦς πρὸς τιμωρίαν τῶν ὁμοφύλων αὐτὸς πρῶτος ἐπειράθη τοῦ 
μεγέθους τῆς τιμωρίας · οἱ γὰρ κατὰ τῶν ἄλλων βουλευόμενοί τι φαῦλον 
ὡς ἐπίπαν ταῖς ἰδίαις ἐπιθυμίαις εἰώθασιν ἁλίσκεσθαι.ξονστ . 
εχξ . 
4 , π. 286 . 
ὃς Φάλαρις Περίλαον τὸν χαλκουργὸν ἐκεῖνον 
τὸν Ἀττικὸν κατέκαυσεν ἐν ταύρῳ τῷ χαλκέῳ . 
οὗτος γὰρ τὸ μηχάνημα τοῦ ταύρου χαλκουργήσας 
τοῖς μυξωτῆρσι τοῦ βοὸς ἐτέκτηνεν αὐλίσκους , 
ἀνέπτυξε καὶ θύραν δὲ πρὸς τῷ πλευρῷ τοῦ ταύρου · 
καὶ δῶρον τῷ Φαλάριδι τοῦτον τὸν ταῦρον ἄγει . 
Φάλαρις δὲ τὸν ἄνθρωπον ἐν δώροις δεξιοῦται , 
τὸ δὲ μηχάνημα θεοῖς καθιεροῦν κελεύει . 
ὡς δ’ ἀναπτύξας τὸ πλευρὸν ὁ χαλκουργὸς ἐκεῖνος 
δόλον τὸν κακομήχανον ἐξεῖπεν ἀπανθρώπως , 
εἴ τινα βούλει , Φάλαρι , κολάζειν τῶν ἀνθρώπων , 
ἔνδον τοῦ ταύρου κατειργνὺς πῦρ ὑποστρώννυ κάτω · 
δόξει δ’ ὁ ταῦρος στεναγμοῖς μυκᾶσθαι τοῖς ἐκείνου , 
σὺ δ’ ἡδονὴν τοῖς στεναγμοῖς ἕξεις αὐλοῖς μυκτήρων . 
τοῦτο μαθὼν ὁ Φάλαρις καὶ μυσαχθεὶς ἐκεῖνον , 
ἄγε , φησί , Περίλαε , σὺ πρῶτος δεῖξον τοῦτο , 
καὶ τοὺς αὐλοῦντας μίμησαι , τράνωσόν σου τὴν τέχνην . 
ὡς δὲ παρέδυ μιμητὴς δῆθεν τῶν αὐλημάτων , 
κλείει τὸν ταῦρον Φάλαρις καὶ πῦρ ὑποσωρεύει . 
ὅπως δὲ τὸ χαλκούργημα θανὼν μὴ ἐμμιάνῃ , 
κατὰ πετρῶν ἐκρήμνισεν ἐξάξας ἡμιθνῆτα . 
γράφει περὶ τοῦ ταύρου δὲ Λουκιανὸς ὁ Σύρος , 
Διόδωρος καὶ Πίνδαρος , σὺν τούτοις τε μυρίοι . 
τζετζ . 
ηιστ . 
1. 646‐668 . 
ὅτι 
Σόλων ὁ νομοθέτης παρελθὼν εἰς τὴν ἐκκλησίαν παρεκάλει τοὺς 
Ἀθηναίους καταλύειν τὸν τύραννον πρὶν τελέως ἰσχυρὸν γενέσθαι . 
οὐδενὸς δὲ αὐτῷ προσέχοντος ἀναλαβὼν τὴν πανοπλίαν προῆλθεν εἰς 
τὴν ἀγορὰν γεγηρακώς , καὶ τοὺς θεοὺς ἐπιμαρτυρόμενος ἔφησε καὶ 
λόγῳ καὶ ἔργῳ τῇ πατρίδι κινδυνευούσῃ βεβοηθηκέναι τὸ κατ’ αὐτὸν 
μέρος · τῶν δὲ ὄχλων ἀγνοούντων τὴν ἐπιβολὴν Πεισιστράτου συνέβη 
τὸν Σόλωνα τἀληθῆ λέγοντα παραπέμπεσθαι . 
λέγεται δὲ Σόλων καὶ προειπεῖν τοῖς Ἀθηναίοις τὴν ἐσομένην 
τυραννίδα δῑ ἐλεγείων , 
ἐκ νεφέλης πέλεται χιόνος μένος ἠδὲ χαλάζης , 
βροντὴ δ’ ἐκ λαμπρᾶς γίνεται ἀστεροπῆς . 
ἀνδρῶν δ’ ἐκ μεγάλων πόλις ὄλλυται , εἰς δὲ μονάρχου 
δῆμος ἀιδρείῃ δουλοσύνην ἔπεσεν . 
λίην δ’ ἐξάραντ’ οὐ ῥᾴδιόν ἐστι κατασχεῖν 
ὕστερον , ἀλλ’ ἤδη χρὴ περὶ πάντα νοεῖν . 
σολον φρ . 
10 (διεηλ) 
καὶ μετὰ ταῦτα τυραννοῦντος ἔφη , 
εἰ δὲ πεπόνθατε λυγρὰ δῑ ὑμετέραν κακότητα , 
μὴ θεοῖσιν ταύτην μοῖραν ἐπαμφέρετε · 
αὐτοὶ γὰρ τούτους ηὐξήσατε ῥύματα δόντες , 
καὶ διὰ τοῦτο κακὴν ἔσχετε δουλοσύνην . 
ὑμῶν δ’ εἷς μὲν ἕκαστος ἀλώπεκος ἴχνεσι βαίνει , 
σύμπασιν δ’ ὑμῖν κοῦφος ἔνεστι νόος . 
εἰς γὰρ γλῶσσαν ὁρᾶτε καὶ εἰς ἔπος αἰόλον ἀνδρός , 
εἰς ἔργον δ’ οὐδὲν γινόμενον βλέπετε . 
σολον φρ . 
8 (διεηλ) 
ὅτι ὁ 
Πεισίστρατος παρεκάλει τὸν Σόλωνα τὰς ἡσυχίας ἔχειν καὶ τῶν τῆς 
τυραννίδος ἀγαθῶν συναπολαύειν · οὐδενὶ δὲ τρόπῳ δυνάμενος αὐτοῦ 
μεταθεῖναι τὴν προαίρεσιν , ἀλλ’ ὁρῶν μᾶλλον ἀεὶ ἐξεγειρόμενον καὶ 
μετὰ ἀνατάσεως ἀπειλοῦντα τιμωρίαν ἐπιθήσειν , ἠρώτησεν αὐτὸν τίνι 
πεποιθὼς ἀντιπράττει ταῖς ἐπιβολαῖς αὐτοῦ . 
τὸν δέ φασιν εἰπεῖν τῷ 
γήρᾳ.ξονστ . 
εχξ . 
4 , ππ . 
286‐287.Ἡρόδοτος κατὰ Ξέρξην γεγονὼς τοῖς χρόνοις φησὶν 
Ἀσσυρίους ἔτη πεντακόσια πρότερον τῆς Ἀσίας ἄρξαντας ὑπὸ Μήδων 
καταλυθῆναι . 
ἔπειτα βασιλέα μὲν μηδένα γενέσθαι τὸν ἀμφισβητήσοντα 
τῶν ὅλων ἐπὶ πολλὰς γενεάς , τὰς δὲ πόλεις καθ’ ἑαυτὰς ταττομένας 
διοικεῖσθαι δημοκρατικῶς · τὸ δὲ τελευταῖον πολλῶν ἐτῶν διελθόντων 
αἱρεθῆναι βασιλέα παρὰ τοῖς Μήδοις ἄνδρα δικαιοσύνῃ διάφορον , 
ὄνομα Κυαξάρην . 
τοῦτον δὲ πρῶτον ἐπιχειρῆσαι προσάγεσθαι τοὺς 
πλησιοχώρους , καὶ τοῖς Μήδοις ἀρχηγὸν γενέσθαι τῆς τῶν ὅλων 
ἡγεμονίας · ἔπειτα τοὺς ἐκγόνους ἀεὶ προσκατακτωμένους πολλὴν τῆς 
ὁμόρου χώρας αὐξῆσαι τὴν βασιλείαν μέχρι Ἀστυάγους τοῦ 
καταπολεμηθέντος ὑπὸ Κύρου καὶ Περσῶν · περὶ ὧν νῦν ἡμεῖς τὰ 
κεφάλαια προειρηκότες τὰ κατὰ μέρος ὕστερον ἀκριβῶς ἀναγράψομεν , 
ἐπειδὰν ἐπὶ τοὺς οἰκείους χρόνους ἐπιβάλωμεν . 
κατὰ γὰρ τὸ δεύτερον 
ἔτος τῆς ἑπτακαιδεκάτης Ὀλυμπιάδος ᾑρέθη βασιλεὺς ὑπὸ Μήδων 
Κυαξάρης καθ’ Ἡρόδοτον. διοδ . 
2.32.2‐3.Ἀστιβάρα τοῦ βασιλέως τῶν Μήδων ἐν 
Ἐκβατάνοις γήρᾳ τελευτήσαντος τὴν ἀρχὴν Ἀσπάνδαν τὸν υἱὸν 
διαδέξασθαι , τὸν ὑπὸ τῶν Ἑλλήνων Ἀστυάγην καλούμενον · τούτου δ’ 
ὑπὸ Κύρου τοῦ Πέρσου καταπολεμηθέντος μεταπεσεῖν τὴν βασιλείαν εἰς 
Πέρσας , περὶ ὧν ἡμεῖς τὰ κατὰ μέρος ἐν τοῖς ἰδίοις χρόνοις 
ἀκριβῶς ἀναγράψομεν. διοδ . 
2.34 . 
6 . 
Κῦρος 
Περσῶν ἐβασίλευσεν ᾧ ἔτει Ὀλυμπιὰς ἤχθη νε , ὡς ἐκ τῶν Βιβλιοθηκῶν Διοδώρου καὶ τῶν Θαλλοῦ καὶ 
Κάστορος ἱστοριῶν , ἔτι δὲ Πολυβίου καὶ Φλέγοντος ἔστιν εὑρεῖν , 
ἀλλὰ καὶ ἑτέρων , οἷς ἐμέλησεν Ὀλυμπιάδων · ἅπασι γὰρ συνεφώνησεν 
ὁ χρόνος.ευσεβιυς , πραεπ . 
εvανγ. 10.10.488 
ξ . 
ὅτι 
Κῦρος , ὁ Καμβύσου μὲν υἱὸς καὶ Μανδάνης τῆς θυγατρὸς Ἀστυάγους 
τοῦ Μήδων βασιλέως , ἀνδρείᾳ καὶ συνέσει καὶ ταῖς ἄλλαις ἀρεταῖς 
ἐπρώτευε τῶν καθ’ αὑτόν · βασιλικῶς γὰρ αὐτὸν ὁ πατὴρ ἦγε παιδεύων , 
ζῆλον ἐμποιῶν τῶν κρατίστων . 
καὶ ἔκδηλος ἦν ἁδρῶν ἁψόμενος 
πραγμάτων διὰ τὸ τὴν ἀρετὴν προφαίνειν ὑπὲρ τὴν ἡλικίαν . 
ὅτι Ἀστυάγης ὁ τῶν Μήδων βασιλεὺς ἡττηθεὶς καὶ 
φυγὼν αἰσχρῶς δῑ ὀργῆς εἶχε τοὺς στρατιώτας · καὶ τοὺς μὲν ἐφ’ 
ἡγεμονιῶν τεταγμένους ἅπαντας ἀπαλλάξας , ἑτέρους ἀντ’ ἐκείνων 
κατέστησε , τοὺς δὲ τῆς φυγῆς αἰτίους ἅπαντας ἐπιλέξας ἀπέσφαξε , 
νομίζων τῇ τούτων τιμωρίᾳ τοὺς ἄλλους ἀναγκάσειν ἄνδρας ἀγαθοὺς 
ἐν τοῖς κινδύνοις γενέσθαι · ὠμὸς γὰρ ἦν καὶ φύσει ἀπηνής . 
οὐ μὴν 
τὰ πλήθη κατεπλάγη αὐτοῦ τὴν βαρύτητα , ἀλλ’ ἕκαστος μισήσας τὸ 
βίαιον καὶ παράνομον τῆς πράξεως μεταβολῆς ὠρέγετο . 
διὸ καὶ κατὰ 
λόχους ἐγίνοντο συνδρομαὶ καὶ λόγοι ταραχώδεις , παρακαλούντων ἀλλήλους 
τῶν πλείστων πρὸς τὴν κατὰ τούτου τιμωρίαν . 
ὅτι Κῦρος , ὥς φασιν , οὐ μόνον ἦν κατὰ τὸν πόλεμον 
ἀνδρεῖος , ἀλλὰ καὶ πρὸς τοὺς ὑποτεταγμένους εὐγνώμων καὶ 
φιλάνθρωπος . 
διόπερ αὐτὸν οἱ Πέρσαι προσηγόρευσαν πατέρα.ξονστ . 
εχξ . 
2 (1) , π. 219 . 
ὅτι 
Κροῖσος ναυπηγῶν πλοῖα μακρά , φασίν , ἔμελλε στρατεύειν ἐπὶ τὰς 
νήσους . 
παρεπιδημοῦντα δὲ Βίαντα ἢ Πιττακὸν καὶ θεωροῦντα τὴν 
ναυπηγίαν , ὑπὸ τοῦ βασιλέως ἐρωτηθῆναι μή τι νεώτερον ἀκηκοὼς εἴη 
παρὰ τοῖς Ἕλλησι γινόμενον . 
τοῦ δὲ εἰπόντος ὅτι πάντες οἱ 
νησιῶται συνάγουσιν ἵππους , διανοούμενοι στρατεύειν ἐπὶ Λυδούς , 
λέγεται τὸν Κροῖσον εἰπεῖν , εἴθε γάρ τις πείσειε νησιώτας 
σὺν ἵπποις παρατάξασθαι Λυδοῖς. τῶν γὰρ Λυδῶν ἱππεύειν 
εἰδότων ἐνόμιζε προτερεῖν αὐτοὺς πεζῇ . 
ὁ δὲ Πιττακὸς ἢ Βίας ὑπολαβών φησιν , εἶτα Λυδοὺς μὲν ἤπειρον 
οἰκοῦντας σπεύδειν ἀποφαίνῃ λαβεῖν ἐπὶ γῆς νησιώτας ἄνδρας , τοὺς 
δὲ νῆσον οἰκοῦντας οὐκ οἴει θεοῖς εὔξασθαι λαβεῖν ἐν θαλάττῃ 
Λυδούς , ἵν’ ὑπὲρ τῶν κατὰ τὴν ἤπειρον τοῖς Ἕλλησι συμβάντων 
κακῶν κατὰ πέλαγος ἀμύνωνται τὸν τοὺς συγγενεῖς καταδεδουλωμένον ; 
ὁ 
δὲ Κροῖσος θαυμάσας τὸν λόγον παραχρῆμα μετενόησε καὶ τῆς ναυπηγίας 
ἀπέστη . 
ὅτι ὁ Κροῖσος μετεπέμπετο ἐκ τῆς 
Ἑλλάδος τοὺς ἐπὶ σοφίᾳ πρωτεύοντας , ἐπιδεικνύμενος τὸ μέγεθος τῆς 
εὐδαιμονίας , καὶ τοὺς ἐξυμνοῦντας τὴν εὐτυχίαν αὐτοῦ ἐτίμα 
μεγάλαις δωρεαῖς . 
μετεπέμψατο δὲ καὶ Σόλωνα , ὁμοίως δὲ καὶ τῶν 
ἄλλων τῶν ἐπὶ φιλοσοφίᾳ μεγίστην δόξαν ἐχόντων , τὴν ἰδίαν 
εὐδαιμονίαν διὰ τῆς τούτων τῶν ἀνδρῶν μαρτυρίας ἐπισφραγίζεσθαι 
βουλόμενος . 
παρεγενήθη δὲ πρὸς αὐτὸν 
Ἀνάχαρσις ὁ Σκύθης καὶ Βίας καὶ Σόλων καὶ Πιττακός , οὓς ἐπὶ 
τὰς ἑστιάσεις καὶ τὸ συνέδριον εἶχεν ἐν μεγίστῃ τιμῇ , τόν τε 
πλοῦτον αὐτοῖς ἐπιδεικνύμενος καὶ τὸ μέγεθος τῆς ἑαυτοῦ δυναστείας . 
παρὰ δὲ τοῖς πεπαιδευμένοις τῆς 
βραχυλογίας τότε ζηλουμένης , ὁ δε Κροῖσος 
ἐπιδειξάμενος τὴν τῆς βασιλείας εὐδαιμονίαν τοῖς ἀνδράσι καὶ τὸ 
πλῆθος τῶν κεχειρωμένων ἐθνῶν , ἠρώτησεν Ἀνάχαρσιν , ὄντα πρεσβύτερον 
τῶν σοφιστῶν , τίνα νομίζει τῶν ὄντων ἀνδρειότατον . 
ὁ δὲ τὰ 
ἀγριώτατα τῶν ζῴων ἔφησε · μόνα γὰρ προθύμως ἀποθνήσκειν ὑπὲρ τῆς 
ἐλευθερίας . 
ὁ δὲ Κροῖσος νομίσας 
ἡμαρτηκέναι αὐτόν , ἐν δὲ τῷ δευτέρῳ πρὸς χάριν αὐτῷ ποιήσεσθαι 
τὴν ἀπόκρισιν ὑπολαβὼν ἠρώτησε , τίνα δικαιότατον κρίνει τῶν ὄντων . 
ὁ δὲ πάλιν ἀπεφαίνετο τὰ ἀγριώτατα τῶν θηρίων · μόνα γὰρ κατὰ φύσιν 
ζῆν , οὐ κατὰ νόμους · εἶναι γὰρ τὴν μὲν φύσιν θεοῦ ποίησιν , τὸν δὲ 
νόμον ἀνθρώπου θέσιν , καὶ δικαιότερον εἶναι χρῆσθαι τοῖς τοῦ θεοῦ 
ἢ τοῖς τῶν ἀνθρώπων εὑρήμασιν . 
ὁ δὲ 
διασῦραι βουλόμενος Ἀνάχαρσιν ἠρώτησεν εἰ καὶ σοφώτατα τὰ θηρία . 
ὁ 
δὲ συγκαταθέμενος ἐδίδασκεν , ὅτι τὴν τῆς φύσεως ἀλήθειαν τῆς τοῦ 
νόμου θέσεως προτιμᾶν ἰδιώτατον ὑπάρχειν σοφίας . 
ὁ δὲ τούτου 
κατεγέλασεν ὡς ἐκ τῆς Σκυθίας καὶ θηριώδους διαγωγῆς πεποιημένου τὰς 
ἀποκρίσεις . 
ἠρώτησε δὲ τὸν Σόλωνα τίνα τῶν 
ὄντων εὐδαιμονέστατον ἑώρακεν , ὡς τοῦτό γε πάντως ἀποδοθησόμενον 
ἑαυτῷ . 
τοῦ δὲ εἰπόντος ὡς οὐδένα δικαίως ἂν εἰπεῖν ἔχοι διὰ 
τὸ μηδενὸς τῶν ὄντων ἑωρακέναι τὸ τέλος τοῦ βίου , οὗ χωρὶς 
οὐδεὶς ἂν προσηκόντως μακάριος νομίζοιτο · πολλάκις γὰρ οἱ τὸν 
ἔμπροσθεν πάντα βίον εὐδαίμονες δόξαντες εἶναι πρὸς αὐτῇ τῇ τοῦ 
βίου καταστροφῇ μεγίσταις περιέπεσον συμφοραῖς . 
ὁ δὲ βασιλεύς , οὐδὲ πλουσιώτατον ἄρα με κρίνεις ; 
ἔφη . 
καὶ ὁ Σόλων τὴν αὐτὴν ἀπόκρισιν ποιησάμενος ἐδίδασκεν ὡς οὐ 
τοὺς πλεῖστα κεκτημένους , ἀλλὰ τοὺς πλείστου ἀξίαν τὴν φρόνησιν 
ἡγουμένους νομιστέον πλουσιωτάτους · ἡ δὲ φρόνησις οὐδενὶ τῶν ἄλλων 
ἀντίρροπος οὖσα μόνους ποιεῖ τοὺς αὐτὴν περὶ πολλοῦ ποιουμένους 
μέγιστον καὶ βεβαιότατον ἔχειν πλοῦτον . 
ἠρώτησε καὶ τὸν Βίαντα , πότερον ὀρθῶς ἐποιήσατο τὴν ἀπόκρισιν ὁ 
Σόλων ἢ διήμαρτεν . 
ὁ δὲ ὑπειπών , ὀρθῶς , ἔφη · τὰ γὰρ ἔν σοι 
βούλεται θεωρήσας ἀγαθὰ διαγνῶναι , νυνὶ δὲ τὰ παρά σοι μόνον 
ἑώρακεν · εἶναι δὲ δῑ ἐκεῖνα μᾶλλον ἢ ταῦτα τοὺς ἀνθρώπους 
εὐδαίμονας . 
ὁ δὲ βασιλεύς , ἀλλ’ εἰ τὸν τῶν χρημάτων , ἔφησε , πλοῦτον 
μὴ προτιμᾷς , τό γε πλῆθος τῶν φίλων ὁρᾷς τοσοῦτον ὑπάρχον ὅσον 
οὐδενὶ τῶν ἄλλων . 
ὁ δὲ καὶ τοῦτον ἀπεφήνατο τὸν ἀριθμὸν ἄδηλον 
εἶναι διὰ τὴν εὐτυχίαν . 
πρὸς δὲ 
Πιττακὸν εἰπεῖν φασι , ποίαν ἑώρακας ἀρχὴν κρατίστην ; 
τὸν δὲ 
ἀποκριθῆναι , τὴν τοῦ ποικίλου ξύλου , διασημαίνοντα τοὺς νόμους . 
ὅτι Αἴσωπος κατὰ τοὺς αὐτοὺς 
χρόνους συνήκμαζε τοῖς ἑπτὰ σοφοῖς καὶ εἶπεν ὡς οὐκ οἴδασιν οὗτοι 
ὁμιλεῖν δυνάστῃ · καὶ γὰρ ὡς ἥκιστα δεῖν ἢ ὡς ἥδιστα συμβιοῦν 
τοῖς τοιούτοις.ξονστ . 
εχξ . 
4 , ππ . 
287‐289 . 
ὅτι 
Ἄδραστός τις Φρὺξ τὸν τοῦ βασιλέως Κροίσου τοῦ Λυδοῦ υἱὸν 
Ἄτυν καλούμενον πρὸς κυνηγίαν ἀκουσίως , ἐξακοντίσας κατὰ συός , 
πλήξας ἀπέκτεινε . 
καὶ ὁ μὲν καὶ ἀκουσίως ἀνῃρηκὼς οὐκ ἔφησεν 
ἑαυτὸν ἔτι ζῆν ἄξιον εἶναι · διὸ καὶ παρεκάλει τὸν βασιλέα μὴ 
φείσασθαι , τὴν ταχίστην δὲ ἐπικατασφάξαι τῷ τοῦ τετελευτηκότος τάφῳ . 
ὁ δὲ Κροῖσος τὴν μὲν ἀρχὴν ὡς ἂν 
ἐπὶ φόνῳ τέκνου δῑ ὀργῆς εἶχε τὸν Ἄδραστον , ἀπειλῶν ζῶντα 
κατακαύσειν · ἐπεὶ δὲ αὐτὸν ἑώρα προθυμούμενον καὶ εἰς τὴν τοῦ 
τετελευτηκότος τιμὴν τὸ ζῆν ἐπιδιδόντα , τὸ τηνικαῦτα λήξας τῆς ὀργῆς 
ἀπέλυσε τῆς τιμωρίας τὸν ἀνελόντα , τὴν ἰδίαν τύχην , ἀλλ’ οὐ τὴν 
ἐκείνου προαίρεσιν αἰτιώμενος . 
ὁ δὲ Ἄδραστος οὐδὲν ἧττον κατ’ 
ἰδίαν ἐπὶ τὸν Ἄτυος τάφον πορευθεὶς ἑαυτὸν κατέσφαξεν.ξονστ . 
εχξ . 
2 (1) , ππ . 
219‐220 . 
ὅτι ὁ 
Φάλαρις ἰδὼν περιστερῶν πλῆθος ὑφ’ ἑνὸς ἱέρακος διωκόμενον ἔφη , 
ὁρᾶτε , ὦ ἄνδρες , τοσοῦτο πλῆθος ὑφ’ ἑνὸς διωκόμενον διὰ 
δειλίαν ; 
ἐπεί τοι γε εἰ τολμήσειαν ἐπιστρέψαι , ῥᾳδίως τοῦ διώκοντος 
ἂν περιγένοιντο. (αὐτὸς δὲ πεπλασμένως ἔλεγεν · τὴν 
μὲν γὰρ νίκην ἀρετῇ καὶ οὐ πολυπληθίᾳ χειρῶν περιγίνεσθαἰ . 
καὶ ἐκ τούτου τοῦ λόγου ἀπέβαλε τὴν δυναστείαν , ὡς γέγραπται ἐν τῷ 
περὶ διαδοχῆς βασιλέων . 
ὅτι Κροῖσος ἐπὶ Κῦρον 
τὸν Πέρσην ἐκστρατεύων ἐπύθετο τοῦ μαντείου . 
ὁ δὲ χρησμός , 
Κροῖσος Ἅλυν διαβὰς μεγάλην ἀρχὴν καταλύσει . 
ὁ δὲ τὸ ἀμφίβολον τοῦ χρησμοῦ κατὰ τὴν ἑαυτοῦ προαίρεσιν 
ἐκδεξάμενος ἐδυστύχησεν . 
ὅτι πάλιν ἐπηρώτησεν , εἰ πολὺν χρόνον ἕξει τὴν 
δυναστείαν . 
εἶπε δὲ τὰ ἔπη ταῦτα , 
ἀλλ’ ὅταν ἡμίονος βασιλεὺς Μήδοισι γένηται , 
καὶ τότε , Λυδὲ ποδαβρέ , πολυψήφιδα παρ’ Ἕρμον 
φεύγειν μηδὲ μένειν μηδ’ αἰδεῖσθαι κακὸς εἶναι . 
ὅτι ἡμίονον τὸν Κῦρον ἔφη διὰ 
τὸ τὴν μητέρα αὐτοῦ Μηδικὴν εἶναι , τὸν δὲ πατέρα Πέρσην . 
ὅτι 
Κῦρος ὁ τῶν Περσῶν βασιλεὺς παραγενηθεὶς μετὰ πάσης δυνάμεως εἰς τὰ 
τῆς Καππαδοκίας στενά , ἀπέστειλε κήρυκας πρὸς τὸν Κροῖσον τήν τε 
δυναστείαν αὐτοῦ κατασκεψομένους καὶ δηλώσοντας ὅτι Κῦρος αὐτὸν 
ἀφίησι τῶν πρότερον ἁμαρτημάτων καὶ Λυδίας καθίστησι σατράπην , ἂν 
ἐπὶ θύρας γενόμενος ὁμοίως τοῖς ἄλλοις ὁμολογῇ δοῦλος εἶναι . 
πρὸς οὓς ὁ Κροῖσος ἀπεκρίθη , διότι προσηκόντως ἂν Κῦρος καὶ 
Πέρσαι Κροίσῳ δουλεύειν ὑπομένοιεν · ἐκείνους μὲν γὰρ τὸν 
ἔμπροσθεν χρόνον διατετελεκέναι Μήδοις δουλεύοντας , αὐτὸν δὲ 
οὐδέποτε πεποιηκέναι τὸ προσταττόμενον ὑφ’ ἑτέρου.ξονστ . 
εχξ . 
4 , ππ . 
289‐290 . 
ὅτι 
Κροῖσος ὁ τῶν Λυδῶν βασιλεὺς προσποιησάμενος εἰς Δελφοὺς πέμπειν , 
ἔπεμπεν εἰς Πελοπόννησον Εὐρύβατον τὸν Ἐφέσιον , δοὺς αὐτῷ 
χρυσίον , ὅπως ὡς πλείστους ξενολογήσῃ τῶν Ἑλλήνων . 
ὁ δὲ πεμφθεὶς 
πρὸς Κῦρον τὸν Πέρσην ἀποχωρήσας τὰ κατὰ μέρος ἐδήλωσε . 
διὸ καὶ 
παρὰ τοῖς Ἕλλησιν ἐπισήμου γενομένης τῆς περὶ τὸν Εὐρύβατον 
πονηρίας , μέχρι τοῦ νῦν , ὅταν τις ὀνειδίσαι τινὶ βούληται μοχθηρίαν , 
Εὐρύβατον ἀποκαλεῖ.ξονστ . 
εχξ . 
2 (1) , π. 220 . 
ὅτι οἱ 
πονηροὶ κἂν αὐτίκα παρὰ τῶν ἀδικηθέντων τὴν τιμωρίαν ἐκκλίνωσιν , 
ἥ γε βλασφημία δῑ αἰῶνος τηρουμένη καὶ τελευτήσαντας αὐτοὺς κατὰ τὸ 
δυνατὸν μετέρχεται . 
ὅτι φασὶ τὸν Κροῖσον πρὸ τοῦ πρὸς Κῦρον πολέμου 
πέμψαι θεωροὺς εἰς Δελφοὺς ἐπερωτήσοντας , πῶς ἂν ὁ υἱὸς αὐτοῦ 
δύναιτο φωνὴν προέσθαι . 
τὴν δὲ Πυθίαν εἰπεῖν , 
Λυδὲ γένος , πολλῶν βασιλεῦ , μέγα νήπιε Κροῖσε , 
μὴ βούλου πολύευκτον ἰὰν κατὰ δώματ’ ἀκούειν 
παιδὸς φθεγγομένου · τὸ δέ σοι πολὺ λώιον ἀμφὶς 
ἔμμεναι · αὐδήσει γὰρ ἐν ἤματι πρῶτον ἀνόλβῳ . 
ὅτι δεῖ τὴν 
εὐτυχίαν μετρίως φέρειν καὶ μὴ πεποιθέναι ταῖς ἀνθρωπίναις 
εὐπραξίαις ἐν μικρᾷ ῥοπῇ μεγάλας μεταβολὰς λαμβανούσαις . 
ὅτι μετὰ τὸ 
γενέσθαι αἰχμάλωτον Κροῖσον καὶ τὴν πυρὰν σβεσθῆναι , ἰδὼν τὴν πόλιν 
διαρπαζομένην καὶ πρὸς τοῖς ἄλλοις πολὺν ἄργυρόν τε καὶ χρυσὸν 
διαφορούμενον , ἐπηρώτησε τὸν Κῦρον , τί ποιοῦσιν οἱ στρατιῶται . 
τοῦ 
δὲ μετὰ γέλωτος ἀποκριθέντος , τὰ σὰ χρήματα διαρπάζουσι . 
μὰ Δία μὲν 
οὖν , εἶπεν , ἀλλὰ τὰ σά · Κροίσου γὰρ ἴδιον οὐκέτι οὐθὲν 
ὑπάρχει . 
ὁ δὲ Κῦρος θαυμάσας τὸν λόγον εὐθὺς μετενόησε καὶ τοὺς 
στρατιώτας ἀνείρξας τῆς διαρπαγῆς εἰς τὸ βασιλικὸν ἀνέλαβε τὰς τῶν 
Σαρδιανῶν κτήσεις.ξονστ . 
εχξ . 
4 , ππ . 
290‐291 . 
ὅτι 
Κῦρος εὐσεβῆ νομίσας εἶναι τὸν Κροῖσον διὰ τὸ καταρραγῆναι ὄμβρον 
καὶ σβέσαι τὴν φλόγα , καὶ διὰ μνήμης ἔχων τὴν Σόλωνος ἀπόκρισιν , 
μεθ’ ἑαυτοῦ περιήγετο τὸν Κροῖσον ἐντίμως . 
μετέδωκε δὲ αὐτῷ καὶ 
τοῦ συνεδρίου , διαλαμβάνων ὑπάρχειν συνετόν , ὡς ἂν πολλοῖς καὶ 
πεπαιδευμένοις καὶ σοφοῖς ἀνδράσι συμβεβιωκότα.ξονστ . 
εχξ . 
2 (1) , π. 220 . 
ὅτι 
Ἅρπαγος κατασταθεὶς ὑπὸ Κύρου τοῦ Πέρσου ἐπὶ τῆς θαλάττης 
στρατηγός , καὶ τῶν κατὰ τὴν Ἀσίαν Ἑλλήνων πρὸς Κῦρον 
διαπρεσβευομένων συνθέσθαι φιλίαν , εἶπε πρὸς αὐτοὺς ὅτι παραπλήσιόν 
τι ποιοῦσι τῶν πρότερον ἑαυτῷ συμβάντων . 
καὶ γάρ ποτε γῆμαι βουλόμενον αἰτεῖσθαι παρὰ τοῦ πατρὸς τὴν κόρην · 
τὸν δὲ τὸ μὲν πρῶτον οὐκ ἄξιον κρίναντα τοῦ γάμου δυνατωτέρῳ 
κατεγγυῆσαι , μετὰ δὲ ταῦθ’ ὁρῶντα αὐτὸν ὑπὸ τοῦ βασιλέως τιμώμενον 
διδόναι τὴν θυγατέρα · αὐτὸν δὲ ἀποκριθῆναι , διότι γυναῖκα μὲν 
οὐκέτι ἂν ἔχοι αὐτήν , παλλακίδα δὲ συγχωρήσαι λαβεῖν . 
διὰ δὲ τῶν τοιούτων λόγων ἐδήλου τοῖς 
Ἕλλησιν , ὅτι Κύρου πρότερον ἀξιοῦντος γενέσθαι Περσῶν φίλους οὐκ 
ἐβουλήθησαν , νῦν δὲ ἐκ μεταβολῆς ἐκείνων σπευδόντων συνάψαι φιλίαν 
ὡς μὲν πρὸς συμμάχους οὐ ποιήσεται τὰς ὁμολογίας , ὡς δὲ δούλους εἰς 
τὴν τῶν Περσῶν πίστιν ἑαυτοὺς παραδιδόντας προσδέξεται . 
ὅτι Λακεδαιμόνιοι πυνθανόμενοι τοὺς κατὰ τὴν Ἀσίαν 
Ἕλληνας κινδυνεύειν , ἔπεμψαν πρὸς Κῦρον , ὅτι Λακεδαιμόνιοι 
συγγενεῖς ὄντες τῶν κατὰ τὴν Ἀσίαν Ἑλλήνων ἀπαγορεύουσιν αὐτῷ 
καταδουλοῦσθαι τὰς Ἑλληνίδας πόλεις . 
ὁ δὲ θαυμάσας τὸν λόγον ἔφη 
γνώσεσθαι τὴν ἀρετὴν αὐτῶν , ὅταν ἕνα τῶν ἑαυτοῦ δούλων πέμψῃ 
καταστρεψόμενον τὴν Ἑλλάδα . 
ὅτι Λακεδαιμόνιοι τὴν Ἀρκαδίαν μέλλοντες 
καταστρέφειν ἔλαβον χρησμόν , 
Ἀρκαδίαν μ’ αἰτεῖς ; 
μέγα μ’ αἰτεῖς · οὔ τοι 
δώσω . 
πολλοὶ ἐν Ἀρκαδίᾳ βαλανηφάγοι ἄνδρες ἔασιν , 
οἵ σ’ ἀποκωλύσουσιν · ἐγὼ δέ τοι οὔτι μεγαίρω . 
δώσω σοι Τεγέαν ποσσίκροτον ὀρχήσασθαι 
καὶ καλὸν πεδίον σχοίνῳ διαμετρήσασθαι . 
ὅτι οἱ 
Λακεδαιμόνιοι ἔπεμψαν εἰς Δελφοὺς περὶ τῶν ὀστέων Ὀρέστου τοῦ 
Ἀγαμέμνονος , ἐν ποίῳ τινὶ τόπῳ κεῖνται . 
καὶ ἔχρησεν οὕτως , 
ἔστι τις Ἀρκαδίας Τεγέη λευρῷ ἐνὶ χώρῳ , 
ἔνθ’ ἄνεμοι πνείουσι δύω κρατερῆς ὑπ’ ἀνάγκης 
καὶ τύπος ἀντίτυπος καὶ πῆμ’ ἐπὶ πήματι κεῖται . 
ἔνθ’ Ἀγαμεμνονίδην κατέχει φυσίζοος αἶα · 
τὸν σὺ κομισσάμενος Τεγέης ἐπιτάρροθος ἔσσῃ . 
ἦν δὲ χαλκεῖον , καὶ δηλοῖ τὰς φύσας , τύπον δὲ τὸν ἄκμονά 
φησι καὶ τὰς σφύρας , πῆμα δὲ ἐπὶ πήματι τὸν σίδηρον ἐπὶ σιδήρῳ · 
πῆμα γὰρ εἴρηται διὰ τὸ ἐπὶ κακῷ τῶν ἀνθρώπων εὑρῆσθαι . 
κρεῖττον 
γὰρ εἶναι τελευτᾶν ἢ ζῶντας ἑαυτοὺς μετὰ τῶν συγγενῶν ἐφορᾶν 
ἄξια θανάτου πράττοντας . 
ὅτι κανηφορούσης ποτὲ 
τῆς θυγατρὸς Πεισιστράτου , καὶ δοκούσης τῷ κάλλει διαφέρειν , 
προσελθών τις τῶν νεανίσκων καταπεφρονηκὼς ἐφίλησε τὴν παρθένον . 
ἀκούσαντες δὲ οἱ τῆς κόρης ἀδελφοὶ βαρέως ἤνεγκαν τὴν ὕβριν , καὶ 
τὸν νεανίσκον ἀγαγόντες πρὸς τὸν πατέρα δίκην ἠξίουν διδόναι · ὁ δὲ 
Πεισίστρατος γελάσας , καὶ τί τοὺς μισοῦντας ἡμᾶς , ἔφη , ποιήσωμεν , 
ἐὰν τοὺς φιλοῦντας τιμωρίαις περιβάλωμεν ; 
ὅτι ὁ αὐτὸς διαπορευόμενός ποτε διὰ 
τῆς χώρας κατενόησεν ἄνθρωπον κατὰ τὸν Ὕμηττον ἐργαζόμενον ἐν 
χωρίοις λεπτοῖς καθ’ ὑπερβολὴν καὶ τραχέσι . 
θαυμάσας δὲ τὴν φιλεργίαν 
ἔπεμψε τοὺς ἐρωτήσοντας , τί λαμβάνοι τοιαύτην χώραν ἐργαζόμενος . 
ὧν ποιησάντων τὸ προσταχθέν , ὁ 
ἐργάτης ἔφησε λαμβάνειν ἐκ τοῦ χωρίου κακὰς ὀδύνας , ἀλλ’ οὐθὲν 
αὐτῷ μέλειν · τούτων γὰρ τὸ ι μέρος 
Πεισιστράτῳ διδόναι . 
ὁ δὲ δυνάστης ἀκούσας τὸν λόγον καὶ γελάσας 
ἐποίησε τὸ χωρίον ἀτελές , καὶ ἐντεῦθεν ἡ παροιμία , καὶ σφάκελοι 
ποιοῦσιν ἀτέλειαν . 
ξονστ . 
εχξ . 
4 , ππ . 
291‐293 . 
φραγμεντα λιβρι χ 
ὅτι 
Σερούιος Τύλλιος Ταρκυνίου ἐπιθεμένου παραγενηθεὶς εἰς τὸ 
βουλευτήριον , καὶ θεασάμενος τὴν καθ’ ἑαυτοῦ παρασκευήν , τοσοῦτον μόνον 
εἶπε , τίς ἡ τόλμα , Ταρκύνιε ; 
ὁ δὲ ὑπολαβών , ἡ μὲν οὖν σή , φησί , 
τίς , ὃς δουλέκδουλος ὢν Ῥωμαίων βασιλεύειν ἐτόλμησας καὶ τῆς τοῦ 
πατρὸς ἡγεμονίας ἡμῖν προσηκούσης παρὰ νόμους ἀφείλου τὴν οὐδὲ καθ’ 
ἕνα σοι τρόπον ἐπιβάλλουσαν ἀρχήν ; 
ταῦτα λέγων ἅμα προσέδραμε καὶ 
δραξάμενος τῆς τοῦ Τυλλίου χειρὸς ἔρριψεν αὐτὸν κατὰ τῆς κρηπῖδος . 
καὶ διαναστὰς καὶ χωλεύων διὰ τὸ πτῶμα ἐπεχείρησε φυγεῖν , ἀπεκτάνθη 
δέ.ξονστ . 
εχξ . 
4 , π. 293 . 
ὅτι 
Σερούιος Τύλλιος ὁ Ῥωμαίων βασιλεὺς ἐβασίλευσεν ἔτη τετταράκοντα 
τέτταρα , διὰ τῆς ἰδίας ἀρετῆς κατωρθωκὼς οὐκ ὀλίγα τῶν κοινῶν . 
ὅτι ἐπ’ ἄρχοντος Ἀθήνησι Θηρικλέους κατὰ τὴν 
ἑξηκοστὴν πρώτην Ὀλυμπιάδα Πυθαγόρας ὁ φιλόσοφος ἐγνωρίζετο , 
προκεκοφὼς ἤδη ἐν παιδείᾳ · γέγονε γὰρ ἱστορίας ἄξιος , εἰ καί τις 
ἕτερος τῶν περὶ παιδείαν διατριψάντων . 
γέγονε δὲ Σάμιος τὸ γένος · 
οἱ δέ φασιν ὅτι Τυρρηνός . 
τοσαύτη δ’ 
ἦν ἐν τοῖς αὐτοῦ λόγοις πειθὼ καὶ χάρις , ὡς καὶ τῆς πόλεως σχεδὸν 
ὅλης ἐπ’ αὐτὸν ἐπιστρεφούσης καθ’ ἡμέραν ὡσπερεὶ πρός τινος θεοῦ 
παρουσίαν ἅπαντας συντρέχειν ἐπὶ τὴν ἀκρόασιν . 
οὐ μόνον δὲ περὶ τὴν ἐν τῷ λέγειν δύναμιν 
ἐφαίνετο μέγας , ἀλλὰ καὶ ψυχῆς ἐνέφαινεν ἦθος κατεσταλμένον καὶ 
πρὸς μίμησιν βίου σώφρονος τοῖς νέοις θαυμαστὸν ἀρχέτυπον , καὶ τοὺς 
ἐντυγχάνοντας ἀπέτρεπεν ἀπὸ τῆς πολυτελείας καὶ τρυφῆς , ἁπάντων διὰ 
τὴν εὐπορίαν ἀνέδην ἐκκεχυμένων εἰς ἄνεσιν καὶ διαφθορὰν ἀγεννῆ 
τοῦ σώματος καὶ τῆς ψυχῆς . 
ὅτι Πυθαγόρας πυθόμενος Φερεκύδην τὸν 
ἐπιστάτην αὐτοῦ γεγενημένον ἐν Δήλῳ νοσεῖν καὶ τελέως ἐσχάτως 
ἔχειν , ἔπλευσεν ἐκ τῆς Ἰταλίας εἰς τὴν Δῆλον . 
ἐκεῖ δὲ χρόνον 
ἱκανὸν τὸν ἄνδρα γηροτροφήσας , πᾶσαν εἰσηνέγκατο σπουδὴν ὥστε τὸν 
πρεσβύτην ἐκ τῆς νόσου διασῶσαι . 
κατισχυθέντος δὲ τοῦ Φερεκύδου διὰ 
γῆρας καὶ διὰ τὸ μέγεθος τῆς νόσου , περιέστειλεν αὐτὸν κηδεμονικῶς , 
καὶ τῶν νομιζομένων ἀξιώσας ὡσανεί τις υἱὸς πατέρα πάλιν ἐπανῆλθεν 
εἰς τὴν Ἰταλίαν . 
ὅτι ἐπειδάν τινες τῶν συνήθων ἐκ τῆς οὐσίας 
ἐκπέσοιεν , διῃροῦντο τὰ χρήματα αὐτῶν ὡς πρὸς ἀδελφούς . 
οὐ μόνον 
δὲ πρὸς τοὺς καθ’ ἡμέραν συμβιοῦντας τῶν γνωρίμων τοιαύτην εἶχον τὴν 
διάθεσιν , ἀλλὰ καθόλου πρὸς πάντας τοὺς τῶν πραγμάτων τούτων 
μετασχόντας . 
ὅτι Κλεινίας , Ταραντῖνος τὸ γένος , 
εἷς δὲ τῶν ἐκ τοῦ προειρημένου συστήματος ὤν , πυθόμενος Πρῶρον τὸν 
Κυρηναῖον διά τινα πολιτικὴν περίστασιν ἀπολωλεκότα τὴν οὐσίαν καὶ 
τελέως ἀπορούμενον , ἐξεδήμησεν ἐκ τῆς Ἰταλίας εἰς Κυρήνην μετὰ 
χρημάτων ἱκανῶν , καὶ τὴν οὐσίαν ἀποκατέστησε τῷ προειρημένῳ , 
οὐδέποτε τοῦτον ἑωρακώς , ἀκούων δὲ μόνον ὅτι Πυθαγόρειος ἦν . 
καὶ ἄλλοι δὲ πολλοὶ τὸ παραπλήσιον 
πεποιηκότες διαμνημονεύονται . 
οὐ μόνον δὲ ἐν τῇ τῶν χρημάτων 
ἐπιδόσει τοιούτους αὑτοὺς παρείχοντο τοῖς γνωρίμοις , ἀλλὰ καὶ κατὰ 
τοὺς ἐπισφαλεστάτους καιροὺς συνεκινδύνευον . 
καὶ γὰρ Διονυσίου τυραννοῦντος Φιντίας τις 
Πυθαγόρειος ἐπιβεβουλευκὼς τῷ τυράννῳ , μέλλων δὲ τῆς τιμωρίας 
τυγχάνειν , ᾐτήσατο παρὰ τοῦ Διονυσίου χρόνον εἰς τὸ περὶ τῶν 
ἰδίων πρότερον ἃ βούλεται διοικῆσαι · δώσειν δ’ ἔφησεν ἐγγυητὴν τοῦ 
θανάτου τῶν φίλων ἕνα . 
τοῦ δὲ δυνάστου 
θαυμάσαντος , εἰ τοιοῦτός ἐστι φίλος ὃς ἑαυτὸν εἰς τὴν εἱρκτὴν 
ἀντ’ ἐκείνου παραδώσει , προσεκαλέσατό τινα τῶν γνωρίμων ὁ Φιντίας , 
Δάμωνα ὄνομα , Πυθαγόρειον φιλόσοφον , ὃς οὐδὲ διστάσας ἔγγυος 
εὐθὺς ἐγενήθη τοῦ θανάτου . 
τινὲς μὲν 
οὖν ἐπῄνουν τὴν ὑπερβολὴν τῆς πρὸς τοὺς φίλους εὐνοίας , τινὲς δὲ 
τοῦ ἐγγύου προπέτειαν καὶ μανίαν κατεγίνωσκον . 
πρὸς δὲ τὴν τεταγμένην 
ὥραν ἅπας ὁ δῆμος συνέδραμεν , καραδοκῶν εἰ φυλάξει τὴν πίστιν ὁ 
καταστήσας . 
ἤδη δὲ τῆς ὥρας 
συγκλειούσης πάντες μὲν ἀπεγίνωσκον , ὁ δὲ Φιντίας ἀνελπίστως ἐπὶ 
τῆς ἐσχάτης τοῦ χρόνου ῥοπῆς δρομαῖος ἦλθε , τοῦ Δάμωνος 
ἀπαγομένου πρὸς τὴν ἀνάγκην . 
θαυμαστῆς δὲ τῆς φιλίας φανείσης 
ἅπασιν , ἀπέλυσεν ὁ Διονύσιος τῆς τιμωρίας τὸν ἐγκαλούμενον , καὶ 
παρεκάλεσε τοὺς ἄνδρας τρίτον ἑαυτὸν εἰς τὴν φιλίαν προσλαβέσθαι . 
ὅτι οἱ Πυθαγόρειοι καὶ τῆς μνήμης μεγίστην 
γυμνασίαν ἐποιοῦντο , τοιοῦτόν τινα τρόπον τῆς μελέτης ὑποστησάμενοι . 
οὐ πρότερον ἐκ τῆς εὐνῆς ἠγείροντο , πρὶν ἂν πρὸς ἑαυτοὺς 
ἀνθωμολογήσαντο τὰ κατὰ τὴν προτέραν ἡμέραν αὐτοῖς πραχθέντα , τὴν 
ἀρχὴν ἀπὸ τῆς πρωίας , τὴν δὲ τελευτὴν ἕως ἑσπέρας ποιούμενοι . 
εἰ 
δ’ ἀναστροφὴν ἔχοιεν καὶ πλείονα σχολὴν ἄγοιεν , καὶ τὰ τρίτῃ καὶ 
τετάρτῃ καὶ ταῖς ἔτι πρότερον ἡμέραις πραχθέντα προσανελάμβανον . 
τοῦτο πρὸς ἐπιστήμην καὶ φρόνησιν ἐπετήδευον πάντων ἐμπειρίαν τε τοῦ 
δύνασθαι πολλὰ μνημονεύειν . 
ὅτι ἐποιοῦντο καὶ τῆς ἐγκρατείας γυμνασίαν 
τόνδε τὸν τρόπον . 
παρασκευασάμενοι πάντα τὰ κατὰ τὰς λαμπροτάτας 
ἑστιάσεις παρατιθέμενα πολὺν αὐτοῖς ἐνέβλεπον χρόνον · εἶτα διὰ τῆς 
θέας τὰς τῆς φύσεως ἐπιθυμίας πρὸς τὴν ἀπόλαυσιν ἐκκαλεσάμενοι τὰς 
τραπέζας ἐκέλευον αἴρειν τοὺς παῖδας , καὶ παραχρῆμα ἄγευστοι τῶν 
παρατεθέντων ἐχωρίζοντο.ξονστ . 
εχξ . 
2 (1) , ππ . 
220‐223 . 
ὅτι ὁ 
Πυθαγόρας μετεμψύχωσιν ἐδόξαζε καὶ κρεοφαγίαν ὡς ἀποτρόπαιον ἡγεῖτο , 
πάντων τῶν ζῴων τὰς ψυχὰς μετὰ θάνατον εἰς ἕτερα ζῷα λέγων 
εἰσέρχεσθαι . 
καὶ αὐτὸς δὲ ἑαυτὸν ἔφασκεν ἐπὶ τῶν Τρωικῶν χρόνων 
μεμνῆσθαι γεγενημένον Εὔφορβον τὸν Πάνθου μὲν υἱόν , ἀναιρεθέντα δὲ 
ὑπὸ Μενελάου . 
ὅτι φασὶν αὐτὸν ἐν Ἄργει ποτὲ παρεπιδημήσαντα καὶ θεασάμενον τῶν 
Τρωικῶν σκύλων ἀσπίδα προσηλωμένην δακρύειν . 
ἐρωτηθέντα δὲ ὑπὸ τῶν 
Ἀργείων τὴν τοῦ πάθους αἰτίαν εἰπεῖν , ὅτι τὴν ἀσπίδα ταύτην 
εἶχεν αὐτὸς ἐν Τροίᾳ γεγονὼς Εὔφορβος . 
ἀπίστως δὲ διακειμένων καὶ μανίαν αὐτοῦ 
καταγινωσκόντων , σημεῖον ἐρεῖν ἔφησεν ἀληθὲς τοῦ ταῦθ’ οὕτως 
ἔχειν · ἐκ τοῦ γὰρ ἐντὸς μέρους ἐπιγεγράφθαι τὴν ἀσπίδα γράμμασιν 
ἀρχαίοις ΕΥΦΟΡΒΟΥ . 
πάντων δὲ διὰ τὸ παράδοξον εἰπόντων 
καθελεῖν αὐτὴν , ἐντὸς συνέβη τὴν ἐπιγραφὴν εὑρεθῆναι . 
ὅτι Καλλίμαχος 
εἶπε περὶ Πυθαγόρου , διότι τῶν ἐν γεωμετρίᾳ προβλημάτων τὰ μὲν 
εὗρε , τὰ δὲ ἐκ τῆς Αἰγύπτου πρῶτος εἰς τοὺς Ἕλληνας ἤνεγκεν , 
ἐν οἷς λέγει ὅτι 
ἐξεῦρε Φρὺξ Εὔφορβος , ὅστις ἀνθρώποις 
τρίγωνά τε σκαληνὰ καὶ κύκλων ἑπτὰ 
μήκη δίδαξε νηστεύειν 
τῶν ἐμπνεόντων · οἱ τάδ’ οὐδ’ ὑπήκουσαν 
πάντες . 
ξαλλ . 
ιαμβι 124φφ . 
ὅτι παρεκάλει τὴν λιτότητα ζηλοῦν · τὴν γὰρ 
πολυτέλειαν ἅμα τάς τε οὐσίας τῶν ἀνθρώπων διαφθείρειν καὶ τὰ 
σώματα . 
τῶν γὰρ νόσων τῶν πλείστων ἐξ ὠμότητος γινομένων , αὐτὴν 
ταύτην ἐκ τῆς πολυτελείας γίνεσθαι . 
πολλοὺς δὲ ἔπειθεν ἀπύροις σιτίοις χρῆσθαι καὶ ὑδροποσίαις πάντα 
τὸν βίον ἕνεκεν τοῦ τἀγαθὰ θηρᾶσθαι τὰ κατὰ ἀλήθειαν . 
τῶν δὲ καθ’ 
ἡμᾶς εἴ τις ὑπαγορεύσειεν ἢ ἑνὸς ἢ δυεῖν ἀπέχεσθαι τῶν ἡδέων 
εἶναι δοκούντων ἐπ’ ὀλίγας ἡμέρας , ἀπείπαιντ’ ἂν τὴν φιλοσοφίαν , 
φήσαντες εὔηθες ὑπάρχειν τἀφανὲς ἀγαθὸν ζητεῖν ἀφέντα τὸ φανερόν . 
κἂν μὲν δέῃ δημοκοπεῖν ἢ 
πολυπραγμονεῖν περὶ τῶν ἀλλοτρίων , σχολάζουσι καὶ ὑπ’ οὐδενὸς 
ἐμποδίζονται · ἐὰν δὲ γίνεσθαι δέῃ περὶ παιδείαν καὶ τὴν τῶν ἠθῶν 
ἐπισκευήν , ἀκαιρεῖν φασιν , ὥστε ἀσχολεῖσθαι μὲν εὐσχολοῦντας , σχολὴν 
δ’ ἄγειν οὐ σχολάζοντας . 
ὅτι φασὶ τὸν Ταραντῖνον Ἀρχύταν τὸν ὄντα 
Πυθαγόρειον ἐπὶ μεγάλοις ἀδικήμασιν οἰκέταις ὀργισθῆναι , καὶ 
κατεξαναστάντα τοῦ πάθους εἰπεῖν , ὡς οὐκ ἂν ἐγενήθησαν ἀθῷοι 
τηλικαῦτα ἁμαρτήσαντες , εἰ μὴ ἔτυχεν ὀργιζόμενος . 
ὅτι οἱ Πυθαγόρειοι μεγίστην ἐποιοῦντο πρόνοιαν τῆς 
πρὸς τοὺς φίλους βεβαιότητος , τὴν τῶν φίλων εὔνοιαν ἀξιολογώτατον 
ἀγαθὸν εἶναι τῶν ἐν τῷ βίῳ διειληφότες . 
ὅτι μέγιστον ἄν τις 
ἡγήσαιτο καὶ μάλιστα θαυμάσαι τὸ αἴτιον τῆς πρὸς τοὺς φίλους 
εὐνοίας . 
τίνες γάρ ποτε ἦσαν ἐθισμοὶ ἢ τίς τρόπος ἐπιτηδευμάτων 
ἢ τίς λόγου δεινότης , δῑ ἧς ἐνειργάζοντο τὴν τοιαύτην διάθεσιν 
τοῖς ἀφικνουμένοις εἰς τὴν τοῦ βίου κοινωνίαν ; 
ταῦτα γὰρ πολλοὶ μὲν ἐπιθυμήσαντες γνῶναι τῶν 
ἔξωθεν ἐπεβάλοντο πολυπραγμονεῖν , οὐδέποτε δὲ οὐδεὶς μαθεῖν 
ἠδυνήθη . 
αἴτιον δὲ τοῦ διατηρεῖσθαι τὰς ὑπὲρ τούτων ὑποθήκας τὸ 
τοὺς Πυθαγορείους ὑπόστασιν ἔχειν μηδὲν τοιοῦτο ποιεῖν ἔγγραφον , 
ἀλλὰ διὰ μνήμης ἔχειν τὰ παραγγελλόμενα . 
ὅτι ὁ 
Πυθαγόρας πρὸς τοῖς ἄλλοις παρήγγελλε τοῖς μανθάνουσι σπανίως μὲν 
ὀμνύναι , χρησαμένους δὲ τοῖς ὅρκοις πάντως ἐμμένειν καὶ πρὸς τέλος 
ἄγειν ὑπὲρ ὧν ἄν τις ὀμόσῃ πραγμάτων , οὐχ ὁμοίαν ἀπόφασιν 
ποιούμενος Λυσάνδρῳ τε τῷ Λάκωνι καὶ Δημάδῃ τῷ Ἀθηναίῳ , ὧν 
ὁ μὲν ἀπεφαίνετο τοὺς μὲν παῖδας δεῖν ἐξαπατᾶν τοῖς ἀστραγάλοις , 
τοὺς δὲ ἄνδρας τοῖς ὅρκοις , ὁ δὲ διαβεβαιούμενος ὅτι δεῖ τὸ 
λυσιτελέστατον ὥσπερ ἐπὶ τῶν ἄλλων , οὕτω καὶ ἐπὶ τῶν ὅρκων 
αἱρεῖσθαι · ὁρᾶν δὲ τὸν ἐπιορκήσαντα παραχρῆμα ταῦτ’ ἔχοντα περὶ 
ὧν ὤμοσε , τὸν δ’ εὐορκήσαντα φανερῶς τὸ ἴδιον ἀπολλύντα . 
τούτων 
γὰρ ἑκάτερος οὐ καθάπερ Πυθαγόρας ὑπεστήσατο τὸν ὅρκον εἶναι 
πίστεως ἐνέχυρον βέβαιον , ἀλλ’ αἰσχροκερδείας καὶ ἀπάτης δέλεαρ.ξονστ . 
εχξ . 
4 , ππ . 
293‐295 . 
ὅτι Πυθαγόρας παρήγγελλε τοῖς 
μανθάνουσι σπανίως μὲν ὀμνύναι , χρησαμένους δὲ τοῖς ὅρκοις πάντως 
ἐμμένειν . 
ὅτι ὁ αὐτὸς Πυθαγόρας καὶ περὶ τῶν ἀφροδισίων ἐκλογιζόμενος τὸ 
συμφέρον παρήγγελλε κατὰ μὲν τὸ θέρος μὴ πλησιάζειν γυναιξί , κατὰ δὲ 
τὸν χειμῶνα προσιέναι τεταμιευμένως . 
καθόλου γὰρ τὸ γένος τῶν 
ἀφροδισίων ὑπελάμβανεν εἶναι βλαβερόν , τὴν δὲ συνέχειαν αὐτῶν 
τελέως ἀσθενείας καὶ ὀλέθρου ποιητικὴν ἐνόμιζε.ξονστ . 
εχξ . 
2 (1) , π. 423 . 
ὅτι Πυθαγόραν φασὶν ὑπό τινος 
ἐρωτηθέντα πότε χρηστέον ἀφροδισίοις εἰπεῖν , ὅταν ἑαυτοῦ θέλῃς 
ἥττων γενέσθαι . 
ὅτι οἱ Πυθαγόρειοι διῄρουν καὶ τὰς ἡλικίας τῶν 
ἀνθρώπων εἰς τέσσαρα μέρη , παιδός , νέου , νεανίσκου , γέροντος , καὶ 
τούτων ἑκάστην ἔφασαν ὁμοίαν εἶναι ταῖς κατὰ τὸν ἐνιαυτὸν τῶν 
ὡρῶν μεταβολαῖς , τὸ μὲν ἔαρ τῷ παιδὶ διδόντες , τὸ δὲ φθινόπωρον 
τῷ ἀνδρί , τὸν δὲ χειμῶνα τῷ γέροντι , τὸ δὲ θέρος τῷ νέῳ.ξονστ . 
εχξ . 
4 , π. 295 . 
ὅτι ὁ αὐτὸς Πυθαγόρας παρήγγελλε 
πρὸς τοὺς θεοὺς προσιέναι τοὺς θύοντας μὴ πολυτελεῖς , ἀλλὰ λαμπρὰς 
καὶ καθαρὰς ἔχοντας ἐσθῆτας , ὁμοίως δὲ μὴ μόνον τὸ σῶμα καθαρὸν 
παρεχομένους πάσης ἀδίκου πράξεως , ἀλλὰ καὶ τὴν ψυχὴν 
ἁγνεύουσαν.ξονστ . 
εχξ . 
2 (1) , π. 223 . 
ὅτι ὁ αὐτὸς ἀπεφαίνετο τοῖς θεοῖς 
εὔχεσθαι δεῖν τὰ ἀγαθὰ τοὺς φρονίμους ὑπὲρ τῶν ἀφρόνων · τοὺς γὰρ 
ἀσυνέτους ἀγνοεῖν , τί ποτέ ἐστιν ἐν τῷ βίῳ κατὰ ἀλήθειαν 
ἀγαθόν . 
ὅτι 
ὁ αὐτὸς ἔφασκε δεῖν ἐν ταῖς εὐχαῖς ἁπλῶς εὔχεσθαι τἀγαθά , καὶ 
μὴ κατὰ μέρος ὀνομάζειν , οἷον ἐξουσίαν , κάλλος , πλοῦτον , τἄλλα τὰ 
τούτοις ὅμοια · πολλάκις γὰρ τούτων ἕκαστον τοὺς κατ’ ἐπιθυμίαν 
αὐτῶν τυχόντας τοῖς ὅλοις ἀνατρέπειν . 
καὶ τοῦτο γνοίη ἄν τις 
ἐπιστήσας τοῖς ἐν ταῖς Εὐριπίδου Φοινίσσαις στίχοις , ἐν οἷς οἱ 
περὶ τὸν Πολυνείκην εὔχονται τοῖς θεοῖς , ὧν ἡ ἀρχὴ 
βλέψας ἐς Ἄργος , 
ἕως 
εἰς στέρν’ ἀδελφοῦ τῆσδ’ ἀπ’ ὠλένης βαλεῖν . 
ευρ . 
πηοεν . 
1364‐1375οὗτοι γὰρ δοκοῦντες 
ἑαυτοῖς εὔχεσθαι τὰ κάλλιστα ταῖς ἀληθείαις καταρῶνται.ξονστ . 
εχξ . 
4 , π. 295 . 
ὅτι ὁ αὐτὸς πολλὰ καὶ ἄλλα 
διαλεγόμενος πρὸς βίου σώφρονος ζῆλον καὶ πρὸς ἀνδρείαν τε καὶ 
καρτερίαν , ἔτι δὲ τὰς ἄλλας ἀρετάς , ἴσα θεοῖς παρὰ τοῖς 
Κροτωνιάταις ἐτιμᾶτο.ξονστ . 
εχξ . 
2 (1) , π. 223 . 
ὅτι 
Πυθαγόρας φιλοσοφίαν , ἀλλ’ οὐ σοφίαν ἐκάλει τὴν ἰδίαν αἵρεσιν . 
καταμεμφόμενος γὰρ τοὺς πρὸ αὐτοῦ κεκλημένους ἑπτὰ σοφοὺς ἔλεγεν , 
ὡς σοφὸς μὲν οὐδείς ἐστιν ἄνθρωπος ὢν καὶ πολλάκις διὰ τὴν 
ἀσθένειαν τῆς φύσεως οὐκ ἰσχύων πάντα κατορθοῦν , ὁ δὲ ζηλῶν τὸν 
τοῦ σοφοῦ τρόπον τε καὶ βίον προσηκόντως ἂν φιλόσοφος ὀνομάζοιτο . 
ἀλλ’ ὅμως 
τηλικαύτης προκοπῆς γενομένης περί τε Πυθαγόραν αὐτὸν καὶ τοὺς μετ’ 
ἐκεῖνον Πυθαγορείους , καὶ τοσούτων ἀγαθῶν αἴτιοι γενόμενοι ταῖς 
πόλεσιν οὗτοι τὸν πάντα τὰ καλὰ λυμαινόμενον χρόνον οὐ διέφυγον · 
οὐδὲν γάρ , οἶμαι , τῶν παρ’ ἀνθρώποις καλῶν οὕτω συνέστηκεν ὥστε 
μηδεμίαν αὐτῷ φθοράν τε καὶ διάλυσιν γεννῆσαι τὸν πολυετῆ 
χρόνον.ξονστ . 
εχξ . 
4 , π. 296 . 
ὅτι 
Κροτωνιάτης τις Κύλων ὄνομα , τῇ οὐσίᾳ καὶ δόξῃ πρῶτος τῶν 
πολιτῶν , ἐπεθύμησε Πυθαγόρειος γενέσθαι . 
ὢν δὲ χαλεπὸς καὶ βίαιος 
τὸν τρόπον , ἔτι δὲ στασιαστὴς καὶ τυραννικός , ἀπεδοκιμάσθη . 
παροξυνθεὶς οὖν τῷ συστήματι τῶν Πυθαγορείων , ἑταιρείαν μεγάλην 
συνεστήσατο , καὶ διετέλει πάντα καὶ λέγων καὶ πράττων κατ’ αὐτῶν . 
ὅτι 
Λῦσις ὁ Πυθαγόρειος εἰς Θήβας τῆς Βοιωτίας γενόμενος διδάσκαλος 
Ἐπαμινώνδου , τοῦτον μὲν τέλειον ἄνδρα πρὸς ἀρετὴν κατέστησε , καὶ 
πατὴρ αὐτοῦ θετὸς ἐγένετο δῑ εὔνοιαν . 
ὁ δὲ Ἐπαμινώνδας τῆς τε 
καρτερίας καὶ λιτότητος καὶ τῶν ἄλλων ἀρετῶν ἐκ τῆς Πυθαγορείου 
φιλοσοφίας ἐναύσματα λαβών , οὐ μόνον Θηβαίων , ἀλλὰ καὶ πάντων τῶν 
κατ’ αὐτὸν ἐπρώτευεν . 
ὅτι δὲ τῶν προγεγονότων 
ἀνδρῶν ἡ τῶν βίων ἀναγραφὴ δυσκολίαν μὲν παρέχεται τοῖς γράφουσιν , 
ὠφελεῖ δ’ οὐ μετρίως τὸν κοινὸν βίον . 
μετὰ παρρησίας γὰρ δηλοῦσα τὰ 
καλῶς τε καὶ κακῶς ; 
πραχθέντα τοὺς μὲν ἀγαθοὺς κοσμεῖ , τοὺς δὲ 
πονηροὺς ταπεινοῖ , διὰ τῶν οἰκείων ἑκάστοις ἐγκωμίων τε καὶ ψόγων . 
ἔστι δ’ ὁ μὲν ἔπαινος , ὡς ἄν τις εἴποι , ἔπαθλον ἀρετῆς 
ἀδάπανον , ὁ δὲ ψόγος τιμωρία φαυλότητος ἄνευ πληγῆς . 
καλὸν δὲ τοῖς μεταγενεστέροις ὑποκεῖσθαι , διότι βίον 
οἷον ἄν τις ἕληται ζῶν , τοιαύτης ἀξιωθήσεται μετὰ τὸν θάνατον 
μνήμης , ἵνα μὴ περὶ τὰς τῶν λιθίνων μνημείων κατασκευὰς σπουδάζωσιν , 
ἃ καὶ τόπον ἕνα κατέχει καὶ φθορᾶς ὀξείας τυγχάνει , ἀλλὰ περὶ 
λόγον καὶ τὰς ἄλλας ἀρετάς , αἳ πάντῃ φοιτῶσι διὰ τῆς φήμης . 
ὁ 
δὲ χρόνος ὁ πάντα μαραίνων τἄλλα ταύτας ἀθανάτους φυλάττει , καὶ 
πρεσβύτερος γενόμενος αὐτὸς ταύτας ποιεῖ νεωτέρας . 
δῆλον δὲ ἐπὶ τούτων τῶν ἀνδρῶν ἐγένετο τὸ 
προειρημένον · πάλαι γὰρ γεγονότες ὥσπερ νῦν ὄντες ὑπὸ πάντων 
μνημονεύονται.ξονστ . 
εχξ . 
2 (1) , ππ . 
223‐224 . 
ὅτι 
Κῦρος ὁ τῶν Περσῶν βασιλεὺς ἐπειδὴ τῶν Βαβυλωνίων καὶ τῶν Μήδων 
τὴν χώραν κατεπολέμησε , ταῖς ἐλπίσι πᾶσαν περιελάμβανε τὴν 
οἰκουμένην . 
τῶν γὰρ δυνατῶν καὶ μεγάλων ἐθνῶν καταπεπολεμημένων 
ἐνόμιζε μηδένα μήτε βασιλέα μήτε δῆμον ὑποστήσεσθαι τὴν ἰδίαν 
δύναμιν · τῶν γὰρ ἐν ἐξουσίαις ἀνυπευθύνοις ὄντων εἰώθασιν ἔνιοι 
τὴν εὐτυχίαν μὴ φέρειν κατ’ ἄνθρωπον.ξονστ . 
εχξ . 
4 , 
π. 296 . 
ὅτι ὁ 
Καμβύσης ἦν μὲν φύσει μανικὸς καὶ παρακεκινηκὼς τοῖς λογισμοῖς , πολὺ 
δὲ μᾶλλον αὐτὸν ὠμὸν καὶ ὑπερήφανον ἐποίει τὸ τῆς βασιλείας 
μέγεθος . 
ὅτι 
Καμβύσης ὁ Πέρσης μετὰ τὴν ἅλωσιν Μέμφεως καὶ Πηλουσίου τὴν 
εὐτυχίαν οὐ φέρων ἀνθρωπίνως , τὸν Ἀμάσιος τοῦ πρότερον 
βεβασιλευκότος τάφον ἀνέσκαψεν . 
εὑρὼν δὲ ἐν τῇ θήκῃ τὸν νεκρὸν 
τεταριχευμένον , τό τε σῶμα τοῦ τετελευτηκότος ᾐκίσατο καὶ πᾶσαν 
ὕβριν εἰς τὸν οὐκ αἰσθανόμενον εἰσενεγκάμενος τελευταῖον προσέταξε 
κατακαῦσαι τὸν νεκρόν . 
οὐκ εἰωθότων γὰρ πυρὶ παραδιδόναι τῶν 
ἐγχωρίων τὰ σώματα τῶν τετελευτηκότων , ὑπελάμβανε καὶ διὰ τούτου τοῦ 
τρόπου πλημμελήσειν τὸν πάλαι προτετελευτηκότα . 
ὅτι Καμβύσης μέλλων 
στρατεύειν ἐπ’ Αἰθιοπίαν ἔπεμψε μέρος τῆς δυνάμεως ἐπ’ Ἀμμωνίους , 
προστάξας τοῖς ἡγεμόσι τὸ μαντεῖον συλήσαντας ἐμπρῆσαι , τούς τε 
περιοικοῦντας τὸ ἱερὸν ἅπαντας ἐξανδραποδίσασθαι.ξονστ . 
εχξ . 
2 (1) , ππ . 
224‐225 . 
ὅτι 
Καμβύσου τοῦ Περσῶν βασιλέως κυριεύσαντος πάσης Αἰγύπτου , πρὸς 
τοῦτον οἱ Λίβυες καὶ Κυρηναῖοι , συνεστρατευκότες τοῖς Αἰγυπτίοις , 
ἀπέστειλαν δῶρα , καὶ τὸ προσταττόμενον ποιήσειν ἐπηγγείλαντο.ξονστ . 
εχξ . 
1 , π. 397 . 
ὅτι ὁ 
Πολυκράτης ὁ τῶν Σαμίων τύραννος εἰς τοὺς ἐπικαιροτάτους τόπους 
ἀποστέλλων τριήρεις ἐλῄστευεν ἅπαντας τοὺς πλέοντας , ἀπεδίδου δὲ 
μόνοις τοῖς συμμάχοις τὰ ληφθέντα . 
πρὸς δὲ τοὺς μεμφομένους τῶν 
συνήθων ἔλεγεν , ὡς πάντες οἱ φίλοι πλείονα χάριν ἕξουσιν 
ἀπολαβόντες ἅπερ ἀπέβαλον ἤπερ ἀρχὴν μηδὲν ἀποβαλόντες . 
ὅτι ταῖς ἀδίκοις 
πράξεσιν ὡς ἐπίπαν ἀκολουθεῖ τις νέμεσις οἰκείους τιμωρίας τοῖς 
ἁμαρτάνουσιν ἐπιφέρουσα . 
ὅτι πᾶσα χάρις ἀμεταμέλητος οὖσα καλὸν ἔχει καρπὸν 
τὸν παρὰ τὸν τῶν εὐεργετουμένων ἔπαινον · καὶ γὰρ ἂν μὴ πάντες , 
εἷς γέ τις τῶν εὖ πεπονθότων ἐνίοτε τὴν ὑπὲρ ἁπάντων ἀπέδωκε 
χάριν.ξονστ . 
εχξ . 
4 , π. 296 . 
ὅτι Λυδοί τινες φεύγοντες τὴν 
Ὀροίτου τοῦ σατράπου δυναστείαν κατέπλευσαν εἰς Σάμον μετὰ πολλῶν 
χρημάτων καὶ τοῦ Πολυκράτους ἱκέται ἐγίνοντο . 
ὁ δὲ τὸ μὲν πρῶτον 
αὐτοὺς φιλοφρόνως ὑπεδέξατο , μετ’ ὀλίγον δὲ πάντας ἀποσφάξας τῶν 
χρημάτων ἐγκρατὴς ἐγένετο . 
ὅτι Θετταλὸς ὁ 
Πεισιστράτου υἱὸς σοφὸς ὑπάρχων ἀπείπατο τὴν τυραννίδα , καὶ τὴν 
ἰσότητα ζηλώσας μεγάλης ἀποδοχῆς ἠξιοῦτο παρὰ τοῖς πολίταις · οἱ δὲ 
ἄλλοι , Ἵππαρχος καὶ Ἱππίας , βίαιοι καὶ χαλεποὶ καθεστῶτες 
ἐτυράννουν τῆς πόλεως . 
πολλὰ δὲ παρανομοῦντες εἰς τοὺς Ἀθηναίους , 
καί τινος μειρακίου διαφόρου τὴν ὄψιν Ἵππαρχος ἐρασθείς , διὰ τοῦτο 
ἐκινδύνευσεν ἡ μὲν οὖν ἐπὶ τοὺς 
τυράννους ἐπίθεσις καὶ ἡ πρὸς τὴν τῆς πατρίδος ἐλευθερίαν σπουδὴ 
κοινὴ τῶν προειρημένων ὑπῆρξεν ἀνδρῶν · ἡ δὲ ἐν ταῖς βασάνοις 
παράστασις τῆς ψυχῆς καὶ τὸ καρτερικὸν τῆς τῶν δεινῶν ὑπομονῆς περὶ 
μόνον ἐγενήθη τὸν Ἀριστογείτονα , ὃς ἐν τοῖς φοβερωτάτοις καιροῖς 
δύο μέγιστα διετήρησε , τήν τε πρὸς τοὺς φίλους πίστιν καὶ τὴν πρὸς 
τοὺς ἐχθροὺς τιμωρίαν.ξονστ . 
εχξ . 
2 (1) , π. 225 . 
ὅτι ὁ Ἀριστογείτων πᾶσιν ἐποίησε 
φανερὸν ὡς ἡ τῆς ψυχῆς εὐγένεια κατισχύει τὰς μεγίστας τοῦ σώματος 
ἀλγηδόνας . 
ὅτι Ζήνωνος τοῦ φιλοσόφου διὰ τὴν 
ἐπιβουλὴν τὴν κατὰ τοῦ Νεάρχου τοῦ τυράννου κατὰ τὰς ἐν ταῖς 
βασάνοις ἀνάγκας ἐρωτωμένου ὑπὸ Νεάρχου τίνες ἦσαν οἱ συνειδότες , 
ὤφελον γάρ , ἔφη , ὥσπερ τῆς γλώττης εἰμὶ κύριος , οὕτω καὶ τοῦ 
σώματος.ξονστ . 
εχξ . 
4 , ππ . 
296‐297 . 
ὅτι τυραννουμένης τῆς πατρίδος ὑπὸ 
Νεάρχου σκληρῶς , ἐπιβουλὴν κατὰ τοῦ τυράννου συνεστήσατο . 
καταφανὴς 
δὲ γενόμενος , καὶ κατὰ τὰς ἐν ταῖς βασάνοις ἀνάγκας διερωτώμενος 
ὑπὸ τοῦ Νεάρχου τίνες ἦσαν οἱ συνειδότες , ὤφελον γάρ , ἔφησεν , 
ὥσπερ τῆς γλώττης εἰμὶ κύριος , οὕτως ὑπῆρχον καὶ τοῦ σώματος . 
τοῦ δὲ τυράννου πολὺ μᾶλλον ταῖς 
βασάνοις προσεπιτείναντος , ὁ Ζήνων μέχρι μέν τινος διεκαρτέρει · μετὰ 
δὲ ταῦτα σπεύδων ἀπολυθῆναί ποτε τῆς ἀνάγκης καὶ ἅμα τιμωρήσασθαι 
τὸν Νέαρχον , ἐπενοήσατό τι τοιοῦτον . 
κατὰ τὴν ἐπιτονωτάτην ἐπίτασιν τῆς βασάνου προσποιηθεὶς ἐνδιδόναι 
τὴν ψυχὴν ταῖς ἀλγηδόσιν ἀνέκραγεν , ἄνετε , ἐρῶ γὰρ πᾶσαν 
ἀλήθειαν . 
ὡς δ’ ἀνῆκαν , ἠξίωσεν αὐτὸν ἀκοῦσαι κατ’ ἰδίαν 
προσελθόντα · πολλὰ γὰρ εἶναι τῶν λέγεσθαι μελλόντων ἃ συνοίσει 
τηρεῖν ἐν ἀπορρήτῳ . 
τοῦ δὲ τυράννου 
προσελθόντος ἀσμένως καὶ τὴν ἀκοὴν τῷ στόματι παραβαλόντος , ὁ 
Ζήνων τοῦ δυνάστου περιχανὼν τὸ οὖς ἐνέπρισε τοῖς ὀδοῦσι . 
τῶν δὲ 
ὑπηρετῶν ταχὺ προσδραμόντων , καὶ πᾶσαν τῷ βασανιζομένῳ προσφερόντων 
τιμωρίαν εἰς τὸ χαλάσαι τὸ δῆγμα , πολὺ μᾶλλον προσενεφύετο . 
τέλος δ’ οὐ δυνάμενοι τἀνδρὸς νικῆσαι τὴν 
εὐψυχίαν , παρεκέντησαν αὐτὸν ἵνα διίῃ τοὺς ὀδόντας . 
καὶ τοιούτῳ 
τεχνήματι τῶν ἀλγηδόνων ἀπελύθη καὶ παρὰ τοῦ τυράννου τὴν 
ἐνδεχομένην ἔλαβε τιμωρίαν.ξονστ . 
εχξ . 
2 (1) , ππ . 
225‐226.πολλαῖς ὕστερον γενεαῖς Δωριεὺς ὁ 
Λακεδαιμόνιος καταντήσας εἰς τὴν Σικελίαν καὶ τὴν χώραν ἀπολαβὼν 
ἔκτισε πόλιν Ἡράκλειαν . 
ταχὺ δ’ αὐτῆς αὐξομένης , οἱ Καρχηδόνιοι 
φθονήσαντες ἅμα καὶ φοβηθέντες μήποτε πλέον ἰσχύσασα τῆς Καρχηδόνος 
ἀφέληται τῶν Φοινίκων τὴν ἡγεμονίαν , στρατεύσαντες ἐπ’ αὐτὴν 
μεγάλαις δυνάμεσι καὶ κατὰ κράτος ἑλόντες κατέσκαψαν . 
ἀλλὰ περὶ μὲν 
τούτων τὰ κατὰ μέρος ἐν τοῖς οἰκείοις χρόνοις 
ἀναγράψομεν. διοδ . 
4.23.3 . 
ὅτι 
τοῖς ἐπί τινων πραγμάτων διοριζομένοις ὡς οὐκ ἄν ποτε πραχθησομένων 
ἔοικεν ἐπακολουθεῖν ὡσανεί τις νέμεσις ἐλέγχουσα τὴν ἀνθρωπίνην 
ἀσθένειαν . 
ὅτι Μεγαβύζου τοῦ καὶ Ζωπύρου , φίλου ὄντος Δαρείου τοῦ 
βασιλέως , μαστιγώσαντος δ’ ἑαυτὸν καὶ τὰ περὶ τὸ πρόσωπον ἀκρωτήρια 
ἀποκόψαντος διὰ τὸ αὐτόμολον γενέσθαι καὶ Βαβυλῶνα προδοῦναι 
Πέρσαις , φασὶ βαρέως φέρειν τὸν Δαρεῖον καὶ εἰπεῖν βούλεσθαι τὸν 
Μεγάβυζον , εἰ δυνατὸν ἦν , ἄρτιον γενόμενον ἢ δέκα Βαβυλῶνας 
λαβεῖν ὑπὸ τὴν ἐξουσίαν , καίπερ ἀπράκτου τῆς ἐπιθυμίας οὔσης . 
ὅτι οἱ 
Βαβυλώνιοι στρατηγὸν εἵλαντο Μεγάβυζον , ἀγνοοῦντες ὅτι τὴν 
εὐεργεσίαν τῆς μελλούσης ἀκολουθεῖν ἀπωλείας οἱονεὶ δέλεαρ αὐτοῖς 
προθήσει . 
ὅτι 
τὸ ἀποτέλεσμα τῶν ἐπιτευγμάτων ἱκανόν ἐστι μαρτύριον τῶν 
προρρηθέντων . 
ὅτι τὸ Δαρεῖος τῆς Ἀσίας σχεδὸν ὅλης κυριεύσας τὴν Εὐρώπην 
ἐπεθύμει καταστρέψασθαι . 
τὰς γὰρ τοῦ πλείονος ἐπιθυμίας ἀπλήστους 
ἔχων καὶ τῷ μεγέθει τῆς Περσικῆς δυνάμεως πεποιθώς , περιελάμβανε 
τὴν οἰκουμένην , αἰσχρὸν εἶναι νομίζων τοὺς πρὸ αὐτοῦ βεβασιλευκότας 
καταδεεστέρας ἀφορμὰς κτησαμένους τὰ μέγιστα τῶν ἐθνῶν 
καταπεπολεμηκέναι , αὐτὸν δὲ τηλικαύτας ἔχοντα δυνάμεις ἡλίκας οὐδεὶς 
τῶν πρὸ αὐτοῦ ἔσχε μηδεμίαν ἀξιόλογον πρᾶξιν κατειργάσθαι . 
ὅτι οἱ Τυρρηνοὶ 
διὰ τὸν τῶν Περσῶν φόβον ἐκλιπόντες τὴν Λῆμνον ἔφασκον ὡς διά 
τινας χρησμοὺς τοῦτο ποιεῖν , καὶ ταύτην τῷ Μιλτιάδῃ παρέδωκαν . 
ταῦτα 
δὲ πράξαντος Ἕρμωνος τοῦ προεστηκότος τῶν Τυρρηνῶν , συνέβη τὰς 
τοιαύτας χάριτας ἀπ’ ἐκείνων τῶν χρόνων Ἑρμωνείους 
προσαγορευθῆναι.ξονστ . 
εχξ . 
4 , ππ . 
297‐298 . 
ὅτι 
Λευκίου Ταρκυινίου τοῦ Ῥωμαίων βασιλέως ὁ υἱὸς Σέξτος ἐξεδήμησεν 
εἰς πόλιν Κολλατίαν καλουμένην , καὶ κατέλυσε πρὸς Λεύκιον Ταρκυίνιον 
ἀνεψιὸν τοῦ βασιλέως , ἔχοντα γυναῖκα Λουκρητίαν , ἥτις ἦν εὐπρεπὴς 
μὲν τὴν ὄψιν , σώφρων δὲ τὸν τρόπον . 
ἐπὶ στρατοπέδου γὰρ ὄντος 
τἀνδρός , ὁ ξένος νυκτὸς ἐγερθεὶς ἐκ τοῦ κοιτῶνος ὥρμησεν ἐπὶ τὴν 
γυναῖκα κοιμωμένην ἐν τῷ θαλάμῳ . 
ἐπιστὰς δὲ ταῖς θύραις ἄφνω καὶ σπασάμενος τὸ ξίφος , 
παρασκευάσασθαι μὲν ἔφησεν οἰκέτην ἐπιτήδειον εἰς ἀναίρεσιν , 
συγκατασφάξειν δὲ κἀκείνην , ὡς ἐπὶ μοιχείᾳ κατειλημμένην καὶ 
τετευχυῖαν τῆς προσηκούσης τιμωρίας ὑπὸ τοῦ συγγενεστάτου τῷ 
συνοικοῦντι . 
διόπερ αἱρετώτερον ὑπάρχειν ὑπουργῆσαι ταῖς ἐπιθυμίαις 
αὐτοῦ σιωπῶσαν · λήψεσθαι δὲ ἔπαθλον τῆς χάριτος δωρεάς τε μεγάλας 
καὶ τὴν μετ’ αὐτοῦ συμβίωσιν καὶ γενήσεσθαι βασίλισσαν , ἰδιωτικῆς 
ἑστίας ἐξηλλαγμένην ἡγεμονίαν . 
ἡ δὲ 
Λουκρητία διὰ τὸ παράδοξον ἐκπλαγὴς γενομένη , καὶ φοβηθεῖσα μήποτε 
ταῖς ἀληθείαις δόξῃ διὰ τὴν μοιχείαν ἀνῃρῆσθαι , τότε μὲν ἡσυχίαν 
ἔσχεν · ἡμέρας δὲ γενομένης ὁ Σέξτος ἐχωρίσθη · ἡ δὲ ἐκάλεσε τοὺς 
οἰκείους , καὶ ἠξίου μὴ περιιδεῖν ἀτιμώρητον τὸν ἀσεβήσαντα εἰς 
ξενίαν ἅμα καὶ συγγένειαν . 
ἑαυτῇ δὲ φήσασα μὴ προσήκειν ἐφορᾶν 
τὸν ἥλιον τηλικαύτης ὕβρεως πεπειραμένην , ξιφιδίῳ πατάξασα τὸ στῆθος 
ἑαυτῆς ἐτελεύτησεν.ξονστ . 
εχξ . 
2 (1) , ππ . 
226‐227 . 
ὅτι 
τῆς Λουκρητίας μοιχευθείσης παρὰ Σέξτου καὶ ἑαυτὴν ἀνελούσης διὰ 
τὸ ἁμάρτημα , οὐκ ἄξιον ἡγούμεθα τὸ γενναῖον τῆς προαιρέσεως 
παραλιπεῖν ἀνεπισήμαντον . 
τὴν γὰρ ἐπιδοῦσαν ἑκουσίως τὸ ζῆν τοῖς 
μεταγενεστέροις εἰς καλὸν ζῆλον προσηκόντως ἂν εὐφημίας ἀξιοῖμεν 
ἀθανάτου , ὅπως αἱ τὴν τοῦ σώματος ἁγνείαν κατὰ πᾶν ἀνεπίληπτον 
παρέχεσθαι προαιρούμεναι πρὸς ἐπιτετευγμένον ἀρχέτυπον παραβάλωνται . 
αἱ μὲν οὖν ἄλλαι γυναῖκες κἂν 
φανερῶς τι τῶν τοιούτων πράξωσι , κατακρύπτουσι τὸ συντελεσθέν , 
εὐλαβούμεναι τὴν ὑπὲρ τῶν ἁμαρτημάτων τιμωρίαν · ἡ δὲ τὸ λάθρᾳ 
πραχθὲν ποιήσασα περιβόητον ἀπέσφαξεν ἑαυτήν , καὶ τὴν τοῦ βίου 
τελευτὴν καλλίστην ὑπὲρ αὐτῆς ἀπολογίαν ἀπέλιπε . 
καὶ τῶν ἄλλων ἐπὶ τῶν ἀκουσίων τὴν συγγνώμην 
προβαλλομένων , αὕτη τὴν μετὰ βίας ὕβριν ἐτιμήσατο θανάτου , ἵνα μηδ’ 
εἴ τις ἐπιθυμῇ βλασφημεῖν , τὴν ἐξουσίαν ἔχῃ κατηγορεῖν τῆς 
προαιρέσεως ὡς ἑκουσίου γεγενημένης . 
τῶν 
γὰρ ἀνθρώπων φύσει τὰς λοιδορίας ἐπαίνων προτιμώντων , τὴν τῶν 
φιλαιτίων ἀπέκοψε κατηγορίαν , αἰσχρὸν εἶναι νομίζουσα τῶν ἄλλων 
εἰπεῖν τινα διότι ζῶντος τοῦ κατὰ νόμους συμβιοῦντος ἀνδρὸς ἑτέρου 
παρανόμως ἐπειράθη , καὶ καθ’ οὗ οἱ νόμοι τοῖς πράξασι θάνατον 
τιθέασι τὸ πρόστιμον , τοιοῦτο παθοῦσα τὸν πλείω χρόνον φιλοψυχεῖν , 
ἵνα τὸν πάντως ὀφειλόμενον παρὰ τῆς φύσεως θάνατον βραχὺ προλαβοῦσα 
τῆς αἰσχύνης ἀλλάξηται τοὺς μεγίστους ἐπαίνους . 
τοιγαροῦν οὐ μόνον θνητοῦ βίου δόξαν ἀθάνατον 
ἀντικατηλλάξατο διὰ τῆς ἰδίας ἀρετῆς , ἀλλὰ καὶ τοὺς συγγενεῖς καὶ 
πάντας τοὺς πολίτας προετρέψατο λαβεῖν ἀπαραίτητον τιμωρίαν παρὰ τῶν 
εἰς αὐτὴν παρανομησάντων . 
ὅτι Λεύκιος Ταρκύνιος 
ὁ βασιλεὺς τυραννικῶς καὶ βιαίως ἄρχων τῶν πολιτῶν τοὺς εὐπόρους 
τῶν Ῥωμαίων ἀνῄρει , ψευδεῖς ἐπιφέρων αἰτίας ἕνεκεν τοῦ 
νοσφίσασθαι τὰς οὐσίας αὐτῶν . 
διόπερ Λεύκιος Ἰούνιος , ὀρφανὸς ὢν 
καὶ πάντων Ῥωμαίων πλουσιώτατος , δῑ ἀμφότερα τὴν τοῦ Ταρκυνίου 
πλεονεξίαν ὑπώπτευεν · ἀδελφιδοῦς δ’ ὢν αὐτοῦ καὶ παρ’ ἕκαστα τῷ 
βασιλεῖ συνών , προσεποιήθη μωρὸς εἶναι , ἅμα μὲν βουλόμενος τὸν ὑπὲρ 
τοῦ δύνασθαί τι φθόνον ἐκκλίνειν , ἅμα δ’ ἀνυπονοήτως παρατηρεῖν τὸ 
πραττόμενον καὶ τοῖς τῆς βασιλείας ἐφεδρεύειν καιροῖς . 
ὅτι οἱ Συβαρῖται μετὰ τριάκοντα μυριάδων 
ἐκστρατεύσαντες ἐπὶ τοὺς Κροτωνιάτας καὶ πόλεμον ἄδικον 
ἐπανελόμενοι τοῖς ὅλοις ἔπταισαν , καὶ τὴν εὐδαιμονίαν οὐκ 
ἐνεγκόντες ἐπιδεξίως ἱκανὸν παράδειγμα τὴν ἰδίαν ἀπώλειαν κατέλιπον 
τοῦ πολὺ μᾶλλον δεῖν προσέχειν ἐν ταῖς ἰδίαις εὐτυχίαις ἤπερ ἐν 
ταῖς ταλαιπωρίαις . 
ὅτι περὶ Ἡροδότου 
φησὶν ὁ Διόδωρος καὶ ταῦτα παρεξέβημεν οὐχ οὕτως 
Ἡροδότου κατηγορῆσαι βουληθέντες ὡς ὑποδεῖξαι ὅτι τῶν λόγων οἱ 
θαυμάσιοι τοὺς ἀληθεῖς κατισχύειν εἰώθασιν. . 
ὅτι προσῆκόν ἐστι 
τιμᾶσθαι τὴν ἀρετήν , κἂν ᾖ παρὰ γυναιξίν . 
ὅτι Ἀθηναῖοι δεξιῶς 
τῇ νίκῃ χρησάμενοι καὶ νικήσαντες Βοιωτούς τε καὶ Χαλκιδεῖς , εὐθὺς 
ἀπὸ τῆς μάχης Χαλκίδος ἐκυρίευσαν . 
ἐκ τῆς ὠφελείας τῆς τῶν 
Βοιωτῶν δεκάτην ἅρμα χαλκοῦν εἰς τὴν ἀκρόπολιν ἀνέθεσαν τόδε τὸ 
ἐλεγεῖον γράψαντες , 
ἔθνεα Βοιωτῶν καὶ Χαλκιδέων δαμάσαντες 
παῖδες Ἀθηναίων ἔργμασιν ἐν πολέμου 
δεσμῷ ἐν ἀχλυόεντι σιδηρέῳ ἔσβεσαν ὕβριν · 
ὧν ἵππους δεκάτην Παλλάδι τάσδ’ ἔθεσαν . 
ὅτι τὸ κατακαίειν τὰ ἱερὰ παρὰ Ἑλλήνων 
ἔμαθον Πέρσαι , τὴν αὐτὴν τοῖς προαδικήσασιν ἀποδιδόντες ὕβριν . 
ὅτι 
Κᾶρες ὑπὸ Περσῶν καταπονούμενοι ἐπηρώτησαν περὶ συμμαχίας εἰ 
προσλάβοιντο Μιλησίους συμμάχους . 
ὁ δὲ ἀνεῖλεν , 
πάλαι ποτ’ ἦσαν ἄλκιμοι Μιλήσιοι . 
οὐ μὴν ἀλλ’ 
ὁ φόβος ἐγγὺς κείμενος ἐποίησεν αὐτοὺς ἐπιλαθέσθαι τῆς πρὸς 
ἀλλήλους φιλοτιμίας , πρὸς δὲ τὸ πληροῦν τὰς τριήρεις κατὰ τάχος 
συνηνάγκαζεν . 
ὅτι Ἑκαταῖος ὁ Μιλήσιος πρεσβευτὴς ἀπεσταλμένος ὑπὸ τῶν 
Ἰώνων , ἠρώτησε δῑ ἣν αἰτίαν ἀπιστεῖ αὐτοῖς ὁ Ἀρταφέρνης . 
τοῦ 
δὲ εἰπόντος , μήποτε ὑπὲρ ὧν καταπολεμηθέντες κακῶς ἔπαθον 
μνησικακήσωσιν , οὐκοῦν , ἔφησεν , εἰ τὸ πεπονθέναι κακῶς τὴν ἀπιστίαν 
περιποιεῖ , τὸ παθεῖν ἄρα εὖ ποιήσει τὰς πόλεις Πέρσαις εὐνοούσας . 
ἀποδεξάμενος δὲ τὸ ῥηθὲν ὁ Ἀρταφέρνης ἀπέδωκε τοὺς νόμους ταῖς 
πόλεσι καὶ τακτοὺς φόρους κατὰ δύναμιν ἐπέταξεν . 
ὁ γὰρ τοῖς πολλοῖς παρὰ τῶν πολιτῶν φθόνος τὸν 
ἔμπροσθεν χρόνον ἐγκρυπτόμενος , ἐπειδὴ καιρὸν ἔλαβεν , ἄθρους 
ἐξερράγη . 
διὰ δὲ τὴν φιλοτιμίαν τοὺς δούλους ἠλευθέρωσαν , μᾶλλον 
βουλόμενοι τοῖς οἰκέταις μεταδοῦναι τῆς ἐλευθερίας ἢ τοῖς 
ἐλευθέροις τῆς πολιτείας . 
ὅτι Δᾶτις ὁ τῶν 
Περσῶν στρατηγός , Μῆδος ὢν τὸ γένος καὶ παρὰ τῶν προγόνων 
παρειληφὼς ὅτι Μήδου τοῦ συστησαμένου τὴν Μηδίαν Ἀθηναῖοι 
καθεστήκασιν ἀπόγονοι , ἀπέστειλε πρὸς τοὺς Ἀθηναίους δηλῶν ὡς 
πάρεστι μετὰ δυνάμεως ἀπαιτήσων τὴν ἀρχὴν τὴν προγονικήν · Μῆδον γὰρ 
τῶν ἑαυτοῦ προγόνων πρεσβύτατον γενόμενον ἀφαιρεθῆναι τὴν βασιλείαν 
ὑπὸ τῶν Ἀθηναίων καὶ παραγενόμενον εἰς τὴν Ἀσίαν κτίσαι τὴν 
Μηδίαν . 
ἂν μὲν οὖν αὐτῷ τὴν ἀρχὴν 
ἀποδῶσιν , ἀφεθήσεσθαι τῆς αἰτίας ταύτης καὶ τῆς ἐπὶ Σάρδεις 
στρατείας · ἂν δὲ ἐναντιωθῶσι , πολὺ δεινότερα πείσεσθαι τῶν 
Ἐρετριέων . 
ὁ δὲ Μιλτιάδης ἀπεκρίθη 
ἀπὸ τῆς τῶν δέκα στρατηγῶν γνώμης , διότι κατὰ τὸν τῶν πρεσβευτῶν 
λόγον μᾶλλον προσήκει τῆς Μήδων ἀρχῆς κυριεύειν Ἀθηναίους ἢ 
Δᾶτιν τῆς Ἀθηναίων πόλεως · τὴν μὲν γὰρ τῶν Μήδων βασιλείαν 
Ἀθηναῖον ἄνδρα συστήσασθαι , τὰς δὲ Ἀθήνας μηδέποτε Μῆδον τὸ 
γένος ἄνδρα κατεσχηκέναι . 
ὁ δὲ πρὸς μάχην ἀκούσας ταῦτα 
παρεσκευάζετο.ξονστ . 
εχξ . 
4 , ππ . 
298‐301 . 
ὅτι 
Ἱπποκράτης ὁ Γελῷος τύραννος τοὺς Συρακουσίους νενικηκὼς 
κατεστρατοπέδευσεν εἰς τὸ τοῦ Διὸς ἱερόν . 
κατέλαβε δὲ αὐτὸν τὸν 
ἱερέα καὶ τῶν Συρακουσίων τινὰς καθαιροῦντας ἀναθήματα χρυσᾶ , καὶ 
μάλιστα ἱμάτιον τοῦ Διὸς περιαιρουμένους ἐκ πολλοῦ κατεσκευασμένον 
χρυσίου . 
καὶ τούτοις μὲν ἐπιπλήξας ὡς 
ἱεροσύλοις ἐκέλευσεν ἀπελθεῖν εἰς τὴν πόλιν , αὐτὸς δὲ τῶν 
ἀναθημάτων ἀπέσχετο , φιλοδοξῆσαι θέλων καὶ νομίζων δεῖν τὸν 
τηλικοῦτον ἐπαναιρούμενον πόλεμον μηθὲν ἐξαμαρτάνειν εἰς τὸ θεῖον , 
ἅμα δὲ νομίζων διαβάλλειν τοὺς προεστῶτας τῶν ἐν Συρακούσαις 
πραγμάτων πρὸς τὰ πλήθη διὰ τὸ δοκεῖν αὐτοὺς πλεονεκτικῶς , ἀλλ’ οὐ 
δημοτικῶς οὐδ’ ἴσως ἄρχειν . 
ὅτι Θήρων ὁ Ἀκραγαντῖνος γένει καὶ πλούτῳ 
καὶ τῇ πρὸς τὸ πλῆθος φιλανθρωπίᾳ πολὺ προεῖχεν οὐ μόνον τῶν 
πολιτῶν , ἀλλὰ καὶ τῶν Σικελιωτῶν.ξονστ . 
εχξ . 
2 (1) , 
π. 227 . 
Γέλωνα Συρακούσιον καθ’ ὕπνους δὲ βοῶντα , 
κεραυνοβλὴς γὰρ ἔδοξεν ὀνείροις γεγονέναι , 
ὁ κύων θορυβούμενον ἀμέτρως γνοὺς ἐκεῖνον , 
καθυλακτῶν οὐκ ἔληξεν , ἕως ἐγείρει τοῦτον . 
τοῦτον ἐξέσωσέ ποτε καὶ λύκος ἐκ θανάτου . 
σχολῇ προσκαθημένου γὰρ ἔτι παιδίου ὄντος 
λύκος ἐλθὼν ἀφήρπαξε τὴν δέλτον τὴν ἐκείνου . 
τοῦ δὲ δραμόντος πρὸς αὐτὸν τὸν λύκον καὶ τὴν δέλτον , 
κατασεισθεῖσα ἡ σχολὴ βαθρόθεν καταπίπτει , 
καὶ σύμπαντας ἀπέκτεινε παῖδας σὺν διδασκάλῳ . 
τῶν παίδων δὲ τὸν ἀριθμὸν οἱ συγγραφεῖς βοῶσι , 
Τίμαιοι , Διονύσιοι , Διόδωροι καὶ Δίων , 
πλείω τελοῦντα ἑκατόν . 
τὸ δ’ ἀκριβὲς οὐκ οἶδα . 
τζετζες , ηιστ. 4. 266‐278 . 
ὅτι 
τοῦ Μιλτιάδου υἱὸς ὁ Κίμων , τελευτήσαντος τοῦ πατρὸς αὐτοῦ ἐν τῇ 
δημοσίᾳ φυλακῇ διὰ τὸ μὴ ἰσχῦσαι ἐκτῖσαι τὸ ὄφλημα , ἵνα λάβῃ 
τὸ σῶμα τοῦ πατρὸς εἰς ταφήν , ἑαυτὸν εἰς τὴν φυλακὴν παρέδωκε καὶ 
διεδέξατο τὸ ὄφλημα . 
ὅτι ὁ Κίμων φιλότιμος ὢν εἰς τὴν τῶν κοινῶν 
διοίκησιν , ἐξ ὑστέρου ἀγαθὸς στρατηγὸς ἐγενήθη , καὶ διὰ τῆς ἰδίας 
ἀρετῆς ἐνδόξους πράξεις κατειργάσατο.ξονστ . 
εχξ . 
2 
(1) , ππ . 
227‐228 . 
Κίμων υἱὸς κατά τινας ὑπῆρχε Μιλτιάδου , 
κατὰ δ’ ἑτέρους ἦν πατρὸς τὴν κλῆσιν Στησαγόρου . 
ἐξ Ἰσοδίκης τούτῳ παῖς ὑπῆρχεν ὁ Καλλίας . 
ὁ Κίμων οὗτος ἀδελφὴν ἰδίαν Ἐλπινίκην 
εἶχεν , ὡς Πτολεμαῖος μὲν ὕστερον Βερενίκην , 
καὶ Ζεὺς τὴν Ἥραν πρὸ αὐτῶν , καὶ νῦν Περσῶν τὸ γένος . 
Καλλίας δὲ πεντήκοντα τάλαντα ζημιοῦται , 
ὅπως ὁ Κίμων ὁ πατὴρ μηδὲν δεινόν τι πάθῃ 
ἕνεκα γάμων τῶν αἰσχρῶν , τῆς ἀδελφομιξίας . 
τὸ δ’ ὅσοι ταῦτα γράφουσι μακρόν ἐστί μοι λέγειν · 
ἔστι γὰρ πλῆθος ἄπειρον τῶν ταῦτα γεγραφότων , 
οἱ κωμικοὶ καὶ ῥήτορες , Διόδωρος καὶ ἄλλοι . 
τζετζες , ηιστ. 1. 582‐593 . 
ὅτι 
Θεμιστοκλῆς ὁ τοῦ Νεοκλέους , προσελθόντος τινὸς αὐτῷ πλουσίου καὶ 
ζητοῦντος κηδεστὴν εὑρεῖν πλούσιον , παρεκελεύσατο αὐτῷ ζητεῖν μὴ 
χρήματα ἀνδρὸς δεόμενα , πολὺ δὲ μᾶλλον ἄνδρα χρημάτων ἐνδεᾶ . 
ἀποδεξαμένου δὲ τἀνθρώπου τὸ ῥηθὲν συνεβούλευσεν αὐτῷ συνοικίσαι 
τὴν θυγατέρα τῷ Κίμωνι . 
διόπερ ἐκ ταύτης τῆς αἰτίας ὁ Κίμων 
εὐπορήσας χρημάτων ἀπελύθη τῆς φυλακῆς , καὶ τοὺς κατακλείσαντας 
ἄρχοντας εὐθύνας καταδίκους ἔλαβεν.ξονστ . 
εχξ . 
4 , π . 
301.ἡ μὲν οὖν πρὸ ταύτης βίβλος , τῆς ὅλης 
συντάξεως οὖσα δεκάτη , τὸ τέλος ἔσχε τῶν πράξεων εἰς τὸν 
προηγούμενον ἐνιαυτὸν τῆς Ξέρξου διαβάσεως εἰς τὴν Εὐρώπην καὶ εἰς 
τὰς γενομένας δημηγορίας ἐν τῇ κοινῇ συνόδῳ τῶν Ἑλλήνων ἐν 
Κορίνθῳ περὶ τῆς Γέλωνος συμμαχίας τοῖς Ἕλλησιν. διοδ . 
σιξ . 
11.1.1 
ὅτι 
τῶν Ἑλλήνων πάντων διαπρεσβευσαμένων πρὸς Γέλωνα περὶ συμμαχίας , 
ὅτε Ξέρξης διέβαινε εἰς τὴν Εὐρώπην , τοῦ δὲ ἐπαγγειλαμένου 
συμμαχῆσαι καὶ σιταρκῆσαι , εἴ γε τὴν ἡγεμονίαν εἴτε τὴν κατὰ γῆν 
εἴτε τὴν κατὰ θάλατταν παρέξουσιν , ἡ μὲν ὑπὲρ τῆς ἡγεμονίας 
φιλοδοξία τὴν συμμαχίαν παρεκρούετο , τὸ δὲ μέγεθος τῆς βοηθείας καὶ ὁ 
τῶν πολεμίων φόβος προέτρεπε μεταδοῦναι τῆς δόξης τῷ Γέλωνι . 
ἡ μὲν γὰρ τῶν Περσῶν ὑπεροχὴ πρὸς 
τὸ κρατῆσαι τῆς ἐπιθυμίας ἔχει τὰς δωρεάς , ἡ δὲ τυραννικὴ πλεονεξία 
καὶ τὰ μικρὰ τῶν λημμάτων οὐ παρίησιν . 
βεβαιοτάτη γὰρ τῆς σωτηρίας φύλαξ ἡ 
ἀπιστία . 
παῖδες μὲν οὖν ἀδικούμενοι πρὸς πατέρας καταφεύγουσι , πόλεις δὲ 
πρὸς τοὺς ἀποικίσαντας δήμους . 
ὅτι τυράννου πλεονεξία τοῖς μὲν ὑπάρχουσιν οὐκ 
ἀρκεῖται , τῶν δὲ ἀλλοτρίων ἐπιθυμεῖ , πληροῦται δὲ οὐδέποτε . 
τοὺς δὲ 
κατὰ τῆς δυναστείας αὐτοῦ πεφυκότας ἔχων καιρὸν οὐκ ἐάσει δύναμιν 
λαβεῖν . 
ἐκείνων γὰρ τῶν ἀνδρῶν ἐστε ἀπόγονοι οἳ τὰς αὑτῶν ἀρετὰς μετὰ 
τὸν θάνατον ἀθανάτους τῇ δόξῃ καταλελοίπασι . 
τὸ γὰρ ἔπαθλον τῆς 
συμμαχίας οὐκ ἀργύριον αἰτεῖ , οὗ πολλάκις ἰδεῖν ἔστι καταφρονοῦντα 
καὶ τὸν φαυλότατον ἰδιώτην πεπλουτηκότα , ἀλλ’ ἔπαινον καὶ δόξαν , 
περὶ ἧς οἱ ἀγαθοὶ τῶν ἀνθρώπων οὐκ ὀκνοῦσιν ἀποθνήσκειν · μισθὸς 
γάρ ἐστιν ἡ δόξα μείζων ἀργυρίου . 
παραλαμβάνουσι γὰρ οἱ Σπαρτιᾶται παρὰ 
τῶν πατέρων οὐχ ὥσπερ οἱ λοιποὶ πλοῦτον , ἀλλὰ προθύμως τελευτᾶν 
περὶ τῆς ἐλευθερίας , ὥστε πάντα τὰ κατὰ τὸν βίον ἀγαθὰ δεύτερα 
τίθεσθαι τῆς δόξης . 
μὴ τῶν ξενικῶν δυνάμεων ἐπιθυμοῦντες τὰς πολιτικὰς 
ἀποβάλλωμεν καὶ τῶν ἀδήλων ὀρεγόμενοι τῶν φανερῶν μὴ κυριεύωμεν . 
οὔ φημι 
καταπεπλῆχθαι τὸ μέγεθος τῆς τῶν Περσῶν στρατείας · ἀρετῇ γὰρ ὁ 
πόλεμος , οὐ πλήθει βραβεύεται . 
παρειλήφασι γὰρ ὑπὸ τῶν πατέρων ζῆν μὲν 
ἑαυτοῖς , τελευτᾶν δ’ ὅταν χρεία ταῖς πατρίσιν ἐπῇ . 
τί φοβηθῶμεν τὸν χρυσὸν 
ᾧ κεκοσμημένοι βαδίζουσιν εἰς τὰς μάχας ὡς γυναῖκες εἰς τοὺς 
γάμους , ὥστε τὴν νίκην μὴ μόνον ἔπαθλον ἔχειν δόξαν , ἀλλὰ καὶ 
πλοῦτον ; 
οὐ φοβεῖται γὰρ ἡ ἀρετὴ χρυσόν , ὃν ὁ σίδηρος εἴωθεν 
ἄγειν αἰχμάλωτον , ἀλλὰ τὴν στρατηγίαν τῶν ἡγουμένων . 
πᾶσα γὰρ δύναμις 
ὑπεραίρουσα τὴν συμμετρίαν ὑφ’ ἑαυτῆς βλάπτεται τὰ πλεῖστα . 
πρὶν ἢ 
γὰρ ἀκοῦσαι τὴν φάλαγγα , φθάσομεν ἡμεῖς πράξαντες ἃ βουλόμεθα.ξονστ . 
εχξ . 
4 , ππ . 
301‐302 . 
ινξερτα 
τὸ τελευταῖον πολλαῖς 
γενεαῖς ὕστερον ἐκ τῆς Ἰταλίας τὸ τῶν Σικελῶν ἔθνος πανδημεὶ 
περαιωθὲν εἰς τὴν Σικελίαν τὴν ὑπὸ τῶν Σικανῶν ἐκλειφθεῖσαν χώραν 
κατῴκησαν . 
ἀεὶ δὲ τῇ πλεονεξίᾳ προβαινόντων τῶν Σικελῶν , καὶ τὴν 
ὅμορον πορθούντων , ἐγένοντο πόλεμοι πλεονάκις αὐτοῖς πρὸς τοὺς 
Σικανούς , ἕως συνθήκας ποιησάμενοι συμφώνους ὅρους ἔθεντο τῆς 
χώρας · περὶ ὧν τὰ κατὰ μέρος ἐν τοῖς οἰκείοις χρόνοις 
ἀναγράψομεν. διοδ . 
5.6.3‐4 . 
Διόδωρος μέντοι διαφορὰν τούτων οἶδεν ἐν οἷς λέγει , Σικανῶν καὶ 
Σικελῶν.ευστατηιυς , ξομμενταρψ ον τηε 
οδψσσεψ , βοοκ 20 , π. 1896 . 
Διόδωρος δέ που τῶν δεκάτων βιβλίων 
εἰπὼν περί τε Σικελῶν καὶ Σικανῶν διαφορὰν οἶδεν , ὡς καὶ 
προερρέθη , Σικελοῦ καὶ Σικανοῦ.ευστατηιυς , 
ξομμενταρψ ον τηε οδψσσεψ , βοοκ 24 , π. 1962 . 
Διόδωρος δὲ ὁ Σικελὸς καὶ ὁ Ὀππιανὸς τὴν Νεάπολιν ὑφ’ 
Ἡρακλέους οἰκισθῆναί φασι κτισθῆναι.τζετζες , ον τηε 
αλεχανδρα οφ λψξοπηρον , v. 717 . 
καὶ τὸ 
Παλλάδιον δὲ τῆς Ἀθηνᾶς τοιοῦτον ἦν τρίπηχυ , ξύλινον , ἐξ οὐρανοῦ 
καταπεσόν , ὥς φασιν , ἐν Πεσινοῦντι τῆς Φρυγίας , ὅθεν ὁ Διόδωρος 
καὶ Δίων τὸν τόπον κληθῆναί φασιν.ευδοξια , 
Vιολαριυμ , 322 . 
καὶ 
Διόδωρος ἄκραν τινὰ τῶν Ἄλπεων κορυφὴν τοῦ σύμπαντος ὄρους 
δοκοῦσαν οὐρανοῦ ῥάχιν ἱστορεῖ παρὰ τῶν ἐγχωρίων καλεῖσθαι.ευστατηιυς , λοξ . 
ξιτ . 
βοοκ 1 , π. 1390 . 
βοοκ χι 
τάδε ἔνεστιν ἐν τῇ ἑνδεκάτῃ τῶν Διοδώρου 
βίβλων . 
περὶ τῆς Ξέρξου 
διαβάσεως εἰς τὴν Εὐρώπην . 
περὶ τῆς μάχης 
τῆς ἐν Θερμοπύλαις . 
περὶ τῆς Ξέρξου 
ναυμαχίας πρὸς τοὺς Ἕλληνας . 
ὡς 
Θεμιστοκλέους καταστρατηγήσαντος τὸν Ξέρξην κατεναυμάχησαν οἱ Ἕλληνες 
τοὺς βαρβάρους περὶ Σαλαμῖνα . 
ὡς Ξέρξης 
Μαρδόνιον στρατηγὸν ἀπολιπὼν μετὰ μέρους τῆς δυνάμεως ἀπῆρεν εἰς 
τὴν Ἀσίαν . 
ὡς Καρχηδόνιοι μεγάλαις 
δυνάμεσιν ἐστράτευσαν εἰς τὴν Σικελίαν . 
ὡς 
Γέλων καταστρατηγήσας τοὺς βαρβάρους τοὺς μὲν αὐτῶν κατέκοψε , τοὺς δ’ 
ἐζώγρησεν . 
ὡς Γέλων δεηθέντων 
Καρχηδονίων χρήματα πραξάμενος συνεχώρησεν αὐτοῖς τὴν 
εἰρήνην . 
κρίσις τῶν ἀριστευσάντων 
Ἑλλήνων ἐν τῷ πολέμῳ . 
μάχη τῶν 
Ἑλλήνων πρὸς Μαρδόνιον καὶ Πέρσας περὶ Πλαταιὰς καὶ νίκη τῶν 
Ἑλλήνων . 
πόλεμος Ῥωμαίοις πρὸς 
Αἰκολανοὺς καὶ τοὺς τὸ Τοῦσκλον κατοικοῦντας . 
περὶ τῆς κατασκευῆς τοῦ Πειραιέως ὑπὸ 
Θεμιστοκλέους . 
περὶ τῆς ἀποσταλείσης 
βοηθείας Κυμαίοις ὑφ’ Ἱέρωνος τοῦ βασιλέως . 
περὶ τοῦ γενομένου πολέμου Ταραντίνοις πρὸς Ἰάπυγας . 
ὡς Θρασυδαῖος ὁ Θήρωνος μὲν 
υἱός , τύραννος δὲ Ἀκραγαντίνων , ἡττηθεὶς ὑπὸ Συρακουσίων ἀπέβαλε 
τὴν δυναστείαν . 
ὡς Θεμιστοκλῆς φυγὼν πρὸς 
Ξέρξην καὶ κατηγορηθεὶς θανάτου ἠλευθερώθη . 
ὡς Ἀθηναῖοι τὰς κατὰ τὴν Ἀσίαν Ἑλληνίδας πόλεις 
ἠλευθέρωσαν . 
περὶ τοῦ γενομένου σεισμοῦ 
περὶ τὴν Λακωνικήν . 
περὶ τῆς ἀποστάσεως 
τῶν Μεσσηνίων καὶ τῶν Εἱλώτων ἀπὸ Λακεδαιμονίων . 
ὡς Ἀργεῖοι Μυκήνας κατασκάψαντες ἀοίκητον ἐποίησαν 
τὴν πόλιν . 
ὡς τὴν ἀπὸ Γέλωνος βασιλείαν 
κατέλυσαν οἱ Συρακούσιοι . 
ὡς Ξέρξου 
δολοφονηθέντος Ἀρταξέρξης ἐβασίλευσεν . 
περὶ 
τῆς ἀποστάσεως τῶν Αἰγυπτίων ἀπὸ Περσῶν . 
περὶ στάσεων τῶν γενομένων ἐν ταῖς Συρακούσαις . 
ὡς Ἀθηναῖοι Αἰγινήτας καὶ Κορινθίους 
κατεπολέμησαν . 
ὡς Φωκεῖς πρὸς Δωριεῖς 
ἐπολέμησαν . 
ὡς Μυρωνίδης ὁ Ἀθηναῖος 
ὀλίγοις στρατιώταις Βοιωτοὺς πολλαπλασίους ὄντας ἐνίκησεν . 
περὶ τῆς Τολμίδου στρατείας εἰς 
Κεφαλληνίαν . 
περὶ τοῦ γενομένου πολέμου 
κατὰ τὴν Σικελίαν Ἐγεσταίοις καὶ Λιλυβαίοις . 
περὶ τοῦ νομοθετηθέντος ἐν Συρακούσαις 
πεταλισμοῦ . 
στρατεία Περικλέους εἰς 
Πελοπόννησον . 
στρατεία Συρακουσίων εἰς 
Τυρρηνίαν . 
περὶ τῶν ἐν Σικελίᾳ 
Παλικῶν ὀνομαζομένων . 
περὶ τῆς Δουκετίου 
ἥττης καὶ τῆς περὶ αὐτὸν παραδόξου σωτηρίας . 
ἡ μὲν οὖν πρὸ ταύτης βίβλος , τῆς ὅλης 
συντάξεως οὖσα δεκάτη , τὸ τέλος ἔσχε τῶν πράξεων εἰς τὸν 
προηγούμενον ἐνιαυτὸν τῆς Ξέρξου διαβάσεως εἰς τὴν Εὐρώπην καὶ εἰς 
τὰς γενομένας δημηγορίας ἐν τῇ κοινῇ συνόδῳ τῶν Ἑλλήνων ἐν 
Κορίνθῳ περὶ τῆς Γέλωνος συμμαχίας τοῖς Ἕλλησιν · ἐν ταύτῃ δὲ τὸ 
συνεχὲς τῆς ἱστορίας ἀναπληροῦντες ἀρξόμεθα μὲν ἀπὸ τῆς Ξέρξου 
στρατείας ἐπὶ τοὺς Ἕλληνας , καταλήξομεν δὲ ἐπὶ τὸν προηγούμενον 
ἐνιαυτὸν τῆς Ἀθηναίων στρατείας ἐπὶ Κύπρον ἡγουμένου Κίμωνος . 
ἐπ’ 
ἄρχοντος γὰρ Ἀθήνησι Καλλιάδου Ῥωμαῖοι κατέστησαν ὑπάτους 
Σπόριον Κάσσιον καὶ Πρόκλον Οὐεργίνιον Τρίκοστον , ἤχθη δὲ καὶ 
παρ’ Ἠλείοις Ὀλυμπιὰς πέμπτη πρὸς ταῖς ἑβδομήκοντα , καθ’ ἣν ἐνίκα 
στάδιον Ἀστύλος Συρακόσιος . 
ἐπὶ δὲ τούτων Ξέρξης ὁ βασιλεὺς 
ἐστράτευσεν ἐπὶ τὴν Ἑλλάδα διὰ ταύτην τὴν αἰτίαν . 
Μαρδόνιος ὁ Πέρσης ἀνεψιὸς μὲν καὶ κηδεστὴς ἦν 
Ξέρξου , διὰ δὲ σύνεσιν καὶ ἀνδρείαν μάλιστα θαυμαζόμενος παρὰ τοῖς 
Πέρσαις . 
οὗτος μετέωρος ὢν τῷ φρονήματι καὶ τὴν ἡλικίαν ἀκμάζων , 
ἐπεθύμει μεγάλων δυνάμεων ἀφηγήσασθαι · διόπερ ἔπεισε τὸν Ξέρξην 
καταδουλώσασθαι τοὺς Ἕλληνας , ἀεὶ πολεμικῶς ἔχοντας πρὸς τοὺς 
Πέρσας . 
ὁ δὲ Ξέρξης πεισθεὶς αὐτῷ 
καὶ βουλόμενος πάντας τοὺς Ἕλληνας ἀναστάτους ποιῆσαι , διεπρεσβεύσατο 
πρὸς Καρχηδονίους περὶ κοινοπραγίας καὶ συνέθετο πρὸς αὐτούς , ὥστε 
αὐτὸν μὲν ἐπὶ τοὺς τὴν Ἑλλάδα κατοικοῦντας Ἕλληνας στρατεύειν , 
Καρχηδονίους δὲ τοῖς αὐτοῖς χρόνοις μεγάλας παρασκευάσασθαι δυνάμεις 
καὶ καταπολεμῆσαι τῶν Ἑλλήνων τοὺς περὶ Σικελίαν καὶ Ἰταλίαν 
οἰκοῦντας . 
ἀκολούθως οὖν ταῖς συνθήκαις 
Καρχηδόνιοι μὲν χρημάτων πλῆθος ἀθροίσαντες μισθοφόρους συνῆγον ἔκ τε 
τῆς Ἰταλίας καὶ Λιγυστικῆς , ἔτι δὲ Γαλατίας καὶ Ἰβηρίας , πρὸς 
δὲ τούτοις ἐκ τῆς Λιβύης ἁπάσης καὶ τῆς Καρχηδόνος κατέγραφον 
πολιτικὰς δυνάμεις · τέλος δὲ τριετῆ χρόνον περὶ τὰς παρασκευὰς 
ἀσχοληθέντες ἤθροισαν πεζῶν μὲν ὑπὲρ τὰς τριάκοντα μυριάδας , ναῦς 
δὲ διακοσίας . 
ὁ δὲ Ξέρξης ἁμιλλώμενος πρὸς τὴν τῶν Καρχηδονίων σπουδήν , 
ὑπερεβάλετο πάσαις ταῖς παρασκευαῖς τοσοῦτον ὅσον καὶ τῷ πλήθει τῶν 
ἐθνῶν ὑπερεῖχε Καρχηδονίων . 
ἤρξατο δὲ ναυπηγεῖσθαι κατὰ πᾶσαν τὴν 
παραθαλάττιον τὴν ὑπ’ αὐτὸν ταττομένην , Αἴγυπτόν τε καὶ Φοινίκην 
καὶ Κύπρον , πρὸς δὲ τούτοις Κιλικίαν καὶ Παμφυλίαν καὶ Πισιδικήν , 
ἔτι δὲ Λυκίαν καὶ Καρίαν καὶ Μυσίαν καὶ Τρῳάδα καὶ τὰς ἐφ’ 
Ἑλλησπόντῳ πόλεις καὶ τὴν Βιθυνίαν καὶ τὸν Πόντον . 
ὁμοίως δὲ 
τοῖς Καρχηδονίοις τριετῆ χρόνον παρασκευασάμενος κατεσκεύασε ναῦς 
μακρὰς πλείους τῶν χιλίων καὶ διακοσίων . 
συνεβάλετο δὲ αὐτῷ καὶ ὁ πατὴρ Δαρεῖος , πρὸ τῆς τελευτῆς 
παρασκευὰς πεποιημένος μεγάλων δυνάμεων · καὶ γὰρ ἐκεῖνος ἡττημένος 
ὑπὸ Ἀθηναίων ἐν Μαραθῶνι Δάτιδος ἡγουμένου , χαλεπῶς διέκειτο πρὸς 
τοὺς νενικηκότας Ἀθηναίους . 
ἀλλὰ Δαρεῖος μὲν μέλλων ἤδη διαβαίνειν 
ἐπὶ τοὺς Ἕλληνας ἐμεσολαβήθη τελευτήσας , ὁ δὲ Ξέρξης διά τε τὴν 
τοῦ πατρὸς ἐπιβολὴν καὶ τὴν τοῦ Μαρδονίου συμβουλίαν , καθότι 
προείρηται , διέγνω πολεμεῖν τοῖς Ἕλλησιν . 
ὡς δ’ αὐτῷ πάντα τὰ πρὸς τὴν στρατείαν ἡτοίμαστο , τοῖς μὲν 
ναυάρχοις παρήγγειλεν ἀθροίζειν τὰς ναῦς εἰς Κύμην καὶ Φώκαιαν , 
αὐτὸς δ’ ἐξ ἁπασῶν τῶν σατραπειῶν συναγαγὼν τὰς πεζὰς καὶ ἱππικὰς 
δυνάμεις , προῆγεν ἐκ τῶν Σούσων . 
ὡς δ’ ἧκεν εἰς Σάρδεις , κήρυκας 
ἐξέπεμψεν εἰς τὴν Ἑλλάδα , προστάξας εἰς πάσας τὰς πόλεις ἰέναι 
καὶ τοὺς Ἕλληνας αἰτεῖν ὕδωρ καὶ γῆν . 
τὴν δὲ στρατιὰν διελόμενος ἐξαπέστειλε τοὺς ἱκανοὺς ζεῦξαι μὲν τὸν 
Ἑλλήσποντον , διασκάψαι δὲ τὸν Ἄθω κατὰ τὸν αὐχένα τῆς 
Χερρονήσου , ἅμα μὲν ταῖς δυνάμεσιν ἀσφαλῆ καὶ σύντομον τὴν διέξοδον 
ποιούμενος , ἅμα δὲ τῷ μεγέθει τῶν ἔργων ἐλπίζων προκαταπλήξεσθαι 
τοὺς Ἕλληνας . 
οἱ μὲν οὖν πεμφθέντες ἐπὶ τὴν κατασκευὴν τῶν ἔργων 
ταχέως ἤνυον διὰ τὴν πολυχειρίαν τῶν ἐργαζομένων . 
οἱ δ’ Ἕλληνες πυθόμενοι τὸ μέγεθος τῆς τῶν Περσῶν 
δυνάμεως , ἐξέπεμψαν εἰς Θετταλίαν μυρίους ὁπλίτας τοὺς καταληψομένους 
τὰς περὶ τὰ Τέμπη παρόδους · ἡγεῖτο δὲ τῶν μὲν Λακεδαιμονίων 
Συνετός , τῶν δὲ Ἀθηναίων Θεμιστοκλῆς . 
οὗτοι δὲ πρὸς τὰς πόλεις 
πρεσβευτὰς ἀποστείλαντες ἠξίουν ἀποστέλλειν στρατιώτας τοὺς κοινῇ 
φυλάξοντας τὰς παρόδους · ἔσπευδον γὰρ ἁπάσας τὰς Ἑλληνίδας πόλεις 
διαλαβεῖν ταῖς προφυλακαῖς καὶ κοινοποιήσασθαι τὸν πρὸς τοὺς Πέρσας 
πόλεμον . 
ἐπεὶ δὲ τῶν Θετταλῶν καὶ τῶν 
ἄλλων Ἑλλήνων τῶν πλησιοχώρων ταῖς παρόδοις ἔδωκαν οἱ πλείους 
ὕδωρ τε καὶ γῆν τοῖς ἀφιγμένοις ἀγγέλοις ἀπὸ Ξέρξου , ἀπογνόντες 
τὴν περὶ τὰ Τέμπη φυλακὴν ἐπανῆλθον εἰς τὴν οἰκείαν . 
χρήσιμον δὲ διορίσαι τῶν Ἑλλήνων τοὺς τὰ τῶν 
βαρβάρων ἑλομένους , ἵνα τυγχάνοντες ὀνείδους ἀποτρέπωσι ταῖς 
βλασφημίαις τοὺς προδότας ἂν γενομένους τῆς κοινῆς ἐλευθερίας . 
Αἰνιᾶνες μὲν οὖν καὶ Δόλοπες καὶ 
Μηλιεῖς καὶ Περραιβοὶ καὶ Μάγνητες μετὰ τῶν βαρβάρων ἐτάχθησαν , 
ἔτι παρούσης τῆς ἐν τοῖς Τέμπεσι φυλακῆς , Ἀχαιοὶ δὲ Φθιῶται καὶ 
Λοκροὶ καὶ Θετταλοὶ καὶ Βοιωτοὶ οἱ πλείους τούτων ἀπελθόντων 
ἀπέκλιναν πρὸς τοὺς βαρβάρους . 
οἱ δ’ ἐν 
Ἰσθμῷ συνεδρεύοντες τῶν Ἑλλήνων ἐψηφίσαντο τοὺς μὲν ἐθελοντὶ τῶν 
Ἑλλήνων ἑλομένους τὰ Περσῶν δεκατεῦσαι τοῖς θεοῖς , ἐπὰν τῷ 
πολέμῳ κρατήσωσι , πρὸς δὲ τοὺς τὴν ἡσυχίαν ἔχοντας ἐκπέμψαι 
πρέσβεις τοὺς παρακαλέσοντας συναγωνίζεσθαι περὶ τῆς κοινῆς ἐλευθερίας . 
ὧν οἱ μὲν εἵλοντο γνησίως τὴν 
συμμαχίαν , οἱ δὲ παρῆγον ἐφ’ ἱκανὸν χρόνον , ἀντεχόμενοι τῆς ἰδίας 
μόνον ἀσφαλείας καὶ καραδοκοῦντες τὸ τοῦ πολέμου τέλος · Ἀργεῖοι δὲ 
πρέσβεις ἀποστείλαντες εἰς τὸ κοινὸν συνέδριον ἐπηγγέλλοντο 
συμμαχήσειν , ἐὰν αὐτοῖς μέρος τι τῆς ἡγεμονίας συγχωρήσωσιν . 
οἷς οἱ σύνεδροι διεσάφησαν , εἰ μὲν 
δεινότερον ἡγοῦνται τὸ στρατηγὸν ἔχειν Ἕλληνα ἢ δεσπότην βάρβαρον , 
ὀρθῶς αὐτοὺς ἔχειν ἡσυχίαν , εἰ δὲ φιλοτιμοῦνται λαβεῖν τὴν τῶν 
Ἑλλήνων ἡγεμονίαν , ἄξια ταύτης δεῖν ἔφασαν αὐτοὺς πεπραχότας 
ἐπιζητεῖν τὴν τηλικαύτην δόξαν . 
μετὰ δὲ ταῦτα τῶν παρὰ Ξέρξου 
πρέσβεων ἐπιόντων τὴν Ἑλλάδα καὶ γῆν καὶ ὕδωρ αἰτούντων , αἱ 
πόλεις ἅπασαι διὰ τῶν ἀποκρίσεων ἀπεδείκνυντο τὴν περὶ τῆς κοινῆς 
ἐλευθερίας σπουδήν . 
Ξέρξης δὲ ὡς ἐπύθετο τὸν Ἑλλήσποντον ἐζεῦχθαι καὶ 
τὸν Ἄθω διεσκάφθαι , προῆγεν ἐκ τῶν Σάρδεων ἐφ’ Ἑλλησπόντου τὴν 
πορείαν ποιούμενος · ὡς δὲ ἧκεν εἰς Ἄβυδον , διὰ τοῦ ζεύγματος τὴν 
δύναμιν διήγαγεν εἰς τὴν Εὐρώπην . 
πορευόμενος δὲ διὰ τῆς Θρᾴκης 
πολλοὺς προσελαμβάνετο στρατιώτας καὶ τῶν Θρᾳκῶν καὶ τῶν ὁμόρων 
τούτοις Ἑλλήνων . 
ὡς δ’ ἧκεν εἰς τὸν 
ὀνομαζόμενον Δορίσκον , ἐνταῦθα μετεπέμψατο τὸ ναυτικόν , ὥστε 
ἀμφοτέρας τὰς δυνάμεις εἰς ἕνα τόπον ἀθροισθῆναι . 
ἐποιήσατο δὲ καὶ 
τὸν ἐξετασμὸν τῆς στρατιᾶς ἁπάσης · ἠριθμήθησαν δὲ τῆς πεζῆς 
δυνάμεως μυριάδες πλείους τῶν ὀγδοήκοντα , νῆες δὲ αἱ σύμπασαι μακραὶ 
πλείους τῶν χιλίων καὶ διακοσίων , καὶ τούτων Ἑλληνίδες τριακόσιαι 
καὶ εἴκοσι , τὰ μὲν πληρώματα τῶν ἀνδρῶν παρεχομένων τῶν Ἑλλήνων , 
τὰ δὲ σκάφη τοῦ βασιλέως χορηγοῦντος · αἱ δὲ λοιπαὶ πᾶσαι βαρβαρικαὶ 
κατηριθμοῦντο · καὶ τούτων Αἰγύπτιοι μὲν διακοσίας παρέσχοντο , 
Φοίνικες δὲ τριακοσίας , Κίλικες δὲ ὀγδοήκοντα , Πάμφυλοι δὲ 
τετταράκοντα , καὶ Λύκιοι τὰς ἴσας , πρὸς δὲ τούτοις Κᾶρες μὲν 
ὀγδοήκοντα , Κύπριοι δὲ ἑκατὸν καὶ πεντήκοντα . 
τῶν δὲ Ἑλλήνων ἔπεμψαν Δωριεῖς μὲν οἱ πρὸς τῇ 
Καρίᾳ κατοικοῦντες μετὰ Ῥοδίων καὶ Κῴων τετταράκοντα , Ἴωνες δὲ 
μετὰ Χίων καὶ Σαμίων ἑκατόν , Αἰολεῖς δὲ μετὰ Λεσβίων καὶ 
Τενεδίων τετταράκοντα , Ἑλλησπόντιοι δὲ ὀγδοήκοντα σὺν τοῖς περὶ τὸν 
Πόντον κατοικοῦσι , νησιῶται δὲ πεντήκοντα · τὰς γὰρ νήσους τὰς ἐντὸς 
Κυανέων καὶ Τριοπίου καὶ Σουνίου προσηγμένος ἦν ὁ βασιλεύς . 
τριήρεις μὲν οὖν τοσαῦται τὸ πλῆθος 
ὑπῆρχον , ἱππαγωγοὶ δὲ ὀκτακόσιαι πεντήκοντα , αἱ δὲ τριηκόντοροι 
τρισχίλιαι . 
ὁ μὲν οὖν Ξέρξης περὶ τὸν ἐξετασμὸν τῶν δυνάμεων 
διέτριβε περὶ τὸν Δορίσκον . 
τοῖς δὲ συνέδροις 
τῶν Ἑλλήνων , ἐπειδὴ πλησίον εἶναι προσαπηγγέλθησαν αἱ τῶν Περσῶν 
δυνάμεις , ἔδοξε ταχέως ἀποστέλλειν τὴν μὲν ναυτικὴν δύναμιν ἐπ’ 
Ἀρτεμίσιον τῆς Εὐβοίας , εὔθετον ὁρῶσι τὸν τόπον τοῦτον πρὸς τὴν 
ἀπάντησιν τῶν πολεμίων , εἰς δὲ τὰς Θερμοπύλας τοὺς ἱκανοὺς 
ὁπλίτας , προκαταληψομένους τὰς ἐν τοῖς στενοῖς παρόδους καὶ κωλύσοντας 
προάγειν ἐπὶ τὴν Ἑλλάδα τοὺς βαρβάρους · ἔσπευδον γὰρ τοὺς τὰ τῶν 
Ἑλλήνων προελομένους ἐντὸς περιλαβεῖν καὶ σώζειν εἰς τὸ δυνατὸν 
τοὺς συμμάχους . 
ἡγεῖτο δὲ τοῦ μὲν 
στόλου παντὸς Εὐρυβιάδης ὁ Λακεδαιμόνιος , τῶν δὲ εἰς Θερμοπύλας 
ἐκπεμφθέντων Λεωνίδης ὁ τῶν Σπαρτιατῶν βασιλεύς , μέγα φρονῶν ἐπ’ 
ἀνδρείᾳ καὶ στρατηγίᾳ . 
οὗτος δὲ λαβὼν τὴν ἐξουσίαν ἐπήγγειλε 
χιλίους μόνον ἐπὶ τὴν στρατείαν ἀκολουθεῖν αὐτῷ . 
τῶν δὲ ἐφόρων λεγόντων ὡς ὀλίγους παντελῶς ἄγει 
πρὸς μεγάλην δύναμιν , καὶ προσταττόντων πλείονας παραλαμβάνειν , εἶπε 
πρὸς αὐτοὺς ἐν ἀπορρήτοις ὅτι πρὸς μὲν τὸ κωλῦσαι τοὺς βαρβάρους 
διελθεῖν τὰς παρόδους ὀλίγοι , πρὸς μέντοι γε τὴν πρᾶξιν ἐφ’ ἣν 
πορεύονται νῦν πολλοί . 
αἰνιγματώδους δὲ 
καὶ ἀσαφοῦς τῆς ἀποκρίσεως γενομένης , ἐπηρώτησαν αὐτὸν εἰ πρὸς 
εὐτελῆ τινα πρᾶξιν αὐτοὺς ἄγειν διανοεῖται . 
ἀπεκρίθη δὲ ὅτι τῷ 
λόγῳ μὲν ἐπὶ τὴν φυλακὴν ἄγει τῶν παρόδων , τῷ δ’ ἔργῳ περὶ τῆς 
κοινῆς ἐλευθερίας ἀποθανουμένους · ὥστε ἐὰν μὲν οἱ χίλιοι 
πορευθῶσιν , ἐπιφανεστέραν ἔσεσθαι τὴν Σπάρτην τούτων τελευτηκότων , 
ἐὰν δὲ πανδημεὶ στρατεύσωσι Λακεδαιμόνιοι , παντελῶς ἀπολεῖσθαι τὴν 
Λακεδαίμονα · οὐδένα γὰρ αὐτῶν τολμήσειν φεύγειν , ἵνα τύχῃ 
σωτηρίας . 
τῶν μὲν οὖν Λακεδαιμονίων 
ἦσαν χίλιοι , καὶ σὺν αὐτοῖς Σπαρτιᾶται τριακόσιοι , τῶν δ’ ἄλλων 
Ἑλλήνων τῶν ἅμ’ αὐτοῖς συνεκπεμφθέντων ἐπὶ τὰς Θερμοπύλας 
τρισχίλιοι . 
ὁ μὲν οὖν Λεωνίδης μετὰ 
τετρακισχιλίων προῆγεν ἐπὶ τὰς Θερμοπύλας , Λοκροὶ δὲ οἱ πλησίον τῶν 
παρόδων κατοικοῦντες ἐδεδώκεσαν μὲν γῆν καὶ ὕδωρ τοῖς Πέρσαις , 
κατεπηγγελμένοι δ’ ἦσαν προκαταλήψεσθαι τὰς παρόδους · ὡς δ’ ἐπύθοντο 
τὸν Λεωνίδην ἥκειν εἰς Θερμοπύλας , μετενόησαν καὶ μετέθεντο πρὸς 
τοὺς Ἕλληνας . 
ἧκον δὲ εἰς τὰς 
Θερμοπύλας καὶ Λοκροὶ χίλιοι καὶ Μηλιέων τοσοῦτοι καὶ Φωκέων οὐ 
πολὺ λειπόμενοι τῶν χιλίων , ὁμοίως δὲ καὶ Θηβαίων ἀπὸ τῆς ἑτέρας 
μερίδος ὡς τετρακόσιοι · διεφέροντο γὰρ οἱ τὰς Θήβας κατοικοῦντες πρὸς 
ἀλλήλους περὶ τῆς πρὸς τοὺς Πέρσας συμμαχίας . 
οἱ μὲν οὖν μετὰ 
Λεωνίδου συνταχθέντες Ἕλληνες τοσοῦτοι τὸν ἀριθμὸν ὄντες διέτριβον 
περὶ τὰς Θερμοπύλας , ἀναμένοντες τὴν τῶν Περσῶν παρουσίαν . 
Ξέρξης δὲ μετὰ τὸν ἐξετασμὸν τῶν δυνάμεων προῆγε 
μετὰ παντὸς τοῦ στρατεύματος , καὶ μέχρι μὲν Ἀκάνθου πόλεως τῇ 
πεζῇ στρατιᾷ πορευομένῳ συμπαρέπλει πᾶς ὁ στόλος , ἐκεῖθεν δὲ κατὰ 
τὸν διορυχθέντα τόπον διεκομίσθησαν εἰς τὴν ἑτέραν θάλατταν συντόμως 
καὶ ἀσφαλῶς . 
ὡς δ’ ἧκεν ἐπὶ τὸν 
Μηλιακὸν κόλπον , ἐπύθετο τοὺς πολεμίους προκατειληφέναι τὰς παρόδους . 
διόπερ ἐνταῦθα προσαναλαβὼν τὴν δύναμιν μετεπέμψατο τοὺς ἀπὸ τῆς 
Εὐρώπης συμμάχους , οὐ πολὺ λείποντας τῶν εἴκοσι μυριάδων , ὥστ’ 
ἔχειν αὐτὸν τοὺς σύμπαντας οὐκ ἐλάττους τῶν ἑκατὸν μυριάδων χωρὶς 
τῆς ναυτικῆς δυνάμεως . 
ὁ δὲ σύμπας 
ὄχλος τῶν τε ἐν ταῖς μακραῖς ναυσὶν ὄντων καὶ τῶν τὴν ἀγορὰν καὶ 
τὴν ἄλλην παρασκευὴν κομιζόντων οὐκ ἐλάττων ἦν τῶν προειρημένων , 
ὥστε μηδὲν θαυμαστὸν εἶναι τὸ λεγόμενον ὑπὲρ τοῦ πλήθους τῶν ὑπὸ 
Ξέρξου συναχθέντων · φασὶ γὰρ τοὺς ἀενάους ποταμοὺς διὰ τὴν τοῦ 
πλήθους συνέχειαν ἐπιλιπεῖν , τὰ δὲ πελάγη τοῖς τῶν νεῶν ἱστίοις 
κατακαλυφθῆναι . 
μέγισται μὲν οὖν δυνάμεις τῶν εἰς ἱστορικὴν μνήμην 
παραδεδομένων αἱ μετὰ Ξέρξου γενόμεναι παραδέδονται . 
τῶν δὲ Περσῶν κατεστρατοπεδευκότων παρὰ τὸν 
Σπερχειὸν ποταμόν , ὁ μὲν Ξέρξης ἀπέστειλεν ἀγγέλους εἰς τὰς 
Θερμοπύλας , τοὺς ἅμα μὲν κατασκεψομένους τίνα διάνοιαν ἔχουσι περὶ 
τοῦ πρὸς αὐτὸν πολέμου · προσέταξε δ’ αὐτοῖς παραγγέλλειν , ὅτι 
βασιλεὺς Ξέρξης κελεύει τὰ μὲν ὅπλα πάντας ἀποθέσθαι , αὐτοὺς δὲ 
ἀκινδύνους εἰς τὰς πατρίδας ἀπιέναι καὶ συμμάχους εἶναι Περσῶν · 
καὶ ταῦτα πράξασιν αὐτοῖς ἐπηγγείλατο δώσειν χώραν τοῖς Ἕλλησι 
πλείω καὶ βελτίω τῆς νῦν ὑπ’ αὐτῶν κατεχομένης . 
οἱ δὲ περὶ τὸν Λεωνίδην ἀκούσαντες τῶν ἀγγέλων 
ἀπεκρίναντο , ὅτι καὶ συμμαχοῦντες τῷ βασιλεῖ χρησιμώτεροι μετὰ τῶν 
ὅπλων ἔσονται καὶ πολεμεῖν ἀναγκαζόμενοι μετὰ τούτων γενναιότερον 
ὑπὲρ τῆς ἐλευθερίας ἀγωνιοῦνται · περὶ δὲ τῆς χώρας ἣν ὑπισχνεῖται 
δώσειν , ὅτι πάτριόν ἐστι τοῖς Ἕλλησι μὴ διὰ κακίαν , ἀλλὰ δῑ 
ἀρετὴν κτᾶσθαι χώραν . 
ὁ δὲ βασιλεὺς ἀκούσας 
παρὰ τῶν ἀγγέλων τὰς τῶν Ἑλλήνων ἀποκρίσεις προσεκαλέσατο 
Δημάρατον Σπαρτιάτην , ἐκ τῆς πατρίδος πεφευγότα πρὸς αὐτόν , 
καταγελάσας δὲ τῶν ἀποκρίσεων ἐπηρώτησε τὸν Λάκωνα , πότερον οἱ 
Ἕλληνες ὀξύτερον τῶν ἐμῶν ἵππων φεύξονται ἢ πρὸς τηλικαύτας 
δυνάμεις παρατάξασθαι τολμήσουσι ; 
τὸν δὲ 
Δημάρατον εἰπεῖν φασιν ὡς οὐδ’ αὐτὸς σὺ τὴν ἀνδρείαν τῶν Ἑλλήνων 
ἀγνοεῖς · τοὺς γὰρ ἀφισταμένους τῶν βαρβάρων Ἑλληνικαῖς δυνάμεσι 
καταπολεμεῖς · ὥστε μὴ νόμιζε τοὺς ὑπὲρ τῆς σῆς ἀρχῆς ἄμεινον τῶν 
Περσῶν ἀγωνιζομένους ὑπὲρ τῆς ἰδίας ἐλευθερίας ἧττον κινδυνεύσειν 
πρὸς τοὺς Πέρσας . 
ὁ δὲ Ξέρξης καταγελάσας αὐτοῦ προσέταξεν 
ἀκολουθεῖν , ὅπως ἴδῃ φεύγοντας τοὺς Λακεδαιμονίους . 
τὴν δὲ δύναμιν ἀναλαβὼν ἧκεν ἐπὶ τοὺς ἐν 
Θερμοπύλαις Ἕλληνας , προτάξας ἁπάντων τῶν ἐθνῶν Μήδους , εἴτε δῑ 
ἀνδρείαν προκρίνας αὐτοὺς εἴτε καὶ βουλόμενος ἅπαντας ἀπολέσαι · 
ἐνῆν γὰρ ἔτι φρόνημα τοῖς Μήδοις , τῆς τῶν προγόνων ἡγεμονίας οὐ 
πάλαι καταπεπονημένης . 
συνυπέδειξε δὲ τοῖς 
Μήδοις καὶ τῶν ἐν Μαραθῶνι τετελευτηκότων ἀδελφοὺς καὶ υἱούς , 
νομίζων τούτους ἐκθυμότατα τιμωρήσεσθαι τοὺς Ἕλληνας . 
οἱ μὲν οὖν 
Μῆδοι τοῦτον τὸν τρόπον συνταχθέντες προσέπεσον τοῖς φυλάττουσι τὰς 
Θερμοπύλας · ὁ δὲ Λεωνίδης εὖ παρεσκευασμένος συνήγαγε τοὺς Ἕλληνας 
ἐπὶ τὸ στενώτατον τῆς παρόδου . 
γενομένης δὲ μάχης καρτερᾶς , καὶ τῶν μὲν 
βαρβάρων θεατὴν ἐχόντων τῆς ἀρετῆς τὸν βασιλέα , τῶν δὲ Ἑλλήνων 
μιμνησκομένων τῆς ἐλευθερίας καὶ παρακαλουμένων ὑπὸ τοῦ Λεωνίδου 
πρὸς τὸν ἀγῶνα , θαυμαστὸν συνέβαινε γίνεσθαι τὸν κίνδυνον . 
συστάδην γὰρ οὔσης τῆς μάχης καὶ τῶν πληγῶν 
ἐκ χειρὸς γινομένων , ἔτι δὲ τῆς συστάσεως πεπυκνωμένης , ἐπὶ πολὺν 
χρόνον ἰσόρροπος ἦν ἡ μάχη . 
τῶν δ’ Ἑλλήνων ὑπερεχόντων ταῖς 
ἀρεταῖς καὶ τῷ μεγέθει τῶν ἀσπίδων , μόγις ἐνέδωκαν οἱ Μῆδοι · 
πολλοὶ μὲν γὰρ αὐτῶν ἔπεσον , οὐκ ὀλίγοι δὲ κατετραυματίσθησαν . 
τοῖς 
δὲ Μήδοις ἐπιτεταγμένοι Κίσσιοι καὶ Σάκαι κατ’ ἀρετὴν ἐπίλεκτοι 
διεδέξαντο τὴν μάχην , καὶ νεοχμοὶ πρὸς διαπεπονημένους συμβαλόντες 
ὀλίγον μὲν χρόνον ὑπέμενον τὸν κίνδυνον , κτεινόμενοι δ’ ὑπὸ τῶν 
περὶ τὸν Λεωνίδην καὶ βιασθέντες ὑπεχώρησαν · ἀσπίσι γὰρ καὶ πέλταις μικραῖς οἱ βάρβαροι χρώμενοι 
κατὰ μὲν τὰς εὐρυχωρίας ἐπλεονέκτουν , εὐκίνητοι γινόμενοι , κατὰ δὲ 
τὰς στενοχωρίας τοὺς μὲν πολεμίους οὐκ εὐχερῶς ἐτίτρωσκον , 
συμπεφραγμένους καὶ μεγάλαις ἀσπίσι σκεπαζομένους ὅλον τὸ σῶμα , 
αὐτοὶ δὲ διὰ τὰς κουφότητας τῶν σκεπαστηρίων ὅπλων ἐλαττούμενοι 
πυκνοῖς τραύμασι περιέπιπτον . 
τέλος δὲ ὁ 
Ξέρξης ὁρῶν πάντα μὲν τὸν περὶ τὰς παρόδους τόπον νεκρῶν 
ἐστρωμένον , τοὺς δὲ βαρβάρους οὐχ ὑπομένοντας τὰς τῶν Ἑλλήνων 
ἀρετάς , προσέπεμψε τοὺς τῶν Περσῶν ἐπιλέκτους , ὀνομαζομένους 
ἀθανάτους καὶ δοκοῦντας ταῖς ἀνδραγαθίαις πρωτεύειν τῶν 
συστρατευομένων . 
ὡς δὲ καὶ οὗτοι βραχὺν ἀντιστάντες χρόνον ἔφυγον , 
τότε μὲν τῆς νυκτὸς ἐπιλαβούσης διελύθησαν , παρὰ μὲν τοῖς βαρβάροις 
πολλῶν ἀνῃρημένων , παρὰ δὲ τοῖς Ἕλλησιν ὀλίγων πεπτωκότων . 
τῇ δ’ 
ὑστεραίᾳ Ξέρξης μέν , παρὰ προσδοκίαν αὐτῷ τῆς μάχης λαβούσης τὸ 
τέλος , ἐξ ἁπάντων τῶν ἐθνῶν ἐπέλεξε τοὺς δοκοῦντας ἀνδρείᾳ καὶ 
θράσει διαφέρειν , καὶ πολλὰ δεηθεὶς αὐτῶν προεῖπεν , ὅτι βιασαμένοις 
μὲν αὐτοῖς τὴν εἴσοδον δωρεὰς ἀξιολόγους δώσει , φεύγουσι δὲ θάνατος 
ἔσται τὸ πρόστιμον . 
τούτων δὲ μετὰ 
μεγάλης συστροφῆς καὶ βίας ἐπιρραξάντων τοῖς Ἕλλησιν , οἱ περὶ 
Λεωνίδην τότε συμφράξαντες καὶ τείχει παραπλησίαν ποιησάμενοι τὴν 
σύστασιν ἐκθύμως ἠγωνίζοντο . 
ἐπὶ τοσοῦτο δὲ προέβησαν ταῖς 
προθυμίαις , ὥστε τοὺς εἰωθότας ἐκ διαδοχῆς μεταλαμβάνειν τῆς μάχης 
οὐ συνεχώρησαν , ἀλλὰ τῇ συνεχείᾳ τῆς κακοπαθείας περιγενόμενοι 
πολλοὺς ἀνῄρουν τῶν ἐπιλέκτων βαρβάρων . 
ἐνημερεύοντες δὲ τοῖς κινδύνοις ἡμιλλῶντο πρὸς ἀλλήλους · οἱ μὲν 
γὰρ πρεσβύτεροι πρὸς τὰς τῶν νέων ἀκμὰς παρεβάλλοντο , οἱ δὲ νεώτεροι 
πρὸς τὰς τῶν πρεσβυτέρων ἐμπειρίας τε καὶ δόξας ἡμιλλῶντο . 
τέλος δὲ 
φευγόντων καὶ τῶν ἐπιλέκτων , οἱ τὴν ἐπιτεταγμένην στάσιν ἔχοντες 
τῶν βαρβάρων συμφράξαντες οὐκ εἴων φεύγειν τοὺς ἐπιλέκτους · διόπερ 
ἠναγκάζοντο πάλιν ἀναστρέφειν καὶ μάχεσθαι . 
ἀπορουμένου δὲ τοῦ βασιλέως καὶ νομίζοντος μηδένα 
τολμήσειν ἔτι μάχεσθαι , ἧκε πρὸς αὐτὸν Τραχίνιός τις τῶν 
ἐγχωρίων , ἔμπειρος ὢν τῆς ὀρεινῆς χώρας . 
οὗτος τῷ Ξέρξῃ 
προσελθὼν ἐπηγγείλατο διά τινος ἀτραποῦ στενῆς καὶ παρακρήμνου τοὺς 
Πέρσας ὁδηγήσειν , ὥστε γενέσθαι τοὺς συνελθόντας αὐτῷ κατόπιν τῶν 
περὶ τὸν Λεωνίδην , καὶ τούτῳ τῷ τρόπῳ περιληφθέντας αὐτοὺς εἰς 
τὸ μέσον ῥᾳδίως ἀναιρεθήσεσθαι . 
ὁ δὲ 
βασιλεὺς περιχαρὴς ἐγένετο , καὶ τιμήσας δωρεαῖς τὸν Τραχίνιον 
συνεξέπεμψεν αὐτῷ στρατιώτας δισμυρίους νυκτός . 
τῶν δὲ παρὰ τοῖς 
Πέρσαις τις ὄνομα Τυρραστιάδας , τὸ γένος ὢν Κυμαῖος , φιλόκαλος δὲ 
καὶ τὸν τρόπον ὢν ἀγαθός , διαδρὰς ἐκ τῆς τῶν Περσῶν παρεμβολῆς 
νυκτὸς ἧκε πρὸς τοὺς περὶ τὸν Λεωνίδην , καὶ τὰ περὶ τὸν Τραχίνιον 
ἀγνοοῦσιν ἐδήλωσεν . 
ἀκούσαντες δ’ οἱ 
Ἕλληνες συνήδρευσαν περὶ μέσας νύκτας καὶ ἐβουλεύοντο περὶ τῶν 
ἐπιφερομένων κινδύνων . 
ἔνιοι μὲν οὖν ἔφασαν δεῖν παραχρῆμα 
καταλιπόντας τὰς παρόδους διασώζεσθαι πρὸς τοὺς συμμάχους · ἀδύνατον 
γὰρ εἶναι τοῖς μείνασι τυχεῖν σωτηρίας · Λεωνίδης δὲ ὁ βασιλεὺς τῶν 
Λακεδαιμονίων φιλοτιμούμενος αὑτῷ τε δόξαν περιθεῖναι μεγάλην καὶ 
τοῖς Σπαρτιάταις , προσέταξε τοὺς μὲν ἄλλους Ἕλληνας ἅπαντας 
ἀπιέναι καὶ σώζειν ἑαυτούς , ἵνα κατὰ τὰς ἄλλας μάχας 
συναγωνίζωνται τοῖς Ἕλλησιν , αὐτοὺς δὲ τοὺς Λακεδαιμονίους ἔφησε 
δεῖν μένειν καὶ τὴν φυλακὴν τῶν παρόδων μὴ λιπεῖν · πρέπειν γὰρ τοὺς 
ἡγουμένους τῆς Ἑλλάδος ὑπὲρ τῶν πρωτείων ἀγωνιζομένους ἀποθνήσκειν 
ἑτοίμως . 
εὐθὺς οὖν οἱ μὲν ἄλλοι 
πάντες ἀπηλλάγησαν , ὁ δὲ Λεωνίδης μετὰ τῶν πολιτῶν ἡρωικὰς πράξεις 
καὶ παραδόξους ἐπετελέσατο . 
ὀλίγων δ’ ὄντων Λακεδαιμονίων , Θεσπιεῖς 
γὰρ μόνους παρακατέσχε , καὶ τοὺς σύμπαντας ἔχων οὐ πλείους τῶν 
πεντακοσίων , ἕτοιμος ἦν ὑποδέξασθαι τὸν ὑπὲρ τῆς Ἑλλάδος θάνατον . 
μετὰ δὲ ταῦτα οἱ μὲν μετὰ τοῦ 
Τραχινίου Πέρσαι περιελθόντες τὰς δυσχωρίας ἄφνω τοὺς περὶ τὸν 
Λεωνίδην ἀπέλαβον εἰς τὸ μέσον , οἱ δ’ Ἕλληνες τὴν μὲν σωτηρίαν 
ἀπογνόντες , τὴν δ’ εὐδοξίαν ἑλόμενοι , μιᾷ φωνῇ τὸν ἡγούμενον 
ἠξίουν ἄγειν ἐπὶ τοὺς πολεμίους , πρὶν ἢ γνῶναι τοὺς Πέρσας τὴν 
τῶν ἰδίων περίοδον . 
Λεωνίδης δὲ τὴν 
ἑτοιμότητα τῶν στρατιωτῶν ἀποδεξάμενος , τούτοις παρήγγειλε ταχέως 
ἀριστοποιεῖσθαι , ὡς ἐν ᾅδου δειπνησομένους · αὐτὸς δ’ ἀκολούθως τῇ 
παραγγελίᾳ τροφὴν προσηνέγκατο , νομίζων οὕτω δυνήσεσθαι πολὺν χρόνον 
ἰσχύειν καὶ φέρειν τὴν ἐν τοῖς κινδύνοις ὑπομονήν . 
ἐπεὶ δὲ 
συντόμως ἀναλαβόντες αὑτοὺς ἕτοιμοι πάντες ὑπῆρξαν , παρήγγειλε τοῖς 
στρατιώταις εἰσπεσόντας εἰς τὴν παρεμβολὴν φονεύειν τοὺς ἐντυγχάνοντας 
καὶ ἐπ’ αὐτὴν ὁρμῆσαι τὴν τοῦ βασιλέως σκηνήν . 
οὗτοι μὲν οὖν 
ἀκολούθως ταῖς παραγγελίαις συμφράξαντες νυκτὸς εἰσέπεσον εἰς τὴν τῶν 
Περσῶν στρατοπεδείαν , προκαθηγουμένου τοῦ Λεωνίδου · οἱ δὲ βάρβαροι 
διά τε τὸ παράδοξον καὶ τὴν ἄγνοιαν μετὰ πολλοῦ θορύβου συνέτρεχον 
ἐκ τῶν σκηνῶν ἀτάκτως , καὶ νομίσαντες τοὺς μετὰ τοῦ Τραχινίου 
πορευομένους ἀπολωλέναι καὶ τὴν δύναμιν ἅπασαν τῶν Ἑλλήνων 
παρεῖναι , κατεπλάγησαν . 
διὸ καὶ πολλοὶ 
μὲν ὑπὸ τῶν περὶ τὸν Λεωνίδην ἀνῃροῦντο , πλείους δὲ ὑπὸ τῶν 
ἰδίων ὡς ὑπὸ πολεμίων διὰ τὴν ἄγνοιαν ἀπώλοντο . 
ἥ τε γὰρ νὺξ 
ἀφῃρεῖτο τὴν ἀληθινὴν ἐπίγνωσιν , ἥ τε ταραχὴ καθ’ ὅλην οὖσα τὴν 
στρατοπεδείαν εὐλόγως πολὺν ἐποίει φόνον · ἔκτεινον γὰρ ἀλλήλους , οὐ 
διδούσης τῆς περιστάσεως τὸν ἐξετασμὸν ἀκριβῆ διὰ τὸ μήτε ἡγεμόνος 
παραγγελίαν μήτε συνθήματος ἐρώτησιν μήτε ὅλως διανοίας κατάστασιν 
ὑπάρχειν . 
εἰ μὲν οὖν ὁ βασιλεὺς 
ἔμεινεν ἐπὶ τῆς βασιλικῆς σκηνῆς , ῥᾳδίως ἂν καὶ αὐτὸς ὑπὸ τῶν 
Ἑλλήνων ἀνῄρητο καὶ ὁ πόλεμος ἅπας ταχείας ἂν ἐτετεύχει 
καταλύσεως · νῦν δ’ ὁ μὲν Ξέρξης ἦν ἐκπεπηδηκὼς πρὸς τὴν ταραχήν , 
οἱ δ’ Ἕλληνες εἰσπεσόντες εἰς τὴν σκηνὴν τοὺς ἐγκαταληφθέντας ἐν 
αὐτῇ σχεδὸν ἅπαντας ἐφόνευσαν . 
τῆς δὲ 
νυκτὸς καθεστώσης ἐπλανῶντο καθ’ ὅλην τὴν παρεμβολὴν ζητοῦντες τὸν 
Ξέρξην εὐλόγως · ἡμέρας δὲ γενομένης καὶ τῆς ὅλης περιστάσεως 
δηλωθείσης , οἱ μὲν Πέρσαι θεωροῦντες ὀλίγους ὄντας τοὺς Ἕλληνας , 
κατεφρόνησαν αὐτῶν , καὶ κατὰ στόμα μὲν οὐ συνεπλέκοντο , φοβούμενοι 
τὰς ἀρετὰς αὐτῶν , ἐκ δὲ τῶν πλαγίων καὶ ἐξόπισθεν περιιστάμενοι 
καὶ πανταχόθεν τοξεύοντες καὶ ἀκοντίζοντες ἅπαντας ἀπέκτειναν . 
οἱ 
μὲν οὖν μετὰ Λεωνίδου τὰς ἐν Θερμοπύλαις παρόδους τηροῦντες 
τοιοῦτον ἔσχον τοῦ βίου τὸ τέλος . 
ὧν τὰς 
ἀρετὰς τίς οὐκ ἂν θαυμάσειεν ; 
οἵτινες μιᾷ γνώμῃ χρησάμενοι τὴν 
μὲν ἀφωρισμένην τάξιν ὑπὸ τῆς Ἑλλάδος οὐκ ἔλιπον , τὸν ἑαυτῶν δὲ 
βίον προθύμως ἐπέδωκαν εἰς τὴν κοινὴν τῶν Ἑλλήνων σωτηρίαν , καὶ 
μᾶλλον εἵλοντο τελευτᾶν καλῶς ἢ ζῆν αἰσχρῶς . 
καὶ τὴν τῶν Περσῶν 
δὲ κατάπληξιν οὐκ ἄν τις ἀπιστήσαι γενέσθαι . 
τίς γὰρ ἂν τῶν βαρβάρων ὑπέλαβε τὸ γεγενημένον ; 
τίς δ’ ἂν προσεδόκησεν ὅτι πεντακόσιοι τὸν ἀριθμὸν ὄντες ἐτόλμησαν 
ἐπιθέσθαι ταῖς ἑκατὸν μυριάσι ; 
διὸ καὶ τίς οὐκ ἂν τῶν 
μεταγενεστέρων ζηλώσαι τὴν ἀρετὴν τῶν ἀνδρῶν , οἵτινες τῷ μεγέθει 
τῆς περιστάσεως κατεσχημένοι τοῖς μὲν σώμασι κατεπονήθησαν , ταῖς δὲ 
ψυχαῖς οὐχ ἡττήθησαν ; 
τοιγαροῦν οὗτοι μόνοι τῶν μνημονευομένων 
κρατηθέντες ἐνδοξότεροι γεγόνασι τῶν ἄλλων τῶν τὰς καλλίστας νίκας 
ἀπενηνεγμένων . 
χρὴ γὰρ οὐκ ἐκ τῶν ἀποτελεσμάτων κρίνειν τοὺς 
ἀγαθοὺς ἄνδρας , ἀλλ’ ἐκ τῆς προαιρέσεως · τοῦ μὲν γὰρ ἡ τύχη κυρία , 
τοῦ δ’ ἡ προαίρεσις δοκιμάζεται . 
τίς γὰρ 
ἂν ἐκείνων ἀμείνους ἄνδρας κρίνειεν , οἵτινες οὐδὲ τῷ χιλιοστῷ 
μέρει τῶν πολεμίων ἴσοι τὸν ἀριθμὸν ὄντες ἐτόλμησαν τοῖς 
ἀπιστουμένοις πλήθεσι παρατάξαι τὴν ἑαυτῶν ἀρετήν ; 
οὐ κρατήσειν τῶν 
τοσούτων μυριάδων ἐλπίζοντες , ἀλλ’ ἀνδραγαθίᾳ τοὺς πρὸ αὐτῶν 
ἅπαντας ὑπερβαλεῖν νομίζοντες , καὶ τὴν μὲν μάχην αὑτοῖς εἶναι 
κρίνοντες πρὸς τοὺς βαρβάρους , τὸν ἀγῶνα δὲ καὶ τὴν ὑπὲρ τῶν 
ἀριστείων κρίσιν πρὸς ἅπαντας τοὺς ἐπ’ ἀρετῇ θαυμαζομένους 
ὑπάρχειν . 
μόνοι γὰρ τῶν ἐξ αἰῶνος 
μνημονευομένων εἵλοντο μᾶλλον τηρεῖν τοὺς τῆς πόλεως νόμους ἢ τὰς 
ἰδίας ψυχάς , οὐ δυσφοροῦντες ἐπὶ τῷ μεγίστους ἑαυτοῖς ἐφεστάναι 
κινδύνους , ἀλλὰ κρίνοντες εὐκταιότατον εἶναι τοῖς ἀρετὴν ἀσκοῦσι 
τοιούτων ἀγώνων τυγχάνειν . 
δικαίως δ’ ἄν 
τις τούτους καὶ τῆς κοινῆς τῶν Ἑλλήνων ἐλευθερίας αἰτίους ἡγήσαιτο 
ἢ τοὺς ὕστερον ἐν ταῖς πρὸς Ξέρξην μάχαις νικήσαντας · τούτων γὰρ 
τῶν πράξεων μνημονεύοντες οἱ μὲν βάρβαροι κατεπλάγησαν , οἱ δὲ 
Ἕλληνες παρωξύνθησαν πρὸς τὴν ὁμοίαν ἀνδραγαθίαν . 
καθόλου δὲ μόνοι τῶν πρὸ ἑαυτῶν διὰ τὴν ὑπερβολὴν 
τῆς ἀρετῆς εἰς ἀθανασίαν μετήλλαξαν . 
διόπερ οὐχ οἱ τῶν ἱστοριῶν 
συγγραφεῖς μόνον , ἀλλὰ πολλοὶ καὶ τῶν ποιητῶν καθύμνησαν αὐτῶν τὰς 
ἀνδραγαθίας · ὧν γέγονε καὶ Σιμωνίδης , ὁ μελοποιός , ἄξιον τῆς 
ἀρετῆς αὐτῶν ποιήσας ἐγκώμιον , ἐν ᾧ λέγει 
τῶν ἐν Θερμοπύλαις θανόντων 
εὐκλεὴς μὲν ἁ τύχα , καλὸς δ’ ὁ πότμος , 
βωμὸς δ’ ὁ τάφος , πρὸ γόων δὲ μνᾶστις , ὁ δ’ οἶτος ἔπαινος . 
ἐντάφιον δὲ τοιοῦτον οὔτ’ εὐρὼς 
οὔθ’ ὁ πανδαμάτωρ ἀμαυρώσει χρόνος . 
ἀνδρῶν ἀγαθῶν ὅδε σηκὸς οἰκέταν εὐδοξίαν 
Ἑλλάδος εἵλετο . 
μαρτυρεῖ δὲ καὶ Λεωνίδας 
ὁ Σπάρτας βασιλεύς , ἀρετᾶς μέγαν λελοιπὼς 
κόσμον ἀέναόν τε κλέος . 
σιμονιδες φρ . 
1 (βεργκ) 
ἡμεῖς δὲ ἀρκούντως περὶ τῆς τούτων τῶν ἀνδρῶν 
ἀρετῆς εἰρηκότες ἐπάνιμεν ἐπὶ τὰ συνεχῆ τοῖς εἰρημένοις . 
Ξέρξης 
γὰρ τῶν παρόδων τὸν εἰρημένον τρόπον κρατήσας καὶ κατὰ τὴν παροιμίαν 
τὴν Καδμείαν νίκην νενικηκώς , ὀλίγους μὲν τῶν πολεμίων ἀνεῖλε , 
πολλαπλασίους δὲ τῶν ἰδίων ἀπώλεσεν . 
ἐπεὶ δὲ πεζῇ τῶν παρόδων 
ἐκυρίευσε , τῶν κατὰ τὴν θάλατταν ἀγώνων ἔκρινε λαμβάνειν πεῖραν . 
εὐθὺς οὖν τὸν ἀφηγούμενον τοῦ 
στόλου Μεγαβάτην προσκαλεσάμενος διεκελεύσατο πλεῖν ἐπὶ τὸ τῶν 
Ἑλλήνων ναυτικὸν καὶ πειρᾶσθαι παντὶ τῷ στόλῳ ναυμαχεῖν πρὸς τοὺς 
Ἕλληνας . 
ὁ δὲ ταῖς τοῦ βασιλέως 
παραγγελίαις ἀκολουθῶν ἐκ Πύδνης τῆς Μακεδονικῆς ἀνήχθη παντὶ τῷ 
στόλῳ , καὶ κατέπλευσε τῆς Μαγνησίας πρὸς ἄκραν τὴν ὀνομαζομένην 
Σηπιάδα . 
ἐνταῦθα δὲ μεγάλου πνεύματος ἐπιγενομένου ἀπέβαλε ναῦς 
μακρὰς μὲν ὑπὲρ τὰς τριακοσίας , ἱππαγωγοὺς δὲ καὶ τῶν ἄλλων 
παμπληθεῖς . 
λήξαντος δὲ τοῦ πνεύματος ἀναχθεὶς κατέπλευσεν εἰς 
Ἀφέτας τῆς Μαγνησίας . 
ἐκεῖθεν δὲ διακοσίας τριήρεις ἐξέπεμψε , 
προστάξας τοῖς ἡγεμόσι περιπλεῦσαι καὶ τὴν Εὔβοιαν δεξιὰν λαβόντας 
κυκλώσασθαι τοὺς πολεμίους . 
οἱ δ’ 
Ἕλληνες ὥρμουν μὲν ἐπ’ Ἀρτεμισίῳ τῆς Εὐβοίας , εἶχον δὲ τὰς 
πάσας τριήρεις διακοσίας καὶ ὀγδοήκοντα · καὶ τούτων ἦσαν τῶν μὲν 
Ἀθηναίων ἑκατὸν καὶ τετταράκοντα , αἱ δὲ λοιπαὶ τῶν ἄλλων 
Ἑλλήνων . 
τούτων δὲ ναύαρχος μὲν ἦν Εὐρυβιάδης ὁ Σπαρτιάτης , 
διῴκει δὲ τὰ περὶ τὸν στόλον Θεμιστοκλῆς ὁ Ἀθηναῖος · οὗτος γὰρ 
διὰ σύνεσιν καὶ στρατηγίαν μεγάλης ἀποδοχῆς ἐτύγχανεν οὐ μόνον ἐν 
τοῖς κατὰ τὸ ναυτικὸν Ἕλλησιν , ἀλλὰ καὶ παρ’ αὐτῷ τῷ 
Εὐρυβιάδῃ , καὶ πάντες τούτῳ προσέχοντες προθύμως ὑπήκουον . 
προτεθείσης δὲ βουλῆς ἐν τοῖς τῶν 
νεῶν ἡγεμόσι περὶ τῆς ναυμαχίας , οἱ μὲν ἄλλοι πάντες τὴν ἡσυχίαν 
ἔκριναν ἔχειν καὶ τὸν ἐπίπλουν τῶν πολεμίων ἀναδέχεσθαι , μόνος δὲ 
Θεμιστοκλῆς τὴν ἐναντίαν ἀπεφήνατο γνώμην , διδάσκων ὅτι συμφέρει 
παντὶ τῷ στόλῳ συντεταγμένῳ πλεῖν ἐπὶ τοὺς πολεμίους · οὕτω γὰρ 
αὐτοὺς πλεονεκτήσειν ἀθρόαις ταῖς ναυσὶν ἐπιπλέοντας τοῖς διὰ τὴν 
ταραχὴν διεσπασμένην ἔχουσι τὴν τάξιν , ὡς ἂν ἐκ πολλῶν καὶ 
διεστηκότων λιμένων ἐκπλέουσι . 
τέλος δὲ κατὰ τὴν Θεμιστοκλέους κρίσιν 
οἱ Ἕλληνες παντὶ τῷ στόλῳ τοῖς πολεμίοις ἐπέπλευσαν . 
τῶν δὲ βαρβάρων ἐκ πολλῶν λιμένων ἀναγομένων , 
τὸ μὲν πρῶτον οἱ περὶ τὸν Θεμιστοκλέα διεσπαρμένοις τοῖς Πέρσαις 
συμπλεκόμενοι πολλὰς μὲν ναῦς κατέδυσαν , οὐκ ὀλίγας δὲ φυγεῖν 
ἀναγκάσαντες μέχρι τῆς γῆς κατεδίωξαν · μετὰ δὲ ταῦτα παντὸς τοῦ 
στόλου συναχθέντος καὶ γενομένης ναυμαχίας ἰσχυρᾶς , μέρει μὲν τῶν 
νεῶν ἑκάτεροι ἐπροτέρησαν , οὐδέτεροι δὲ ὁλοσχερεῖ νίκῃ 
πλεονεκτήσαντες νυκτὸς ἐπιλαβούσης διελύθησαν . 
μετὰ δὲ τὴν ναυμαχίαν χειμὼν ἐπιγενόμενος μέγας πολλὰς 
ἐκτὸς τοῦ λιμένος ὁρμούσας τῶν νεῶν διέφθειρεν , ὥστε δοκεῖν τὸ 
θεῖον ἀντιλαμβάνεσθαι τῶν Ἑλλήνων , ἵνα τοῦ πλήθους τῶν βαρβαρικῶν 
νεῶν ταπεινωθέντος ἀντίπαλος ἡ τῶν Ἑλλήνων δύναμις γένηται καὶ πρὸς 
τὰς ναυμαχίας ἀξιόχρεως διόπερ οἱ μὲν Ἕλληνες ἀεὶ μᾶλλον 
ἐθάρρουν , οἱ δὲ βάρβαροι ἀεὶ πρὸς τοὺς κινδύνους ἐγίνοντο 
δειλότεροι . 
οὐ μὴν ἀλλ’ ἀναλαβόντες ἑαυτοὺς ἐκ τῆς ναυαγίας ἁπάσαις 
ταῖς ναυσὶν ἀνήχθησαν ἐπὶ τοὺς πολεμίους . 
οἱ δ’ Ἕλληνες , προσγενομένων αὐτοῖς τριήρων 
πεντήκοντα Ἀττικῶν , ἀντιπαρετάχθησαν τοῖς βαρβάροις . 
ἦν δ’ αὐτῶν ἡ 
ναυμαχία παραπλήσιος ταῖς περὶ τὰς Θερμοπύλας μάχαις · οἱ μὲν γὰρ 
Πέρσαι διεγνώκεσαν βιάσασθαι τοὺς Ἕλληνας καὶ τὸν Εὔριπον 
διεκπλεῦσαι , οἱ δ’ Ἕλληνες ἐμφράξαντες τὰ στενὰ προεμάχοντο τῶν 
ἐντὸς τῆς Εὐβοίας συμμαχούντων . 
γενομένης δὲ ναυμαχίας ἰσχυρᾶς 
πολλαὶ νῆες παρ’ ἀμφοτέρων διεφθάρησαν , καὶ νυκτὸς ἐπιγενομένης 
ἠναγκάσθησαν ἀνακάμπτειν ἐπὶ τοὺς οἰκείους λιμένας . 
ἀριστεῦσαι δὲ 
ἐν ἀμφοτέραις ταῖς ναυμαχίαις φασὶ παρὰ μὲν τοῖς Ἕλλησιν 
Ἀθηναίους , παρὰ δὲ τοῖς βαρβάροις Σιδωνίους . 
μετὰ δὲ ταῦτα οἱ Ἕλληνες ἀκούσαντες τὰ περὶ 
Θερμοπύλας γενόμενα , πυθόμενοι δὲ καὶ τοὺς Πέρσας πεζῇ προάγειν 
ἐπὶ τὰς Ἀθήνας , ἠθύμησαν · διόπερ ἀποπλεύσαντες εἰς Σαλαμῖνα 
διέτριβον ἐνταῦθα . 
οἱ δ’ Ἀθηναῖοι 
θεωροῦντες πανδημεὶ κινδυνεύοντας τοὺς ἐν ταῖς Ἀθήναις , τέκνα καὶ 
γυναῖκας καὶ τῶν ἄλλων χρησίμων ὅσα δυνατὸν ἦν εἰς τὰς ναῦς 
ἐνθέντες διεκόμισαν εἰς Σαλαμῖνα . 
ὁ δὲ 
τῶν Περσῶν ναύαρχος πυθόμενος τὸν τῶν πολεμίων ἀπόπλουν , κατῆρεν εἰς 
τὴν Εὔβοιαν μετὰ παντὸς τοῦ στόλου , καὶ τὴν τῶν Ἱστιαιέων πόλιν 
βίᾳ χειρωσάμενος καὶ διαρπάσας τὴν χώραν αὐτῶν ἐδῄωσεν . 
ἅμα δὲ τούτοις πραττομένοις Ξέρξης ἀπὸ τῶν 
Θερμοπυλῶν ἀναζεύξας προῆγε διὰ τῆς Φωκέων χώρας , πορθῶν μὲν τὰς 
πόλεις , καταφθείρων δὲ τὰς ἐπὶ τῆς χώρας κτήσεις . 
οἱ δὲ Φωκεῖς τὰ 
τῶν Ἑλλήνων ᾑρημένοι , καὶ θεωροῦντες αὐτοὺς οὐκ ἀξιομάχους 
ὄντας , τὰς μὲν πόλεις ἁπάσας ἐξέλιπον πανδημεί , πρὸς δὲ τὰς 
δυσχωρίας τὰς ἐν τῷ Παρνασσῷ κατέφυγον . 
μετὰ δὲ ταῦτα ὁ βασιλεὺς τὴν μὲν τῶν Δωριέων χώραν διεξιὼν οὐδὲν 
ἠδίκει · συνεμάχουν γὰρ Πέρσαις · αὐτοῦ δὲ μέρος μὲν τῆς δυνάμεως 
ἀπέλιπε , καὶ προσέταξεν εἰς Δελφοὺς ἰέναι καὶ τὸ μὲν τέμενος τοῦ 
Ἀπόλλωνος ἐμπρῆσαι , τὰ δὲ ἀναθήματα συλῆσαι , αὐτὸς δὲ μετὰ τῶν 
ἄλλων βαρβάρων προελθὼν εἰς τὴν Βοιωτίαν κατεστρατοπέδευσεν . 
οἱ δ’ ἐπὶ τὴν σύλησιν τοῦ μαντείου πεμφθέντες 
προῆλθον μὲν μέχρι τοῦ ναοῦ τῆς Προναίας Ἀθηνᾶς , ἐνταῦθα δὲ 
παραδόξως ὄμβρων μεγάλων καὶ κεραυνῶν πολλῶν ἐκ τοῦ περιέχοντος 
πεσόντων , πρὸς δὲ τούτοις τῶν χειμώνων πέτρας μεγάλας ἀπορρηξάντων 
εἰς τὸ στρατόπεδον τῶν βαρβάρων , συνέβη διαφθαρῆναι συχνοὺς τῶν 
Περσῶν , πάντας δὲ καταπλαγέντας τὴν τῶν θεῶν ἐνέργειαν φυγεῖν ἐκ 
τῶν τόπων . 
τὸ μὲν οὖν ἐν Δελφοῖς 
μαντεῖον δαιμονίᾳ τινὶ προνοίᾳ τὴν σύλησιν διέφυγεν · οἱ δὲ Δελφοὶ 
τῆς τῶν θεῶν ἐπιφανείας ἀθάνατον ὑπόμνημα καταλιπεῖν τοῖς 
μεταγενεστέροις βουλόμενοι , τρόπαιον ἔστησαν παρὰ τὸ τῆς Προναίας 
Ἀθηνᾶς ἱερόν , ἐν ᾧ τόδε τὸ ἐλεγεῖον ἐνέγραψαν , 
μνᾶμά τ’ ἀλεξάνδρου πολέμου καὶ μάρτυρα νίκας 
Δελφοί με στᾶσαν , Ζανὶ χαριζόμενοι 
σὺν Φοίβῳ , πτολίπορθον ἀπωσαμένοις στίχα Μήδων 
καὶ χαλκοστέφανον ῥυσαμένοις τέμενος . 
Ξέρξης δὲ διὰ τῆς Βοιωτίας διεξιὼν τὴν 
μὲν τῶν Θεσπιέων χώραν κατέφθειρε , τὰς δὲ Πλαταιὰς ἐρήμους οὔσας 
ἐνέπρησεν · οἱ γὰρ ἐν ταῖς πόλεσι ταύταις κατοικοῦντες ἐπεφεύγεσαν 
εἰς Πελοπόννησον πανδημεί . 
μετὰ δὲ ταῦτα εἰς τὴν Ἀττικὴν 
ἐμβαλόντες τὴν μὲν χώραν ἐδῄωσαν , τὰς δὲ Ἀθήνας κατέσκαψαν καὶ 
τοὺς τῶν θεῶν ναοὺς ἐνέπρησαν . 
τοῦ δὲ βασιλέως περὶ ταῦτα 
διατρίβοντος , κατέπλευσεν ὁ στόλος ἐκ τῆς Εὐβοίας εἰς τὴν Ἀττικήν , 
πεπορθηκὼς τήν τε Εὔβοιαν καὶ τὴν παράλιον τῆς Ἀττικῆς . 
κατὰ δὲ τοῦτον τὸν καιρὸν Κερκυραῖοι μὲν πληρώσαντες 
ἑξήκοντα τριήρεις διέτριβον περὶ τὴν Πελοπόννησον , ὡς μὲν αὐτοί 
φασιν , οὐ δυνάμενοι κάμψαι τὸ περὶ τὸν Μαλέαν ἀκρωτήριον , ὡς δέ 
τινες τῶν συγγραφέων ἱστοροῦσι , καραδοκοῦντες τὰς τοῦ πολέμου ῥοπάς , 
ὅπως Περσῶν μὲν κρατησάντων ἐκείνοις δῶσιν ὕδωρ καὶ γῆν , τῶν δ’ 
Ἑλλήνων νικώντων δόξωσιν αὐτοῖς βεβοηθηκέναι . 
οἱ δὲ περὶ τὴν Σαλαμῖνα διατρίβοντες Ἀθηναῖοι , 
θεωροῦντες τὴν Ἀττικὴν πυρπολουμένην καὶ τὸ τέμενος τῆς Ἀθηνᾶς 
ἀκούοντες κατεσκάφθαι , δεινῶς ἠθύμουν . 
ὁμοίως δὲ καὶ τοὺς ἄλλους 
Ἕλληνας πολὺς κατεῖχε φόβος πανταχόθεν συνεληλαμένους εἰς αὐτὴν τὴν 
Πελοπόννησον . 
ἔδοξεν οὖν αὐτοῖς πάντας τοὺς ἐφ’ ἡγεμονίας 
τεταγμένους συνεδρεῦσαι καὶ βουλεύσασθαι , κατὰ ποίους τόπους συμφέρει 
ποιεῖσθαι τὴν ναυμαχίαν . 
πολλῶν δὲ καὶ 
ποικίλων λόγων ῥηθέντων , οἱ μὲν Πελοποννήσιοι , τῆς ἰδίας μόνον 
ἀσφαλείας φροντίζοντες , ἔφασαν δεῖν περὶ τὸν Ἰσθμὸν συστήσασθαι τὸν 
ἀγῶνα · τετειχισμένου γὰρ αὐτοῦ καλῶς , ἐάν τι περὶ τὴν ναυμαχίαν 
γένηται πταῖσμα , δυνήσεσθαι τοὺς ἠτυχηκότας εἰς ἑτοιμοτάτην ἀσφάλειαν 
καταφυγεῖν τὴν Πελοπόννησον · ἐὰν δὲ συγκλείσωσιν ἑαυτοὺς εἰς μικρὰν 
νῆσον τὴν Σαλαμῖνα , δυσβοηθήτοις κακοῖς περιπεσεῖσθαι . 
Θεμιστοκλῆς δὲ συνεβούλευσε περὶ τὴν Σαλαμῖνα 
ποιεῖσθαι τὸν ἀγῶνα τῶν νεῶν · πολλὰ γὰρ πλεονεκτήσειν ἐν ταῖς 
στενοχωρίαις τοὺς ὀλίγοις σκάφεσι διαγωνιζομένους πρὸς πολλαπλασίας 
ναῦς . 
καθόλου δὲ τὸν περὶ τὸν Ἰσθμὸν τόπον ἀπεφαίνετο παντελῶς 
ἄθετον ἔσεσθαι πρὸς τὴν ναυμαχίαν · ἔσεσθαι γὰρ πελάγιον τὸν ἀγῶνα , 
καὶ τοὺς Πέρσας διὰ τὴν εὐρυχωρίαν ῥᾳδίως καταπονήσεσθαι τὰς 
ὀλίγας ναῦς ταῖς πολλαπλασίαις . 
ὁμοίως δὲ καὶ ἄλλα πολλὰ διαλεχθεὶς 
οἰκεῖα τῆς περιστάσεως , ἅπαντας ἔπεισεν αὐτῷ συμψήφους γενέσθαι 
τοῦτον τὸν τρόπον . 
τέλος δὲ κοινοῦ δόγματος 
γενομένου περὶ Σαλαμῖνα ναυμαχεῖν , οἱ μὲν Ἕλληνες παρεσκευάζοντο τὰ 
πρὸς τοὺς Πέρσας καὶ πρὸς τὸν κίνδυνον . 
ὁ δ’ οὖν Εὐρυβιάδης 
παραλαβὼν τὸν Θεμιστοκλέα παρακαλεῖν ἐπεχείρει τὰ πλήθη καὶ 
προτρέπεσθαι πρὸς τὸν ἐπιφερόμενον κίνδυνον . 
οὐ μὴν τὸ πλῆθος 
ὑπήκουεν , ἀλλὰ πάντων καταπεπληγμένων τὸ μέγεθος τῶν Περσικῶν 
δυνάμεων οὐδεὶς προσεῖχε τοῖς ἡγεμόσιν , ἀλλ’ ἕκαστος ἐκ τῆς 
Σαλαμῖνος ἐκπλεῖν ἔσπευδεν εἰς τὴν Πελοπόννησον . 
οὐδὲν δ’ ἧττον καὶ τὸ πεζὸν στρατόπεδον τῶν 
Ἑλλήνων ἐδεδίει τὰς τῶν πολεμίων δυνάμεις , ἥ τε τῶν περὶ 
Θερμοπύλας ἀπώλεια τῶν ἀξιολογωτάτων ἀνδρῶν παρείχετο κατάπληξιν , 
καὶ τὰ περὶ τὴν Ἀττικὴν συμπτώματα πρὸ ὀφθαλμῶν ὄντα πολλὴν 
ἀθυμίαν ἐνεποίει τοῖς Ἕλλησιν . 
οἱ δὲ 
σύνεδροι τῶν Ἑλλήνων ὁρῶντες τὴν τῶν ὄχλων ταραχὴν καὶ τὴν ὅλην 
ἔκπληξιν , ἐψηφίσαντο διατειχίζειν τὸν Ἰσθμόν . 
καὶ ταχὺ τῶν ἔργων 
συντελεσθέντων διὰ τὴν προθυμίαν καὶ τὸ πλῆθος τῶν ἐργαζομένων , οἱ 
μὲν Πελοποννήσιοι ὠχύρουν τὸ τεῖχος , διατεῖνον ἐπὶ σταδίους 
τετταράκοντα ἀπὸ Λεχαίου μέχρι Κεγχρεῶν , οἱ δ’ ἐν τῇ Σαλαμῖνι 
διατρίβοντες μετὰ παντὸς τοῦ στόλου κατεπλάγησαν ἐπὶ τοσοῦτον , ὥστε 
μηκέτι πειθαρχεῖν τοῖς ἡγεμόσιν . 
ὁ δὲ Θεμιστοκλῆς ὁρῶν τὸν μὲν 
ναύαρχον Εὐρυβιάδην μὴ δυνάμενον περιγενέσθαι τῆς τοῦ πλήθους ὁρμῆς , 
τὰς δὲ περὶ Σαλαμῖνα δυσχωρίας δύνασθαι πολλὰ συμβαλέσθαι πρὸς τὴν 
νίκην , ἐμηχανήσατό τι τοιοῦτον · ἔπεισέ τινα πρὸς τὸν Ξέρξην 
αὐτομολῆσαι καὶ διαβεβαιώσασθαι , διότι μέλλουσιν αἱ κατὰ Σαλαμῖνα 
νῆες ἀποδιδράσκειν ἐκ τῶν τόπων καὶ πρὸς τὸν Ἰσθμὸν ἀθροίζεσθαι . 
διόπερ ὁ βασιλεὺς διὰ τὴν πιθανότητα 
τῶν προσαγγελθέντων πιστεύσας , ἔσπευδε κωλῦσαι τὰς ναυτικὰς δυνάμεις 
τῶν Ἑλλήνων τοῖς πεζοῖς στρατοπέδοις πλησιάζειν . 
εὐθὺς οὖν τὸ τῶν 
Αἰγυπτίων ναυτικὸν ἐξέπεμψε , προστάξας ἐμφράττειν τὸν μεταξὺ πόρον 
τῆς τε Σαλαμῖνος καὶ τῆς Μεγαρίδος χώρας . 
τὸ δὲ ἄλλο πλῆθος τῶν 
νεῶν ἐξέπεμψεν ἐπὶ τὴν Σαλαμῖνα , προστάξας ἐξάπτεσθαι τῶν πολεμίων 
καὶ ναυμαχίᾳ κρίνειν τὸν ἀγῶνα . 
ἦσαν δὲ αἱ τριήρεις διατεταγμέναι 
κατὰ ἔθνος ἑξῆς , ἵνα διὰ τὴν ὁμοφωνίαν καὶ γνῶσιν προθύμως 
ἀλλήλοις βοηθῶσιν . 
οὕτω δὲ ταχθέντος 
τοῦ ναυτικοῦ στόλου , τὸ μὲν δεξιὸν κέρας ἐπεῖχον Φοίνικες , τὸ δ’ 
εὐώνυμον οἱ μετὰ τῶν Περσῶν ὄντες Ἕλληνες . 
οἱ δὲ τῶν Ἰώνων 
ἡγεμόνες ἀπέστειλαν ἄνδρα Σάμιον πρὸς τοὺς Ἕλληνας τὸν 
διασαφήσοντα περὶ τῶν δεδογμένων τῷ βασιλεῖ καὶ περὶ τῆς ὅλης 
ἐκτάξεως , καὶ διότι κατὰ τὴν μάχην ἀποστήσονται τῶν βαρβάρων . 
τοῦ δὲ Σαμίου λάθρᾳ διανηξαμένου 
καὶ περὶ τούτου διασαφήσαντος τοῖς περὶ τὸν Εὐρυβιάδην , ὁ μὲν 
Θεμιστοκλῆς , κατὰ νοῦν αὐτῷ προκεχωρηκότος τοῦ στρατηγήματος , 
περιχαρὴς ἦν καὶ τὰ πλήθη παρεκάλεσεν εἰς τὸν κίνδυνον , οἱ δ’ 
Ἕλληνες ἐπὶ τῇ τῶν Ἰώνων ἐπαγγελίᾳ θαρρήσαντες , καὶ τῆς 
περιστάσεως βιαζομένης αὐτοὺς παρὰ τὴν ἰδίαν προαίρεσιν ναυμαχεῖν , 
ἀπὸ τῆς Σαλαμῖνος προθύμως συγκατέβαινον εἰς τὴν ναυμαχίαν . 
τέλος δὲ τῶν 
περὶ τὸν Εὐρυβιάδην καὶ Θεμιστοκλέα διαταξάντων τὰς δυνάμεις , τὸ 
μὲν εὐώνυμον μέρος ἐπεῖχον Ἀθηναῖοι καὶ Λακεδαιμόνιοι , πρὸς τὸ 
τῶν Φοινίκων ναυτικὸν ἀντιταχθησόμενοι · μεγάλην γὰρ οἱ Φοίνικες 
ὑπεροχὴν εἶχον διά τε τὸ πλῆθος καὶ διὰ τὴν ἐκ προγόνων ἐν τοῖς 
ναυτικοῖς ἔργοις ἐμπειρίαν · Αἰγινῆται 
δὲ καὶ Μεγαρεῖς τὸ δεξιὸν κέρας ἀνεπλήρουν · οὗτοι γὰρ ἐδόκουν 
εἶναι ναυτικώτατοι μετὰ τοὺς Ἀθηναίους καὶ μάλιστα φιλοτιμήσεσθαι 
διὰ τὸ μόνους τῶν Ἑλλήνων μηδεμίαν ἔχειν καταφυγήν , εἴ τι συμβαίη 
πταῖσμα κατὰ τὴν ναυμαχίαν · τὴν δὲ μέσην τάξιν ἐπεῖχε τὸ λοιπὸν τῶν 
Ἑλλήνων πλῆθος . 
οὗτοι μὲν οὖν τοῦτον τὸν τρόπον συνταχθέντες 
ἐξέπλευσαν , καὶ τὸν πόρον μεταξὺ Σαλαμῖνος καὶ Ἡρακλείου κατεῖχον · 
ὁ δὲ βασιλεὺς τῷ μὲν ναυάρχῳ 
προσέταξεν ἐπιπλεῖν τοῖς πολεμίοις , αὐτὸς δ’ εἰς τὸν ἐναντίον τόπον 
τῆς Σαλαμῖνος παρῆλθεν , ἐξ οὗ θεωρεῖν ἦν τὴν ναυμαχίαν γινομένην . 
οἱ δὲ Πέρσαι τὸ μὲν πρῶτον πλέοντες 
διετήρουν τὴν τάξιν , ἔχοντες πολλὴν εὐρυχωρίαν · ὡς δ’ εἰς τὸ στενὸν 
ἦλθον , ἠναγκάζοντο τῶν νεῶν τινας ἀπὸ τῆς τάξεως ἀποσπᾶν , καὶ 
πολὺν ἐποίουν θόρυβον . 
ὁ δὲ ναύαρχος 
προηγούμενος τῆς τάξεως καὶ πρῶτος συνάψας μάχην διεφθάρη λαμπρῶς 
ἀγωνισάμενος . 
τῆς δὲ νεὼς βυθισθείσης , ταραχὴ κατέσχε τὸ ναυτικὸν τῶν 
βαρβάρων · πολλοὶ μὲν γὰρ ἦσαν οἱ προστάττοντες , οὐ ταὐτὰ δ’ ἕκαστος 
παρήγγελλε . 
διὸ καὶ τοῦ πλεῖν εἰς τοὔμπροσθεν ἐπέσχον , ἀνακωχεύοντες 
δ’ ἀνεχώρουν εἰς τὴν εὐρυχωρίαν . 
οἱ δὲ 
Ἀθηναῖοι θεωροῦντες τὴν ταραχὴν τῶν βαρβάρων ἐπέπλεον τοῖς 
πολεμίοις , καὶ τὰς μὲν τοῖς ἐμβόλοις ἔτυπτον , ὧν δὲ τοὺς ταρσοὺς 
παρέσυρον · τῆς δ’ εἰρεσίας οὐχ ὑπηρετούσης , πολλαὶ τῶν Περσῶν 
τριήρεις πλάγιαι γινόμεναι ταῖς ἐμβολαῖς πυκνῶς κατετιτρώσκοντο . 
διὸ 
καὶ πρύμναν μὲν ἀνακρούεσθαι κατέπαυσαν , εἰς τοὐπίσω δὲ πλέουσαι 
προτροπάδην ἔφευγον . 
τῶν δὲ Φοινισσῶν καὶ Κυπρίων νεῶν ὑπὸ τῶν 
Ἀθηναίων χειρουμένων , αἱ τῶν Κιλίκων καὶ Παμφύλων , ἔτι δὲ 
καὶ Λυκίων νῆες , ἐχόμεναι τούτων οὖσαι , τὸ μὲν 
πρῶτον εὐρώστως ἀντείχοντο , ὡς δ’ εἶδον τὰς κρατίστας ναῦς πρὸς 
φυγὴν ὡρμημένας , καὶ αὐταὶ τὸν κίνδυνον ἐξέλιπον . 
ἐπὶ δὲ θατέρου κέρατος γενομένης καρτερᾶς ναυμαχίας 
μέχρι μέν τινος ἰσόρροπος ἦν ὁ κίνδυνος · ὡς δὲ οἱ Ἀθηναῖοι πρὸς 
τὴν γῆν καταδιώξαντες τοὺς Φοίνικας καὶ Κυπρίους ἐπέστρεψαν , 
ἐκβιασθέντες ὑπὸ τούτων ἐτράπησαν οἱ βάρβαροι καὶ πολλὰς ναῦς 
ἀπέβαλον . 
οἱ μὲν οὖν Ἕλληνες τοῦτον 
τὸν τρόπον προτερήσαντες ἐπιφανεστάτῃ ναυμαχίᾳ τοὺς βαρβάρους 
ἐνίκησαν · κατὰ δὲ τὸν κίνδυνον διεφθάρησαν νῆες τῶν μὲν Ἑλλήνων 
τετταράκοντα , τῶν δὲ Περσῶν ὑπὲρ τὰς διακοσίας χωρὶς τῶν σὺν 
αὐτοῖς ἀνδράσι ληφθεισῶν . 
ὁ δὲ βασιλεὺς 
παρ’ ἐλπίδας ἡττημένος τῶν μὲν Φοινίκων τῶν ἀρξάντων τῆς φυγῆς 
τοὺς αἰτιωτάτους ἀπέκτεινε , τοῖς δ’ ἄλλοις ἠπείλησεν ἐπιθήσειν τὴν 
προσήκουσαν τιμωρίαν . 
οἱ δὲ Φοίνικες φοβηθέντες τὰς ἀπειλὰς τὸ μὲν 
πρῶτον εἰς τὴν Ἀττικὴν κατέπλευσαν , τῆς δὲ νυκτὸς ἐπιγενομένης 
ἀπῆραν εἰς τὴν Ἀσίαν . 
Θεμιστοκλῆς δὲ 
δόξας αἴτιος γενέσθαι τῆς νίκης , ἕτερον οὐκ ἔλαττον τούτου 
στρατήγημα ἐπενόησε . 
φοβουμένων γὰρ τῶν Ἑλλήνων πεζῇ διαγωνίζεσθαι 
πρὸς τοσαύτας μυριάδας , ἐταπείνωσε πολὺ τὰς δυνάμεις τῶν πεζῶν 
στρατοπέδων τοιῷδέ τινι τρόπῳ . 
τὸν παιδαγωγὸν τῶν ἰδίων υἱῶν 
ἀπέστειλε πρὸς τὸν Ξέρξην δηλώσοντα , διότι μέλλουσιν οἱ Ἕλληνες 
πλεύσαντες ἐπὶ τὸ ζεῦγμα λύειν τὴν γέφυραν . 
διόπερ ὁ βασιλεὺς πιστεύσας τοῖς λόγοις διὰ τὴν 
πιθανότητα , περίφοβος ἐγένετο μὴ τῆς εἰς τὴν Ἀσίαν ἐπανόδου 
στερηθῇ , τῶν Ἑλλήνων θαλαττοκρατούντων , ἔγνω δὲ τὴν ταχίστην 
διαβαίνειν ἐκ τῆς Εὐρώπης εἰς τὴν Ἀσίαν , καταλιπὼν Μαρδόνιον ἐπὶ 
τῆς Ἑλλάδος μετὰ τῶν ἀρίστων ἱππέων τε καὶ πεζῶν , ὧν ὁ σύμπας 
ἀριθμὸς ὑπῆρχεν οὐκ ἐλάττων τῶν τετταράκοντα μυριάδων . 
Θεμιστοκλῆς 
μὲν οὖν δυσὶ στρατηγήμασι χρησάμενος μεγάλων προτερημάτων αἴτιος 
ἐγένετο τοῖς Ἕλλησι . 
καὶ τὰ μὲν κατὰ τὴν Ἑλλάδα πραχθέντα ἐν 
τούτοις ἦν . 
ἡμεῖς δὲ ἀρκούντως διεληλυθότες περὶ 
τῶν κατὰ τὴν Εὐρώπην πραχθέντων , μεταβιβάσομεν τὴν διήγησιν ἐπὶ τὰς 
ἑτερογενεῖς πράξεις . 
Καρχηδόνιοι γὰρ συντεθειμένοι πρὸς Πέρσας τοῖς 
αὐτοῖς καιροῖς καταπολεμῆσαι τοὺς κατὰ τὴν Σικελίαν Ἕλληνας , 
μεγάλας παρασκευὰς ἐποιήσαντο τῶν πρὸς τὸν πόλεμον χρησίμων . 
ὡς δ’ 
εὐτρεπῆ πάντα αὐτοῖς ὑπῆρχε , στρατηγὸν εἵλοντο Ἀμίλκωνα , τὸν 
μάλιστα παρ’ αὐτοῖς θαυμαζόμενον προκρίναντες . 
οὗτος δὲ παραλαβὼν πεζάς τε καὶ ναυτικὰς δυνάμεις 
μεγάλας ἐξέπλευσεν ἐκ τῆς Καρχηδόνος , ἔχων πεζὴν μὲν δύναμιν οὐκ 
ἐλάττω τῶν τριάκοντα μυριάδων , ναῦς δὲ μακρὰς πλείους τῶν διακοσίων , 
καὶ χωρὶς πολλὰς ναῦς φορτίδας τὰς κομιζούσας τὴν ἀγοράν , ὑπὲρ τὰς 
τρισχιλίας . 
οὗτος μὲν οὖν διανύσας τὸ Λιβυκὸν πέλαγος καὶ 
χειμασθεὶς ἀπέβαλε τῶν σκαφῶν τὰ κομίζοντα τοὺς ἱππεῖς καὶ τὰ 
ἅρματα . 
καταπλεύσας δὲ τῆς Σικελίας εἰς τὸν ἐν τῷ Πανόρμῳ λιμένα 
διαπεπολεμηκέναι τὸν πόλεμον ἔφησε · πεφοβῆσθαι γὰρ μήποτε ἡ θάλαττα 
τοὺς Σικελιώτας ἐξέληται τῶν κινδύνων . 
ἐπὶ δὲ τρεῖς ἡμέρας ἀναλαβὼν τοὺς στρατιώτας καὶ διορθωσάμενος 
τὴν ἐν τῷ χειμῶνι γενομένην ναυαγίαν , προῆγε μετὰ τῆς δυνάμεως ἐπὶ 
τὴν Ἱμέραν , συμπαραπλέοντος τοῦ ναυτικοῦ . 
ὡς δ’ ἦλθε πλησίον τῆς 
προειρημένης πόλεως , δύο παρεμβολὰς ἔθετο , τὴν μὲν τῷ πεζῷ 
στρατεύματι , τὴν δὲ τῇ ναυτικῇ δυνάμει . 
καὶ τὰς μὲν μακρὰς ναῦς 
ἁπάσας ἐνεώλκησε καὶ τάφρῳ βαθείᾳ καὶ τείχει ξυλίνῳ περιέλαβε , 
τὴν δὲ τῶν πεζῶν παρεμβολὴν ὠχύρωσεν ἀντιπρόσωπον ποιήσας τῇ πόλει 
καὶ παρεκτείνας ἀπὸ τοῦ ναυτικοῦ παρατειχίσματος μέχρι τῶν 
ὑπερκειμένων λόφων . 
καθόλου δὲ πᾶν τὸ 
πρὸς δυσμὰς μέρος καταλαβόμενος , τὴν μὲν ἀγορὰν ἅπασαν ἐκ τῶν 
φορτίδων νεῶν ἐξείλετο , τὰ δὲ πλοῖα ἅπαντα ταχέως ἐξαπέστειλε , 
προστάξας ἔκ τε τῆς Λιβύης καὶ Σαρδοῦς σῖτον καὶ τὴν ἄλλην 
ἀγορὰν κομίζειν . 
αὐτὸς δὲ τοὺς 
ἀρίστους τῶν στρατιωτῶν ἀναλαβὼν ἧκεν ἐπὶ τὴν πόλιν , καὶ τῶν 
Ἱμεραίων τοὺς ἐπεξιόντας τρεψάμενος καὶ πολλοὺς ἀνελὼν κατεπλήξατο 
τοὺς ἐν τῇ πόλει . 
διὸ καὶ Θήρων ὁ Ἀκραγαντίνων δυνάστης , ἔχων 
δύναμιν ἱκανὴν καὶ παραφυλάττων τὴν Ἱμέραν , φοβηθεὶς εὐθὺς 
ἀπέστειλεν εἰς τὰς Συρακούσας , ἀξιῶν τὸν Γέλωνα βοηθεῖν τὴν 
ταχίστην . 
ὁ 
δὲ Γέλων καὶ αὐτὸς ἡτοιμακὼς ἦν τὴν δύναμιν , πυθόμενος δὲ τὴν 
τῶν Ἱμεραίων ἀθυμίαν ἀνέζευξεν ἐκ τῶν Συρακουσῶν κατὰ σπουδήν , 
ἔχων πεζοὺς μὲν οὐκ ἐλάττους τῶν πεντακισμυρίων , ἱππεῖς δὲ ὑπὲρ 
τοὺς πεντακισχιλίους . 
διανύσας δὲ ταχέως τὴν ὁδὸν καὶ πλησιάσας τῇ 
πόλει τῶν Ἱμεραίων , ἐποίησε θαρρεῖν τοὺς πρότερον καταπεπληγμένους 
τὰς τῶν Καρχηδονίων δυνάμεις . 
αὐτὸς μὲν 
γὰρ στρατοπεδείαν οἰκείαν βαλόμενος τῶν περὶ τὴν πόλιν τόπων , ταύτην 
μὲν ὠχύρωσε τάφρῳ βαθείᾳ καὶ χαρακώματι περιλαβών , τοὺς δ’ ἱππεῖς 
ἅπαντας ἐξαπέστειλεν ἐπὶ τοὺς κατὰ τὴν χώραν πλανωμένους τῶν 
πολεμίων καὶ περὶ τὰς ὠφελείας διατρίβοντας . 
οὗτοι δὲ παραδόξως 
ἐπιφανέντες διεσπαρμένοις ἀτάκτως κατὰ τὴν χώραν , τοσούτους ἀνῆγον 
αἰχμαλώτους ὅσους ἕκαστος ἄγειν ἠδύνατο . 
εἰσαχθέντων δὲ 
αἰχμαλώτων εἰς τὴν πόλιν πλειόνων ἢ μυρίων , ὁ μὲν Γέλων μεγάλης 
ἀποδοχῆς ἐτύγχανεν , οἱ δὲ κατὰ τὴν Ἱμέραν κατεφρόνησαν τῶν 
πολεμίων . 
ἀκόλουθα δὲ τούτοις πράττων ὁ 
μὲν Γέλων ἁπάσας τὰς πύλας , ἃς διὰ φόβον πρότερον ἐνῳκοδόμησαν 
οἱ περὶ Θήρωνα , ταύτας τοὐναντίον διὰ τὴν καταφρόνησιν ἐξῳκοδόμησε , 
καὶ ἄλλας προσκατεσκεύασε , δῑ ὧν ἦν εὐχρηστεῖσθαι πρὸς τὰς 
κατεπειγούσας χρείας . 
καθόλου δὲ Γέλων στρατηγίᾳ καὶ συνέσει διαφέρων 
εὐθὺς ἐζήτει , δῑ οὗ τρόπου καταστρατηγήσας τοὺς βαρβάρους ἀκινδύνως 
αὐτῶν ἄρδην ἀνελεῖ τὴν δύναμιν . 
συνεβάλετο δὲ αὐτῷ καὶ τὸ 
αὐτόματον πρὸς τὴν ἐπίνοιαν μεγάλα , τοιαύτης γενομένης περιστάσεως . 
κρίναντος αὐτοῦ τὰς τῶν πολεμίων 
ναῦς ἐμπρῆσαι , καὶ τοῦ Ἀμίλκα διατρίβοντος μὲν κατὰ τὴν ναυτικὴν 
στρατοπεδείαν , παρασκευαζομένου δὲ θύειν τῷ Ποσειδῶνι μεγαλοπρεπῶς , 
ἧκον ἀπὸ τῆς χώρας ἱππεῖς ἄγοντες πρὸς τὸν Γέλωνα βιβλιαφόρον 
ἐπιστολὰς κομίζοντα παρὰ Σελινουντίων , ἐν αἷς ἦν γεγραμμένον , ὅτι 
πρὸς ἣν ἔγραψεν ἡμέραν Ἀμίλκας ἀποστεῖλαι τοὺς ἱππεῖς , πρὸς 
αὐτὴν ἐκπέμψουσιν . 
οὔσης δὲ τῆς 
ἡμέρας ταύτης καθ’ ἣν ἔμελλε συντελεῖν τὴν θυσίαν Ἀμίλκας , κατὰ 
ταύτην Γέλων ἀπέστειλεν ἰδίους ἱππεῖς , οἷς ἦν προστεταγμένον 
περιελθεῖν τοὺς πλησίον τόπους καὶ προσελαύνειν ἅμ’ ἡμέρᾳ πρὸς τὴν 
ναυτικὴν στρατοπεδείαν , ὡς ὄντας Σελινουντίων συμμάχους , γενομένους δ’ 
ἐντὸς τοῦ ξυλίνου τείχους τὸν μὲν Ἀμίλκαν ἀποκτεῖναι , τὰς δὲ ναῦς 
ἐμπρῆσαι . 
ἐξέπεμψε δὲ καὶ σκοποὺς εἰς τοὺς ὑπερκειμένους λόφους , 
οἷς προσέταξεν , ὅταν ἴδωσι τοὺς ἱππεῖς γενομένους ἐντὸς τοῦ 
τείχους , ἆραι τὸ σύσσημον . 
αὐτὸς δ’ ἅμ’ ἡμέρᾳ τὴν δύναμιν 
διατεταχὼς ἀνέμενε τὴν ἀπὸ τῶν σκοπῶν ἐσομένην δήλωσιν . 
τῶν δ’ ἱππέων 
ἅμα τῇ κατὰ τὸν ἥλιον ἀνατολῇ προσιππευσάντων τῇ ναυτικῇ τῶν 
Καρχηδονίων στρατοπεδείᾳ , καὶ προσδεχθέντων ὑπὸ τῶν φυλάκων ὡς 
συμμάχων , οὗτοι μὲν εὐθὺς προσδραμόντες τῷ Ἀμίλκᾳ περὶ τὴν 
θυσίαν γινομένῳ , τοῦτον μὲν ἀνεῖλον , τὰς δὲ ναῦς ἐνέπρησαν · ἔπειτα 
τῶν σκοπῶν ἀράντων τὸ σύσσημον , ὁ Γέλων πάσῃ τῇ δυνάμει 
συντεταγμένῃ προῆγεν ἐπὶ τὴν παρεμβολὴν τῶν Καρχηδονίων . 
οἱ δὲ ἐν τῇ στρατοπεδείᾳ τῶν Φοινίκων 
ἡγεμόνες τὸ μὲν πρῶτον ἐξαγαγόντες τὴν δύναμιν ἀπήντων τοῖς 
Σικελιώταις καὶ συνάψαντες μάχην εὐρώστως ἠγωνίζοντο · ὁμοῦ δὲ ταῖς 
σάλπιγξιν ἐν ἀμφοτέροις τοῖς στρατοπέδοις ἐσήμαινον τὸ πολεμικόν , καὶ 
κραυγὴ τῶν δυνάμεων ἐναλλὰξ ἐγίνετο , φιλοτιμουμένων ἀμφοτέρων τῷ 
μεγέθει τῆς βοῆς ὑπερᾶραι τοὺς ἀντιτεταγμένους . 
πολλοῦ δὲ γενομένου φόνου , καὶ τῆς μάχης δεῦρο 
κἀκεῖσε ταλαντευομένης , ἄφνω τῆς κατὰ τὰς ναῦς φλογὸς ἀρθείσης εἰς 
ὕψος , καί τινων ἀπαγγειλάντων τὸν τοῦ στρατηγοῦ φόνον , οἱ μὲν 
Ἕλληνες ἐθάρρησαν , καὶ ταῖς φωναῖς καὶ ταῖς ἐλπίσι τῆς νίκης 
ἐπαρθέντες τοῖς φρονήμασιν ἐπέκειντο θρασύτερον τοῖς βαρβάροις , οἱ δὲ 
Καρχηδόνιοι καταπλαγέντες καὶ τὴν νίκην ἀπογνόντες πρὸς φυγὴν 
ἐτράπησαν . 
τοῦ δὲ Γέλωνος παραγγείλαντος 
μηδένα ζωγρεῖν , πολὺς ἐγένετο φόνος τῶν φευγόντων , καὶ πέρας 
κατεκόπησαν αὐτῶν οὐκ ἐλάττους τῶν πεντεκαίδεκα μυριάδων . 
οἱ δὲ 
λοιποὶ φυγόντες ἐπί τινα τόπον ἐρυμνὸν τὸ μὲν πρῶτον ἠμύνοντο τοὺς 
βιαζομένους , ἄνυδρον δὲ κατειληφότες τόπον καὶ τῷ δίψει πιεζόμενοι 
ἠναγκάσθησαν ἑαυτοὺς παραδοῦναι τοῖς κρατοῦσι . 
Γέλων δὲ ἐπιφανεστάτῃ μάχῃ νικήσας , καὶ ταύτην 
κατωρθωκὼς μάλιστα διὰ τῆς ἰδίας στρατηγίας , περιβόητον ἔσχε τὴν 
δόξαν οὐ μόνον παρὰ τοῖς Σικελιώταις , ἀλλὰ καὶ παρὰ τοῖς ἄλλοις 
ἅπασιν · οὐδεὶς γὰρ τῶν πρὸ αὐτοῦ 
μνημονεύεται τοιούτῳ στρατηγήματι κεχρημένος , οὐδὲ πλείονας ἐν μιᾷ 
παρατάξει κατακόψας τῶν βαρβάρων οὐδὲ πλῆθος αἰχμαλώτων τοσοῦτον 
χειρωσάμενος . 
διὸ καὶ πολλοὶ τῶν συγγραφέων παραβάλλουσι ταύτην τὴν μάχην τῇ 
περὶ Πλαταιὰς γενομένῃ τοῖς Ἕλλησι καὶ στρατήγημα τὸ Γέλωνος τοῖς 
ἐπινοήμασι τοῖς Θεμιστοκλέους , καὶ τὸ πρωτεῖον διὰ τὰς ἀμφοτέρων 
ὑπερβολὰς τῆς ἀρετῆς οἱ μὲν τούτοις , οἱ δὲ τοῖς ἑτέροις 
ἀπονέμουσι . 
καὶ γὰρ τῶν κατὰ τὴν 
Ἑλλάδα καὶ τῶν κατὰ τὴν Σικελίαν πρὸ τῆς μάχης καταπεπληγμένων τὸ 
πλῆθος τῶν βαρβαρικῶν δυνάμεων , οἱ κατὰ Σικελίαν πρότερον νικήσαντες 
ἐποίησαν τοὺς κατὰ τὴν Ἑλλάδα θαρρῆσαι , πυθομένους τὴν τοῦ Γέλωνος 
νίκην · καὶ τῶν τὴν ὅλην ἡγεμονίαν παρ’ ἀμφοτέροις ἐσχηκότων παρὰ 
μὲν τοῖς Πέρσαις συνέβη διαπεφευγέναι τὸν βασιλέα καὶ πολλὰς μυριάδας 
μετ’ αὐτοῦ , παρὰ δὲ τοῖς Καρχηδονίοις μὴ μόνον ἀπολέσθαι τὸν 
στρατηγόν , ἀλλὰ καὶ τοὺς μετασχόντας τοῦ πολέμου κατακοπῆναι , καὶ τὸ 
δὴ λεγόμενον μηδὲ ἄγγελον εἰς τὴν Καρχηδόνα διασωθῆναι . 
πρὸς δὲ τούτοις τοὺς ἐπιφανεστάτους τῶν 
ἡγεμόνων παρὰ μὲν τοῖς Ἕλλησι Παυσανίαν καὶ Θεμιστοκλέα , τὸν μὲν 
ὑπὸ τῶν ἰδίων πολιτῶν θανατωθῆναι διὰ πλεονεξίαν καὶ προδοσίαν , τὸν 
δ’ ἐξ ἁπάσης τῆς Ἑλλάδος ἐξελαθέντα καταφυγεῖν πρὸς τὸν ἐχθρότατον 
Ξέρξην καὶ παρ’ ἐκείνῳ βιῶσαι μέχρι τῆς τελευτῆς , Γέλωνα δὲ μετὰ 
τὴν μάχην ἀεὶ καὶ μᾶλλον ἀποδοχῆς τυγχάνοντα παρὰ τοῖς Συρακοσίοις 
ἐγγηρᾶσαι τῇ βασιλείᾳ καὶ τελευτῆσαι θαυμαζόμενον , καὶ τοσοῦτον 
ἰσχῦσαι τὴν πρὸς αὐτὸν εὔνοιαν παρὰ τοῖς πολίταις , ὥστε καὶ 
τρισὶν ἐκ τῆς οἰκίας τῆς ἐκείνου τὴν ἀρχὴν διαφυλαχθῆναι . 
ἀλλὰ γὰρ τούτων οἱ δικαίαν δόξαν κεκτημένοι 
τοὺς προσήκοντας ἐπαίνους καὶ παρ’ ἡμῶν ἔχουσιν , ἐπὶ δὲ τὸ συνεχὲς 
τοῖς προειρημένοις μεταβησόμεθα . 
συνέβη γὰρ τῇ αὐτῇ ἡμέρᾳ τὸν Γέλωνα 
νικῆσαι καὶ τοὺς περὶ Θερμοπύλας μετὰ Λεωνίδου διαγωνίσασθαι πρὸς 
Ξέρξην , ὥσπερ ἐπίτηδες τοῦ δαιμονίου περὶ τὸν αὐτὸν καιρὸν 
ποιήσαντος γενέσθαι τήν τε καλλίστην νίκην καὶ τὴν ἐνδοξοτάτην ἧτταν . 
μετὰ δὲ τὴν γενομένην μάχην πρὸς τῇ 
πόλει τῶν Ἱμεραίων εἴκοσι νῆες μακραὶ διέφυγον τὸν κίνδυνον , ἃς 
Ἀμίλκας οὐκ ἐνεώλκησε πρὸς τὰς ἀναγκαίας χρείας . 
διὸ καὶ τῶν 
ἀνδρῶν σχεδὸν ἁπάντων τῶν μὲν ἀνῃρημένων , τῶν δὲ ἐζωγρημένων , 
ἔφθασαν αὗται τὸν ἀπόπλουν ποιησάμεναι . 
πολλοὺς δὲ τῶν φευγόντων 
ἀναλαβοῦσαι , καὶ διὰ τοῦτο κατάγομοι γενόμεναι , περιέπεσον χειμῶνι καὶ 
πᾶσαι διεφθάρησαν · ὀλίγοι δέ τινες ἐν μικρῷ σκάφει διασωθέντες εἰς 
Καρχηδόνα διεσάφησαν τοῖς πολίταις , σύντομον ποιησάμενοι τὴν ἀπόφασιν , 
ὅτι πάντες οἱ διαβάντες εἰς τὴν Σικελίαν ἀπολώλασιν . 
οἱ δὲ Καρχηδόνιοι παρ’ ἐλπίδας μεγάλῃ συμφορᾷ 
περιπεσόντες ἐπὶ τοσοῦτο κατεπλάγησαν , ὥστε τὰς νύκτας ἅπαντας 
διαγρυπνεῖν φυλάττοντας τὴν πόλιν , ὡς τοῦ Γέλωνος πάσῃ τῇ δυνάμει 
παραχρῆμα διεγνωκότος πλεῖν ἐπὶ τὴν Καρχηδόνα . 
διὰ δὲ τὸ πλῆθος τῶν ἀπολωλότων ἥ τε πόλις 
ἐπένθησε κοινῇ καὶ κατ’ ἰδίαν αἱ τῶν ἰδιωτῶν οἰκίαι κλαυθμοῦ καὶ 
πένθους ἐπληροῦντο . 
οἱ μὲν γὰρ υἱούς , οἱ δὲ ἀδελφοὺς ἐπεζήτουν , 
πλεῖστοι δὲ παῖδες ὀρφανοὶ πατέρων γεγονότες ἔρημοι ὠδύροντο τόν τε 
τῶν γεγεννηκότων θάνατον καὶ τὴν ἰδίαν ἐρημίαν τῶν βοηθούντων . 
οἱ 
δὲ Καρχηδόνιοι φοβούμενοι μὴ φθάσῃ διαβὰς εἰς Λιβύην Γέλων , εὐθὺς 
ἐξέπεμψαν πρὸς αὐτὸν πρεσβευτὰς αὐτοκράτορας τοὺς δυνατωτάτους 
εἰπεῖν τε καὶ βουλεύσασθαι . 
ὁ δὲ Γέλων μετὰ 
τὴν νίκην τούς τε ἱππεῖς τοὺς ἀνελόντας τὸν Ἀμίλκαν δωρεαῖς 
ἐτίμησε καὶ τῶν ἄλλων τοὺς ἠνδραγαθηκότας ἀριστείοις ἐκόσμησε . 
τῶν 
δὲ λαφύρων τὰ καλλιστεύοντα παρεφύλαξε , βουλόμενος τοὺς ἐν ταῖς 
Συρακούσαις νεὼς κοσμῆσαι τοῖς σκύλοις · τῶν δ’ ἄλλων πολλὰ μὲν ἐν 
Ἱμέρᾳ προσήλωσε τοῖς ἐπιφανεστάτοις τῶν ἱερῶν , τὰ δὲ λοιπὰ μετὰ 
τῶν αἰχμαλώτων διεμέρισε τοῖς συμμάχοις , κατὰ τὸν ἀριθμὸν τῶν 
συστρατευσάντων τὴν ἀναλογίαν ποιησάμενος . 
αἱ δὲ πόλεις εἰς πέδας κατέστησαν τοὺς διαιρεθέντας αἰχμαλώτους , 
καὶ τὰ δημόσια τῶν ἔργων διὰ τούτων ἐπεσκεύαζον . 
πλείστους δὲ 
λαβόντες Ἀκραγαντῖνοι τήν τε πόλιν αὐτῶν καὶ τὴν χώραν ἐκόσμησαν · 
τοσοῦτον γὰρ παρ’ αὐτοῖς τῶν ἡλωκότων ἦν τὸ πλῆθος , ὥστε πολλοὺς 
τῶν ἰδιωτῶν παρ’ αὐτοῖς ἔχειν δεσμώτας πεντακοσίους . 
συνεβάλετο γὰρ 
αὐτοῖς πρὸς τὸ πλῆθος τῶν αἰχμαλώτων οὐ μόνον ὅτι πολλοὺς 
στρατιώτας ἀπεσταλκότες ἦσαν ἐπὶ τὴν μάχην , ἀλλὰ καὶ διότι 
γενομένης τῆς τροπῆς πολλοὶ τῶν φευγόντων εἰς τὴν μεσόγειον 
ἀνεχώρησαν , μάλιστα δὲ εἰς τὴν Ἀκραγαντίνων , ὧν ἁπάντων ὑπὸ τῶν 
Ἀκραγαντίνων ζωγρηθέντων ἔγεμεν ἡ πόλις τῶν ἑαλωκότων . 
πλείστων δὲ εἰς τὸ δημόσιον ἀνενεχθέντων , 
οὗτοι μὲν τοὺς λίθους ἔτεμνον , ἐξ ὧν οὐ μόνον οἱ μέγιστοι τῶν 
θεῶν ναοὶ κατεσκευάσθησαν , ἀλλὰ καὶ πρὸς τὰς τῶν ὑδάτων ἐκ τῆς 
πόλεως ἐκροὰς ὑπόνομοι κατεσκευάσθησαν τηλικοῦτοι τὸ μέγεθος , ὥστε 
ἀξιοθέατον εἶναι τὸ κατασκεύασμα , καίπερ διὰ τὴν εὐτέλειαν 
καταφρονούμενον . 
ἐπιστάτης δὲ γενόμενος τούτων τῶν ἔργων ὁ 
προσαγορευόμενος Φαίαξ διὰ τὴν δόξαν τοῦ κατασκευάσματος ἐποίησεν ἀφ’ 
ἑαυτοῦ κληθῆναι τοὺς ὑπονόμους φαίακας . 
κατεσκεύασαν δὲ οἱ Ἀκραγαντῖνοι καὶ κολυμβήθραν πολυτελῆ , τὴν 
περίμετρον ἔχουσαν σταδίων ἑπτά , τὸ δὲ βάθος πηχῶν εἴκοσι . 
εἰς δὲ 
ταύτην ἐπαγομένων ποταμίων καὶ κρηναίων ὑδάτων ἰχθυοτροφεῖον 
ἐγένετο , πολλοὺς παρεχόμενον ἰχθῦς εἰς τροφὴν καὶ ἀπόλαυσιν · κύκνων 
τε πλείστων εἰς αὐτὴν καταπταμένων συνέβη τὴν πρόσοψιν αὐτῆς 
ἐπιτερπῆ γενέσθαι . 
ἀλλ’ αὕτη μὲν ἐν τοῖς ὕστερον χρόνοις 
ἀμεληθεῖσα συνεχώσθη καὶ διὰ τὸ πλῆθος τοῦ χρόνου κατεφθάρη , 
τὴν δὲ χώραν ἅπασαν ἀγαθὴν οὖσαν 
ἀμπελόφυτον ἐποίησαν καὶ δένδρεσι παντοίοις πεπυκνωμένην , ὥστε 
λαμβάνειν ἐξ αὐτῆς μεγάλας προσόδους . 
Γέλων δὲ τοὺς συμμάχους ἀπολύσας τοὺς πολίτας ἀπήγαγεν εἰς τὰς 
Συρακούσας , καὶ διὰ τὸ μέγεθος τῆς εὐημερίας ἀποδοχῆς ἐτύγχανεν οὐ 
μόνον παρὰ τοῖς πολίταις , ἀλλὰ καὶ καθ’ ὅλην τὴν Σικελίαν · ἐπήγετο 
γὰρ αἰχμαλώτων τοσοῦτο πλῆθος , ὥστε δοκεῖν ὑπὸ τῆς νήσου γεγονέναι 
τὴν Λιβύην ὅλην αἰχμάλωτον . 
εὐθὺς δὲ καὶ τῶν πρότερον ἐναντιουμένων 
πόλεών τε καὶ δυναστῶν παρεγένοντο πρὸς αὐτὸν πρέσβεις , ἐπὶ μὲν 
τοῖς ἠγνοημένοις αἰτούμενοι συγγνώμην , εἰς δὲ τὸ λοιπὸν 
ἐπαγγελλόμενοι πᾶν ποιήσειν τὸ προσταττόμενον . 
ὁ δὲ πᾶσιν ἐπιεικῶς 
χρησάμενος συμμαχίαν συνετίθετο , καὶ τὴν εὐτυχίαν ἀνθρωπίνως ἔφερεν 
οὐκ ἐπὶ τούτων μόνον , ἀλλὰ καὶ ἐπὶ τῶν πολεμιωτάτων Καρχηδονίων . 
παραγενομένων γὰρ πρὸς αὐτὸν ἐκ τῆς 
Καρχηδόνος τῶν ἀπεσταλμένων πρέσβεων καὶ μετὰ δακρύων δεομένων 
ἀνθρωπίνως αὐτοῖς χρήσασθαι , συνεχώρησε τὴν εἰρήνην , ἐπράξατο δὲ 
παρ’ αὐτῶν τὰς εἰς τὸν πόλεμον γεγενημένας δαπάνας , ἀργυρίου δισχίλια 
τάλαντα , καὶ δύο ναοὺς προσέταξεν οἰκοδομῆσαι , καθ’ οὓς ἔδει τὰς 
συνθήκας ἀνατεθῆναι . 
οἱ δὲ Καρχηδόνιοι 
παραδόξως τῆς σωτηρίας τετευχότες ταῦτά τε δώσειν προσεδέξαντο καὶ 
στέφανον χρυσοῦν τῇ γυναικὶ τοῦ Γέλωνος Δαμαρέτῃ προσωμολόγησαν . 
αὕτη γὰρ ὑπ’ αὐτῶν ἀξιωθεῖσα συνήργησε πλεῖστον εἰς τὴν σύνθεσιν 
τῆς εἰρήνης , καὶ στεφανωθεῖσα ὑπ’ αὐτῶν ἑκατὸν ταλάντοις χρυσίου , 
νόμισμα ἐξέκοψε τὸ κληθὲν ἀπ’ ἐκείνης Δαμαρέτειον · τοῦτο δ’ εἶχε 
μὲν Ἀττικὰς δραχμὰς δέκα , ἐκλήθη δὲ παρὰ τοῖς Σικελιώταις ἀπὸ 
τοῦ σταθμοῦ πεντηκοντάλιτρον . 
ὁ δὲ Γέλων 
ἐχρῆτο πᾶσιν ἐπιεικῶς , μάλιστα μὲν εἰς τὸν ἴδιον τρόπον , οὐχ 
ἥκιστα δὲ καὶ σπεύδων ἅπαντας ἔχειν ταῖς εὐνοίαις ἰδίους · 
παρεσκευάζετο γὰρ πολλῇ δυνάμει πλεῖν ἐπὶ τὴν Ἑλλάδα καὶ συμμαχεῖν 
τοῖς Ἕλλησι κατὰ τῶν Περσῶν . 
ἤδη δ’ 
αὐτοῦ μέλλοντος ποιεῖσθαι τὴν ἀναγωγήν , κατέπλευσάν τινες ἐκ 
Κορίνθου διασαφοῦντες νενικηκέναι τῇ ναυμαχίᾳ τοὺς Ἕλληνας περὶ 
Σαλαμῖνα , καὶ τὸν Ξέρξην μετὰ μέρους τῆς δυνάμεως ἐκ τῆς Εὐρώπης 
ἀπηλλάχθαι . 
διὸ καὶ τῆς ὁρμῆς ἐπισχών , τὴν προθυμίαν τῶν στρατιωτῶν 
ἀποδεξάμενος , συνήγαγεν ἐκκλησίαν , προστάξας ἅπαντας ἀπαντᾶν μετὰ 
τῶν ὅπλων · αὐτὸς δὲ οὐ μόνον τῶν ὅπλων γυμνὸς εἰς τὴν ἐκκλησίαν 
ἦλθεν , ἀλλὰ καὶ ἀχίτων ἐν ἱματίῳ προσελθὼν ἀπελογίσατο μὲν περὶ 
παντὸς τοῦ βίου καὶ τῶν πεπραγμένων αὐτῷ πρὸς τοὺς Συρακοσίους · 
ἐφ’ ἑκάστῳ δὲ τῶν λεγομένων 
ἐπισημαινομένων τῶν ὄχλων , καὶ θαυμαζόντων μάλιστα ὅτι γυμνὸν 
ἑαυτὸν παρεδεδώκει τοῖς βουλομένοις αὐτὸν ἀνελεῖν , τοσοῦτον ἀπεῖχε 
τοῦ μὴ τυχεῖν τιμωρίας ὡς τύραννος , ὥστε μιᾷ φωνῇ πάντας 
ἀποκαλεῖν εὐεργέτην καὶ σωτῆρα καὶ βασιλέα . 
ἀπὸ δὲ τούτων γενόμενος ὁ Γέλων ἐκ μὲν τῶν 
λαφύρων κατεσκεύασε ναοὺς ἀξιολόγους Δήμητρος καὶ Κόρης , χρυσοῦν δὲ 
τρίποδα ποιήσας ἀπὸ ταλάντων ἑκκαίδεκα ἀνέθηκεν εἰς τὸ τέμενος τὸ 
ἐν Δελφοῖς Ἀπόλλωνι χαριστήριον . 
ἐπεβάλετο δὲ ὕστερον καὶ κατὰ 
τὴν Αἴτνην κατασκευάζειν νεὼν Δήμητρος νεὼς ἐνδεούσης · τοῦτον μὲν 
οὐ συνετέλεσε , μεσολαβηθεὶς τὸν βίον ὑπὸ τῆς πεπρωμένης . 
τῶν δὲ μελοποιῶν Πίνδαρος ἦν ἀκμάζων κατὰ 
τούτους τοὺς χρόνους . 
τὰ μὲν οὖν ἀξιολογώτατα τῶν πραχθέντων κατὰ 
τοῦτον τὸν ἐνιαυτὸν σχεδὸν ταῦτ’ ἐστίν . 
ἐπ’ 
ἄρχοντος δ’ Ἀθήνησι Ξανθίππου Ῥωμαῖοι μὲν κατέστησαν ὑπάτους 
Κόιντον Φάβιον Σιλουανὸν καὶ Σερούιον Κορνήλιον Τρίκοστον . 
ἐπὶ 
δὲ τούτων ὁ μὲν τῶν Περσῶν στόλος πλὴν Φοινίκων μετὰ τὴν ἐν 
Σαλαμῖνι γενομένην ναυμαχίαν ἡττημένος διέτριβε περὶ τὴν Κύμην . 
ἐνταῦθα δὲ παραχειμάσας , ὡς τὸ θέρος ἐνίστατο , παρέπλευσεν εἰς 
Σάμον , παραφυλάξων τὴν Ἰωνίαν · ἦσαν δ’ αἱ πᾶσαι νῆες ἐν Σάμῳ 
πλείους τῶν τετρακοσίων . 
αὗται μὲν οὖν ὡς ἀλλότρια φρονούντων τῶν 
Ἰώνων παρεφύλαττον τὰς πόλεις . 
κατὰ δὲ 
τὴν Ἑλλάδα μετὰ τὴν ἐν Σαλαμῖνι ναυμαχίαν , τῶν Ἀθηναίων δοκούντων 
αἰτίων γεγονέναι τῆς νίκης , καὶ διὰ τοῦτο αὐτῶν φρονηματιζομένων , 
πᾶσιν ἐγίνοντο καταφανεῖς ὡς τοῖς Λακεδαιμονίοις ἀμφισβητήσοντες τῆς 
κατὰ θάλατταν ἡγεμονίας · διόπερ οἱ Λακεδαιμόνιοι προορώμενοι τὸ 
μέλλον ἐφιλοτιμοῦντο ταπεινοῦν τὸ φρόνημα τῶν Ἀθηναίων . 
διὸ καὶ 
κρίσεως προτεθείσης περὶ τῶν ἀριστείων , χάριτι κατισχύσαντες ἐποίησαν 
κριθῆναι πόλιν μὲν ἀριστεῦσαι τὴν Αἰγινητῶν , ἄνδρα δὲ Ἀμεινίαν 
Ἀθηναῖον , τὸν ἀδελφὸν Αἰσχύλου τοῦ ποιητοῦ · οὗτος γὰρ τριηραρχῶν 
πρῶτος ἐμβολὴν ἔδωκε τῇ ναυαρχίδι τῶν Περσῶν , καὶ ταύτην κατέδυσε 
καὶ τὸν ναύαρχον διέφθειρε . 
τῶν δ’ 
Ἀθηναίων βαρέως φερόντων τὴν ἄδικον ἧτταν , οἱ Λακεδαιμόνιοι 
φοβηθέντες μήποτε Θεμιστοκλῆς ἀγανακτήσας ἐπὶ τῷ συμβεβηκότι κακὸν 
μέγα βουλεύσηται κατ’ αὐτῶν καὶ τῶν Ἑλλήνων , ἐτίμησαν αὐτὸν 
διπλασίοσι δωρεαῖς τῶν τὰ ἀριστεῖα εἰληφότων . 
δεξαμένου δὲ τοῦ 
Θεμιστοκλέους τὰς δωρεάς , ὁ δῆμος τῶν Ἀθηναίων ἀπέστησεν αὐτὸν 
ἀπὸ τῆς στρατηγίας , καὶ παρέδωκε τὴν ἀρχὴν Ξανθίππῳ τῷ 
Ἀρίφρονος . 
διαβοηθείσης δὲ τῆς τῶν Ἀθηναίων πρὸς τοὺς Ἕλληνας 
ἀλλοτριότητος , ἧκον εἰς τὰς Ἀθήνας πρέσβεις παρὰ Περσῶν καὶ παρὰ 
τῶν Ἑλλήνων . 
οἱ μὲν οὖν ὑπὸ τῶν Περσῶν ἀποσταλέντες ἔφασαν τὸν 
στρατηγὸν Μαρδόνιον ἐπαγγέλλεσθαι τοῖς Ἀθηναίοις , ἐὰν τὰ Περσῶν 
προέλωνται , δώσειν χώραν ἣν ἂν βούλωνται τῆς Ἑλλάδος , καὶ τὰ 
τείχη καὶ τοὺς ναοὺς πάλιν ἀνοικοδομήσειν , καὶ τὴν πόλιν ἐάσειν 
αὐτόνομον · οἱ δὲ παρὰ τῶν Λακεδαιμονίων πεμφθέντες ἠξίουν μὴ 
πεισθῆναι τοῖς βαρβάροις , ἀλλὰ τηρεῖν τὴν πρὸς τοὺς Ἕλληνας καὶ 
συγγενεῖς καὶ ὁμοφώνους εὔνοιαν . 
οἱ δὲ 
Ἀθηναῖοι τοῖς βαρβάροις ἀπεκρίθησαν , ὡς οὔτε χώρα τοῖς Πέρσαις 
ἐστὶ τοιαύτη οὔτε χρυσὸς τοσοῦτος ὃν Ἀθηναῖοι δεξάμενοι τοὺς 
Ἕλληνας ἐγκαταλείψουσι · τοῖς δὲ Λακεδαιμονίοις εἶπον , ὡς αὐτοὶ 
μὲν ἣν πρότερον ἐποιοῦντο φροντίδα τῆς Ἑλλάδος καὶ μετὰ ταῦτα 
πειράσονται τὴν αὐτὴν διαφυλάττειν , ἐκείνους δ’ ἠξίουν τὴν ταχίστην 
ἐλθεῖν εἰς τὴν Ἀττικὴν μετὰ πάντων τῶν συμμάχων · πρόδηλον γὰρ 
εἶναι , διότι Μαρδόνιος , ἠναντιωμένων τῶν Ἀθηναίων αὐτῷ , μετὰ 
δυνάμεως ἥξει ἐπὶ τὰς Ἀθήνας . 
ὃ καὶ συνέβη γενέσθαι · ὁ γὰρ Μαρδόνιος ἐν τῇ Βοιωτίᾳ διατρίβων 
μετὰ τῶν δυνάμεων τὸ μὲν πρῶτον τῶν ἐν Πελοποννήσῳ πόλεων 
ἐπειρᾶτό τινας ἀφιστάνειν , χρήματα διαπεμπόμενος τοῖς προεστηκόσι τῶν 
πόλεων , μετὰ δὲ ταῦτα πυνθανόμενος τὴν τῶν Ἀθηναίων ἀπόκρισιν καὶ 
παροξυνθείς , ἅπασαν ἦγεν ἐπὶ τὴν Ἀττικὴν τὴν δύναμιν · χωρὶς γὰρ τῆς δεδομένης ὑπὸ Ξέρξου στρατιᾶς 
πολλοὺς ἄλλους αὐτὸς Μαρδόνιος ἐκ τῆς Θρᾴκης καὶ Μακεδονίας καὶ 
τῶν ἄλλων τῶν συμμαχίδων πόλεων ἠθροίκει , πλείους τῶν εἴκοσι 
μυριάδων . 
τηλικαύτης δὲ δυνάμεως 
προαγούσης εἰς τὴν Ἀττικήν , οἱ μὲν Ἀθηναῖοι βιβλιαφόρους 
ἀπέστειλαν πρὸς τοὺς Λακεδαιμονίους δεόμενοι βοηθεῖν · βραδυνόντων δὲ 
αὐτῶν καὶ τῶν βαρβάρων ἐμβαλόντων εἰς τὴν Ἀττικήν , κατεπλάγησαν , 
καὶ πάλιν ἀναλαβόντες τέκνα καὶ γυναῖκας καὶ τῶν ἄλλων ὅσα δυνατὸν 
ἦν ταχέως ἀποκομίζειν , ἐξέλιπον τὴν πατρίδα καὶ συνέφυγον πάλιν εἰς 
τὴν Σαλαμῖνα . 
ὁ δὲ Μαρδόνιος χαλεπῶς 
ἔχων πρὸς αὐτούς , τὴν χώραν ἅπασαν κατέφθειρε καὶ τὴν πόλιν 
κατέσκαψε καὶ τὰ ἱερὰ τὰ καταλελειμμένα παντελῶς ἐλυμήνατο . 
ἐπανελθόντος δὲ εἰς τὰς Θήβας τοῦ Μαρδονίου μετὰ 
τῆς δυνάμεως , ἔδοξε τοῖς συνέδροις τῶν Ἑλλήνων παραλαβεῖν τοὺς 
Ἀθηναίους , καὶ πανδημεὶ προσελθόντας εἰς τὰς Πλαταιὰς διαγωνίσασθαι 
περὶ τῆς ἐλευθερίας , εὔξασθαι δὲ καὶ τοῖς θεοῖς , ἐὰν νικήσωσιν , 
ἄγειν κατὰ ταύτην τὴν ἡμέραν τοὺς Ἕλληνας ἐλευθέρια κοινῇ , καὶ 
τὸν ἐλευθέριον ἀγῶνα συντελεῖν ἐν ταῖς Πλαταιαῖς . 
συναχθέντων δὲ τῶν Ἑλλήνων εἰς τὸν Ἰσθμόν , 
ἐδόκει τοῖς πᾶσιν ὅρκον ὀμόσαι περὶ τοῦ πολέμου , τὸν στέξοντα μὲν 
τὴν ὁμόνοιαν αὐτῶν , ἀναγκάσοντα δὲ γενναίως τοὺς κινδύνους 
ὑπομένειν . 
ὁ δὲ ὅρκος ἦν τοιοῦτος · οὐ 
ποιήσομαι περὶ πλείονος τὸ ζῆν τῆς ἐλευθερίας , οὐδὲ καταλείψω τοὺς 
ἡγεμόνας οὔτε ζῶντας οὔτε ἀποθανόντας , ἀλλὰ τοὺς ἐν τῇ μάχῃ 
τελευτήσαντας τῶν συμμάχων πάντας θάψω , καὶ κρατήσας τῷ πολέμῳ τῶν 
βαρβάρων οὐδεμίαν τῶν ἀγωνισαμένων πόλεων ἀνάστατον ποιήσω , καὶ τῶν 
ἱερῶν τῶν ἐμπρησθέντων καὶ καταβληθέντων οὐδὲν ἀνοικοδομήσω , ἀλλ’ 
ὑπόμνημα τοῖς ἐπιγινομένοις ἐάσω καὶ καταλείψω τῆς τῶν βαρβάρων 
ἀσεβείας . 
τὸν δὲ ὅρκον ὀμόσαντες 
ἐπορεύθησαν ἐπὶ τὴν Βοιωτίαν διὰ τοῦ Κιθαιρῶνος , καὶ πρὸς τὰς 
ὑπωρείας καταντήσαντες πλησίον τῶν Ἐρυθρῶν , αὐτοῦ κατεστρατοπέδευσαν . 
ἡγεῖτο δὲ τῶν μὲν Ἀθηναίων Ἀριστείδης , τῶν δὲ συμπάντων 
Παυσανίας , ἐπίτροπος ὢν τοῦ Λεωνίδου παιδός . 
Μαρδόνιος δὲ πυθόμενος 
τὴν τῶν πολεμίων δύναμιν προάγειν ἐπὶ Βοιωτίας , προῆλθεν ἐκ τῶν 
Θηβῶν · καὶ παραγενόμενος ἐπὶ τὸν Ἀσωπὸν ποταμὸν ἔθετο παρεμβολήν , 
ἣν ὠχύρωσε τάφρῳ βαθείᾳ καὶ τείχει ξυλίνῳ περιέλαβεν . 
ἦν δὲ ὁ 
σύμπας ἀριθμὸς τῶν μὲν Ἑλλήνων εἰς δέκα μυριάδας , τῶν δὲ βαρβάρων 
εἰς πεντήκοντα . 
πρῶτοι δὲ κατήρξαντο 
μάχης οἱ βάρβαροι νυκτὸς ἐκχυθέντες ἐπ’ αὐτοὺς καὶ πᾶσι τοῖς 
ἱππεῦσι πρὸς τὴν στρατοπεδείαν ἐπελάσαντες . 
τῶν δὲ Ἀθηναίων 
προαισθομένων καὶ συντεταγμένῃ τῇ στρατιᾷ τεθαρρηκότως ἀπαντώντων , 
συνέβη καρτερὰν γενέσθαι μάχην . 
τέλος δὲ 
τῶν Ἑλλήνων οἱ μὲν ἄλλοι πάντες τοὺς καθ’ αὑτοὺς ταχθέντας τῶν 
βαρβάρων ἐτρέψαντο , μόνοι δὲ Μεγαρεῖς πρός τε τὸν ἵππαρχον καὶ τοὺς 
ἀρίστους τῶν Περσῶν ἱππεῖς ἀνθεστῶτες , καὶ πιεζόμενοι τῇ μάχῃ , 
τὴν μὲν τάξιν οὐ κατέλιπον , πρὸς δὲ τοὺς Ἀθηναίους καὶ 
Λακεδαιμονίους πέμψαντές τινας ἐξ αὐτῶν ᾔτουν κατὰ τάχος βοηθῆσαι . 
Ἀριστείδου δὲ τοὺς περὶ αὐτὸν τῶν 
Ἀθηναίων ταχέως ἀποστείλαντος τοὺς ἐπιλέκτους , συστραφέντες οὗτοι 
καὶ προσπεσόντες τοῖς βαρβάροις τοὺς μὲν Μεγαρεῖς ἐξείλοντο τῶν 
κινδύνων τῶν ἐπικειμένων , τῶν δὲ Περσῶν αὐτόν τε τὸν ἵππαρχον καὶ 
πολλοὺς ἄλλους ἀποκτείναντες τοὺς λοιποὺς ἐτρέψαντο . 
οἱ μὲν οὖν 
Ἕλληνες , ὡσπερεί τινι προαγῶνι λαμπρῶς προτερήσαντες , εὐέλπιδες 
ἐγένοντο περὶ τῆς ὁλοσχεροῦς νίκης · μετὰ δὲ ταῦτα ἐκ τῆς ὑπωρείας 
μετεστρατοπέδευσαν εἰς ἕτερον τόπον εὐθετώτερον πρὸς τὴν ὁλοσχερῆ 
νίκην . 
ἦν γὰρ ἐκ μὲν τῶν δεξιῶν 
γεώλοφος ὑψηλός , ἐκ δὲ τῶν εὐωνύμων ὁ Ἀσωπὸς ποταμός · τὸν δ’ ἀνὰ 
μέσον τόπον ἐπεῖχεν ἡ στρατοπεδεία , πεφραγμένη τῇ φύσει καὶ ταῖς 
τῶν τόπων ἀσφαλείαις . 
τοῖς μὲν οὖν 
Ἕλλησιν ἐμφρόνως βουλευσαμένοις πολλὰ συνεβάλετο πρὸς τὴν νίκην ἡ 
τῶν τόπων στενοχωρία · οὐ γὰρ ἦν ἐπὶ πολὺ μῆκος παρεκτείνειν τὴν 
φάλαγγα τῶν Περσῶν , ὥστε ἀχρήστους εἶναι συνέβαινε τὰς πολλὰς 
μυριάδας τῶν βαρβάρων . 
διόπερ οἱ περὶ τὸν Παυσανίαν καὶ Ἀριστείδην 
θαρρήσαντες τοῖς τόποις προῆγον τὴν δύναμιν εἰς τὴν μάχην , καὶ 
συντάξαντες ἑαυτοὺς οἰκείως τῆς περιστάσεως ἦγον ἐπὶ τοὺς 
πολεμίους . 
Μαρδόνιος δὲ συναναγκαζόμενος βαθεῖαν ποιῆσαι τὴν φάλαγγα , διέταξε 
τὴν δύναμιν ὅπως ποτ’ ἔδοξεν αὐτῷ συμφέρειν , καὶ μετὰ βοῆς 
ἀπήντησε τοῖς Ἕλλησιν . 
ἔχων δὲ περὶ αὐτὸν τοὺς ἀρίστους πρῶτος 
ἐνέβαλεν εἰς τοὺς ἀντιτεταγμένους Λακεδαιμονίους , καὶ γενναίως 
ἀγωνισάμενος πολλοὺς ἀνεῖλε τῶν Ἑλλήνων · ἀντιταχθέντων δὲ τῶν 
Λακεδαιμονίων εὐρώστως , καὶ πάντα κίνδυνον ὑπομενόντων προθύμως , 
πολὺς ἐγίνετο φόνος τῶν βαρβάρων . 
ἕως 
μὲν οὖν συνέβαινε τὸν Μαρδόνιον μετὰ τῶν ἐπιλέκτων προκινδυνεύειν , 
εὐψύχως ὑπέμενον τὸ δεινὸν οἱ βάρβαροι · ἐπεὶ δ’ ὅ τε Μαρδόνιος 
ἀγωνιζόμενος ἐκθύμως ἔπεσε καὶ τῶν ἐπιλέκτων οἱ μὲν ἀπέθανον , οἱ 
δὲ κατετρώθησαν , ἀνατραπέντες ταῖς ψυχαῖς πρὸς φυγὴν ὥρμησαν . 
ἐπικειμένων δὲ τῶν Ἑλλήνων , οἱ μὲν 
πλείους τῶν βαρβάρων εἰς τὸ ξύλινον τεῖχος συνέφυγον , τῶν δ’ ἄλλων 
οἱ μὲν μετὰ Μαρδονίου ταχθέντες Ἕλληνες εἰς τὰς Θήβας ἀνεχώρησαν , 
τοὺς δὲ λοιποὺς ὄντας πλείους τῶν τετρακισμυρίων ἀναλαβὼν 
Ἀρτάβαζος , ἀνὴρ παρὰ Πέρσαις ἐπαινούμενος , εἰς θάτερον μέρος 
ἔφυγε , καὶ σύντονον τὴν ἀναχώρησιν ποιησάμενος προῆγεν ἐπὶ τῆς 
Φωκίδος . 
τοῦτον δὲ τὸν τρόπον ἐν τῇ φυγῇ 
τῶν βαρβάρων σχισθέντων , ὁμοίως καὶ τὸ τῶν Ἑλλήνων πλῆθος 
διεμερίσθη · Ἀθηναῖοι μὲν γὰρ καὶ Πλαταιεῖς καὶ Θεσπιεῖς τοὺς ἐπὶ 
Θηβῶν ὁρμήσαντας ἐδίωξαν , Κορίνθιοι δὲ καὶ Σικυώνιοι καὶ Φλιάσιοι 
καί τινες ἕτεροι τοῖς μετὰ Ἀρταβάζου φεύγουσιν ἐπηκολούθησαν , 
Λακεδαιμόνιοι δὲ μετὰ τῶν λοιπῶν τοὺς εἰς τὸ ξύλινον τεῖχος 
καταφυγόντας διώξαντες ἐπόρθησαν προθύμως . 
οἱ δὲ Θηβαῖοι δεξάμενοι τοὺς φεύγοντας καὶ προσαναλαβόντες ἐπέθεντο 
τοῖς διώκουσιν Ἀθηναίοις · γενομένης δὲ πρὸ τῶν τειχῶν καρτερᾶς 
μάχης , καὶ τῶν Θηβαίων λαμπρῶς ἀγωνισαμένων , ἔπεσον μὲν οὐκ ὀλίγοι 
παρ’ ἀμφοτέροις , τὸ δὲ τελευταῖον βιασθέντες ὑπὸ τῶν Ἀθηναίων , 
συνέφυγον πάλιν εἰς τὰς Θήβας . 
μετὰ δὲ 
ταῦτα οἱ μὲν Ἀθηναῖοι πρὸς τοὺς Λακεδαιμονίους ἀποχωρήσαντες , μετὰ 
τούτων ἐτειχομάχουν πρὸς τοὺς καταφυγόντας εἰς τὴν παρεμβολὴν τῶν 
Περσῶν · μεγάλου δὲ ἀγῶνος ἐξ ἀμφοτέρων γενομένου , καὶ τῶν μὲν 
βαρβάρων ἐκ τόπων ὠχυρωμένων καλῶς ἀγωνισαμένων , τῶν δ’ Ἑλλήνων 
βίαν προσαγόντων τοῖς ξυλίνοις τείχεσι , πολλοὶ μὲν παραβόλως 
ἀγωνιζόμενοι κατετιτρώσκοντο , οὐκ ὀλίγοι δὲ καὶ τῷ πλήθει τῶν βελῶν 
διαφθειρόμενοι τὸν θάνατον εὐψύχως ὑπέμενον . 
οὐ μήν γε τὴν ὁρμὴν καὶ βίαν τῶν Ἑλλήνων 
ἔστεγεν οὔτε τὸ κατεσκευασμένον τεῖχος οὔτε τὸ πλῆθος τῶν βαρβάρων , 
ἀλλ’ ἅπαν τὸ ἀντιτεταγμένον ὑπείκειν ἠναγκάζετο · ἡμιλλῶντο γὰρ 
πρὸς ἀλλήλους οἱ τῆς Ἑλλάδος ἡγούμενοι Λακεδαιμόνιοι καὶ 
Ἀθηναῖοι , μεμετεωρισμένοι μὲν ταῖς προγεγενημέναις νίκαις , πεποιθότες 
δὲ ταῖς ἑαυτῶν ἀρεταῖς . 
τέλος δὲ κατὰ 
κράτος ἁλόντες οἱ βάρβαροι , δεόμενοι ζωγρεῖν οὐδενὸς ἐτύγχανον 
ἐλέου . 
ὁ γὰρ στρατηγὸς τῶν Ἑλλήνων Παυσανίας ὁρῶν τοῖς πλήθεσιν 
ὑπερέχοντας τοὺς βαρβάρους , εὐλαβεῖτο μή τι παράλογον γένηται , 
πολλαπλασίων ὄντων τῶν βαρβάρων · διὸ καὶ παραγγείλαντος αὐτοῦ μηδένα 
ζωγρεῖν , ταχὺ πλῆθος ἄπιστον νεκρῶν ἐγένετο . 
τέλος δὲ οἱ Ἕλληνες 
ὑπὲρ τὰς δέκα μυριάδας τῶν βαρβάρων κατακόψαντες μόγις ἐπαύσαντο τοῦ 
κτείνειν τοὺς πολεμίους . 
τοιοῦτον δὲ πέρας τῆς 
μάχης λαβούσης , οἱ μὲν Ἕλληνες τοὺς πεσόντας ἔθαψαν , ὄντας πλείους 
τῶν μυρίων . 
διελόμενοι δὲ τὰ λάφυρα κατὰ τὸν τῶν στρατιωτῶν ἀριθμὸν 
τὴν περὶ τῶν ἀριστείων κρίσιν ἐποιήσαντο , καὶ Ἀριστείδου 
κελεύσαντος ἔκριναν ἀριστεῦσαι πόλιν μὲν Σπάρτην , ἄνδρα δὲ 
Παυσανίαν τὸν Λακεδαιμόνιον . 
Ἀρτάβαζος δ’ ἔχων τῶν φευγόντων 
Περσῶν εἰς τετρακισμυρίους , καὶ διὰ τῆς Φωκίδος εἰς Μακεδονίαν 
πορευθείς , ὀξυτάταις πορείαις ἐχρῆτο , καὶ ἐσώθη μετὰ τῶν στρατιωτῶν 
εἰς τὴν Ἀσίαν . 
οἱ δ’ Ἕλληνες ἐκ τῶν 
λαφύρων δεκάτην ἐξελόμενοι κατεσκεύασαν χρυσοῦν τρίποδα , καὶ ἀνέθηκαν 
εἰς Δελφοὺς χαριστήριον τῷ θεῷ , ἐπιγράψαντες ἐλεγεῖον τόδε , 
Ἑλλάδος εὐρυχόρου σωτῆρες τόνδ’ ἀνέθηκαν , 
δουλοσύνης στυγερᾶς ῥυσάμενοι πόλιας . 
σιμονιδες φρ . 
102 
(διεηλ)ἐπέγραψαν δὲ καὶ τοῖς ἐν Θερμοπύλαις 
ἀποθανοῦσι Λακεδαιμονίοις κοινῇ μὲν ἅπασι τόδε , 
μυριάσιν ποτὲ τῇδε διηκοσίαις ἐμάχοντο 
ἐκ Πελοποννήσου χιλιάδες τέτορες , 
σιμονιδες φρ . 
91 (διεηλ)ἰδίᾳ 
δὲ αὐτοῖς τόδε , 
ὦ ξεῖν’ , ἄγγειλον Λακεδαιμονίοις ὅτι τῇδε 
κείμεθα τοῖς κείνων πειθόμενοι νομίμοις . 
σιμονιδες φρ . 
92 (διεηλ) 
ὁμοίως δὲ καὶ ὁ τῶν Ἀθηναίων δῆμος 
ἐκόσμησε τοὺς τάφους τῶν ἐν τῷ Περσικῷ πολέμῳ τελευτησάντων , καὶ 
τὸν ἀγῶνα τὸν ἐπιτάφιον τότε πρῶτον ἐποίησε , καὶ νόμον ἔθηκε 
λέγειν ἐγκώμια τοῖς δημοσίᾳ θαπτομένοις τοὺς προαιρεθέντας τῶν 
ῥητόρων . 
μετὰ δὲ ταῦτα Παυσανίας μὲν ὁ 
στρατηγὸς ἀναλαβὼν τὴν δύναμιν ἐστράτευσεν ἐπὶ τὰς Θήβας , καὶ τοὺς 
αἰτίους τῆς πρὸς Πέρσας συμμαχίας ἐξῄτει πρὸς τὴν τιμωρίαν · τῶν 
δὲ Θηβαίων καταπεπληγμένων τό τε πλῆθος τῶν πολεμίων καὶ τὰς ἀρετάς , 
οἱ μὲν αἰτιώτατοι τῆς ἀπὸ τῶν Ἑλλήνων ἀποστάσεως ἑκουσίως 
ὑπομείναντες τὴν παράδοσιν ἐκολάσθησαν ὑπὸ τοῦ Παυσανίου καὶ πάντες 
ἀνῃρέθησαν . 
ἐγένετο δὲ καὶ κατὰ τὴν Ἰωνίαν 
τοῖς Ἕλλησι μεγάλη μάχη πρὸς Πέρσας κατὰ τὴν αὐτὴν ἡμέραν τῇ 
περὶ τὰς Πλαταιὰς συντελεσθείσῃ , περὶ ἧς μέλλοντες γράφειν 
ἀναληψόμεθα τὴν ἀπ’ ἀρχῆς διήγησιν . 
Λεωτυχίδης γὰρ ὁ Λακεδαιμόνιος καὶ Ξάνθιππος ὁ Ἀθηναῖος 
ἡγούμενοι τῆς ναυτικῆς δυνάμεως , καὶ τὸν στόλον ἐκ τῆς περὶ 
Σαλαμῖνα ναυμαχίας ἀθροίσαντες εἰς Αἴγιναν , ἐν ταύτῃ διατρίψαντες 
ἡμέρας τινὰς ἔπλευσαν εἰς Δῆλον , ἔχοντες τριήρεις διακοσίας καὶ 
πεντήκοντα . 
ἐνταῦθα δ’ αὐτῶν ὁρμούντων ἧκον ἐκ Σάμου πρέσβεις 
ἀξιοῦντες ἐλευθερῶσαι τοὺς κατὰ τὴν Ἀσίαν Ἕλληνας . 
οἱ δὲ περὶ τὸν Λεωτυχίδην συνεδρεύσαντες μετὰ τῶν 
ἡγεμόνων καὶ διακούσαντες τῶν Σαμίων ἔκριναν ἐλευθεροῦν τὰς πόλεις , 
καὶ κατὰ τάχος ἐξέπλευσαν ἐκ Δήλου . 
οἱ δὲ τῶν Περσῶν ναύαρχοι 
διατρίβοντες ἐν τῇ Σάμῳ , πυθόμενοι τὸν τῶν Ἑλλήνων ἐπίπλουν , 
ἀνήχθησαν ἐκ τῆς Σάμου πάσαις ταῖς ναυσί , καὶ κατάραντες εἰς 
Μυκάλην τῆς Ἰωνίας τὰς μὲν ναῦς ἐνεώλκησαν , ὁρῶντες οὐκ 
ἀξιοχρέους οὔσας ναυμαχεῖν , καὶ ξυλίνῳ τείχει καὶ τάφρῳ βαθείᾳ 
περιέλαβον αὐτάς · οὐδὲν δὲ ἧττον καὶ δυνάμεις πεζὰς μετεπέμποντο ἐκ 
τῶν Σάρδεων καὶ τῶν σύνεγγυς πόλεων , καὶ συνήγαγον τοὺς ἅπαντας εἰς 
δέκα μυριάδας · ἐποιοῦντο δὲ καὶ τῶν ἄλλων ἁπάντων τῶν εἰς πόλεμον 
χρησίμων παρασκευάς , νομίζοντες καὶ τοὺς Ἴωνας ἀποστήσεσθαι πρὸς 
τοὺς πολεμίους . 
οἱ δὲ περὶ τὸν 
Λεωτυχίδην παντὶ τῷ στόλῳ κεκοσμημένῳ προσπλεύσαντες τοῖς ἐν τῇ 
Μυκάλῃ βαρβάροις , ναῦν προαπέστειλαν ἔχουσαν κήρυκα τὸν 
μεγαλοφωνότατον τῶν ἐν τῷ στρατοπέδῳ . 
τῷ δὲ προσετέτακτο προσπλεῦσαι 
τοῖς πολεμίοις , καὶ μεγάλῃ τῇ φωνῇ κηρύξαι , διότι οἱ Ἕλληνες 
νενικηκότες τοὺς Πέρσας πάρεισι νῦν ἐλευθερώσοντες τὰς κατὰ τὴν 
Ἀσίαν Ἑλληνίδας πόλεις . 
τοῦτο δ’ 
ἐποίησαν οἱ περὶ τὸν Λεωτυχίδην νομίζοντες τοὺς συστρατεύοντας τοῖς 
βαρβάροις Ἕλληνας ἀποστήσειν Περσῶν καὶ ταραχὴν ἔσεσθαι πολλὴν ἐν 
τῇ τῶν βαρβάρων στρατοπεδείᾳ · ὅπερ καὶ συνέβη γενέσθαι . 
τοῦ γὰρ 
κήρυκος προσπλεύσαντος ταῖς νενεωλκημέναις ναυσὶ καὶ κηρύξαντος τὰ 
προστεταγμένα , συνέβη τοὺς μὲν Πέρσας ἀπιστῆσαι τοῖς Ἕλλησι , τοὺς 
δ’ Ἕλληνας ἀλλήλοις συντίθεσθαι περὶ ἀποστάσεως . 
οἱ δ’ Ἕλληνες 
κατασκεψάμενοι τὰ κατ’ αὐτοὺς ἀπεβίβασαν τὴν δύναμιν . 
τῇ δ’ 
ὑστεραίᾳ παρασκευαζομένων αὐτῶν τὰ πρὸς τὴν παράταξιν , προσέπεσε 
φήμη ὅτι νενικήκασιν οἱ Ἕλληνες τοὺς Πέρσας κατὰ τὰς Πλαταιάς . 
διόπερ οἱ μὲν περὶ Λεωτυχίδην 
ἀθροίσαντες ἐκκλησίαν , τὰ πλήθη παρεκάλεσαν εἰς τὴν μάχην , τά τε 
ἄλλα προφερόμενοι καὶ τὴν ἐν Πλαταιαῖς νίκην τραγῳδοῦντες , δῑ ἣν 
ὑπελάμβανον θρασυτέρους ποιήσειν τοὺς μέλλοντας ἀγωνίζεσθαι . 
θαυμαστὸν 
δὲ ἐγένετο τὸ ἀποτέλεσμα · κατὰ γὰρ τὴν αὐτὴν ἡμέραν ἐφάνησαν αἱ 
παρατάξεις γεγενημέναι , ἥ τε πρὸς τῇ Μυκάλῃ συντελεσθεῖσα καὶ ἡ 
κατὰ τὰς Πλαταιὰς γενομένη . 
διόπερ 
ἔδοξαν οἱ περὶ τὸν Λεωτυχίδην οὔπω μὲν πεπυσμένοι περὶ τῆς νίκης , 
ἀφ’ ἑαυτῶν δὲ πλάττοντες τὴν εὐημερίαν , στρατηγήματος ἕνεκεν τοῦτο 
πεποιηκέναι · τὸ γὰρ μέγεθος τοῦ διαστήματος ἤλεγχεν ἀδύνατον οὖσαν 
τὴν προσαγγελίαν . 
οἱ δὲ τῶν Περσῶν 
ἡγεμόνες , ἀπίστως ἔχοντες τοῖς Ἕλλησι , τούτους μὲν ἀφώπλισαν , τὰ 
δὲ ὅπλα τοῖς ἑαυτῶν φίλοις παρέδωκαν · παρακαλέσαντες δὲ τὰ πλήθη , 
καὶ τὸν Ξέρξην αὐτὸν μετὰ πολλῆς δυνάμεως εἰπόντες ἥξειν βοηθόν , 
ἐποίησαν ἅπαντας εὐθαρσεῖς πρὸς τὸν κίνδυνον . 
ἀμφοτέρων δὲ αὐτῶν 
ἐκταξάντων τὴν στρατιὰν καὶ προσαγόντων ἐπ’ ἀλλήλους , οἱ μὲν Πέρσαι 
τοὺς πολεμίους ὁρῶντες ὀλίγους ὄντας κατεφρόνησαν αὐτῶν καὶ μετὰ 
πολλῆς κραυγῆς ἐπεφέροντο · τῶν δὲ 
Σαμίων καὶ Μιλησίων πανδημεὶ προελομένων βοηθῆσαι τοῖς Ἕλλησι καὶ 
μετ’ ἀλλήλων κοινῇ προσαγόντων κατὰ σπουδήν , ὡς προϊόντες εἰς ὄψιν 
ἦλθον τοῖς Ἕλλησιν , οἱ μὲν Ἴωνες ἐνόμιζον εὐθαρσεστέρους 
ἔσεσθαι τοὺς Ἕλληνας , ἀπέβη δὲ τοὐναντίον . 
δόξαντες γὰρ οἱ περὶ τὸν Λεωτυχίδην τὸν Ξέρξην ἐκ 
τῶν Σάρδεων ἐπιέναι μετὰ τῆς δυνάμεως , ἐφοβήθησαν , καὶ ταραχῆς 
γενομένης ἐν τῷ στρατοπέδῳ διεφέροντο πρὸς ἀλλήλους · οἱ μὲν γὰρ 
ἔφασαν τὴν ταχίστην δεῖν εἰς τὰς ναῦς ἀπιέναι , οἱ δὲ μένειν καὶ 
τεθαρρηκότως παρατάξασθαι . 
ἔτι δ’ αὐτοῖς τεθορυβημένοις ἐπεφάνησαν οἱ 
Πέρσαι διεσκευασμένοι καταπληκτικῶς καὶ μετὰ βοῆς ἐπιφερόμενοι . 
οἱ δ’ Ἕλληνες οὐδεμίαν ἀνοχὴν 
ἔχοντες τοῦ βουλεύσασθαι , συνηναγκάσθησαν ὑπομεῖναι τὴν ἔφοδον τῶν 
βαρβάρων . 
καὶ τὸ μὲν πρῶτον ἀμφοτέρων ἀγωνιζομένων εὐρώστως 
ἰσόρροπος ἦν ἡ μάχη καὶ συχνοὶ παρ’ ἀμφοτέροις ἔπιπτον · τῶν δὲ 
Σαμίων καὶ τῶν Μιλησίων ἐπιφανέντων οἱ μὲν Ἕλληνες ἐπερρώσθησαν , 
οἱ βάρβαροι δὲ καταπλαγέντες πρὸς φυγὴν ὥρμησαν . 
πολλοῦ δὲ γενομένου φόνου , οἱ μὲν περὶ τὸν 
Λεωτυχίδην καὶ Ξάνθιππον ἐπικείμενοι τοῖς ἡττημένοις κατεδίωξαν τοὺς 
βαρβάρους μέχρι τῆς παρεμβολῆς , συνεπελάβοντο δὲ τῆς μάχης ἤδη 
κεκριμένης Αἰολεῖς καὶ τῶν ἄλλων πολλοὶ τῶν κατὰ τὴν Ἀσίαν · 
δεινὴ γάρ τις ἐνέπεσεν ἐπιθυμία ταῖς κατὰ τὴν Ἀσίαν πόλεσι τῆς 
ἐλευθερίας . 
διόπερ σχεδὸν ἅπαντες οὔθ’ 
ὁμήρων οὔτε ὅρκων ἐποιήσαντο φροντίδα , ἀλλὰ μετὰ τῶν ἄλλων 
Ἑλλήνων ἀπέκτειναν ἐν τῇ φυγῇ τοὺς βαρβάρους . 
τοῦτον δὲ τὸν 
τρόπον ἡττηθέντων τῶν Περσῶν , ἀνῃρέθησαν αὐτῶν πλείους τῶν 
τετρακισμυρίων · τῶν δὲ διασωθέντων οἱ μὲν εἰς τὴν στρατοπεδείαν 
διέφυγον , οἱ δὲ εἰς Σάρδεις ἀπεχώρησαν . 
Ξέρξης δὲ πυθόμενος τήν τε περὶ τὰς Πλαταιὰς ἧτταν καὶ τὴν ἐν 
τῇ Μυκάλῃ τροπὴν τῶν ἰδίων , μέρος μὲν τῆς δυνάμεως ἀπέλιπεν ἐν 
Σάρδεσιν , ὅπως διαπολεμῇ πρὸς τοὺς Ἕλληνας , αὐτὸς δὲ 
τεθορυβημένος μετὰ τῆς λοιπῆς στρατιᾶς προῆγεν , ἐπ’ Ἐκβατάνων 
ποιούμενος τὴν πορείαν . 
οἱ δὲ περὶ Λεωτυχίδην 
καὶ Ξάνθιππον ἀποπλεύσαντες εἰς Σάμον τοὺς μὲν Ἴωνας καὶ τοὺς 
Αἰολεῖς συμμάχους ἐποιήσαντο , μετὰ δὲ ταῦτα ἔπειθον αὐτοὺς 
ἐκλιπόντας τὴν Ἀσίαν εἰς τὴν Εὐρώπην μετοικισθῆναι . 
ἐπηγγέλλοντο 
δὲ τὰ μηδίσαντα τῶν ἐθνῶν ἀναστήσαντες δώσειν ἐκείνοις τὴν χώραν · 
καθόλου γὰρ μένοντας αὐτοὺς ἐπὶ τῆς 
Ἀσίας τοὺς μὲν πολεμίους ὁμόρους ἕξειν , πολὺ ταῖς δυνάμεσιν 
ὑπερέχοντας , τοὺς δὲ συμμάχους ὄντας διαποντίους μὴ δυνήσεσθαι τὰς 
βοηθείας εὐκαίρους αὐτοῖς ποιήσασθαι . 
οἱ δὲ Αἰολεῖς καὶ οἱ Ἴωνες 
ἀκούσαντες τῶν ἐπαγγελιῶν ἔγνωσαν πείθεσθαι τοῖς Ἕλλησι , καὶ 
παρεσκευάζοντο πλεῖν μετ’ αὐτῶν εἰς τὴν Εὐρώπην . 
οἱ δ’ Ἀθηναῖοι μετανοήσαντες εἰς τοὐναντίον πάλιν 
μένειν συνεβούλευον , λέγοντες ὅτι κἂν μηδεὶς αὐτοῖς τῶν ἄλλων 
Ἑλλήνων βοηθῇ , μόνοι Ἀθηναῖοι συγγενεῖς ὄντες βοηθήσουσιν · 
ὑπελάμβανον δὲ ὅτι κοινῇ κατοικισθέντες ὑπὸ τῶν Ἑλλήνων οἱ 
Ἴωνες οὐκέτι μητρόπολιν ἡγήσονται τὰς Ἀθήνας . 
διόπερ συνέβη 
μετανοῆσαι τοὺς Ἴωνας καὶ κρῖναι μένειν ἐπὶ τῆς Ἀσίας . 
τούτων δὲ πραχθέντων συνέβη τὴν δύναμιν τῶν 
Ἑλλήνων σχισθῆναι , καὶ τοὺς μὲν Λακεδαιμονίους εἰς τὴν Λακωνικὴν 
ἀποπλεῦσαι , τοὺς δὲ Ἀθηναίους μετὰ τῶν Ἰώνων καὶ τῶν νησιωτῶν 
ἐπὶ Σηστὸν ἀπᾶραι . 
Ξάνθιππος δὲ ὁ 
στρατηγὸς εὐθὺς ἐκ κατάπλου προσβολὰς τῇ πόλει ποιησάμενος εἷλε 
Σηστόν , καὶ φρουρὰν ἐγκαταστήσας τοὺς μὲν συμμάχους ἀπέλυσεν , αὐτὸς 
δὲ μετὰ τῶν πολιτῶν ἀνέκαμψεν εἰς τὰς Ἀθήνας . 
ὁ μὲν οὖν Μηδικὸς 
ὀνομασθεὶς πόλεμος γενόμενος διετὴς τοῦτο ἔσχε τὸ πέρας . 
τῶν δὲ 
συγγραφέων Ἡρόδοτος ἀρξάμενος πρὸ τῶν Τρωικῶν χρόνων γέγραφε κοινὰς 
σχεδόν τι τὰς τῆς οἰκουμένης πράξεις ἐν βίβλοις ἐννέα , καταστρέφει 
δὲ τὴν σύνταξιν εἰς τὴν περὶ Μυκάλην μάχην τοῖς Ἕλλησι πρὸς τοὺς 
Πέρσας καὶ Σηστοῦ πολιορκίαν . 
κατὰ δὲ τὴν Ἰταλίαν Ῥωμαῖοι πρὸς τοὺς 
Οὐολούσκους πολεμήσαντες καὶ μάχῃ νικήσαντες πολλοὺς ἀνεῖλον . 
Σπόριος δὲ Κάσσιος , ὁ κατὰ τὸν προηγούμενον ἐνιαυτὸν ὑπατεύσας , 
δόξας ἐπιθέσθαι τυραννίδι καὶ καταγνωσθείς , ἀνῃρέθη . 
ταῦτα μὲν οὖν 
ἐπράχθη κατὰ τοῦτον τὸν ἐνιαυτόν . 
ἐπ’ 
ἄρχοντος δ’ Ἀθήνησι Τιμοσθένους ἐν Ῥώμῃ τὴν ὑπατικὴν ἀρχὴν 
διεδέξαντο Καίσων Φάβιος καὶ Λεύκιος Αἰμίλιος Μάμερκος . 
ἐπὶ δὲ 
τούτων κατὰ τὴν Σικελίαν πολλή τις εἰρήνη κατεῖχε τὴν νῆσον , τῶν 
μὲν Καρχηδονίων εἰς τέλος τεταπεινωμένων , τοῦ δὲ Γέλωνος ἐπιεικῶς 
προεστηκότος τῶν Σικελιωτῶν καὶ πολλὴν εὐνομίαν τε καὶ πάντων τῶν 
ἐπιτηδείων εὐπορίαν παρεχομένου ταῖς πόλεσι . 
τῶν δὲ Συρακοσίων τὰς μὲν πολυτελεῖς ἐκφορὰς νόμῳ 
καταλελυκότων καὶ τὰς εἰωθυίας δαπάνας εἰς τοὺς τελευτῶντας γίνεσθαι 
περιῃρηκότων , ἐγγεγραμμένων δὲ ἐν τῷ νόμῳ καὶ τῶν παντελῶς λιτῶν 
ἐνταφίων , ὁ βασιλεὺς Γέλων βουλόμενος τὴν τοῦ δήμου σπουδὴν ἐν 
ἅπασι διαφυλάττειν , τὸν περὶ τῆς ταφῆς νόμον ἐφ’ ἑαυτοῦ βέβαιον 
ἐτήρησεν · ὑπὸ γὰρ ἀρρωστίας συνεχόμενος 
καὶ τὸ ζῆν ἀπελπίσας , τὴν μὲν βασιλείαν παρέδωκεν Ἱέρωνι τῷ 
πρεσβυτάτῳ τῶν ἀδελφῶν , περὶ δὲ τῆς ἑαυτοῦ ταφῆς ἐνετείλατο 
διαστελλόμενος ἀκριβῶς τηρῆσαι τὸ νόμιμον . 
διὸ καὶ τελευτήσαντος 
αὐτοῦ τὴν ἐκφορὰν κατὰ τὴν ἐπαγγελίαν αὐτοῦ συνετέλεσεν ὁ 
διαδεξάμενος τὴν βασιλείαν . 
ἐτάφη δ’ 
αὐτοῦ τὸ σῶμα κατὰ τὸν ἀγρὸν τῆς γυναικὸς ἐν ταῖς καλουμέναις 
Ἐννέα τύρσεσιν , οὔσαις τῷ βάρει τῶν ἔργων θαυμασταῖς . 
ὁ δὲ 
ὄχλος ἐκ τῆς πόλεως ἅπας συνηκολούθησεν , ἀπέχοντος τοῦ τόπου 
σταδίους διακοσίους . 
ἐνταῦθα δ’ αὐτοῦ 
ταφέντος ὁ μὲν δῆμος τάφον ἀξιόλογον ἐπιστήσας ἡρωικαῖς τιμαῖς 
ἐτίμησε τὸν Γέλωνα , ὕστερον δὲ τὸ μὲν μνῆμα ἀνεῖλον Καρχηδόνιοι 
στρατεύσαντες ἐπὶ Συρακούσας , τὰς δὲ τύρσεις Ἀγαθοκλῆς κατέβαλε διὰ 
τὸν φθόνον . 
ἀλλ’ ὅμως οὔτε Καρχηδόνιοι διὰ τὴν ἔχθραν οὔτε 
Ἀγαθοκλῆς διὰ τὴν ἰδίαν κακίαν οὔτε ἄλλος οὐδεὶς ἠδυνήθη τοῦ 
Γέλωνος ἀφελέσθαι τὴν δόξαν · ἡ γὰρ τῆς 
ἱστορίας δικαία μαρτυρία τετήρηκε τὴν περὶ αὐτοῦ φήμην , κηρύττουσα 
διαπρυσίως εἰς ἅπαντα τὸν αἰῶνα . 
δίκαιον γὰρ ἅμα καὶ συμφέρον 
ἐστὶ τῷ κοινῷ βίῳ διὰ τὴν ἱστορίαν τοὺς μὲν πονηροὺς τῶν ἐν 
ταῖς ἐξουσίαις γεγενημένων βλασφημεῖσθαι , τοὺς δὲ εὐεργετικοὺς 
τυγχάνειν ἀθανάτου μνήμης · οὕτω γὰρ μάλιστα συμβήσεται πολλοὺς ἐπὶ 
τὴν κοινὴν εὐεργεσίαν προτρέπεσθαι τῶν μεταγενεστέρων . 
Γέλων μὲν οὖν ἑπταετῆ 
χρόνον ἐβασίλευσεν , Ἱέρων δ’ ὁ ἀδελφὸς αὐτοῦ διαδεξάμενος τὴν 
ἀρχὴν ἐβασίλευσε τῶν Συρακοσίων ἔτη ἕνδεκα καὶ μῆνας ὀκτώ . 
κατὰ δὲ τὴν Ἑλλάδα Ἀθηναῖοι μὲν 
μετὰ τὴν ἐν Πλαταιαῖς νίκην μετεκόμισαν ἐκ Τροιζῆνος καὶ Σαλαμῖνος 
τέκνα καὶ γυναῖκας εἰς τὰς Ἀθήνας , εὐθὺς δὲ καὶ τὴν πόλιν 
ἐπεχείρησαν τειχίζειν καὶ τῶν ἄλλων τῶν πρὸς ἀσφάλειαν ἀνηκόντων 
ἐπιμέλειαν ἐποιοῦντο . 
Λακεδαιμόνιοι δ’ 
ὁρῶντες τοὺς Ἀθηναίους ἐν ταῖς ναυτικαῖς δυνάμεσι περιπεποιημένους 
δόξαν μεγάλην , ὑπώπτευσαν αὐτῶν τὴν αὔξησιν , καὶ διέγνωσαν κωλύειν 
τοὺς Ἀθηναίους ἀνοικοδομεῖν τὰ τείχη . 
εὐθὺς οὖν πρέσβεις ἐξέπεμψαν εἰς τὰς Ἀθήνας τοὺς λόγῳ μὲν 
συμβουλεύσοντας κατὰ τὸ παρὸν μὴ τειχίζειν τὴν πόλιν διὰ τὸ μὴ 
συμφέρειν κοινῇ τοῖς Ἕλλησι · τὸν γὰρ Ξέρξην , εἰ πάλιν παραγενηθείη 
μετὰ μειζόνων δυνάμεων , ἕξειν ἑτοίμους πόλεις τετειχισμένας ἐκτὸς 
Πελοποννήσου , ἐξ ὧν ὁρμώμενον ῥᾳδίως καταπολεμήσειν τοὺς Ἕλληνας . 
οὐ πειθομένων δ’ αὐτῶν , οἱ πρέσβεις προσιόντες τοῖς οἰκοδομοῦσι 
προσέταττον ἀφίστασθαι τῶν ἔργων τὴν ταχίστην . 
ἀπορουμένων δὲ τῶν Ἀθηναίων ὅ , τι χρὴ πράττειν , 
Θεμιστοκλῆς , ἀποδοχῆς τότε παρ’ αὐτοῖς τυγχάνων τῆς μεγίστης , 
συνεβούλευεν ἔχειν ἡσυχίαν · ἐὰν γὰρ βιάζωνται , ῥᾳδίως τοὺς 
Λακεδαιμονίους μετὰ τῶν Πελοποννησίων στρατεύσαντας κωλύσειν αὐτοὺς 
τειχίζειν τὴν πόλιν . 
ἐν ἀπορρήτοις δὲ 
τῇ βουλῇ προεῖπεν , ὡς αὐτὸς μὲν μετά τινων ἄλλων πορεύσεται 
πρεσβευτὴς εἰς Λακεδαίμονα , διδάξων τοὺς Λακεδαιμονίους περὶ τοῦ 
τειχισμοῦ , τοῖς δὲ ἄρχουσι παρήγγειλεν , ὅταν ἐκ Λακεδαίμονος ἔλθωσι 
πρέσβεις εἰς τὰς Ἀθήνας , παρακατέχειν αὐτούς , ἕως ἂν αὐτὸς ἐκ 
τῆς Λακεδαίμονος ἀνακάμψῃ , ἐν τοσούτῳ δὲ πανδημεὶ τειχίζειν τὴν 
πόλιν , καὶ τούτῳ τῷ τρόπῳ κρατήσειν αὐτοὺς ἀπεφαίνετο τῆς 
προθέσεως . 
ὑπακουσάντων δὲ τῶν Ἀθηναίων , οἱ μὲν περὶ τὸν Θεμιστοκλέα 
πρέσβεις προῆγον εἰς τὴν Σπάρτην , οἱ δὲ Ἀθηναῖοι μετὰ μεγάλης 
σπουδῆς ᾠκοδόμουν τὰ τείχη , οὔτ’ οἰκίας οὔτε τάφου φειδόμενοι . 
συνελαμβάνοντο δὲ τῶν ἔργων οἵ τε παῖδες καὶ αἱ γυναῖκες καὶ 
καθόλου πᾶς ξένος καὶ δοῦλος , οὐδενὸς ἀπολειπομένου τῆς προθυμίας . 
παραδόξως δὲ τῶν ἔργων ἀνυομένων 
διά τε τὰς πολυχειρίας καὶ τὰς τῶν ἁπάντων προθυμίας , ὁ μὲν 
Θεμιστοκλῆς ἀνακληθεὶς ὑπὸ τῶν ἀρχόντων καὶ ἐπιτιμηθεὶς περὶ τῆς 
τειχοποιίας ἠρνήσατο τὴν οἰκοδομίαν , καὶ παρεκάλεσε τοὺς ἄρχοντας μὴ 
πιστεύειν κεναῖς φήμαις , ἀλλ’ ἀποστέλλειν πρέσβεις ἀξιοπίστους εἰς 
τὰς Ἀθήνας · διὰ γὰρ τούτων εἴσεσθαι τἀληθές · καὶ τούτων ἐγγυητὴν 
ἑαυτὸν παρεδίδου καὶ τοὺς μεθ’ ἑαυτοῦ συμπρεσβεύοντας . 
πεισθέντες δὲ οἱ Λακεδαιμόνιοι τοὺς μὲν περὶ τὸν 
Θεμιστοκλέα παρεφύλαττον , εἰς δὲ τὰς Ἀθήνας ἀπέστειλαν τοὺς 
ἐπιφανεστάτους κατασκεψομένους , περὶ ὧν ἦν χρεία πολυπραγμονῆσαι . 
τοῦ 
δὲ χρόνου διεξελθόντος , οἱ μὲν Ἀθηναῖοι τὸ τεῖχος ἔφθασαν ἐφ’ 
ἱκανὸν κατεσκευακότες , τοὺς δὲ τῶν Λακεδαιμονίων πρέσβεις ἐλθόντας 
εἰς τὰς Ἀθήνας καὶ μετ’ ἀνατάσεων καὶ ἀπειλῶν ἐπιτιμῶντας 
παρέδωκαν εἰς φυλακήν , φήσαντες τότε ἀφήσειν , ὅταν κἀκεῖνοι τοὺς 
περὶ Θεμιστοκλέα πρέσβεις ἀπολύσωσι . 
τούτῳ δὲ τῷ τρόπῳ καταστρατηγηθέντες οἱ Λάκωνες ἠναγκάσθησαν 
ἀπολῦσαι τοὺς Ἀθηναίων πρέσβεις , ἵνα τοὺς ἰδίους ἀπολάβωσιν . 
ὁ 
δὲ Θεμιστοκλῆς τοιούτῳ στρατηγήματι τειχίσας τὴν πατρίδα συντόμως καὶ 
ἀκινδύνως , μεγάλης ἀποδοχῆς ἔτυχε παρὰ τοῖς πολίταις . 
ἅμα δὲ τούτοις 
πραττομένοις Ῥωμαίοις πρὸς Αἰκολανοὺς καὶ τοὺς τὸ Τοῦσκλον 
κατοικοῦντας συνέστη πόλεμος , καὶ πρὸς μὲν Αἰκολανοὺς μάχην 
συνάψαντες ἐνίκησαν καὶ πολλοὺς τῶν πολεμίων ἀνεῖλον , μετὰ δὲ ταῦτα 
τὸ Τοῦσκλον ἐξεπολιόρκησαν καὶ τὴν τῶν Αἰκολανῶν πόλιν 
ἐχειρώσαντο . 
τοῦ δ’ ἐνιαυσίου χρόνου διεληλυθότος 
Ἀθήνησι μὲν ἦν ἄρχων Ἀδείμαντος , ἐν Ῥώμῃ δὲ κατεστάθησαν 
ὕπατοι Μάρκος Φάβιος Οὐιβλανὸς καὶ Λεύκιος Οὐαλέριος Πόπλιος . 
ἐπὶ δὲ τούτων Θεμιστοκλῆς διὰ τὴν στρατηγίαν καὶ ἀγχίνοιαν 
ἀποδοχῆς ἔτυχεν οὐ μόνον παρὰ τοῖς πολίταις , ἀλλὰ καὶ παρὰ πᾶσι 
τοῖς Ἕλλησι . 
διὸ καὶ μετεωριζόμενος 
ἐπὶ τῇ δόξῃ πολὺ μείζοσιν ἄλλαις ἐπιβολαῖς ἐχρήσατο πρὸς 
αὔξησιν ἡγεμονίας ἀνηκούσαις τῇ πατρίδι . 
τοῦ γὰρ καλουμένου 
Πειραιῶς οὐκ ὄντος λιμένος κατ’ ἐκείνους τοὺς χρόνους , ἀλλ’ 
ἐπινείῳ χρωμένων τῶν Ἀθηναίων τῷ προσαγορευομένῳ Φαληρικῷ , 
μικρῷ παντελῶς ὄντι , ἐπενόησε τὸν Πειραιᾶ κατασκευάζειν λιμένα , 
μικρᾶς μὲν προσδεόμενον κατασκευῆς , δυνάμενον δὲ γενέσθαι λιμένα 
κάλλιστον καὶ μέγιστον τῶν κατὰ τὴν Ἑλλάδα . 
ἤλπιζεν οὖν τούτου προσγενομένου τοῖς Ἀθηναίοις 
δυνήσεσθαι τὴν πόλιν ἀντιποιήσασθαι τῆς κατὰ θάλατταν ἡγεμονίας · 
τριήρεις γὰρ τότε πλείστας ἐκέκτηντο , καὶ διὰ τὴν συνέχειαν τῶν 
ναυμαχιῶν ἐμπειρίαν καὶ δόξαν μεγάλην τῶν ναυτικῶν ἀγώνων 
περιεπεποίηντο . 
πρὸς δὲ τούτοις τοὺς μὲν 
Ἴωνας ὑπελάμβανε διὰ τὴν συγγένειαν ἰδίους ἕξειν , τοὺς δὲ ἄλλους 
τοὺς κατὰ τὴν Ἀσίαν Ἕλληνας δῑ ἐκείνους ἐλευθερώσειν , ἀποκλινεῖν 
τε ταῖς εὐνοίαις πρὸς τοὺς Ἀθηναίους διὰ τὴν εὐεργεσίαν , τοὺς δὲ 
νησιώτας ἅπαντας καταπεπληγμένους τὸ μέγεθος τῆς ναυτικῆς δυνάμεως 
ἑτοίμως ταχθήσεσθαι μετὰ τῶν δυναμένων καὶ βλάπτειν καὶ ὠφελεῖν τὰ 
μέγιστα . 
τοὺς γὰρ Λακεδαιμονίους ἑώρα 
περὶ μὲν τὰς πεζὰς δυνάμεις εὖ κατεσκευασμένους , πρὸς δὲ τοὺς ἐν 
ταῖς ναυσὶν ἀγῶνας ἀφυεστάτους . 
ταῦτ’ οὖν διαλογισάμενος ἔκρινε 
φανερῶς μὲν τὴν ἐπιβολὴν μὴ λέγειν , ἀκριβῶς γινώσκων τοὺς 
Λακεδαιμονίους κωλύσοντας , ἐν ἐκκλησίᾳ δὲ διελέχθη τοῖς πολίταις 
ὅτι μεγάλων πραγμάτων καὶ συμφερόντων τῇ πόλει βούλεται γενέσθαι 
σύμβουλός τε καὶ εἰσηγητής , ταῦτα δὲ φανερῶς μὲν λέγειν μὴ 
συμφέρειν , δῑ ὀλίγων δὲ ἀνδρῶν ἐπιτελεῖν προσήκειν · διόπερ ἠξίου 
τὸν δῆμον δύο ἄνδρας προχειρισάμενον οἷς ἂν μάλιστα πιστεύσῃ , 
τούτοις ἐπιτρέπειν περὶ τοῦ πράγματος . 
πεισθέντος δὲ τοῦ πλήθους , ὁ δῆμος εἵλετο δύο ἄνδρας , Ἀριστείδην 
καὶ Ξάνθιππον , οὐ μόνον κατ’ ἀρετὴν προκρίνας αὐτούς , ἀλλὰ καὶ 
πρὸς τὸν Θεμιστοκλέα τούτους ὁρῶν ἁμιλλωμένους περὶ δόξης καὶ 
πρωτείων , καὶ διὰ τοῦτο ἀλλοτρίως ἔχοντας πρὸς αὐτόν . 
οὗτοι δὲ κατ’ ἰδίαν ἀκούσαντες τοῦ 
Θεμιστοκλέους τὴν ἐπιβολήν , ἐδήλωσαν τῷ δήμῳ διότι καὶ μεγάλα καὶ 
συμφέροντα τῇ πόλει καὶ δυνατὰ καθέστηκε τὰ λεγόμενα ὑπὸ τοῦ 
Θεμιστοκλέους . 
τοῦδὲ δήμου θαυμάσαντος 
ἅμα τὸν ἄνδρα καὶ ὑποπτεύσαντος μήποτε τυραννίδα τινὰ 
κατασκευασόμενος ἑαυτῷ τηλικαύταις καὶ τοιαύταις ἐπιβολαῖς ἐγχειρῇ , 
φανερῶς αὐτὸν ἐκέλευον ἀποφαίνεσθαι τὰ δεδογμένα . 
ὁ δὲ πάλιν ἔφησε 
μὴ συμφέρειν τῷ δήμῳ φανερῶς δηλοῦσθαι περὶ τῶν ἐπινοηθέντων . 
πολλῷ δὲ μᾶλλον θαυμάσαντος τοῦ 
δήμου τὴν δεινότητα καὶ μεγαλοφροσύνην τἀνδρός , ἐκέλευον ἐν 
ἀπορρήτοις εἰπεῖν τῇ βουλῇ τὰ δεδογμένα · κἂν αὕτη κρίνῃ τὰ 
δυνατὰ λέγειν καὶ συμφέροντα , τότε ὡς ἂν συμβουλεύσῃ πρὸς τὸ τέλος 
ἄξειν αὐτοῦ τὴν ἐπιβολήν . 
διόπερ τῆς 
βουλῆς πυθομένης τὰ κατὰ μέρος , καὶ κρινάσης λέγειν αὐτὸν τὰ 
συμφέροντα τῇ πόλει καὶ δυνατά , τὸ λοιπὸν ἤδη συγχωρήσαντος τοῦ 
δήμου μετὰ τῆς βουλῆς ἔλαβε τὴν ἐξουσίαν πράττειν ὅ , τι βούλεται . 
ἕκαστος δ’ ἐκ τῆς ἐκκλησίας ἐχωρίζετο θαυμάζων μὲν τὴν ἀρετὴν 
τἀνδρός , μετέωρος δ’ ὢν καὶ καραδοκῶν τὸ τέλος τῆς ἐπιβολῆς . 
ὁ δὲ 
Θεμιστοκλῆς λαβὼν τὴν ἐξουσίαν τοῦ πράττειν , καὶ πᾶσαν ὑπουργίαν 
ἔχων ἑτοίμην τοῖς ἐγχειρουμένοις , πάλιν ἐπενόησε καταστρατηγῆσαι 
τοὺς Λακεδαιμονίους · ᾔδει γὰρ ἀκριβῶς ὅτι καθάπερ ἐπὶ τοῦ τῆς 
πόλεως τειχισμοῦ διεκώλυσαν οἱ Λακεδαιμόνιοι , τὸν αὐτὸν τρόπον ἐπὶ 
τῆς κατασκευῆς τοῦ λιμένος ἐγχειρήσουσι διακόπτειν τῶν Ἀθηναίων τὰς 
ἐπιβολάς . 
ἔδοξεν οὖν αὐτῷ πρὸς μὲν 
τοὺς Λακεδαιμονίους πρέσβεις ἀποστεῖλαι τοὺς διδάξοντας συμφέρειν τοῖς 
κοινοῖς τῆς Ἑλλάδος πράγμασιν ἔχειν ἀξιόχρεων λιμένα πρὸς τὴν ἀπὸ 
τῶν Περσῶν ἐσομένην στρατείαν . 
διὰ δὲ τούτου τοῦ τρόπου τοὺς 
Σπαρτιάτας ἀμβλυτέρους ποιήσας πρὸς τὸ κωλύειν , αὐτὸς εἴχετο τῶν 
ἔργων , καὶ τῶν πάντων συμφιλοτιμουμένων ταχέως συνέβη γενέσθαι καὶ 
παραδόξως κατασκευασθῆναι τὸν λιμένα . 
ἔπεισε δὲ τὸν δῆμον καθ’ ἕκαστον ἐνιαυτὸν πρὸς ταῖς ὑπαρχούσαις 
ναυσὶν εἴκοσι τριήρεις προσκατασκευάζειν , καὶ τοὺς μετοίκους καὶ τοὺς 
τεχνίτας ἀτελεῖς ποιῆσαι , ὅπως ὄχλος πολὺς πανταχόθεν εἰς τὴν πόλιν 
κατέλθῃ καὶ πλείους τέχνας κατασκευάσωσιν εὐχερῶς · ἀμφότερα γὰρ 
ταῦτα χρησιμώτατα πρὸς τὰς τῶν ναυτικῶν δυνάμεων κατασκευὰς ὑπάρχειν 
ἔκρινεν . 
οἱ μὲν οὖν Ἀθηναῖοι περὶ ταῦτα ἠσχολοῦντο . 
Λακεδαιμόνιοι δὲ Παυσανίαν τὸν ἐν Πλαταιαῖς 
στρατηγήσαντα καταστήσαντες ναύαρχον προσέταξαν ἐλευθεροῦν τὰς 
Ἑλληνίδας πόλεις , ὅσαι βαρβαρικαῖς φυλακαῖς διέμενον ἔτι 
φρουρούμεναι . 
οὗτος δὲ πεντήκοντα μὲν 
τριήρεις ἐκ Πελοποννήσου λαβών , τριάκοντα δὲ παρ’ Ἀθηναίων 
μεταπεμψάμενος , ὧν Ἀριστείδης ἡγεῖτο , πρῶτον μὲν εἰς τὴν Κύπρον 
ἔπλευσε καὶ τῶν πόλεων τὰς ἔτι φρουρὰς ἐχούσας Περσικὰς 
ἠλευθέρωσε , μετὰ δὲ ταῦτα πλεύσας ἐπὶ 
τὸν Ἑλλήσποντον Βυζάντιον μὲν ὑπὸ Περσῶν κρατούμενον ἐχειρώσατο , 
καὶ τῶν ἄλλων βαρβάρων οὓς μὲν ἀνελὼν , οὓς δ’ ἐκβαλὼν ἠλευθέρωσε 
τὴν πόλιν , πολλοὺς δ’ ἐν αὐτῇ Περσῶν ἀξιολόγους ζωγρήσας ἄνδρας 
παρέδωκεν εἰς φυλακὴν Γογγύλῳ τῷ Ἐρετριεῖ , τῷ μὲν λόγῳ πρὸς 
τιμωρίαν τηρήσοντι , τῷ δ’ ἔργῳ διασώσοντι πρὸς Ξέρξην · συνετέθειτο 
γὰρ δῑ ἀπορρήτων φιλίαν πρὸς τὸν βασιλέα , καὶ τὴν θυγατέρα τοῦ 
Ξέρξου γαμεῖν ἔμελλεν , ἵνα προδῷ τοὺς Ἕλληνας . 
ἦν δ’ ὁ ταῦτα πραττόμενος Ἀρτάβαζος στρατηγός , καὶ 
χρημάτων πλῆθος ἐχορήγει λάθρᾳ τῷ Παυσανίᾳ πρὸς τὸ διὰ τούτων 
φθείρειν τοὺς εὐθέτους τῶν Ἑλλήνων . 
ἐγένετο δὲ καταφανὴς καὶ 
τιμωρίας ἔτυχε τοιῷδέ τινι τρόπῳ . 
ζηλώσαντος γὰρ αὐτοῦ τὴν Περσικὴν τρυφὴν καὶ τυραννικῶς 
προσφερομένου τοῖς ὑποτεταγμένοις , χαλεπῶς ἔφερον ἅπαντες , μάλιστα δὲ 
οἱ τεταγμένοι τῶν Ἑλλήνων ἐπί τινος ἡγεμονίας . 
διόπερ τῶν κατὰ τὴν στρατιὰν καὶ κατὰ ἔθνη καὶ 
κατὰ πόλεις ἀλλήλοις ὁμιλούντων καὶ τοῦ Παυσανίου τῆς βαρύτητος 
καταλαλούντων , Πελοποννήσιοί τινες μὲν καταλιπόντες αὐτὸν εἰς 
Πελοπόννησον ἀπέπλευσαν , καὶ πρέσβεις ἀποστείλαντες κατηγόρουν τοῦ 
Παυσανίου , Ἀριστείδης δὲ ὁ Ἀθηναῖος τῷ καιρῷ χρώμενος ἐμφρόνως 
ἐν ταῖς κοινολογίαις ἀνελάμβανε τὰς πόλεις καὶ διὰ τῆς ὁμιλίας 
προσαγόμενος ἰδίας ἐποίησε τοῖς Ἀθηναίοις . 
ἔτι δὲ μᾶλλον συνήργησε 
καὶ τὸ αὐτόματον τοῖς Ἀθηναίοις διὰ ταύτας τὰς αἰτίας . 
Παυσανίας ἦν 
συντεθειμένος ὥστε τοὺς τὰς ἐπιστολὰς παρ’ αὐτοῦ κομίζοντας πρὸς τὸν 
βασιλέα μὴ ἀνακάμπτειν μηδὲ γίνεσθαι μηνυτὰς τῶν ἀπορρήτων · δῑ ἣν 
αἰτίαν ἀναιρουμένων αὐτῶν ὑπὸ τῶν ἀπολαμβανόντων τὰς ἐπιστολὰς 
συνέβαινε μηδένα διασώζεσθαι . 
ἃ δὴ 
συλλογισάμενός τις τῶν βιβλιαφόρων ἀνέῳξε τὰς ἐπιστολάς , καὶ γνοὺς 
ἀληθὲς ὂν τὸ περὶ τὴν ἀναίρεσιν τῶν κομιζόντων τὰ γράμματα , 
ἀνέδωκε τοῖς ἐφόροις τὰς ἐπιστολάς . 
τούτων δὲ ἀπιστούντων διὰ τὸ ἀνεῳγμένας αὐτοῖς τὰς ἐπιστολὰς 
ἀναδεδόσθαι , καὶ πίστιν ἑτέραν βεβαιοτέραν ζητούντων , ἐπηγγείλατο 
παραδώσειν αὐτὸν ὁμολογοῦντα . 
πορευθεὶς 
οὖν ἐπὶ Ταίναρον καὶ καθεζόμενος ἐπὶ τῷ τοῦ Ποσειδῶνος ἱερῷ 
διπλῆν σκηνὴν περιεβάλετο , καὶ τοὺς μὲν ἐφόρους καὶ τῶν ἄλλων 
Σπαρτιατῶν τινας κατέκρυψε , τοῦ δὲ Παυσανίου παραγενομένου πρὸς αὐτὸν 
καὶ πυνθανομένου τὴν αἰτίαν τῆς ἱκετείας , ἐμέμψατο αὐτῷ καθ’ ὅσον 
εἰς τὴν ἐπιστολὴν ἐνέγραψε τὸν κατ’ αὐτοῦ θάνατον . 
τοῦ δὲ Παυσανίου φήσαντος μεταμελεῖσθαι καὶ 
συγγνώμην αἰτουμένου τοῖς ἀγνοηθεῖσιν , ἔτι δὲ δεηθέντος ὅπως 
συγκρύψῃ , καὶ δωρεὰς μεγάλας ὑπισχνουμένου , αὐτοὶ μὲν διελύθησαν , οἱ 
δ’ ἔφοροι καὶ οἱ μετ’ αὐτῶν ἀκριβῶς μαθόντες τἀληθὲς τότε μὲν 
ἡσυχίαν ἔσχον , ὕστερον δὲ τῶν Λακεδαιμονίων τοῖς ἐφόροις 
συλλαμβανόντων , προαισθόμενος ἔφθασε καὶ κατέφυγεν εἰς ἱερὸν τὸ τῆς 
Ἀθηνᾶς τῆς Χαλκιοίκου . 
ἀπορουμένων δὲ 
τῶν Λακεδαιμονίων εἰ τιμωρήσονται τὸν ἱκέτην , λέγεται τὴν μητέρα τοῦ 
Παυσανίου καταντήσασαν εἰς τὸ ἱερὸν ἄλλο μὲν μηδὲν μήτ’ εἰπεῖν 
μήτε πρᾶξαι , πλίνθον δὲ βαστάσασαν ἀναθεῖναι κατὰ τὴν εἰς τὸ ἱερὸν 
εἴσοδον , καὶ τοῦτο πράξασαν ἐπανελθεῖν εἰς τὴν ἰδίαν οἰκίαν . 
τοὺς δὲ Λακεδαιμονίους τῇ τῆς 
μητρὸς κρίσει συνακολουθήσαντας ἐνοικοδομῆσαι τὴν εἴσοδον , καὶ τούτῳ 
τῷ τρόπῳ συναναγκάσαι τὸν Παυσανίαν λιμῷ καταστρέψαι τὸν βίον . 
τὸ 
μὲν οὖν σῶμα τοῦ τελευτήσαντος συνεχωρήθη τοῖς προσήκουσι καταχῶσαι , 
τὸ δὲ δαιμόνιον τῆς τῶν ἱκετῶν σωτηρίας καταλυθείσης ἐπεσήμηνε · 
τῶν γὰρ Λακεδαιμονίων περί τινων 
ἄλλων ἐν Δελφοῖς χρηστηριαζομένων , ὁ θεὸς ἔδωκε χρησμὸν κελεύων 
ἀποκαταστῆσαι τῇ θεῷ τὸν ἱκέτην . 
διόπερ οἱ Σπαρτιᾶται τὴν μαντείαν ἀδύνατον νομίζοντες εἶναι , 
ἠπόρουν ἐφ’ ἱκανὸν χρόνον , οὐ δυνάμενοι ποιῆσαι τὸ προσταττόμενον 
ὑπὸ τοῦ θεοῦ · ὅμως δ’ ἐκ τῶν ἐνδεχομένων βουλευσάμενοι κατεσκεύασαν 
εἰκόνας δύο τοῦ Παυσανίου χαλκᾶς , καὶ ἀνέθηκαν εἰς τὸ ἱερὸν τῆς 
Ἀθηνᾶς . 
ἡμεῖς δὲ παρ’ ὅλην τὴν ἱστορίαν 
εἰωθότες τῶν ἀγαθῶν ἀνδρῶν διὰ τῶν ἐπιλεγομένων ἐπαίνων αὔξειν 
τὴν δόξαν , τοῖς δὲ φαύλοις ἐπὶ τῆς τελευτῆς ἐπιφθέγγεσθαι τὰς 
ἁρμοζούσας βλασφημίας , οὐκ ἐάσομεν τὴν Παυσανίου κακίαν καὶ 
προδοσίαν ἀκατηγόρητον . 
τίς γὰρ οὐκ ἂν 
θαυμάσαι τούτου τὴν ἄνοιαν , ὃς εὐεργέτης γενόμενος τῆς Ἑλλάδος 
καὶ νικήσας τὴν ἐν Πλαταιαῖς μάχην καὶ πολλὰς ἄλλας ἐπαινουμένας 
πράξεις ἐπιτελεσάμενος , οὐχ ὅπως τὸ παρὸν ἀξίωμα διεφύλαξεν , ἀλλ’ 
ἀγαπήσας τῶν Περσῶν τὸν πλοῦτον καὶ τὴν τρυφήν , ἅπασαν τὴν 
προϋπάρχουσαν εὐδοξίαν κατῄσχυνεν ; 
ἐπαρθεὶς γὰρ ταῖς εὐτυχίαις τὴν μὲν Λακωνικὴν ἀγωγὴν ἐστύγησε , 
τὴν δὲ τῶν Περσῶν ἀκολασίαν καὶ τρυφὴν ἐμιμήσατο , ὃν ἥκιστα 
ἐχρῆν ζηλῶσαι τὰ τῶν βαρβάρων ἐπιτηδεύματα · οὐ γὰρ ἑτέρων 
πεπυσμένος , ἀλλ’ αὐτὸς ἔργῳ πεῖραν εἰληφὼς ἐγίνωσκε πόσῳ τῆς τῶν 
Περσῶν τρυφῆς ἡ πάτριος δίαιτα πρὸς ἀρετὴν διέφερεν . 
ἀλλὰ γὰρ αὐτὸς μὲν διὰ 
τὴν ἰδίαν κακίαν οὐ μόνον τῆς ἀξίας ἔτυχε τιμωρίας , ἀλλὰ καὶ 
τοῖς πολίταις αἴτιος κατέστη τοῦ τὴν κατὰ θάλατταν ἡγεμονίαν 
ἀποβαλεῖν · ἐκ παραθέσεως γὰρ ἡ Ἀριστείδου στρατηγία παρὰ τοῖς 
συμμάχοις θεωρουμένη , καὶ διὰ τὴν εἰς τοὺς ὑποτεταγμένους ὁμιλίαν 
καὶ τὰς ἄλλας ἀρετάς , ἐποίησε πάντας ὥσπερ ἀπὸ μιᾶς ὁρμῆς 
ἀποκλῖναι πρὸς τοὺς Ἀθηναίους . 
διὸ καὶ 
τοῖς μὲν ἐκ τῆς Σπάρτης πεμπομένοις ἡγεμόσιν οὐκέτι προσεῖχον , 
Ἀριστείδην δὲ θαυμάζοντες καὶ πάντα προθύμως ὑπακούοντες ἐποίησαν 
χωρὶς κινδύνου παραλαβεῖν τὴν κατὰ θάλατταν ἀρχήν . 
εὐθὺς οὖν ὁ μὲν 
Ἀριστείδης συνεβούλευε τοῖς συμμάχοις ἅπασι κοινὴν ἄγουσι σύνοδον 
ἀποδεῖξαι τὴν Δῆλον κοινὸν ταμιεῖον , καὶ τὰ χρήματα πάντα τὰ 
συναγόμενα εἰς ταύτην κατατίθεσθαι , πρὸς δὲ τὸν ἀπὸ τῶν Περσῶν 
ὑποπτευόμενον πόλεμον τάξαι φόρον ταῖς πόλεσι πάσαις κατὰ δύναμιν , 
ὥστε γίνεσθαι τὸ πᾶν ἄθροισμα ταλάντων πεντακοσίων καὶ ἑξήκοντα . 
ταχθεὶς δὲ ἐπὶ τὴν διάταξιν τῶν 
φόρων , οὕτως ἀκριβῶς καὶ δικαίως τὸν διαμερισμὸν ἐποίησεν ὥστε 
πάσας τὰς πόλεις εὐδοκῆσαι . 
διὸ καὶ δοκῶν ἕν τι τῶν ἀδυνάτων 
ἔργων συντετελεκέναι , μεγίστην ἐπὶ δικαιοσύνῃ δόξαν ἐκτήσατο καὶ 
διὰ τὴν ὑπερβολὴν τῆς δικαιοσύνης δίκαιος ἐπωνομάσθη . 
ὑφ’ ἕνα δὲ καὶ τὸν αὐτὸν καιρὸν ἡ μὲν τοῦ 
Παυσανίου κακία τῆς κατὰ θάλατταν ἡγεμονίας ἐστέρησε τοὺς πολίτας , 
ἡ Ἀριστείδου δὲ κατὰ πᾶν ἀρετὴ τὰς Ἀθήνας τὴν οὐκ οὖσαν 
στρατηγίαν ἐποίησε κτήσασθαι . 
ταῦτα μὲν οὖν ἐπράχθη κατὰ τοῦτον τὸν 
ἐνιαυτόν . 
ἐπ’ ἄρχοντος δ’ Ἀθήνησι Φαίδωνος 
Ὀλυμπιὰς μὲν ἤχθη ἕκτη πρὸς ταῖς ἑβδομήκοντα , καθ’ ἣν ἐνίκα 
στάδιον Σκαμάνδριος Μυτιληναῖος , ἐν Ῥώμῃ δ’ ὑπῆρχον ὕπατοι 
Καίσων Φάβιος καὶ Σπόριος Φούριος Μενέλλαιος . 
ἐπὶ δὲ τούτων Λεωτυχίδας ὁ τῶν Λακεδαιμονίων 
βασιλεὺς ἐτελεύτησεν ἄρξας ἔτη εἴκοσι καὶ δύο , τὴν δὲ ἀρχὴν 
διαδεξάμενος Ἀρχίδαμος ἐβασίλευσεν ἔτη τετταράκοντα καὶ δύο . 
ἐτελεύτησε δὲ καὶ Ἀναξίλας ὁ Ῥηγίου καὶ Ζάγκλης τύραννος , 
δυναστεύσας ἔτη δέκα ὀκτώ , τὴν δὲ τυραννίδα διεδέξατο Μίκυθος , 
πιστευθεὶς ὥστε ἀποδοῦναι τοῖς τέκνοις τοῦ τελευτήσαντος οὖσι νέοις 
τὴν ἡλικίαν . 
Ἱέρων δὲ ὁ βασιλεὺς τῶν 
Συρακοσίων μετὰ τὴν τοῦ Γέλωνος τελευτὴν τὸν μὲν ἀδελφὸν Πολύζηλον 
ὁρῶν εὐδοκιμοῦντα παρὰ τοῖς Συρακοσίοις , καὶ νομίζων αὐτὸν ἔφεδρον 
ὑπάρχειν τῆς βασιλείας , ἔσπευδεν ἐκποδὼν ποιήσασθαι , αὐτὸς δὲ 
ξενολογῶν καὶ περὶ αὑτὸν σύστημα ξένων παρασκευάζων ὑπελάμβανεν 
ἀσφαλῶς καθέξειν τὴν βασιλείαν . 
διὸ καὶ 
Συβαριτῶν πολιορκουμένων ὑπὸ Κροτωνιατῶν καὶ δεομένων βοηθῆσαι , 
στρατιώτας πολλοὺς κατέγραψεν εἰς τὴν στρατιάν , ἣν παρεδίδου 
Πολυζήλῳ τἀδελφῷ νομίζων αὐτὸν ὑπὸ τῶν Κροτωνιατῶν 
ἀναιρεθήσεσθαι . 
τοῦ δὲ Πολυζήλου πρὸς 
τὴν στρατείαν οὐχ ὑπακούσαντος διὰ τὴν ῥηθεῖσαν ὑποψίαν , δῑ ὀργῆς 
εἶχε τὸν ἀδελφόν , καὶ φυγόντος πρὸς Θήρωνα τὸν Ἀκραγαντίνων 
τύραννον , καταπολεμῆσαι τοῦτον παρεσκευάζετο . 
μετὰ δὲ ταῦτα Θρασυδαίου τοῦ Θήρωνος ἐπιστατοῦντος 
τῆς τῶν Ἱμεραίων πόλεως βαρύτερον τοῦ καθήκοντος , συνέβη τοὺς 
Ἱμεραίους ἀπαλλοτριωθῆναι παντελῶς ἀπ’ αὐτοῦ . 
πρὸς μὲν οὖν τὸν πατέρα πορεύεσθαί τε καὶ 
κατηγορεῖν ἀπεδοκίμαζον , νομίζοντες οὐχ ἕξειν ἴσον ἀκουστήν · πρὸς 
δὲ τὸν Ἱέρωνα πρέσβεις ἀπέστειλαν κατηγοροῦντες τοῦ Θρασυδαίου καὶ 
ἐπαγγελλόμενοι τήν τε πόλιν ἐκείνῳ παραδώσειν καὶ συνεπιθήσεσθαι τοῖς 
περὶ τὸν Θήρωνα . 
ὁ δὲ Ἱέρων κρίνας 
εἰρηνικῶς διαλύσασθαι πρὸς τὸν Θήρωνα , προύδωκε τοὺς Ἱμεραίους καὶ 
τὰ βεβουλευμένα λαθραίως ἐμήνυσεν . 
διόπερ Θήρων ἐξετάσας τὰ κατὰ 
τὴν βουλήν , καὶ τὴν μήνυσιν ἀληθινὴν εὑρίσκων , πρὸς μὲν τὸν 
Ἱέρωνα διελύσατο καὶ τὸν Πολύζηλον εἰς τὴν προϋπάρχουσαν εὔνοιαν 
ἀποκατέστησε , τῶν δὲ Ἱμεραίων τοὺς ἐναντίους πολλοὺς ὄντας 
συλλαβὼν ἀπέσφαξεν . 
Ἱέρων δὲ τούς τε 
Ναξίους καὶ τοὺς Καταναίους ἐκ τῶν πόλεων ἀναστήσας , ἰδίους 
οἰκήτορας ἀπέστειλεν , ἐκ μὲν Πελοποννήσου πεντακισχιλίους ἀθροίσας , 
ἐκ δὲ Συρακουσῶν ἄλλους τοσούτους προσθείς · καὶ τὴν μὲν Κατάνην 
μετωνόμασεν Αἴτνην , τὴν δὲ χώραν οὐ μόνον τὴν Καταναίαν , ἀλλὰ καὶ 
πολλὴν τῆς ὁμόρου προσθεὶς κατεκληρούχησε , μυρίους πληρώσας οἰκήτορας . 
τοῦτο δ’ ἔπραξε σπεύδων ἅμα μὲν 
ἔχειν βοήθειαν ἑτοίμην ἀξιόλογον πρὸς τὰς ἐπιούσας χρείας , ἅμα δὲ 
καὶ ἐκ τῆς γενομένης μυριάνδρου πόλεως τιμὰς ἔχειν ἡρωικάς . 
τοὺς δὲ 
Ναξίους καὶ τοὺς Καταναίους ἐκ τῶν πατρίδων ἀνασταθέντας μετῴκισεν 
εἰς τοὺς Λεοντίνους , καὶ μετὰ τῶν ἐγχωρίων προσέταξε κατοικεῖν τὴν 
πόλιν . 
Θήρων δὲ μετὰ τὴν Ἱμεραίων 
σφαγὴν ὁρῶν τὴν πόλιν οἰκητόρων δεομένην , συνῴκισεν εἰς ταύτην τούς 
τε Δωριεῖς καὶ τῶν ἄλλων τοὺς βουλομένους ἐπολιτογράφησεν . 
οὗτοι μὲν οὖν μετ’ ἀλλήλων καλῶς 
πολιτευόμενοι διετέλεσαν ἔτη πεντήκοντα καὶ ὀκτώ · τότε δὲ τῆς πόλεως 
ὑπὸ Καρχηδονίων χειρωθείσης καὶ κατασκαφείσης , διέμεινεν ἀοίκητος 
μέχρι τῶν καθ’ ἡμᾶς καιρῶν . 
ἐπ’ ἄρχοντος δ’ 
Ἀθήνησι Δρομοκλείδου Ῥωμαῖοι μὲν κατέστησαν ὑπάτους Μάρκον 
Φάβιον καὶ Γναῖον Μάλλιον . 
ἐπὶ δὲ τούτων Λακεδαιμόνιοι τὴν τῆς 
θαλάττης ἡγεμονίαν ἀποβεβληκότες ἀλόγως , βαρέως ἔφερον · διὸ καὶ 
τοῖς ἀφεστηκόσιν ἀπ’ αὐτῶν Ἕλλησι χαλεπῶς ἔχοντες , ἠπείλουν 
ἐπιθήσειν αὐτοῖς τὴν προσήκουσαν τιμωρίαν . 
συναχθείσης δὲ τῆς γερουσίας ἐβουλεύοντο περὶ τοῦ 
πολέμου τοῦ πρὸς τοὺς Ἀθηναίους ὑπὲρ τῆς κατὰ θάλατταν ἡγεμονίας . 
ὁμοίως δὲ καὶ τῆς κοινῆς ἐκκλησίας 
συναχθείσης , οἱ μὲν νεώτεροι καὶ τῶν ἄλλων οἱ πολλοὶ φιλοτίμως 
εἶχον ἀνακτήσασθαι τὴν ἡγεμονίαν , νομίζοντες , ἐὰν αὐτὴν 
περιποιήσωνται , χρημάτων τε πολλῶν εὐπορήσειν καὶ καθόλου τὴν Σπάρτην 
μείζονα ποιήσεσθαι καὶ δυνατωτέραν , τούς τε τῶν ἰδιωτῶν οἴκους πολλὴν 
ἐπίδοσιν λήψεσθαι πρὸς εὐδαιμονίαν . 
ἀνεμιμνήσκοντο δὲ καὶ τῆς ἀρχαίας μαντείας , ἐν ᾗ προσέταξεν 
αὐτοῖς ὁ θεὸς σκοπεῖν , ὅπως μὴ χωλὴν ἔχωσι τὴν ἡγεμονίαν , καὶ 
τὸν χρησμὸν ἔφασαν εἰς οὐδὲν ἕτερον ἢ τὸ παρὸν λέγειν · χωλὴν γὰρ 
αὐτοῖς ὑπάρξειν τὴν ἀρχήν , ἐὰν οὐσῶν δυεῖν ἡγεμονιῶν τὴν ἑτέραν 
ἀποβάλωσι . 
πάντων δὲ σχεδὸν τῶν πολιτῶν 
πρὸς ταύτην τὴν ὑπόθεσιν ὡρμημένων , καὶ τῆς γερουσίας συνεδρευούσης 
περὶ τούτων , οὐδεὶς ἤλπισεν οὐδένα τολμήσειν συμβουλεῦσαι ἕτερόν 
τι . 
τῶν δὲ ἐκ τῆς γερουσίας τις , ὄνομα 
μὲν Ἑτοιμαρίδας , τὸ δὲ γένος ἀφ’ Ἡρακλέους ὢν καὶ δῑ ἀρετὴν 
ἀποδοχῆς τυγχάνων παρὰ τοῖς πολίταις , ἐπεχείρησε συμβουλεύειν ἐᾶν 
τοὺς Ἀθηναίους ἐπὶ τῆς ἡγεμονίας · μὴ συμφέρειν γὰρ τῇ Σπάρτῃ 
τῆς θαλάττης ἀμφισβητεῖν · πρὸς παράδοξον δὲ ὑπόθεσιν εἰπεῖν 
εὐπορήσας λόγους ἁρμόζοντας , παρὰ τὴν προσδοκίαν ἔπεισε τὴν 
γερουσίαν καὶ τὸν δῆμον . 
τέλος δὲ οἱ 
Λακεδαιμόνιοι κρίναντες τὸν Ἑτοιμαρίδαν συμφέροντα λέγειν ἀπέστησαν 
τῆς περὶ τὸν πόλεμον πρὸς τοὺς Ἀθηναίους ὁρμῆς . 
Ἀθηναῖοι δὲ τὸ μὲν πρῶτον προσεδόκων μέγαν πόλεμον 
ἕξειν πρὸς τοὺς Λακεδαιμονίους περὶ τῆς κατὰ θάλατταν ἡγεμονίας , 
καὶ διὰ τοῦτο τριήρεις κατεσκεύαζον πλείους καὶ χρημάτων πλῆθος 
ἐπορίζοντο καὶ τοῖς συμμάχοις ἐπιεικῶς προσεφέροντο · ὡς δὲ τὰ 
δοχθέντα τοῖς Λακεδαιμονίοις ἐπύθοντο , τοῦ μὲν φόβου τοῦ κατὰ τὸν 
πόλεμον ἀπελύθησαν , περὶ δὲ τὴν αὔξησιν τῆς ἰδίας πόλεως 
ἠσχολοῦντο . 
ἐπ’ ἄρχοντος δ’ Ἀθήνησιν 
Ἀκεστορίδου ἐν Ῥώμῃ τὴν ὕπατον ἀρχὴν διεδέξαντο Καίσων Φάβιος 
καὶ Τίτος Οὐεργίνιος . 
ἐπὶ δὲ τούτων Ἱέρων μὲν ὁ βασιλεὺς τῶν 
Συρακοσίων , παραγενομένων πρὸς αὐτὸν πρέσβεων ἐκ Κύμης τῆς Ἰταλίας 
καὶ δεομένων βοηθῆσαι πολεμουμένοις ὑπὸ Τυρρηνῶν θαλαττοκρατούντων , 
ἐξέπεμψεν αὐτοῖς συμμαχίαν τριήρεις ἱκανάς . 
οἱ δὲ τῶν νεῶν τούτων ἡγεμόνες ἐπειδὴ κατέπλευσαν 
εἰς τὴν Κύμην , μετὰ τῶν ἐγχωρίων μὲν ἐναυμάχησαν πρὸς τοὺς 
Τυρρηνούς , πολλὰς δὲ ναῦς αὐτῶν διαφθείραντες καὶ μεγάλῃ ναυμαχίᾳ 
νικήσαντες , τοὺς μὲν Τυρρηνοὺς ἐταπείνωσαν , τοὺς δὲ Κυμαίους 
ἠλευθέρωσαν τῶν φόβων , καὶ ἀπέπλευσαν ἐπὶ Συρακούσας . 
ἐπ’ ἄρχοντος δ’ Ἀθήνησι Μένωνος Ῥωμαῖοι μὲν 
ὑπάτους κατέστησαν Λεύκιον Αἰμίλιον Μάμερκον καὶ Γάιον Κορνήλιον 
Λέντουλον , κατὰ δὲ τὴν Ἰταλίαν πόλεμος ἐνέστη Ταραντίνοις πρὸς 
τοὺς Ἰάπυγας · περὶ γὰρ ὁμόρου χώρας 
ἀμφισβητούντων πρὸς ἀλλήλους , ἐπὶ μέν τινας χρόνους διετέλουν 
ἁψιμαχοῦντες καὶ λεηλατοῦντες τὰς ἀλλήλων χώρας , ἀεὶ δὲ μᾶλλον τῆς 
διαφορᾶς συναυξομένης καὶ πολλάκις φόνων γινομένων , τὸ τελευταῖον εἰς 
ὁλοσχερῆ φιλοτιμίαν ὥρμησαν . 
οἱ μὲν 
οὖν Ἰάπυγες τήν τε παρ’ αὑτῶν δύναμιν παρεσκευάζοντο καὶ τὴν παρὰ 
τῶν ὁμόρων συμμαχίαν συνέλαβον , καὶ τοὺς σύμπαντας ἤθροισαν ὑπὲρ 
τοὺς δισμυρίους · οἱ δὲ Ταραντῖνοι πυθόμενοι τὸ μέγεθος τῆς ἐπ’ 
αὐτοὺς ἠθροισμένης δυνάμεως , τούς τε πολιτικοὺς στρατιώτας ἤθροισαν 
καὶ Ῥηγίνων συμμάχων ὄντων πολλοὺς προσελάβοντο . 
γενομένης δὲ μάχης ἰσχυρᾶς καὶ πολλῶν παρ’ 
ἀμφοτέροις πεσόντων , τὸ τελευταῖον οἱ Ἰάπυγες ἐνίκησαν . 
τῶν δὲ 
ἡττηθέντων εἰς δύο μέρη σχισθέντων κατὰ τὴν φυγήν , καὶ τῶν μὲν εἰς 
Τάραντα τὴν ἀναχώρησιν ποιουμένων , τῶν δὲ εἰς τὸ Ῥήγιον φευγόντων , 
παραπλησίως τούτοις καὶ οἱ Ἰάπυγες ἐμερίσθησαν . 
οἱ μὲν οὖν τοὺς Ταραντίνους διώξαντες ὀλίγου 
διαστήματος ὄντος πολλοὺς τῶν ἐναντίων ἀνεῖλον , οἱ δὲ τοὺς 
Ῥηγίνους διώκοντες ἐπὶ τοσοῦτον ἐφιλοτιμήθησαν ὥστε συνεισπεσεῖν 
τοῖς φεύγουσιν εἰς τὸ Ῥήγιον καὶ τῆς πόλεως κυριεῦσαι . 
μετὰ δὲ ταῦτα Ἀθήνησι μὲν ἦρχε Χάρης , ἐν Ῥώμῃ 
δὲ ὕπατοι καθειστήκεσαν Τίτος Μινούνιος καὶ Γάιος Ὁράτιος 
Πολύειδος , ἤχθη δὲ παρ’ Ἠλείοις Ὀλυμπιὰς ἑβδομηκοστὴ καὶ ἑβδόμη , 
καθ’ ἣν ἐνίκα στάδιον Δάνδης Ἀργεῖος . 
ἐπὶ δὲ τούτων κατὰ μὲν 
τὴν Σικελίαν Θήρων ὁ Ἀκραγαντίνων δυνάστης ἐτελεύτησεν ἄρξας ἔτη 
δέκα καὶ ἕξ , τὴν δὲ ἀρχὴν διεδέξατο Θρασυδαῖος ὁ υἱός . 
ὁ μὲν οὖν Θήρων τὴν ἀρχὴν ἐπιεικῶς 
διῳκηκώς , καὶ ζῶν μεγάλης ἀποδοχῆς ἐτύγχανε παρὰ τοῖς πολίταις καὶ 
τελευτήσας ἡρωικῶν ἔτυχε τιμῶν , ὁ δὲ υἱὸς αὐτοῦ καὶ ζῶντος ἔτι 
τοῦ πατρὸς βίαιος ἦν καὶ φονικὸς καὶ τελευτήσαντος ἦρχε τῆς 
πατρίδος παρανόμως καὶ τυραννικῶς . 
διὸ 
καὶ ταχέως ἀπιστηθεὶς ὑπὸ τῶν ὑποτεταγμένων διετέλεσεν 
ἐπιβουλευόμενος καὶ βίον ἔχων μισούμενον · ὅθεν ταχέως τῆς ἰδίας 
παρανομίας οἰκείαν ἔσχε τὴν τοῦ βίου καταστροφήν . 
μετὰ γὰρ τὴν τοῦ 
πατρὸς Θήρωνος τελευτὴν πολλοὺς μισθοφόρους ἀθροίσας καὶ τῶν 
Ἀκραγαντίνων καὶ Ἱμεραίων προσκαταλέξας , τοὺς ἅπαντας ἤθροισεν 
ὑπὲρ τοὺς δισμυρίους ἱππεῖς καὶ πεζούς . 
μετὰ δὲ τούτων μέλλοντος αὐτοῦ πολεμεῖν τοῖς Συρακοσίοις , Ἱέρων 
ὁ βασιλεὺς παρασκευασάμενος δύναμιν ἀξιόλογον ἐστράτευσεν ἐπὶ τὸν 
Ἀκράγαντα . 
γενομένης δὲ μάχης ἰσχυρᾶς πλεῖστοι παραταξαμένων 
Ἑλλήνων πρὸς Ἕλληνας ἔπεσον . 
τῇ μὲν 
οὖν μάχῃ ἐπροτέρησαν οἱ Συρακόσιοι , κατεκόπησαν δὲ τῶν μὲν 
Συρακοσίων εἰς δισχιλίους , τῶν δὲ ἄλλων ὑπὲρ τοὺς τετρακισχιλίους . 
μετὰ δὲ ταῦτα Θρασυδαῖος μὲν ταπεινωθεὶς ἐξέπεσεν ἐκ τῆς ἀρχῆς , 
καὶ φυγὼν εἰς Μεγαρεῖς τοὺς Νισαίους καλουμένους , ἐκεῖ θανάτου 
καταγνωσθεὶς ἐτελεύτησεν · οἱ δ’ Ἀκραγαντῖνοι κομισάμενοι τὴν 
δημοκρατίαν , διαπρεσβευσάμενοι πρὸς Ἱέρωνα τῆς εἰρήνης ἔτυχον . 
κατὰ δὲ τὴν Ἰταλίαν Ῥωμαίοις πρὸς 
Οὐηιεντανοὺς ἐνστάντος πολέμου μεγάλη μάχη συνέστη περὶ τὴν 
ὀνομαζομένην Κρεμέραν . 
τῶν δὲ Ῥωμαίων ἡττηθέντων συνέβη πολλοὺς 
αὐτῶν πεσεῖν , ὧν φασί τινες τῶν συγγραφέων καὶ τοὺς Φαβίους τοὺς 
τριακοσίους , συγγενεῖς ἀλλήλων ὄντας καὶ διὰ τοῦτο μιᾷ 
περιειλημμένους προσηγορίᾳ . 
ταῦτα μὲν οὖν ἐπράχθη κατὰ τοῦτον τὸν 
ἐνιαυτόν . 
ἐπ’ ἄρχοντος δ’ Ἀθήνησι Πραξιέργου 
Ῥωμαῖοι μὲν ὑπάτους κατέστησαν Αὖλον Οὐεργίνιον Τρίκοστον καὶ 
Γάιον Σερουίλιον Στροῦκτον . 
ἐπὶ δὲ τούτων Ἠλεῖοι μὲν πλείους καὶ 
μικρὰς πόλεις οἰκοῦντες εἰς μίαν συνῳκίσθησαν τὴν ὀνομαζομένην 
Ἦλιν . 
Λακεδαιμόνιοι δὲ ὁρῶντες τὴν 
μὲν Σπάρτην διὰ τὴν Παυσανίου τοῦ στρατηγοῦ προδοσίαν ταπεινῶς 
πράττουσαν , τοὺς δὲ Ἀθηναίους εὐδοκιμοῦντας διὰ τὸ μηδένα παρ’ 
αὐτοῖς πολίτην ἐπὶ προδοσίᾳ κατεγνῶσθαι , ἔσπευδον τὰς Ἀθήνας ταῖς 
ὁμοίαις περιβαλεῖν διαβολαῖς . 
διόπερ 
εὐδοκιμοῦντος παρ’ αὐτοῖς Θεμιστοκλέους καὶ μεγάλην δόξαν ἔχοντος 
ἐπ’ ἀρετῇ , κατηγόρησαν προδοσίαν αὐτοῦ , φάσκοντες φίλον γενέσθαι τοῦ 
Παυσανίου μέγιστον , καὶ μετὰ τούτου συντεθεῖσθαι κοινῇ προδοῦναι τὴν 
Ἑλλάδα τῷ Ξέρξῃ . 
διελέγοντο δὲ καὶ 
τοῖς ἐχθροῖς τοῦ Θεμιστοκλέους , παροξύνοντες αὐτοὺς πρὸς τὴν 
κατηγορίαν , καὶ χρήματα ἔδοσαν , διδάσκοντες ὅτι Παυσανίας μὲν κρίνας 
προδιδόναι τοὺς Ἕλληνας ἐδήλωσε τὴν ἰδίαν ἐπιβολὴν Θεμιστοκλεῖ 
καὶ παρεκάλεσε κοινωνεῖν τῆς προθέσεως , ὁ δὲ Θεμιστοκλῆς οὔτε 
προσεδέξατο τὴν ἔντευξιν οὔτε διαβάλλειν ἔκρινε δεῖν ἄνδρα φίλον . 
οὐ μὴν ἀλλὰ κατηγορηθεὶς ὁ 
Θεμιστοκλῆς τότε μὲν ἀπέφυγε τὴν τῆς προδοσίας κρίσιν . 
διὸ καὶ τὸ 
μὲν πρῶτον μετὰ τὴν ἀπόλυσιν μέγας ἦν παρὰ τοῖς Ἀθηναίοις · 
ἠγάπων γὰρ αὐτὸν ἐπὶ τοῖς πεπραγμένοις διαφερόντως οἱ πολῖται · μετὰ 
δὲ ταῦτα οἱ μὲν φοβηθέντες αὐτοῦ τὴν ὑπεροχήν , οἱ δὲ φθονήσαντες 
τῇ δόξῃ , τῶν μὲν εὐεργεσιῶν ἐπελάθοντο , τὴν δ’ ἰσχὺν αὐτοῦ καὶ 
τὸ φρόνημα ταπεινοῦν ἔσπευδον . 
πρῶτον μὲν οὖν αὐτὸν ἐκ τῆς πόλεως 
μετέστησαν , τοῦτον τὸν ὀνομαζόμενον ὀστρακισμὸν ἐπαγαγόντες αὐτῷ , 
ὃς ἐνομοθετήθη μὲν ἐν ταῖς Ἀθήναις μετὰ τὴν κατάλυσιν τῶν 
τυράννων τῶν περὶ Πεισίστρατον , ὁ δὲ νόμος ἐγένετο τοιοῦτος . 
ἕκαστος τῶν πολιτῶν εἰς ὄστρακον 
ἔγραφε τοὔνομα τοῦ δοκοῦντος μάλιστα δύνασθαι καταλῦσαι τὴν 
δημοκρατίαν · ᾧ δ’ ἂν ὄστρακα πλείω γένηται , φεύγειν ἐκ τῆς 
πατρίδος ἐτέτακτο πενταετῆ χρόνον . 
νομοθετῆσαι δὲ ταῦτα δοκοῦσιν οἱ Ἀθηναῖοι , οὐχ ἵνα τὴν κακίαν 
κολάζωσιν , ἀλλ’ ἵνα τὰ φρονήματα τῶν ὑπερεχόντων ταπεινότερα γένηται 
διὰ τὴν φυγήν . 
ὁ μὲν οὖν Θεμιστοκλῆς τὸν προειρημένον τρόπον 
ἐξοστρακισθεὶς ἔφυγεν ἐκ τῆς πατρίδος εἰς Ἄργος · οἱ δὲ Λακεδαιμόνιοι πυθόμενοι περὶ τούτων , καὶ 
νομίσαντες παρὰ τῆς τύχης εἰληφέναι καιρὸν ἐπιθέσθαι τῷ 
Θεμιστοκλεῖ , πάλιν εἰς τὰς Ἀθήνας ἐξαπέστειλαν πρέσβεις 
κατηγοροῦντες τοῦ Θεμιστοκλέους ὅτι τῷ Παυσανίᾳ κεκοινώνηκε τῆς 
προδοσίας , καὶ δεῖν ἔφασαν τῶν κοινῶν τῆς Ἑλλάδος ἀδικημάτων 
εἶναι τὴν κρίσιν οὐκ ἰδίᾳ παρὰ τοῖς Ἀθηναίοις , ἀλλ’ ἐπὶ τοῦ 
κοινοῦ συνεδρίου τῶν Ἑλλήνων , ὅπερ εἰώθει συνεδρεύειν κατ’ ἐκεῖνον 
τὸν χρόνον . 
ὁ δὲ Θεμιστοκλῆς ὁρῶν τοὺς 
Λακεδαιμονίους σπεύδοντας διαβαλεῖν τὴν πόλιν τῶν Ἀθηναίων καὶ 
ταπεινῶσαι , τοὺς δ’ Ἀθηναίους βουλομένους ἀπολογήσασθαι περὶ τῆς 
ἐπιφερομένης αἰτίας , ὑπέλαβεν ἑαυτὸν παραδοθήσεσθαι τῷ κοινῷ 
συνεδρίῳ . 
τοῦτο δ’ ᾔδει τὰς κρίσεις οὐ 
δικαίας , ἀλλὰ πρὸς χάριν ποιούμενον τοῖς Λακεδαιμονίοις , τεκμαιρόμενος 
ἔκ τε τῶν ἄλλων καὶ ἐξ ὧν ἐποιήσατο περὶ τῶν ἀριστείων · οὕτω 
γὰρ οἱ κύριοι τῆς ψήφου φθονερῶς διετέθησαν πρὸς τοὺς Ἀθηναίους , 
ὥστε πλείους τριήρεις αὐτῶν παρεσχημένων ἢ σύμπαντες οἱ 
ναυμαχήσαντες παρέσχοντο , οὐδὲν κρείττους αὐτοὺς ἐποίησαν τῶν ἄλλων 
Ἑλλήνων . 
διὰ ταῦτα δὴ συνέβη τὸν 
Θεμιστοκλέα τοῖς συνέδροις ἀπιστῆσαι . 
καὶ γὰρ ἐκ τῆς προγεγενημένης 
ἀπολογίας ἐν ταῖς Ἀθήναις ὑπὸ τοῦ Θεμιστοκλέους ἀφορμὰς εἶχον 
οἱ Λακεδαιμόνιοι πρὸς τὴν ὕστερον γενομένην κατηγορίαν . 
ὁ γὰρ Θεμιστοκλῆς ἀπολογούμενος ὡμολόγει μὲν 
τὸν Παυσανίαν πρὸς αὐτὸν ἐπιστολὰς ἀπεσταλκέναι παρακαλοῦντα 
μετασχεῖν τῆς προδοσίας , καὶ τούτῳ μεγίστῳ χρησάμενος τεκμηρίῳ 
συνίστανεν , ὅτι οὐκ ἂν παρεκάλει Παυσανίας αὐτόν , εἰ μὴ πρὸς τὴν 
ἀξίωσιν ἀντέλεγε . 
διὰ δὲ ταῦτα , καθάπερ προειρήκαμεν , ἔφυγεν ἐξ 
Ἄργους πρὸς Ἄδμητον τὸν Μολοττῶν βασιλέα · καταφυγὼν δὲ πρὸς τὴν 
ἑστίαν ἱκέτης ἐγένετο . 
ὁ δὲ βασιλεὺς τὸ μὲν πρῶτον προσεδέξατο 
αὐτὸν φιλοφρόνως καὶ παρεκάλει θαρρεῖν καὶ τὸ σύνολον ἐπηγγέλλετο 
φροντιεῖν αὐτοῦ τῆς ἀσφαλείας · ἐπεὶ δὲ 
οἱ Λακεδαιμόνιοι τοὺς ἐπιφανεστάτους Σπαρτιατῶν πρέσβεις 
ἀποστείλαντες πρὸς τὸν Ἄδμητον ἐξῄτουν αὐτὸν πρὸς τιμωρίαν , 
ἀποκαλοῦντες προδότην καὶ λυμεῶνα τῆς ὅλης Ἑλλάδος , πρὸς δὲ 
τούτοις μὴ παραδιδόντος αὐτὸν πολεμήσειν ἔφασαν μετὰ πάντων τῶν 
Ἑλλήνων , τὸ τηνικαῦθ’ ὁ βασιλεὺς φοβηθεὶς μὲν τὰς ἀπειλάς , ἐλεῶν 
δὲ τὸν ἱκέτην καὶ τὴν ἐκ τῆς παραδόσεως αἰσχύνην ἐκκλίνων , ἔπειθε 
τὸν Θεμιστοκλέα τὴν ταχίστην ἀπιέναι λάθρᾳ τῶν Λακεδαιμονίων , καὶ 
χρυσοῦ πλῆθος ἐδωρήσατο αὐτῷ ἐφόδιον τῆς φυγῆς . 
ὁ δὲ Θεμιστοκλῆς πάντοθεν ἐλαυνόμενος καὶ τὸ 
χρυσίον δεξάμενος ἔφυγε νυκτὸς ἐκ τῆς τῶν Μολοττῶν χώρας , 
συμπράττοντος αὐτῷ πάντα τὰ πρὸς φυγὴν τοῦ βασιλέως · εὑρὼν δὲ δύο 
νεανίσκους Λυγκηστὰς τὸ γένος , ἐμπορικαῖς δὲ ἐργασίαις χρωμένους , 
καὶ διὰ τοῦτο τῶν ὁδῶν ἐμπείρως ἔχοντας , μετὰ τούτων ἔφυγε . 
χρώμενος δὲ νυκτεριναῖς ὁδοιπορίαις 
ἔλαθε τοὺς Λακεδαιμονίους , καὶ διὰ τῆς τῶν νεανίσκων εὐνοίας τε καὶ 
κακοπαθείας κατήντησεν εἰς τὴν Ἀσίαν · ἐνταῦθα δ’ ἔχων ἰδιόξενον , 
ὄνομα μὲν Λυσιθείδην , δόξῃ δὲ καὶ πλούτῳ θαυμαζόμενον , πρὸς τοῦτον 
κατέφυγεν . 
ὁ δὲ Λυσιθείδης ἐτύγχανε 
φίλος ὢν Ξέρξου τοῦ βασιλέως καὶ κατὰ τὴν διάβασιν τοῦ Ξέρξου τὴν 
δύναμιν τῶν Περσῶν ἅπασαν εἱστιακώς . 
διόπερ συνήθειαν μὲν ἔχων 
πρὸς τὸν βασιλέα , τὸν δὲ Θεμιστοκλέα διὰ τὸν ἔλεον σῶσαι 
βουλόμενος , ἐπηγγείλατο αὐτῷ πάντα συμπράξειν . 
ἀξιοῦντος δὲ τοῦ Θεμιστοκλέους ἀγαγεῖν αὐτὸν πρὸς 
τὸν Ξέρξην , τὸ μὲν πρῶτον ἀντεῖπεν , ἀποφαινόμενος ὅτι κολασθήσεται 
διὰ τὰς κατὰ τῶν Περσῶν αὐτῷ γεγενημένας πράξεις , μετὰ δὲ ταῦτα 
μαθὼν τὸ συμφέρον ὑπήκουσε , καὶ παραδόξως καὶ ἀσφαλῶς αὐτὸν 
διέσωσεν εἰς τὴν Περσίδα . 
ἔθους γὰρ 
ὄντος παρὰ τοῖς Πέρσαις τὸν ἄγοντα παλλακὴν τῷ βασιλεῖ κομίζειν 
ταύτην ἐπὶ ἀπήνης κεκρυμμένης , καὶ τῶν ἀπαντώντων μηδένα 
πολυπραγμονεῖν μηδὲ κατ’ ὄψιν ἀπαντῆσαι τῇ ἀγομένῃ , ἀφορμῇ ταύτῃ 
συνέβη χρήσασθαι πρὸς τὴν ἐπιβολὴν τὸν Λυσιθείδην . 
παρασκευασάμενος γὰρ τὴν ἀπήνην πολυτελέσι 
παραπετάσμασι κεκοσμημένην , εἰς ταύτην ἐνέθηκε τὸν Θεμιστοκλέα , καὶ 
μετὰ πάσης ἀσφαλείας διασώσας ἐνέτυχε τῷ βασιλεῖ , καὶ πεφυλαγμένως 
ὁμιλήσας ἔλαβε παρ’ αὐτοῦ πίστεις μηδὲν ἀδικήσειν τὸν ἄνδρα . 
εἰσαγαγὼν δὲ αὐτὸν πρὸς τὸν βασιλέα , κἀκείνου δόντος τῷ 
Θεμιστοκλεῖ λόγον καὶ μαθόντος ὡς οὐδὲν ἠδίκησεν , ἀπελύθη τῆς 
τιμωρίας . 
δόξας δὲ παραδόξως ὑπ’ ἐχθροῦ διασεσῶσθαι , πάλιν εἰς μείζονας 
κινδύνους ἐνέπεσε διὰ τοιαύτας αἰτίας · Μανδάνη Δαρείου μὲν ἦν 
θυγάτηρ τοῦ φονεύσαντος τοὺς μάγους , ἀδελφὴ δὲ γνησία τοῦ Ξέρξου , 
μεγίστης δ’ ἀποδοχῆς τυγχάνουσα παρὰ τοῖς Πέρσαις . 
αὕτη τῶν υἱῶν ἐστερημένη καθ’ ὃν καιρὸν 
Θεμιστοκλῆς περὶ Σαλαμῖνα κατεναυμάχησε τὸν στόλον τῶν Περσῶν , 
χαλεπῶς ἔφερε τὴν ἀναίρεσιν τῶν τέκνων , καὶ διὰ τὸ μέγεθος τῆς 
συμφορᾶς ἠλεεῖτο παρὰ τοῖς πλήθεσιν . 
αὕτη πυθομένη τὴν παρουσίαν τοῦ Θεμιστοκλέους , ἦλθεν εἰς τὰ 
βασίλεια πενθίμην ἐσθῆτα λαβοῦσα , καὶ μετὰ δακρύων ἱκέτευε τὸν 
ἀδελφὸν ἐπιθεῖναι τιμωρίαν τῷ Θεμιστοκλεῖ . 
ὡς δ’ οὐ προσεῖχεν 
αὐτῇ , περιῄει τοὺς ἀρίστους τῶν Περσῶν ἀξιοῦσα καὶ καθόλου τὰ 
πλήθη παροξύνουσα πρὸς τὴν τοῦ Θεμιστοκλέους τιμωρίαν . 
τοῦ δ’ ὄχλου συνδραμόντος ἐπὶ τὰ βασίλεια καὶ μετὰ 
κραυγῆς ἐξαιτοῦντος ἐπὶ τιμωρίαν τὸν Θεμιστοκλέα , ὁ μὲν βασιλεὺς 
ἀπεκρίνατο δικαστήριον καταστήσειν ἐκ τῶν ἀρίστων Περσῶν , καὶ τὸ 
κριθὲν τεύξεσθαι συντελείας · πάντων δὲ 
συνευδοκησάντων , καὶ δοθέντος ἱκανοῦ χρόνου εἰς τὴν παρασκευὴν τῆς 
κρίσεως , ὁ μὲν Θεμιστοκλῆς μαθὼν τὴν Περσίδα διάλεκτον , καὶ ταύτῃ 
χρησάμενος κατὰ τὴν ἀπολογίαν , ἀπελύθη τῶν ἐγκλημάτων . 
ὁ δὲ βασιλεὺς περιχαρὴς γενόμενος ἐπὶ τῇ 
σωτηρίᾳ τἀνδρὸς μεγάλαις αὐτὸν δωρεαῖς ἐτίμησε · γυναῖκα γὰρ αὐτῷ 
πρὸς γάμου κοινωνίαν ἔζευξε Περσίδα , εὐγενείᾳ τε καὶ κάλλει 
διαφέρουσαν , ἔτι δὲ κατ’ ἀρετὴν ἐπαινουμένην , οἰκετῶν τε πλῆθος 
πρὸς διακονίαν καὶ παντοδαπῶν ἐκπωμάτων καὶ τὴν ἄλλην χορηγίαν πρὸς 
ἀπόλαυσιν καὶ τρυφὴν ἁρμόζουσαν . 
ἐδωρήσατο δ’ αὐτῷ καὶ πόλεις τρεῖς πρὸς διατροφὴν καὶ ἀπόλαυσιν 
εὐθέτους , Μαγνησίαν μὲν τὴν ἐπὶ τῷ Μαιάνδρῳ , πλεῖστον τῶν κατὰ 
τὴν Ἀσίαν πόλεων ἔχουσαν σῖτον , εἰς ἄρτους , Μυοῦντα δὲ εἰς 
ὄψον , ἔχουσαν θάλατταν εὔιχθυν , Λάμψακον δέ , ἀμπελόφυτον ἔχουσαν 
χώραν πολλήν , εἰς οἶνον . 
Θεμιστοκλῆς μὲν οὖν ἀπολυθεὶς τοῦ παρ’ Ἕλλησι 
φόβου , καὶ παραδόξως ὑπὸ μὲν τῶν τὰ μέγιστα εὐεργετηθέντων 
φυγαδευθείς , ὑπὸ δὲ τῶν τὰ δεινότατα παθόντων εὐεργετηθείς , ἐν 
ταύταις ταῖς πόλεσι κατεβίωσε πάντων τῶν πρὸς ἀπόλαυσιν ἀγαθῶν 
εὐπορούμενος , καὶ τελευτήσας ἐν τῇ Μαγνησίᾳ ταφῆς ἔτυχεν 
ἀξιολόγου καὶ μνημείου τοῦ ἔτι νῦν διαμένοντος . 
ἔνιοι δὲ τῶν συγγραφέων φασὶ τὸν Ξέρξην 
ἐπιθυμήσαντα πάλιν στρατεύειν ἐπὶ τὴν Ἑλλάδα παρακαλεῖν τὸν 
Θεμιστοκλέα στρατηγεῖν ἐπὶ τοῦ πολέμου , τὸν δὲ συγχωρήσαντα περὶ 
τούτων πίστεις λαβεῖν ἐνόρκους μὴ στρατεύσειν ἐπὶ τοὺς Ἕλληνας 
ἄνευ Θεμιστοκλέους . 
σφαγιασθέντος δὲ 
ταύρου καὶ τῶν ὅρκων γενομένων , τὸν Θεμιστοκλέα κύλικα τοῦ αἵματος 
πληρώσαντα ἐκπιεῖν καὶ παραχρῆμα τελευτῆσαι . 
καὶ τὸν μὲν Ξέρξην 
ἀποστῆναι τῆς ἐπιβολῆς ταύτης , τὸν δὲ Θεμιστοκλέα διὰ τῆς ἰδίας 
τελευτῆς ἀπολογίαν ἀπολιπεῖν καλλίστην ὅτι καλῶς ἐπολιτεύθη τὰ πρὸς 
τοὺς Ἕλληνας . 
ἡμεῖς δὲ πάρεσμεν ἐπὶ τὴν τελευτὴν ἀνδρὸς μεγίστου τῶν Ἑλλήνων , 
περὶ οὗ πολλοὶ διαμφισβητοῦσι , πότερον οὗτος ἀδικήσας τὴν πατρίδα 
καὶ τοὺς ἄλλους Ἕλληνας ἔφυγεν εἰς Πέρσας , ἢ τοὐναντίον ἥ τε 
πόλις καὶ πάντες οἱ Ἕλληνες εὐεργετηθέντες μεγάλα τῆς μὲν χάριτος 
ἐπελάθοντο , τὸν δ’ εὐεργέτην ἤγαγον αὐτὸν ἀδίκως εἰς τοὺς 
ἐσχάτους κινδύνους . 
εἰ δέ τις χωρὶς 
φθόνου τήν τε φύσιν τἀνδρὸς καὶ τὰς πράξεις ἐξετάζοι μετ’ ἀκριβείας , 
εὑρήσει πάντων ὧν μνημονεύομεν ἀμφοτέροις τοῖς εἰρημένοις 
πεπρωτευκότα . 
διὸ καὶ θαυμάσειεν ἄν τις εἰκότως , εἰ στερῆσαι σφᾶς 
αὐτοὺς ἀνδρὸς τοιούτου τὴν φύσιν ἠθέλησαν . 
τίς γὰρ ἕτερος , τῆς 
Σπάρτης πλέον ἰσχυούσης καὶ τοῦ ναυτικοῦ τὴν ἡγεμονίαν ἔχοντος 
Εὐρυβιάδου τοῦ Σπαρτιάτου , ταῖς ἰδίαις πράξεσιν ἀφείλετ’ ἂν τῆς 
Σπάρτης ταύτην τὴν δόξαν ; 
τίνα δ’ ἄλλον ἱστορήκαμεν μιᾷ πράξει 
ποιήσαντα διενεγκεῖν αὑτὸν μὲν τῶν ἡγεμόνων , τὴν δὲ πόλιν τῶν 
Ἑλληνίδων πόλεων , τοὺς δ’ Ἕλληνας τῶν βαρβάρων ; 
ἐπὶ τίνος δὲ 
στρατηγοῦντος ἐλάττονας ἀφορμὰς ἢ μείζονας κινδύνους συνέβη γενέσθαι ; 
τίς δὲ πρὸς ἅπασαν τὴν ἐκ τῆς 
Ἀσίας δύναμιν ἀναστάτῳ τῇ πόλει παραταχθεὶς ἐνίκησε ; 
τίς δὲ τοῖς 
ἔργοις ἐν εἰρήνῃ τὴν πατρίδα δυνατὴν κατεσκεύασε τοιούτοις ; 
τίς δὲ 
πολέμου μεγίστου κατασχόντος αὐτὴν διέσωσε , μιᾷ δ’ ἐπινοίᾳ τῇ περὶ 
τοῦ ζεύγματος γενομένῃ τὴν πεζὴν τῶν πολεμίων δύναμιν ἐξ ἡμίσους 
μέρους ἐταπείνωσεν , ὥστ’ εὐχείρωτον γενέσθαι τοῖς Ἕλλησι ; 
διόπερ ὅταν τὸ μέγεθος τῶν ἔργων αὐτοῦ 
θεωρήσωμεν , καὶ σκοποῦντες τὰ κατὰ μέρος εὕρωμεν ἐκεῖνον μὲν ὑπὸ 
τῆς πόλεως ἠτιμασμένον , τὴν δὲ πόλιν διὰ τὰς ἐκείνου πράξεις 
ἐπαιρομένην , εἰκότως τὴν δοκοῦσαν εἶναι τῶν ἁπασῶν πόλεων σοφωτάτην 
καὶ ἐπιεικεστάτην χαλεπωτάτην πρὸς ἐκεῖνον εὑρίσκομεν γεγενημένην . 
περὶ μὲν 
οὖν τῆς Θεμιστοκλέους ἀρετῆς εἰ καὶ πεπλεονάκαμεν παρεκβάντες , ἀλλ’ 
οὖν οὐκ ἄξιον ἐκρίναμεν τὴν ἀρετὴν αὐτοῦ παραλιπεῖν 
ἀνεπισήμαντον · ἅμα δὲ τούτοις πραττομένοις κατὰ τὴν Ἰταλίαν 
Μίκυθος μὲν ὁ τὴν δυναστείαν ἔχων Ῥηγίου καὶ 
Ζάγκλης πόλιν ἔκτισε Πυξοῦντα . 
ἐπ’ 
ἄρχοντος δ’ Ἀθήνησι Δημοτίωνος Ῥωμαῖοι μὲν ὑπάτους κατέστησαν 
Πούπλιον Οὐαλέριον Ποπλικόλαν καὶ Γάιον Ναύτιον Ῥοῦφον . 
ἐπὶ δὲ 
τούτων Ἀθηναῖοι στρατηγὸν ἑλόμενοι Κίμωνα τὸν Μιλτιάδου καὶ 
δύναμιν ἀξιόλογον παραδόντες , ἐξέπεμψαν ἐπὶ τὴν παράλιον τῆς Ἀσίας 
βοηθήσοντα μὲν ταῖς συμμαχούσαις πόλεσιν , ἐλευθερώσοντα δὲ τὰς 
Περσικαῖς ἔτι φρουραῖς κατεχομένας . 
οὗτος δὲ παραλαβὼν τὸν στόλον ἐν Βυζαντίῳ , καὶ καταπλεύσας ἐπὶ 
πόλιν τὴν ὀνομαζομένην Ἠιόνα , ταύτην μὲν Περσῶν κατεχόντων 
ἐχειρώσατο , Σκῦρον δὲ Πελασγῶν ἐνοικούντων καὶ Δολόπων 
ἐξεπολιόρκησε , καὶ κτίστην Ἀθηναῖον καταστήσας κατεκληρούχησε τὴν 
χώραν . 
μετὰ δὲ ταῦτα μειζόνων πράξεων 
ἄρξασθαι διανοούμενος , κατέπλευσεν εἰς τὸν Πειραιᾶ , καὶ προσλαβόμενος 
πλείους τριήρεις καὶ τὴν ἄλλην χορηγίαν ἀξιόλογον παρασκευασάμενος , 
τότε μὲν ἐξέπλευσεν ἔχων τριήρεις διακοσίας , ὕστερον δὲ 
μεταπεμψάμενος παρὰ τῶν Ἰώνων καὶ τῶν ἄλλων ἁπάντων τὰς ἁπάσας 
εἶχε τριακοσίας . 
πλεύσας οὖν μετὰ 
παντὸς τοῦ στόλου πρὸς τὴν Καρίαν , τῶν παραθαλαττίων πόλεων ὅσαι 
μὲν ἦσαν ἐκ τῆς Ἑλλάδος ἀπῳκισμέναι , ταύτας παραχρῆμα συνέπεισεν 
ἀποστῆναι τῶν Περσῶν , ὅσαι δ’ ὑπῆρχον δίγλωττοι καὶ φρουρὰς 
ἔχουσαι Περσικάς , βίαν προσάγων ἐπολιόρκει . 
προσαγαγόμενος δὲ τὰς 
κατὰ τὴν Καρίαν πόλεις , ὁμοίως καὶ τὰς ἐν τῇ Λυκίᾳ πείσας 
προσελάβετο . 
παρὰ δὲ τῶν ἀεὶ 
προστιθεμένων συμμάχων προσλαβόμενος ναῦς ἐπὶ πλέον ηὔξησε τὸν 
στόλον . 
οἱ δὲ Πέρσαι τὸ μὲν πεζὸν στράτευμα δῑ ἑαυτῶν κατεσκεύασαν , 
τὸ δὲ ναυτικὸν ἤθροισαν ἔκ τε Φοινίκης καὶ Κύπρου καὶ Κιλικίας · 
ἐστρατήγει δὲ τῶν Περσικῶν δυνάμεων Τιθραύστης , υἱὸς ὢν Ξέρξου 
νόθος . 
Κίμων δὲ πυνθανόμενος τὸν στόλον 
τῶν Περσῶν διατρίβειν περὶ τὴν Κύπρον , καὶ πλεύσας ἐπὶ τοὺς 
βαρβάρους , ἐναυμάχησε διακοσίαις καὶ πεντήκοντα ναυσὶ πρὸς τριακοσίας 
καὶ τετταράκοντα . 
γενομένου δ’ ἀγῶνος ἰσχυροῦ καὶ τῶν στόλων 
ἀμφοτέρων λαμπρῶς ἀγωνιζομένων , τὸ τελευταῖον ἐνίκων οἱ Ἀθηναῖοι , 
καὶ πολλὰς μὲν τῶν ἐναντίων ναῦς διέφθειραν , πλείους δὲ τῶν ἑκατὸν 
σὺν αὐτοῖς τοῖς ἀνδράσιν εἷλον . 
τῶν 
δὲ λοιπῶν νεῶν καταφυγουσῶν εἰς τὴν Κύπρον , οἱ μὲν ἐν αὐταῖς 
ἄνδρες εἰς τὴν γῆν ἀπεχώρησαν , αἱ δὲ νῆες κεναὶ τῶν βοηθούντων 
οὖσαι τοῖς πολεμίοις ἐγενήθησαν ὑποχείριοι . 
μετὰ δὲ ταῦτα ὁ μὲν Κίμων οὐκ ἀρκεσθεὶς τηλικαύτῃ 
νίκῃ παραχρῆμα παντὶ τῷ στόλῳ προσκατῆρεν ἐπὶ τὸ πεζὸν τῶν 
Περσῶν στρατόπεδον , οὔσης τῆς παρεμβολῆς παρὰ τὸν Εὐρυμέδοντα 
ποταμόν . 
βουλόμενος δὲ καταστρατηγῆσαι τοὺς βαρβάρους , ἐνεβίβασεν εἰς 
τὰς αἰχμαλωτίδας ναῦς τῶν ἰδίων τοὺς ἀρίστους , δοὺς τιάρας καὶ τὴν 
ἄλλην κατασκευὴν περιθεὶς Περσικήν . 
οἱ 
δὲ βάρβαροι προσπλέοντος ἄρτι τοῦ στόλου ταῖς Περσικαῖς ναυσὶ καὶ 
παρασκευαῖς ψευσθέντες ὑπέλαβον τὰς ἰδίας τριήρεις εἶναι . 
διόπερ 
οὗτοι μὲν προσεδέξαντο τοὺς Ἀθηναίους ὡς φίλους ὄντας , ὁ δὲ 
Κίμων ἤδη νυκτὸς ἐπιγενομένης ἐκβιβάσας τοὺς στρατιώτας , καὶ 
προσδεχθεὶς ὡς φίλος ὑπ’ αὐτῶν , εἰσέπεσεν εἰς τὴν στρατοπεδείαν τῶν 
βαρβάρων . 
ταραχῆς δὲ μεγάλης γενομένης 
παρὰ τοῖς Πέρσαις , οἱ μὲν περὶ τὸν Κίμωνα πάντας τοὺς 
ἐντυγχάνοντας ἔκτειναν , καὶ τὸν μὲν στρατηγὸν τῶν βαρβάρων τὸν 
ἕτερον Φερενδάτην , ἀδελφιδοῦν τοῦ βασιλέως , ἐν τῇ σκηνῇ 
καταλαβόντες ἐφόνευσαν , τῶν δ’ ἄλλων οὓς μὲν ἔκτεινον , οὓς δὲ 
κατετραυμάτιζον , πάντας δὲ διὰ τὸ παράδοξον τῆς ἐπιθέσεως φεύγειν 
ἠνάγκασαν , καθόλου δ’ ἔκπληξις ἅμα καὶ ἄγνοια τοιαύτη κατεῖχε τοὺς 
Πέρσας , ὥσθ’ οἱ πλείους τοὺς ἐπιτιθεμένους αὐτοῖς οἵτινες ἦσαν 
οὐκ ἐγίνωσκον . 
τοὺς μὲν γὰρ Ἕλληνας 
οὐχ ὑπελάμβανον ἥκειν πρὸς αὐτοὺς μετὰ δυνάμεως , τὸ σύνολον μηδ’ 
ἔχειν αὐτοὺς πεζὴν στρατιὰν πεπεισμένοι · τοὺς δὲ Πισίδας , ὄντας 
ὁμόρους καὶ τὰ πρὸς αὐτοὺς ἀλλοτρίως ἔχοντας , ὑπελάμβανον ἥκειν 
μετὰ δυνάμεως . 
διὸ καὶ νομίσαντες ἀπὸ τῆς ἠπείρου τὴν ἐπιφορὰν 
εἶναι τῶν πολεμίων , πρὸς τὰς ναῦς ὡς πρὸς φιλίας ἔφευγον . 
τῆς δὲ νυκτὸς οὔσης ἀσελήνου καὶ σκοτεινῆς 
συνέβαινε τὴν ἄγνοιαν πολὺ μᾶλλον αὔξεσθαι καὶ μηδένα τἀληθὲς 
δύνασθαι ἰδεῖν . 
διὸ καὶ πολλοῦ φόνου 
γενομένου διὰ τὴν ἀταξίαν τῶν βαρβάρων , ὁ μὲν Κίμων προειρηκὼς τοῖς 
στρατιώταις πρὸς τὸν ἀρθησόμενον πυρσὸν συντρέχειν , ἦρε πρὸς ταῖς 
ναυσὶ σύσσημον , εὐλαβούμενος μὴ διεσπαρμένων τῶν στρατιωτῶν καὶ πρὸς 
ἁρπαγὴν ὁρμησάντων γένηταί τι παράλογον . 
πάντων δὲ πρὸς τὸν πυρσὸν ἀθροισθέντων καὶ παυσαμένων τῆς ἁρπαγῆς , 
τότε μὲν εἰς τὰς ναῦς ἀπεχώρησαν , τῇ δ’ ὑστεραίᾳ τρόπαιον 
στήσαντες ἀπέπλευσαν εἰς τὴν Κύπρον , νενικηκότες δύο καλλίστας νίκας , 
τὴν μὲν κατὰ γῆν , τὴν δὲ κατὰ θάλατταν · οὐδέπω γὰρ μνημονεύονται 
τοιαῦται καὶ τηλικαῦται πράξεις γενέσθαι κατὰ τὴν αὐτὴν ἡμέραν καὶ 
ναυτικῷ καὶ πεζῷ στρατοπέδῳ . 
Κίμων δὲ διὰ τῆς ἰδίας στρατηγίας καὶ 
ἀρετῆς μεγάλα κατωρθωκώς , περιβόητον ἔσχε τὴν δόξαν οὐ μόνον παρὰ 
τοῖς πολίταις , ἀλλὰ καὶ παρὰ τοῖς ἄλλοις Ἕλλησιν . 
αἰχμαλώτους γὰρ 
εἰλήφει τριακοσίας καὶ τετταράκοντα ναῦς , ἄνδρας δὲ ὑπὲρ τοὺς 
δισμυρίους , χρημάτων δὲ πλῆθος ἀξιόλογον . 
οἱ δὲ Πέρσαι τηλικούτοις ἐλαττώμασι περιπεπτωκότες ἄλλας τριήρεις 
πλείους κατεσκεύασαν , φοβούμενοι τὴν τῶν Ἀθηναίων αὔξησιν . 
ἀπὸ γὰρ 
τούτων τῶν χρόνων ἡ πόλις τῶν Ἀθηναίων πολλὴν ἐπίδοσιν ἐλάμβανε , 
χρημάτων τε πλήθει κατασκευασθεῖσα καὶ δόξης μεγάλης ἐν ἀνδρείᾳ καὶ 
στρατηγίᾳ τυχοῦσα . 
ὁ δὲ δῆμος τῶν 
Ἀθηναίων δεκάτην ἐξελόμενος ἐκ τῶν λαφύρων ἀνέθηκε τῷ θεῷ , καὶ 
τὴν ἐπιγραφὴν ἐπὶ τὸ κατασκευασθὲν ἀνάθημα ἐνέγραψε τήνδε , 
ἐξ οὗ γ’ Εὐρώπην Ἀσίας δίχα πόντος ἔνειμε 
καὶ πόλιας θνητῶν θοῦρος Ἄρης ἐπέχει , 
οὐδέν πω τοιοῦτον ἐπιχθονίων γένετ’ ἀνδρῶν 
ἔργον ἐν ἠπείρῳ καὶ κατὰ πόντον ἅμα . 
οἵδε γὰρ ἐν Κύπρῳ Μήδους πολλοὺς ὀλέσαντες 
Φοινίκων ἑκατὸν ναῦς ἕλον ἐν πελάγει 
ἀνδρῶν πληθούσας , μέγα δ’ ἔστενεν Ἀσὶς ὑπ’ αὐτῶν 
πληγεῖσ’ ἀμφοτέραις χερσὶ κράτει πολέμου . 
σιμονιδες φρ . 
103 (διεηλ) 
ταῦτα μὲν οὖν ἐπράχθη κατὰ τοῦτον τὸν 
ἐνιαυτόν . 
ἐπ’ ἄρχοντος δ’ Ἀθήνησι Φαίωνος ἐν Ῥώμῃ τὴν ὕπατον 
ἀρχὴν διεδέξαντο Λεύκιος Φούριος Μεδιολανὸς καὶ Μάρκος Μανίλιος 
Οὐάσων . 
ἐπὶ δὲ τούτων μεγάλη τις καὶ παράδοξος ἐγένετο συμφορὰ 
τοῖς Λακεδαιμονίοις · ἐν γὰρ τῇ Σπάρτῃ γενομένων σεισμῶν μεγάλων 
συνέβη πεσεῖν τὰς οἰκίας ἐκ θεμελίων καὶ τῶν Λακεδαιμονίων πλείους 
τῶν δισμυρίων φθαρῆναι . 
ἐπὶ πολὺν δὲ 
χρόνον συνεχῶς τῆς πόλεως καταφερομένης καὶ τῶν οἰκιῶν πιπτουσῶν 
πολλὰ σώματα τοῖς πτώμασι τῶν τοίχων ἀπολαμβανόμενα διεφθάρη , οὐκ 
ὀλίγον δὲ τῶν κατὰ τὰς οἰκίας χρημάτων ὁ σεισμὸς ἐλυμήνατο . 
καὶ τοῦτο μὲν τὸ κακὸν ὥσπερ 
δαιμονίου τινὸς νεμεσήσαντος αὐτοῖς ἔπαθον , ἄλλους δὲ κινδύνους ὑπ’ 
ἀνθρώπων αὐτοῖς συνέβη γενέσθαι διὰ τοιαύτας αἰτίας . 
Εἵλωτες καὶ Μεσσήνιοι πρὸς Λακεδαιμονίους 
ἀλλοτρίως ἔχοντες τὸ μὲν πρὸ τοῦ ἡσυχίαν εἶχον , φοβούμενοι τὴν 
τῆς Σπάρτης ὑπεροχήν τε καὶ δύναμιν · ἐπεὶ δὲ διὰ τὸν σεισμὸν 
ἑώρων τοὺς πλείους αὐτῶν ἀπολωλότας , κατεφρόνησαν τῶν 
ἀπολελειμμένων , ὀλίγων ὄντων . 
διόπερ πρὸς ἀλλήλους συνθέμενοι κοινῇ 
τὸν πόλεμον ἐξήνεγκαν τὸν πρὸς τοὺς Λακεδαιμονίους . 
ὁ δὲ βασιλεὺς τῶν Λακεδαιμονίων Ἀρχίδαμος διὰ τῆς 
ἰδίας προνοίας καὶ κατὰ τὸν σεισμὸν ἔσωζε τοὺς πολίτας καὶ κατὰ 
τὸν πόλεμον γενναίως τοῖς ἐπιτιθεμένοις ἀντετάξατο . 
τῆς μὲν γὰρ πόλεως συνεχομένης ὑπὸ τῆς τοῦ σεισμοῦ 
δεινότητος , πρῶτος Σπαρτιατῶν ἐκ τῆς πόλεως ἁρπάσας τὴν πανοπλίαν 
ἐπὶ τὴν χώραν ἐξεπήδησε , καὶ τοῖς ἄλλοις πολίταις τὸ αὐτὸ 
πράττειν παρήγγειλεν . 
ὑπακουσάντων δὲ τῶν 
Σπαρτιατῶν , τοῦτον τὸν τρόπον οἱ περιλειφθέντες ἐσώθησαν , οὓς 
συντάξας ὁ βασιλεὺς Ἀρχίδαμος παρεσκευάζετο πολεμεῖν τοῖς 
ἀφεστηκόσιν . 
οἱ δὲ Μεσσήνιοι μετὰ τῶν Εἱλώτων συνταχθέντες τὸ μὲν πρῶτον 
ὥρμησαν ἐπὶ τὴν Σπάρτην , ὑπολαμβάνοντες αὐτὴν αἱρήσειν διὰ τὴν 
ἐρημίαν τῶν βοηθησόντων · ὡς δ’ ἤκουσαν τοὺς ὑπολελειμμένους μετ’ 
Ἀρχιδάμου τοῦ βασιλέως συντεταγμένους ἑτοίμους εἶναι πρὸς τὸν ὑπὲρ 
τῆς πατρίδος ἀγῶνα , ταύτης μὲν τῆς ἐπιβολῆς ἀπέστησαν , καταλαβόμενοι 
δὲ τῆς Μεσσηνίας χωρίον ὀχυρόν , ἐκ τούτου τὴν ὁρμὴν ποιούμενοι 
κατέτρεχον τὴν Λακωνικήν . 
οἱ δὲ 
Σπαρτιᾶται καταφυγόντες ἐπὶ τὴν παρὰ τῶν Ἀθηναίων βοήθειαν 
προσελάβοντο παρ’ αὐτῶν δύναμιν · οὐδὲν δ’ ἧττον καὶ παρὰ τῶν ἄλλων 
συμμάχων ἀθροίσαντες δυνάμεις ἀξιόμαχοι τοῖς πολεμίοις ἐγενήθησαν . 
καὶ τὸ μὲν πρῶτον πολὺ προεῖχον τῶν πολεμίων , ὕστερον δὲ ὑποψίας 
γενομένης ὡς τῶν Ἀθηναίων μελλόντων ἀποκλίνειν πρὸς τοὺς 
Μεσσηνίους , ἀπέλυσαν αὐτῶν τὴν συμμαχίαν , φήσαντες ἱκανοὺς ἔχειν 
πρὸς τὸν ἐφεστῶτα κίνδυνον τοὺς ἄλλους συμμάχους . 
οἱ δὲ Ἀθηναῖοι δόξαντες ἑαυτοὺς ἠτιμάσθαι , τότε 
μὲν ἀπηλλάγησαν · μετὰ δὲ ταῦτα ἀλλοτρίως ἔχοντες τὰ πρὸς τοὺς 
Λακεδαιμονίους ἀεὶ μᾶλλον τὴν ἔχθραν ἐξεπύρσευον . 
διὸ καὶ ταύτην 
μὲν ἀρχὴν ἔλαβον τῆς ἀλλοτριότητος , ὕστερον δὲ αἱ πόλεις 
διηνέχθησαν , καὶ μεγάλους ἐπανελόμεναι πολέμους ἔπλησαν ἅπασαν τὴν 
Ἑλλάδα μεγάλων ἀτυχημάτων . 
ἀλλὰ γὰρ περὶ τούτων τὰ κατὰ μέρος ἐν 
τοῖς οἰκείοις χρόνοις ἀναγράψομεν . 
τότε 
δὲ οἱ Λακεδαιμόνιοι στρατεύσαντες ἐπὶ τὴν Ἰθώμην μετὰ τῶν συμμάχων 
ἐπολιόρκουν αὐτήν . 
οἱ δ’ Εἵλωτες πανδημεὶ τῶν Λακεδαιμονίων 
ἀφεστῶτες συνεμάχουν τοῖς Μεσσηνίοις , καὶ ποτὲ μὲν ἐνίκων , ποτὲ δὲ 
ἡττῶντο . 
ἐπὶ δὲ ἔτη δέκα τοῦ πολέμου μὴ δυναμένου διακριθῆναι , 
διετέλουν τοῦτον τὸν χρόνον ἀλλήλους κακοποιοῦντες . 
μετὰ δὲ ταῦτα Ἀθήνησι μὲν ἦν ἄρχων Θεαγενείδης , 
ἐν Ῥώμῃ δ’ ὕπατοι καθειστήκεσαν Λεύκιος Αἰμίλιος Μάμερκος καὶ 
Λεύκιος Ἰούλιος Ἴουλος , Ὀλυμπιὰς δ’ ἤχθη ἑβδομηκοστὴ καὶ 
ὀγδόη , καθ’ ἣν ἐνίκα στάδιον Παρμενίδης Ποσειδωνιάτης . 
ἐπὶ δὲ 
τούτων Ἀργείοις καὶ Μυκηναίοις ἐνέστη πόλεμος διὰ τοιαύτας αἰτίας . 
Μυκηναῖοι διὰ τὸ παλαιὸν ἀξίωμα τῆς 
ἰδίας πατρίδος οὐχ ὑπήκουον τοῖς Ἀργείοις , ὥσπερ αἱ λοιπαὶ πόλεις 
αἱ κατὰ τὴν Ἀργείαν , ἀλλὰ κατ’ ἰδίαν ταττόμενοι τοῖς Ἀργείοις οὐ 
προσεῖχον · ἠμφισβήτουν δὲ καὶ περὶ τῶν ἱερῶν τῆς Ἥρας , καὶ τὸν 
ἀγῶνα τῶν Νεμέων ἠξίουν αὐτοὶ διοικεῖν · πρὸς δὲ τούτοις τῶν 
Ἀργείων ψηφισαμένων μὴ συμμαχεῖν εἰς Θερμοπύλας τοῖς Λακεδαιμονίοις , 
ἐὰν μὴ μέρος τῆς ἡγεμονίας αὐτοῖς παραδῶσι , μόνοι τῶν τὴν 
Ἀργείαν κατοικούντων συνεμάχησαν οἱ Μυκηναῖοι τοῖς Λακεδαιμονίοις . 
τὸ δὲ σύνολον ὑπώπτευον αὐτούς , 
μήποτε ἰσχύσαντες ἐπὶ πλέον τῆς ἡγεμονίας ἀμφισβητήσωσι τοῖς 
Ἀργείοις διὰ τὸ παλαιὸν φρόνημα τῆς πόλεως . 
διὰ δὴ ταύτας τὰς 
αἰτίας ἀλλοτρίως διακείμενοι , πάλαι μὲν ἔσπευδον ἆραι τὴν πόλιν , 
τότε δὲ καιρὸν εὔθετον ἔχειν ἐνόμιζον , ὁρῶντες τοὺς Λακεδαιμονίους 
τεταπεινωμένους καὶ μὴ δυναμένους τοῖς Μυκηναίοις βοηθεῖν . 
ἀθροίσαντες 
οὖν ἀξιόλογον δύναμιν ἔκ τε Ἄργους καὶ ἐκ τῶν συμμαχίδων πόλεων 
ἐστράτευσαν ἐπ’ αὐτούς , νικήσαντες δὲ μάχῃ τοὺς Μυκηναίους καὶ 
συγκλείσαντες ἐντὸς τειχῶν ἐπολιόρκουν τὴν πόλιν . 
οἱ δὲ Μυκηναῖοι χρόνον μέν τινα τοὺς πολιορκοῦντας 
εὐτόνως ἠμύνοντο , μετὰ δὲ ταῦτα λειπόμενοι τῷ πολέμῳ , καὶ τῶν 
Λακεδαιμονίων μὴ δυναμένων βοηθῆσαι διὰ τοὺς ἰδίους πολέμους καὶ τὴν 
ἐκ τῶν σεισμῶν γενομένην αὐτοῖς συμφοράν , ἄλλων δ’ οὐκ ὄντων 
συμμάχων , ἐρημίᾳ τῶν ἐπικουρούντων κατὰ κράτος ἥλωσαν . 
οἱ δὲ Ἀργεῖοι τοὺς Μυκηναίους 
ἀνδραποδισάμενοι καὶ δεκάτην ἐξ αὐτῶν τῷ θεῷ καθιερώσαντες , τὰς 
Μυκήνας κατέσκαψαν . 
αὕτη μὲν οὖν ἡ πόλις , εὐδαίμων ἐν τοῖς 
ἀρχαίοις χρόνοις γενομένη καὶ μεγάλους ἄνδρας ἔχουσα καὶ πράξεις 
ἀξιολόγους ἐπιτελεσαμένη , τοιαύτην ἔσχε τὴν καταστροφήν , καὶ 
διέμεινεν ἀοίκητος μέχρι τῶν καθ’ ἡμᾶς χρόνων . 
ταῦτα μὲν οὖν 
ἐπράχθη κατὰ τοῦτον τὸν ἐνιαυτόν . 
ἐπ’ 
ἄρχοντος δ’ Ἀθήνησι Λυσιστράτου Ῥωμαῖοι κατέστησαν ὑπάτους 
Λεύκιον Πινάριον Μαμερτῖνον καὶ Πούπλιον Φούριον Φίφρωνα . 
ἐπὶ δὲ 
τούτων Ἱέρων ὁ τῶν Συρακοσίων βασιλεὺς τοὺς Ἀναξίλα παῖδας τοῦ 
γενομένου τυράννου Ζάγκλης εἰς Συρακούσας μεταπεμψάμενος μεγάλαις 
δωρεαῖς ἀνεμίμνησκε τῆς Γέλωνος γενομένης πρὸς τὸν πατέρα αὐτῶν 
εὐεργεσίας , καὶ συνεβούλευεν αὐτοῖς ἤδη τὴν ἡλικίαν ἠνδρωμένοις 
ἀπαιτῆσαι λόγον παρὰ Μικύθου τοῦ ἐπιτροπεύοντος , καὶ τὴν δυναστείαν 
αὐτοὺς παραλαβεῖν . 
τούτων δ’ ἐπανελθόντων 
εἰς τὸ Ῥήγιον , καὶ τὸν ἐπίτροπον λόγον ἀπαιτούντων τῶν 
διῳκημένων , ὁ Μίκυθος , ἀνὴρ ὢν ἀγαθός , συνήγαγε τοὺς πατρικοὺς 
φίλους τῶν παίδων καὶ τὸν λόγον οὕτω καθαρῶς ἀπέδωκεν , ὥστε 
ἅπαντας τοὺς παρόντας θαυμάζειν τήν τε δικαιοσύνην καὶ τὴν πίστιν , 
τοὺς δὲ παῖδας μεταμεληθέντας ἐπὶ τοῖς πραχθεῖσιν ἀξιοῦν τὸν 
Μίκυθον πάλιν τὴν ἀρχὴν παραλαβεῖν , καὶ πατρὸς ἐξουσίαν ἔχοντα καὶ 
τάξιν διοικεῖν τὰ κατὰ τὴν δυναστείαν . 
οὐ μὴν ὁ Μίκυθός γε συνεχώρησεν , ἀλλὰ πάντα παραδοὺς ἀκριβῶς καὶ 
τὴν ἰδίαν οὐσίαν ἐνθέμενος εἰς πλοῖον ἐξέπλευσεν ἐκ τοῦ Ῥηγίου , 
προπεμπόμενος ὑπὸ τῆς τῶν ὄχλων εὐνοίας . 
οὗτος μὲν οὖν εἰς τὴν 
Ἑλλάδα κατάρας ἐν Τεγέαις τῆς Ἀρκαδίας κατεβίωσεν ἐπαινούμενος . 
Ἱέρων δ’ ὁ τῶν Συρακοσίων βασιλεὺς 
ἐτελεύτησεν ἐν τῇ Κατάνῃ , καὶ τιμῶν ἡρωικῶν ἔτυχεν , ὡς ἂν 
κτίστης γεγονὼς τῆς πόλεως . 
οὗτος μὲν οὖν ἄρξας ἔτη ἕνδεκα 
κατέλιπε τὴν βασιλείαν Θρασυβούλῳ τῷ ἀδελφῷ , ὃς ἦρξε Συρακοσίων 
ἐνιαυτὸν ἕνα . 
ἐπ’ ἄρχοντος δ’ Ἀθήνησι 
Λυσανίου Ῥωμαῖοι κατέστησαν ὑπάτους Ἄππιον Κλαύδιον καὶ Τίτον 
Κοΐντιον Καπιτώλιον . 
ἐπὶ δὲ τούτων Θρασύβουλος ὁ τῶν Συρακοσίων 
βασιλεὺς ἐξέπεσεν ἐκ τῆς ἀρχῆς , περὶ οὗ τὰ κατὰ μέρος 
ἀναγράφοντας ἡμᾶς ἀναγκαῖόν ἐστι βραχὺ τοῖς χρόνοις ἀναδραμόντας 
ἀπ’ ἀρχῆς ἅπαντα καθαρῶς ἐκθεῖναι . 
Γέλων ὁ Δεινομένους ἀρετῇ καὶ στρατηγίᾳ πολὺ τοὺς ἄλλους 
διενέγκας καὶ Καρχηδονίους καταστρατηγήσας ἐνίκησε παρατάξει μεγάλῃ 
τοὺς βαρβάρους , καθότι προείρηται · χρησάμενος δὲ ἐπιεικῶς τοῖς 
καταπολεμηθεῖσι καὶ καθόλου τοῖς πλησιοχώροις πᾶσι προσενεχθεὶς 
φιλανθρώπως , μεγάλης ἔτυχεν ἀποδοχῆς παρὰ τοῖς Σικελιώταις . 
οὗτος μὲν οὖν ὑπὸ πάντων ἀγαπώμενος διὰ 
τὴν πρᾳότητα , διετέλεσε τὸν βίον εἰρηνικῶς μέχρι τῆς τελευτῆς . 
τὴν 
δὲ βασιλείαν διαδεξάμενος Ἱέρων ὁ πρεσβύτατος τῶν ἀδελφῶν οὐχ 
ὁμοίως ἦρχε τῶν ὑποτεταγμένων · ἦν γὰρ 
καὶ φιλάργυρος καὶ βίαιος καὶ καθόλου τῆς ἁπλότητος καὶ καλοκἀγαθίας 
ἀλλοτριώτατος . 
διὸ καὶ πλείονές τινες ἀφίστασθαι βουλόμενοι 
παρακατέσχον τὰς ἰδίας ὁρμὰς διὰ τὴν Γέλωνος δόξαν καὶ τὴν εἰς 
τοὺς ἅπαντας Σικελιώτας εὔνοιαν . 
μετὰ 
δὲ τὴν Ἱέρωνος τελευτὴν παραλαβὼν τὴν ἀρχὴν Θρασύβουλος ὁ ἀδελφὸς 
ὑπερέβαλε τῇ κακίᾳ τὸν πρὸ αὐτοῦ βασιλεύσαντα . 
βίαιος γὰρ ὢν καὶ 
φονικὸς πολλοὺς μὲν τῶν πολιτῶν ἀνῄρει παρὰ τὸ δίκαιον , οὐκ 
ὀλίγους δὲ φυγαδεύων ἐπὶ ψευδέσι διαβολαῖς τὰς οὐσίας εἰς τὸ 
βασιλικὸν ἀνελάμβανε · καθόλου δὲ μισῶν καὶ μισούμενος ὑπὸ τῶν 
ἀδικουμένων , μισθοφόρων πλῆθος ἐξενολόγησεν , ἀντίταγμα κατασκευάζων 
ταῖς πολιτικαῖς δυνάμεσιν . 
ἀεὶ δὲ μᾶλλον 
τοῖς πολίταις ἀπεχθόμενος , καὶ πολλοὺς μὲν ὑβρίζων , τοὺς δὲ 
ἀναιρῶν , ἠνάγκασε τοὺς ἀδικουμένους ἀποστῆναι . 
διόπερ οἱ Συρακόσιοι 
προστησάμενοι τοὺς ἡγησομένους ὥρμησαν ἐπὶ τὴν κατάλυσιν τῆς 
τυραννίδος πανδημεί , καὶ συνταχθέντες ὑπὸ τῶν ἡγεμόνων ἀντείχοντο 
τῆς ἐλευθερίας . 
Θρασύβουλος δὲ ὁρῶν 
τὴν πόλιν ὅλην ἐπ’ αὐτὸν στρατευομένην , τὸ μὲν πρῶτον ἐπεχείρει 
λόγῳ καταπαύειν τὴν στάσιν · ὡς δ’ ἑώρα τὴν ὁρμὴν τῶν Συρακοσίων 
ἀκατάπαυστον οὖσαν , συνήγαγεν ἔκ τε τῆς Κατάνης τοὺς κατοικισθέντας 
ὑφ’ Ἱέρωνος καὶ τοὺς ἄλλους συμμάχους , ἔτι δὲ 
καὶ μισθοφόρων πλῆθος , ὥστε τοὺς ἅπαντας γενέσθαι 
σχεδὸν περὶ τοὺς μυρίους πεντακισχιλίους . 
οὗτος μὲν οὖν τῆς πόλεως κατειληφὼς τὴν ὀνομαζομένην Ἀχραδινὴν 
καὶ τὴν Νῆσον ὀχυρὰν οὖσαν , καὶ ἐκ τούτων ὁρμώμενος , διεπολέμει 
πρὸς τοὺς ἀφεστῶτας . 
οἱ δὲ Συρακόσιοι τὸ μὲν πρῶτον μέρος τῆς πόλεως 
κατελάβοντο τὴν ὀνομαζομένην Τύχην , ἐκ ταύτης δὲ ὁρμώμενοι 
πρεσβευτὰς ἀπέστειλαν εἰς Γέλαν καὶ Ἀκράγαντα καὶ Σελινοῦντα , πρὸς 
δὲ τούτοις εἰς Ἱμέραν καὶ πρὸς τὰς τῶν Σικελῶν πόλεις τὰς ἐν τῇ 
μεσογείῳ κειμένας , ἀξιοῦντες κατὰ τάχος συνελθεῖν καὶ συνελευθερῶσαι 
τὰς Συρακούσας . 
πάντων δὲ προθύμως 
ὑπακουόντων , καὶ συντόμως ἀποστειλάντων τῶν μὲν πεζοὺς καὶ ἱππεῖς 
στρατιώτας , τῶν δὲ ναῦς μακρὰς κεκοσμημένας εἰς ναυμαχίαν , ταχὺ 
συνήχθη δύναμις ἀξιόχρεως τοῖς Συρακοσίοις . 
διὸ καὶ τὰς ναῦς 
καταρτίσαντες οἱ Συρακόσιοι καὶ τὴν πεζὴν δύναμιν ἐκτάξαντες , 
ἑτοίμους ἑαυτοὺς ἀπέδειξαν καὶ πεζῇ καὶ κατὰ θάλατταν 
διαγωνίζεσθαι . 
ὁ δὲ Θρασύβουλος 
ἐγκαταλειπόμενος ὑπὸ τῶν συμμάχων καὶ τὰς ἐλπίδας ἐν αὐτοῖς ἔχων 
τοῖς μισθοφόροις , τῆς μὲν Ἀχραδινῆς καὶ τῆς Νήσου κύριος ἦν , τὸ 
δὲ λοιπὸν μέρος τῆς πόλεως κατεῖχον οἱ Συρακόσιοι . 
μετὰ δὲ ταῦτα ὁ 
μὲν Θρασύβουλος ταῖς ναυσὶν ἐπιπλεύσας ἐπὶ τοὺς πολεμίους , καὶ 
λειφθεὶς τῇ ναυμαχίᾳ , συχνὰς μὲν τριήρεις ἀπέβαλε , ταῖς δ’ ἄλλαις 
κατέφυγεν εἰς τὴν Νῆσον . 
ὁμοίως δὲ καὶ 
τὴν πεζὴν δύναμιν προαγαγὼν ἐκ τῆς Ἀχραδινῆς καὶ παραταξάμενος ἐν 
τοῖς προαστείοις ἡττήθη , καὶ πολλοὺς ἀποβαλὼν ἠναγκάσθη πάλιν εἰς 
τὴν Ἀχραδινὴν ἀποχωρῆσαι . 
τέλος δὲ ἀπογνοὺς τὴν τυραννίδα 
διεπρεσβεύσατο πρὸς τοὺς Συρακοσίους , καὶ συνθέμενος τὰ πρὸς αὐτοὺς 
ὑπόσπονδος ἀπῆλθεν εἰς Λοκρούς . 
οἱ δὲ 
Συρακόσιοι τοῦτον τὸν τρόπον ἐλευθερώσαντες τὴν πατρίδα τοῖς μὲν 
μισθοφόροις συνεχώρησαν ἀπελθεῖν ἐκ τῶν Συρακουσῶν , τὰς δὲ ἄλλας 
πόλεις τὰς τυραννουμένας ἢ φρουρὰς ἐχούσας ἐλευθερώσαντες 
ἀποκατέστησαν ταῖς πόλεσι τὰς δημοκρατίας . 
ἀπὸ δὲ τούτων τῶν χρόνων εἰρήνην ἔχουσα πολλὴν ἐπίδοσιν ἔλαβε 
πρὸς εὐδαιμονίαν , καὶ διεφύλαξε τὴν δημοκρατίαν ἔτη σχεδὸν ἑξήκοντα 
μέχρι τῆς Διονυσίου τυραννίδος . 
Θρασύβουλος δὲ καλῶς θεμελιωθεῖσαν βασιλείαν παραλαβών , διὰ τὴν 
ἰδίαν κακίαν αἰσχρῶς ἀπέβαλε τὴν ἀρχήν , καὶ φυγὼν εἰς Λοκροὺς 
ἐνταῦθα τὸν λοιπὸν χρόνον ἰδιωτεύων κατεβίωσεν . 
ἅμα δὲ τούτοις 
πραττομένοις ἐν τῇ Ῥώμῃ τότε πρώτως κατεστάθησαν δήμαρχοι τέτταρες , 
Γάιος Σικίνιος καὶ Λεύκιος Νεμετώριος , πρὸς δὲ τούτοις Μάρκος 
Δουίλλιος καὶ Σπόριος Ἀκίλιος . 
τοῦ δ’ 
ἐνιαυσίου χρόνου διεληλυθότος Ἀθήνησι μὲν ἦρχε Λυσίθεος , ἐν 
Ῥώμῃ δ’ ὕπατοι καθειστήκεσαν Λεύκιος Οὐαλέριος Ποπλικόλας καὶ 
Τίτος Αἰμίλιος Μάμερκος . 
ἐπὶ δὲ τούτων κατὰ τὴν Ἀσίαν 
Ἀρτάβανος , τὸ μὲν γένος Ὑρκάνιος , δυνάμενος δὲ πλεῖστον παρὰ τῷ 
βασιλεῖ Ξέρξῃ καὶ τῶν δορυφόρων ἀφηγούμενος , ἔκρινεν ἀνελεῖν τὸν 
Ξέρξην καὶ τὴν βασιλείαν εἰς ἑαυτὸν μεταστῆσαι . 
ἀνακοινωσάμενος δὲ 
τὴν ἐπιβουλὴν πρὸς Μιθριδάτην τὸν εὐνοῦχον , ὃς ἦν κατακοιμιστὴς 
τοῦ βασιλέως καὶ τὴν κυριωτάτην ἔχων πίστιν , ἅμα δὲ καὶ συγγενὴς 
ὢν Ἀρταβάνου καὶ φίλος ὑπήκουσε πρὸς τὴν ἐπιβουλήν . 
ὑπὸ τούτου δὲ νυκτὸς εἰσαχθεὶς ὁ Ἀρτάβανος 
εἰς τὸν κοιτῶνα , καὶ τὸν Ξέρξην ἀνελών , ὥρμησεν ἐπὶ τοὺς υἱοὺς 
τοῦ βασιλέως . 
ἦσαν δὲ οὗτοι τρεῖς τὸν ἀριθμόν , Δαρεῖος μὲν ὁ 
πρεσβύτατος καὶ Ἀρταξέρξης , ἐν τοῖς βασιλείοις διατρίβοντες , ὁ δὲ 
τρίτος Ὑστάσπης ἀπόδημος ὢν κατ’ ἐκεῖνον τὸν καιρόν · εἶχε γὰρ 
τὴν ἐν Βάκτροις σατραπείαν . 
ὁ δ’ οὖν 
Ἀρτάβανος παραγενόμενος ἔτι νυκτὸς οὔσης πρὸς τὸν Ἀρταξέρξην 
ἔφησε Δαρεῖον τὸν ἀδελφὸν αὐτοῦ φονέα γεγονέναι τοῦ πατρὸς καὶ 
τὴν βασιλείαν εἰς ἑαυτὸν περισπᾶν . 
συνεβούλευσεν οὖν αὐτῷ πρὸ τοῦ κατασχεῖν ἐκεῖνον τὴν ἀρχὴν 
σκοπεῖν ὅπως μὴ δουλεύσῃ διὰ ῥᾳθυμίαν , ἀλλὰ βασιλεύσῃ τὸν φονέα 
τοῦ πατρὸς τιμωρησάμενος · ἐπηγγείλατο δ’ αὐτῷ συνεργοὺς παρέξεσθαι 
τοὺς δορυφόρους τοῦ βασιλέως . 
πεισθέντος 
δὲ τοῦ Ἀρταξέρξου καὶ παραχρῆμα μετὰ τῶν δορυφόρων ἀνελόντος τὸν 
ἀδελφὸν Δαρεῖον , ὁρῶν αὑτῷ τὴν ἐπιβολὴν εὐροοῦσαν , καὶ παραλαβὼν 
τοὺς ἰδίους υἱοὺς καὶ φήσας καιρὸν ἔχειν τὴν βασιλείαν 
κατακτήσασθαι , παίει τῷ ξίφει τὸν Ἀρταξέρξην . 
ὁ δὲ τρωθεὶς καὶ οὐδὲν παθὼν ὑπὸ τῆς πληγῆς 
ἠμύνατο τὸν Ἀρτάβανον καὶ κατενέγκας αὐτοῦ πληγὴν καιρίαν 
ἀπέκτεινε . 
παραδόξως δὲ σωθεὶς ὁ Ἀρταξέρξης καὶ τὸν φονέα τοῦ 
πατρὸς τετιμωρημένος παρέλαβε τὴν τῶν Περσῶν βασιλείαν . 
Ξέρξης μὲν 
οὖν τὸν εἰρημένον τρόπον ἐτελεύτησε , βασιλεύσας τῶν Περσῶν ἔτη 
πλείω τῶν εἴκοσι , τὴν δὲ ἀρχὴν διαδεξάμενος ὁ Ἀρταξέρξης 
ἐβασίλευσεν ἔτη τετταράκοντα . 
ἐπ’ ἄρχοντος δ’ 
Ἀθήνησιν Ἀρχεδημίδου Ῥωμαῖοι μὲν κατέστησαν ὑπάτους Αὖλον 
Οὐεργίνιον καὶ Τίτον Μινούκιον , Ὀλυμπιὰς δ’ ἤχθη ἑβδομηκοστὴ καὶ 
ἐνάτη , καθ’ ἣν ἐνίκα στάδιον Ξενοφῶν Κορίνθιος . 
ἐπὶ δὲ τούτων 
ἀποστάντες Θάσιοι ἀπὸ Ἀθηναίων , μετάλλων ἀμφισβητοῦντες , 
ἐκπολιορκηθέντες ὑπὸ τῶν Ἀθηναίων ἠναγκάσθησαν πάλιν ὑπ’ ἐκείνους 
τάττεσθαι . 
ὁμοίως δὲ καὶ Αἰγινήτας 
ἀποστάντας Ἀθηναῖοι χειρωσόμενοι τὴν Αἴγιναν πολιορκεῖν 
ἐπεχείρησαν · αὕτη γὰρ ἡ πόλις τοῖς κατὰ θάλατταν ἀγῶσι πολλάκις 
εὐημεροῦσα φρονήματός τε πλήρης ἦν καὶ χρημάτων καὶ τριήρων 
εὐπορεῖτο , καὶ τὸ σύνολον ἀλλοτρίως ἀεὶ διέκειτο πρὸς Ἀθηναίους . 
διόπερ στρατεύσαντες ἐπ’ αὐτὴν τὴν 
χώραν ἐδῄωσαν , καὶ τὴν Αἴγιναν πολιορκοῦντες ἔσπευδον ἑλεῖν κατὰ 
κράτος . 
καθόλου γὰρ ἐπὶ πολὺ τῇ δυνάμει προκόπτοντες οὐκέτι τοῖς 
συμμάχοις ὥσπερ πρότερον ἐπιεικῶς ἐχρῶντο , ἀλλὰ βιαίως καὶ 
ὑπερηφάνως ἦρχον . 
διόπερ οἱ πολλοὶ τῶν 
συμμάχων τὴν βαρύτητα φέρειν ἀδυνατοῦντες ἀλλήλοις διελέγοντο περὶ 
ἀποστάσεως , καί τινες τοῦ κοινοῦ συνεδρίου καταφρονήσαντες κατ’ ἰδίαν 
ἐτάττοντο . 
ἅμα δὲ τούτοις πραττομένοις 
Ἀθηναῖοι θαλαττοκρατοῦντες εἰς Ἀμφίπολιν ἐξέπεμψαν οἰκήτορας 
μυρίους , οὓς μὲν ἐκ τῶν πολιτῶν , οὓς δ’ ἐκ τῶν συμμάχων 
καταλέξαντες , καὶ τὴν χώραν κατακληρουχήσαντες μέχρι μέν τινος ἐκράτουν 
τῶν Θρᾳκῶν , ὕστερον δὲ αὐτῶν ἀναβάντων εἰς Θρᾴκην συνέβη πάντας 
τοὺς εἰσβαλόντας εἰς τὴν χώραν τῶν Θρᾳκῶν ὑπὸ τῶν Ἠδωνῶν 
καλουμένων διαφθαρῆναι . 
ἐπ’ ἄρχοντος δ’ Ἀθήνησι 
Τληπολέμου Ῥωμαῖοι κατέστησαν ὑπάτους Τίτον Κοΐντιον καὶ Κόιντον 
Σερουίλιον Στροῦκτον . 
ἐπὶ δὲ τούτων Ἀρταξέρξης ὁ βασιλεὺς τῶν 
Περσῶν ἄρτι τὴν βασιλείαν ἀνακτησάμενος , τὸ μὲν πρῶτον κολάσας τοὺς 
μετεσχηκότας τῆς τοῦ πατρὸς ἀναιρέσεως διέταξε τὰ κατὰ τὴν βασιλείαν 
συμφερόντως αὐτῷ . 
τῶν μὲν γὰρ 
ὑπαρχόντων σατραπῶν τοὺς ἀλλοτρίως ἔχοντας πρὸς αὐτὸν ἀπέστησε , 
τῶν δὲ αὑτοῦ φίλων ἐπιλέξας τοὺς εὐθέτους παρέδωκε τὰς σατραπείας . 
ἐπεμελήθη δὲ καὶ τῶν προσόδων καὶ τῆς δυνάμεων κατασκευῆς , καὶ 
καθόλου τὴν βασιλείαν ὅλην ἐπιεικῶς διοικῶν μεγάλης ἀποδοχῆς 
ἐτύγχανε παρὰ τοῖς Πέρσαις . 
οἱ δὲ τὴν 
Αἴγυπτον κατοικοῦντες πυθόμενοι τὴν Ξέρξου τελευτὴν καὶ τὴν ὅλην 
ἐπίθεσιν καὶ ταραχὴν ἐν τῇ βασιλείᾳ τῶν Περσῶν , ἔκριναν 
ἀντέχεσθαι τῆς ἐλευθερίας . 
εὐθὺς οὖν ἀθροίσαντες δύναμιν ἀπέστησαν 
τῶν Περσῶν , καὶ τοὺς φορολογοῦντας τὴν Αἴγυπτον τῶν Περσῶν 
ἐκβαλόντες κατέστησαν βασιλέα τὸν ὀνομαζόμενον Ἰναρώ . 
οὗτος δὲ τὸ μὲν πρῶτον ἐκ τῶν ἐγχωρίων κατέλεγε 
στρατιώτας , μετὰ δὲ ταῦτα καὶ μισθοφόρους ἐκ τῶν ἀλλοεθνῶν ἀθροίζων 
κατεσκεύαζε δύναμιν ἀξιόχρεων . 
ἔπεμψε δὲ καὶ πρὸς Ἀθηναίους 
πρέσβεις περὶ συμμαχίας , ὑπισχνούμενος αὐτοῖς , ἐὰν ἐλευθερώσωσι τοὺς 
Αἰγυπτίους , κοινὴν αὐτοῖς παρέξεσθαι τὴν βασιλείαν καὶ πολλαπλασίους 
τῆς εὐεργεσίας ἀποδώσειν χάριτας . 
οἱ δὲ 
Ἀθηναῖοι κρίναντες συμφέρειν αὐτοῖς τοὺς μὲν Πέρσας εἰς τὸ δυνατὸν 
ταπεινοῦν , τοὺς δὲ Αἰγυπτίους ἰδίους ἑαυτοῖς παρασκευάσαι πρὸς τὰ 
παράλογα τῆς τύχης , ἐψηφίσαντο τριακοσίαις τριήρεσι βοηθεῖν τοῖς 
Αἰγυπτίοις . 
οἱ μὲν οὖν Ἀθηναῖοι μετὰ 
πολλῆς προθυμίας περὶ τὴν τοῦ στόλου παρασκευὴν ἐγίνοντο . 
Ἀρταξέρξης 
δὲ πυθόμενος τὴν ἀπόστασιν τῶν Αἰγυπτίων καὶ τὰς εἰς τὸν πόλεμον 
παρασκευάς , ἔκρινε δεῖν τῷ μεγέθει τῶν δυνάμεων ὑπερᾶραι τοὺς 
Αἰγυπτίους . 
εὐθὺς οὖν ἐξ ἁπασῶν τῶν σατραπειῶν κατέλεγε στρατιώτας 
καὶ ναῦς κατεσκεύαζε , καὶ τῆς ἄλλης ἁπάσης παρασκευῆς ἐπιμέλειαν 
ἐποιεῖτο . 
καὶ τὰ μὲν κατὰ τὴν Ἀσίαν καὶ τὴν Αἴγυπτον ἐν τούτοις 
ἦν . 
κατὰ δὲ τὴν Σικελίαν ἄρτι 
καταλελυμένης τῆς ἐν ταῖς Συρακούσαις τυραννίδος καὶ πασῶν τῶν κατὰ 
τὴν νῆσον πόλεων ἠλευθερωμένων , πολλὴν ἐπίδοσιν ἐλάμβανεν ἡ σύμπασα 
Σικελία πρὸς εὐδαιμονίαν · εἰρήνην γὰρ ἔχοντες οἱ Σικελιῶται καὶ 
χώραν ἀγαθὴν νεμόμενοι , διὰ τὸ πλῆθος τῶν καρπῶν ταχὺ ταῖς οὐσίαις 
ἀνέτρεχον καὶ τὴν χώραν ἐπλήρωσαν οἰκετῶν καὶ κτηνῶν καὶ τῆς 
ἄλλης εὐδαιμονίας , μεγάλας μὲν λαμβάνοντες προσόδους , οὐδὲν δὲ εἰς 
τοὺς εἰωθότας πολέμους ἀναλίσκοντες . 
μετὰ δὲ ταῦτα πάλιν εἰς πολέμους καὶ στάσεις ἐνέπεσον διὰ τοιαύτας 
τινὰς αἰτίας . 
καταλύσαντες τὴν Θρασυβούλου τυραννίδα συνήγαγον 
ἐκκλησίαν , καὶ περὶ τῆς ἰδίας δημοκρατίας βουλευσάμενοι πάντες 
ὁμογνωμόνως ἐψηφίσαντο Διὸς μὲν ἐλευθερίου κολοττιαῖον ἀνδριάντα 
κατασκευάσαι , κατ’ ἐνιαυτὸν δὲ θύειν ἐλευθέρια καὶ ἀγῶνας ἐπιφανεῖς 
ποιεῖν κατὰ τὴν αὐτὴν ἡμέραν , ἐν ᾗ τὸν τύραννον καταλύσαντες 
ἠλευθέρωσαν τὴν πατρίδα · θύειν δ’ ἐν τοῖς ἀγῶσι τοῖς θεοῖς ταύρους 
τετρακοσίους καὶ πεντήκοντα , καὶ τούτους δαπανᾶν εἰς τὴν τῶν πολιτῶν 
εὐωχίαν . 
τὰς δὲ ἀρχὰς ἁπάσας τοῖς 
ἀρχαίοις πολίταις ἀπένεμον · τοὺς δὲ ξένους τοὺς ἐπὶ τοῦ Γέλωνος 
πολιτευθέντας οὐκ ἠξίουν μετέχειν ταύτης τῆς τιμῆς , εἴτε οὐκ ἀξίους 
κρίναντες , εἴτε καὶ ἀπιστοῦντες μήποτε συντεθραμμένοι τυραννίδι καὶ 
μονάρχῳ συνεστρατευμένοι νεωτερίζειν ἐπιχειρήσωσιν · ὅπερ καὶ συνέβη 
γενέσθαι . 
τοῦ γὰρ Γέλωνος πλείονας τῶν μυρίων πολιτογραφήσαντος ξένους 
μισθοφόρους , ἐκ τούτων περιελείποντο πλείους τῶν ἑπτακισχιλίων κατὰ 
τοὺς ὑποκειμένους καιρούς . 
οὗτοι τῆς ἐκ τῶν ἀρχαιρεσιῶν τιμῆς 
ἀπελαυνόμενοι χαλεπῶς ἔφερον , καὶ συμφρονήσαντες ἀπέστησαν τῶν 
Συρακοσίων , καὶ τῆς πόλεως κατελάβοντο τήν τε Ἀχραδινὴν καὶ τὴν 
Νῆσον , ἀμφοτέρων τῶν τόπων τούτων ἐχόντων ἴδιον τεῖχος καλῶς 
κατεσκευασμένον . 
οἱ δὲ Συρακόσιοι πάλιν 
ἐμπεσόντες εἰς ταραχὴν τὸ λοιπὸν τῆς πόλεως κατεῖχον , καὶ τὸ πρὸς 
τὰς Ἐπιπολὰς τετραμμένον αὐτῆς ἀπετείχισαν καὶ πολλὴν ἀσφάλειαν 
ἑαυτοῖς κατεσκεύασαν · εὐθὺς γὰρ τῆς ἐπὶ τὴν χώραν ἐξόδου τοὺς 
ἀφεστηκότας εὐχερῶς εἶργον καὶ ταχὺ τῶν ἐπιτηδείων ἐποίησαν 
ἀπορεῖν . 
οἱ δὲ ξένοι τοῖς μὲν πλήθεσιν 
ἐλείποντο τῶν Συρακοσίων , ταῖς δὲ ἐμπειρίαις ταῖς κατὰ πόλεμον πολὺ 
προεῖχον · διὸ καὶ γινομένων κατὰ τὴν πόλιν ἐπιθέσεων καὶ κατὰ μέρος 
συμπλοκῶν , ταῖς μὲν μάχαις οἱ ξένοι ἐπροτέρουν , εἰργόμενοι δὲ τῆς 
χώρας ἐλείποντο ταῖς παρασκευαῖς καὶ τροφῆς ἐσπάνιζον . 
καὶ τὰ μὲν 
κατὰ τὴν Σικελίαν ἐν τούτοις ἦν . 
ἐπ’ 
ἄρχοντος δ’ Ἀθήνησι Κόνωνος ἐν Ῥώμῃ , τὴν ὕπατον ἀρχὴν εἶχον 
Κόιντος Φάβιος Οὐιβουλανὸς καὶ Τιβέριος Αἰμίλιος Μάμερκος . 
ἐπὶ 
δὲ τούτων Ἀρταξέρξης μὲν ὁ βασιλεὺς τῶν Περσῶν κατέστησε στρατηγὸν 
ἐπὶ τὸν πρὸς Αἰγυπτίους πόλεμον Ἀχαιμένην τὸν Δαρείου μὲν υἱόν , 
ἑαυτοῦ δὲ θεῖον · τούτῳ δὲ παραδοὺς στρατιωτῶν ἱππέων τε καὶ πεζῶν 
ὑπὲρ τὰς τριάκοντα μυριάδας προσέταξε καταπολεμῆσαι τοὺς Αἰγυπτίους . 
οὗτος μὲν οὖν ἐπειδὴ κατήντησεν 
εἰς Αἴγυπτον , κατεστρατοπέδευσε πλησίον τοῦ Νείλου , καὶ τὴν δύναμιν 
ἐκ τῆς ὁδοιπορίας ἀναλαβὼν παρεσκευάζετο τὰ πρὸς τὴν μάχην · οἱ δ’ 
Αἰγύπτιοι συνηθροικότες ἐκ τῆς Λιβύης καὶ τῆς Αἰγύπτου τὴν 
δύναμιν , ἀνέμενον τὴν παρὰ τῶν Ἀθηναίων συμμαχίαν . 
καταπλευσάντων δὲ τῶν Ἀθηναίων εἰς τὴν Αἴγυπτον 
μετὰ διακοσίων νεῶν , καὶ μετὰ τῶν Αἰγυπτίων παραταξαμένων πρὸς τοὺς 
Πέρσας , ἐγένετο μάχη καρτερά . 
καὶ μέχρι μέν τινος οἱ Πέρσαι τοῖς 
πλήθεσι προέχοντες ἐπλεονέκτουν , μετὰ δὲ ταῦτα τῶν Ἀθηναίων 
βιασαμένων καὶ τοὺς καθ’ ἑαυτοὺς τεταγμένους τρεψαμένων καὶ πολλοὺς 
ἀναιρούντων , τὸ λοιπὸν πλῆθος τῶν βαρβάρων πρὸς φυγὴν ὥρμησε . 
πολλοῦ δὲ κατὰ τὴν φυγὴν γενομένου 
φόνου , τὸ τελευταῖον οἱ μὲν Πέρσαι τὸ πλέον μέρος τῆς δυνάμεως 
ἀποβαλόντες κατέφυγον ἐπὶ τὸ καλούμενον Λευκὸν τεῖχος , οἱ δ’ 
Ἀθηναῖοι ταῖς ἰδίαις ἀνδραγαθίαις νίκημα περιπεποιημένοι συνεδίωξαν 
τοὺς βαρβάρους εἰς τὸ προκείμενον χωρίον , καὶ οὐκ ἀφίσταντο τῆς 
πολιορκίας . 
Ἀρταξέρξης δὲ πυθόμενος τὴν 
τῶν ἰδίων ἧτταν , τὸ μὲν πρῶτον ἀπέστειλέ τινας τῶν φίλων μετὰ 
πολλῶν χρημάτων εἰς τὴν Λακεδαίμονα , καὶ τοὺς Λακεδαιμονίους ἠξίου 
πόλεμον ἐξενεγκεῖν τοῖς Ἀθηναίοις , νομίζων οὕτω τοὺς ἐν Αἰγύπτῳ 
νικῶντας Ἀθηναίους ἀποπλεύσειν εἰς τὰς Ἀθήνας βοηθήσοντας τῇ 
πατρίδι · τῶν δὲ Λακεδαιμονίων οὔτε 
χρήματα δεξαμένων οὔτε ἄλλως προσεχόντων τοῖς ὑπὸ Περσῶν 
ἀξιουμένοις ἀπογνοὺς τὴν ἀπὸ τῶν Λακεδαιμονίων βοήθειαν ὁ 
Ἀρταξέρξης ἄλλας δυνάμεις παρεσκευάζετο · ἐπιστήσας δὲ αὐτοῖς 
ἡγεμόνας Ἀρτάβαζον καὶ Μεγάβυζον , ἄνδρας ἀρετῇ διαφέροντας , 
ἐξέπεμψε πολεμήσοντας τοῖς Αἰγυπτίοις . 
ἐπ’ 
ἄρχοντος δ’ Ἀθήνησιν Εὐθίππου Ῥωμαῖοι κατέστησαν ὑπάτους Κόιντον 
Σερουίλιον καὶ Σπόριον Ποστούμιον Ἀλβῖνον . 
ἐπὶ δὲ τούτων κατὰ 
τὴν Ἀσίαν Ἀρτάβαζος καὶ Μεγάβυζος ἐκπεμφθέντες ἐπὶ τὸν πρὸς 
Αἰγυπτίους πόλεμον ἀνέζευξαν ἐκ τῆς Περσίδος , ἔχοντες στρατιώτας 
ἱππεῖς τε καὶ πεζοὺς πλείους τῶν τριάκοντα μυριάδων . 
ὡς δ’ ἦλθον εἰς Κιλικίαν καὶ Φοινίκην , τὰς μὲν 
πεζὰς δυνάμεις ἀνελάμβανον ἐκ τῆς ὁδοιπορίας , ναῦς δὲ προσέταξαν 
κατασκευάζειν τοῖς τε Κυπρίοις καὶ Φοίνιξι καὶ τοῖς τὴν Κιλικίαν 
οἰκοῦσι . 
καταρτισθεισῶν δὲ τριήρων τριακοσίων , ταύτας ἐκόσμησαν 
ἐπιβάταις τε τοῖς κρατίστοις καὶ ὅπλοις καὶ βέλεσι καὶ τοῖς ἄλλοις 
τοῖς πρὸς ναυμαχίαν χρησίμοις . 
οὗτοι μὲν 
οὖν περὶ τὰς παρασκευὰς ἐγίνοντο καὶ γυμνασίας τῶν στρατιωτῶν 
ἐποιοῦντο καὶ συνείθιζον ἅπαντας ταῖς πολεμικαῖς ἐμπειρίαις , καὶ 
περὶ ταῦτα διέτριψαν σχεδόν τι τὸν ὑποκείμενον ἐνιαυτόν · οἱ δὲ κατὰ τὴν Αἴγυπτον Ἀθηναῖοι τοὺς περὶ 
τὴν Μέμφιν καταφυγόντας εἰς τὸ Λευκὸν τεῖχος ἐπολιόρκουν · 
ἀμυνομένων δὲ τῶν Περσῶν εὐρώστως οὐ δυνάμενοι τὸ χωρίον ἑλεῖν , 
ἔμειναν ἐπὶ τῆς πολιορκίας τὸν ἐνιαυτόν . 
κατὰ δὲ τὴν Σικελίαν Συρακόσιοι μὲν πολεμοῦντες τοῖς 
ἀφεστηκόσι ξένοις συνεχεῖς προσβολὰς ἐποιοῦντο τῇ τε Ἀχραδινῇ καὶ 
τῇ Νήσῳ , καὶ ναυμαχίᾳ μὲν ἐνίκησαν τοὺς ἀποστάντας , πεζῇ δ’ οὐκ 
ἴσχυον ἐκβαλεῖν ἐκ τῆς πόλεως διὰ τὴν ὀχυρότητα τῶν τόπων . 
μετὰ δὲ ταῦτα παρατάξεως γενομένης 
ἐπὶ τῆς χώρας , καὶ τῶν ἀγωνιζομένων παρ’ ἀμφοτέροις ἐκθύμως 
κινδυνευόντων , πεσεῖν συνέβη οὐκ ὀλίγους παρ’ ἀμφοτέροις , νικῆσαι δὲ 
τοὺς Συρακοσίους . 
μετὰ δὲ τὴν μάχην οἱ Συρακόσιοι τοὺς μὲν 
ἐπιλέκτους , ὄντας ἑξακοσίους , αἰτίους γενομένους τῆς νίκης , 
ἐστεφάνωσαν ἀριστεῖα δόντες ἀργυρίου μνᾶν ἑκάστῳ . 
ἅμα δὲ τούτοις πραττομένοις Δουκέτιος μὲν ὁ τῶν 
Σικελῶν ἡγεμών , χαλεπῶς ἔχων τοῖς τὴν Κατάνην οἰκοῦσι διὰ τὴν 
ἀφαίρεσιν τῆς τῶν Σικελῶν χώρας , ἐστράτευσεν ἐπ’ αὐτούς . 
ὁμοίως 
δὲ καὶ τῶν Συρακοσίων στρατευσάντων ἐπὶ τὴν Κατάνην , οὗτοι μὲν 
κοινῇ κατεκληρούχησαν τὴν χώραν καὶ τοὺς κατοικισθέντας ὑφ’ Ἱέρωνος 
τοῦ δυνάστου ἐπολέμουν · ἀντιταχθέντων δὲ τῶν ἐν τῇ Κατάνῃ καὶ 
λειφθέντων πλείοσι μάχαις , οὗτοι μὲν ἐξέπεσον ἐκ τῆς Κατάνης , καὶ 
τὴν νῦν οὖσαν Αἴτνην ἐκτήσαντο , πρὸ τούτου καλουμένην Ἴνησσαν , 
οἱ δ’ ἐξ ἀρχῆς ἐκ τῆς Κατάνης ὄντες ἐκομίσαντο πολλῷ χρόνῳ τὴν 
πατρίδα . 
τούτων δὲ πραχθέντων οἱ κατὰ 
τὴν Ἱέρωνος δυναστείαν ἐκπεπτωκότες ἐκ τῶν ἰδίων πόλεων ἔχοντες 
τοὺς συναγωνιζομένους κατῆλθον εἰς τὰς πατρίδας , καὶ τοὺς ἀδίκως τὰς 
ἀλλοτρίας πόλεις ἀφῃρημένους ἐξέβαλον ἐκ τῶν πόλεων · τούτων δ’ 
ἦσαν Γελῷοι καὶ Ἀκραγαντῖνοι καὶ Ἱμεραῖοι . 
παραπλησίως δὲ τούτοις καὶ Ῥηγῖνοι μετὰ Ζαγκλαίων 
τοὺς Ἀναξίλου παῖδας δυναστεύοντας ἐκβαλόντες ἠλευθέρωσαν τὰς 
πατρίδας . 
μετὰ δὲ ταῦτα Καμάριναν μὲν Γελῷοι κατοικίσαντες ἐξ 
ἀρχῆς κατεκληρούχησαν · αἱ δὲ πόλεις σχεδὸν ἅπασαι πρὸς τὴν κατάλυσιν 
τῶν πολέμων ὁρμήσασαι , καὶ κοινὸν δόγμα ποιησάμεναι , πρὸς τοὺς 
κατοικοῦντας ξένους διελύθησαν , καὶ τοὺς φυγάδας καταδεξάμεναι τοῖς 
ἀρχαίοις πολίταις τὰς πόλεις ἀπέδοσαν , τοῖς δὲ ξένοις τοῖς διὰ τὰς 
δυναστείας ἀλλοτρίας τὰς πόλεις ἔχουσι συνεχώρησαν τὰ ἑαυτῶν 
ἀποκομίζειν καὶ κατοικεῖν ἅπαντας ἐν τῇ Μεσσηνίᾳ . 
αἱ μὲν οὖν κατὰ Σικελίαν ἐν ταῖς πόλεσι στάσεις 
καὶ ταραχαὶ τοῦτον τὸν τρόπον κατελύθησαν , αἱ δὲ πόλεις τὰς 
ἀπαλλοτρίους πολιτείας ἀποβαλοῦσαι σχεδὸν ἅπασαι τὰς ἰδίας χώρας 
κατεκληρούχησαν τοῖς πολίταις πᾶσιν . 
ἐπ’ 
ἄρχοντος δ’ Ἀθήνησι Φρασικλείδου Ὀλυμπιὰς μὲν ἤχθη ὀγδοηκοστή , 
καθ’ ἣν ἐνίκα στάδιον Τορύλλας Θετταλός , Ῥωμαῖοι δ’ ὑπάτους 
κατέστησαν Κόιντον Φάβιον καὶ Τίτον Κοίντιον Καπιτωλῖνον . 
ἐπὶ δὲ 
τούτων κατὰ μὲν τὴν Ἀσίαν οἱ τῶν Περσῶν στρατηγοὶ διαβάντες ἐπὶ 
τὴν Κιλικίαν ναῦς μὲν κατεσκεύασαν τριακοσίας κεκοσμημένας καλῶς πρὸς 
τὴν πολεμικὴν χρείαν , τὸ δὲ πεζὸν στρατόπεδον λαβόντες προῆγον πεζῇ 
διὰ Συρίας καὶ Φοινίκης · συμπαραπλέοντος δὲ καὶ τοῦ στόλου τῇ 
πεζῇ στρατιᾷ κατήντησαν εἰς Μέμφιν τῆς Αἰγύπτου . 
καὶ τὸ μὲν πρῶτον τὴν πολιορκίαν τοῦ Λευκοῦ 
τείχους ἔλυσαν , καταπληξάμενοι τοὺς Αἰγυπτίους καὶ τοὺς Ἀθηναίους · 
μετὰ δὲ ταῦτα ἐμφρόνως βουλευσάμενοι κατὰ στόμα μὲν παρατάττεσθαι 
διέκλινον , στρατηγήμασι δὲ ἐφιλοτιμοῦντο καταλῦσαι τὸν πόλεμον . 
διόπερ 
καὶ τῶν Ἀττικῶν νεῶν ὁρμουσῶν ἐν τῇ Προσωπίτιδι λεγομένῃ νήσῳ , 
τὸν περιρρέοντα ποταμὸν διώρυξι διαλαβόντες ἤπειρον ἐποίησαν τὴν 
νῆσον . 
τῶν δὲ νεῶν ἄφνω καθιζουσῶν ἐπὶ 
ξηρὰν τὴν γῆν , οἱ μὲν Αἰγύπτιοι καταπλαγέντες ἐγκατέλιπον τοὺς 
Ἀθηναίους καὶ πρὸς τοὺς Πέρσας διελύσαντο · οἱ δὲ Ἀθηναῖοι 
συμμάχων ὄντες ἔρημοι καὶ τὰς ναῦς ὁρῶντες ἀχρήστους γεγενημένας , 
ταύτας μὲν ἐνέπρησαν , ὅπως μὴ τοῖς πολεμίοις ὑποχείριοι γενηθῶσιν , 
αὐτοὶ δὲ οὐ καταπλαγέντες τὴν δεινότητα τῆς περιστάσεως παρεκάλουν 
ἀλλήλους μηδὲν ἀνάξιον πρᾶξαι τῶν προκατειργασμένων ἀγώνων . 
διόπερ ταῖς ἀρεταῖς ὑπερβαλλόμενοι τοὺς ἐν 
Θερμοπύλαις ὑπὲρ τῆς Ἑλλάδος ἀποθανόντας , ἑτοίμως εἶχον 
διαγωνίζεσθαι πρὸς τοὺς πολεμίους . 
οἱ δὲ στρατηγοὶ τῶν Περσῶν 
Ἀρτάβαζος καὶ Μεγάβυζος , ὁρῶντες τὴν ὑπερβολὴν τῆς εὐτολμίας τῶν 
πολεμίων καὶ λογισάμενοι , διότι τούτους οὐ δυνατὸν ἀνελεῖν ἄνευ τοῦ 
πολλὰς μυριάδας ἀποβαλεῖν τῶν ἰδίων , σπονδὰς ἔθεντο πρὸς τοὺς 
Ἀθηναίους , καθ’ ἃς ἔδει χωρὶς κινδύνων ἀπελθεῖν αὐτοὺς ἐκ τῆς 
Αἰγύπτου . 
οἱ μὲν οὖν Ἀθηναῖοι διὰ 
τὴν ἰδίαν ἀρετὴν τυχόντες τῆς σωτηρίας ἀπῆλθον ἐκ τῆς Αἰγύπτου , 
καὶ διὰ τῆς Λιβύης εἰς Κυρήνην ἀπελθόντες ἐσώθησαν παραδόξως εἰς 
τὴν πατρίδα . 
ἅμα δὲ τούτοις πραττομένοις 
ἐν μὲν ταῖς Ἀθήναις Ἐφιάλτης ὁ Σοφωνίδου , δημαγωγὸς ὢν καὶ τὸ 
πλῆθος παροξύνας κατὰ τῶν Ἀρεοπαγιτῶν , ἔπεισε τὸν δῆμον ψηφίσματι 
μειῶσαι τὴν ἐξ Ἀρείου πάγου βουλήν , καὶ τὰ πάτρια καὶ περιβόητα 
νόμιμα καταλῦσαι . 
οὐ μὴν ἀθῷός γε διέφυγε τηλικούτοις ἀνομήμασιν 
ἐπιβαλόμενος , ἀλλὰ τῆς νυκτὸς ἀναιρεθεὶς ἄδηλον ἔσχε τὴν τοῦ βίου 
τελευτήν . 
τοῦ δ’ ἐνιαυσίου χρόνου διεληλυθότος 
Ἀθήνησι μὲν ἦν ἄρχων Φιλοκλῆς , ἐν Ῥώμῃ δὲ τὴν ὕπατον ἀρχὴν 
διεδέξαντο Αὖλος Ποστούμιος Ῥηγοῦλος καὶ Σπόριος Φούριος 
Μεδιολανός . 
ἐπὶ δὲ τούτων Κορινθίοις καὶ Ἐπιδαυρίοις πρὸς 
Ἀθηναίους ἐνστάντος πολέμου , ἐστράτευσαν ἐπ’ αὐτοὺς Ἀθηναῖοι , καὶ 
γενομένης μάχης ἰσχυρᾶς ἐνίκησαν Ἀθηναῖοι . 
μεγάλῳδὲ στόλῳ καταπλεύσαντες πρὸς τοὺς 
ὀνομαζομένους Ἁλιεῖς , ἀνέβησαν εἰς τὴν Πελοπόννησον , καὶ τῶν 
πολεμίων ἀνεῖλον οὐκ ὀλίγους . 
συστραφέντων δὲ τῶν Πελοποννησίων καὶ 
δύναμιν ἀξιόλογον ἀθροισάντων , συνέστη μάχη πρὸς τοὺς Ἀθηναίους 
περὶ τὴν ὀνομαζομένην Κεκρυφάλειαν , καθ’ ἣν πάλιν ἐνίκησαν 
Ἀθηναῖοι . 
τοιούτων δὲ εὐημερημάτων 
αὐτοῖς γενομένων , τοὺς Αἰγινήτας ὁρῶντες πεφρονηματισμένους μὲν ταῖς 
προγεγενημέναις πράξεσιν , ἀλλοτρίως δὲ ἔχοντας πρὸς αὐτούς , ἔγνωσαν 
καταπολεμῆσαι . 
διὸ καὶ στόλον ἐπ’ αὐτοὺς 
ἀξιόλογον ἀποστειλάντων τῶν Ἀθηναίων , οἱ τὴν Αἴγιναν κατοικοῦντες , 
μεγάλην ἐμπειρίαν ἔχοντες καὶ δόξαν τῶν κατὰ θάλατταν ἀγώνων , οὐ 
κατεπλάγησαν τὴν ὑπεροχὴν τῶν Ἀθηναίων , ἔχοντες δὲ τριήρεις ἱκανὰς 
καὶ προσκατασκευάσαντες ἑτέρας , ἐναυμάχησαν , καὶ λειφθέντες ἀπέβαλον 
τριήρεις ἑβδομήκοντα · συντριβέντες δὲ τοῖς φρονήμασι διὰ τὸ μέγεθος 
τῆς συμφορᾶς , ἠναγκάσθησαν εἰς τὴν Ἀθηναίων συντέλειαν καταταχθῆναι . 
ταῦτα μὲν οὖν Λεωκράτης ὁ στρατηγὸς κατεπράξατο τοῖς Ἀθηναίοις , 
τοὺς πάντας διαπολεμήσας μῆνας ἐννέα πρὸς τοὺς Αἰγινήτας . 
ἅμα δὲ τούτοις 
πραττομένοις κατὰ τὴν Σικελίαν Δουκέτιος ὁ τῶν Σικελῶν βασιλεὺς , 
ὠνομασμένος τὸ γένος , ἰσχύων δὲ κατ’ ἐκείνους τοὺς χρόνους , 
Μέναινον μὲν πόλιν ἔκτισε καὶ τὴν σύνεγγυς χώραν τοῖς κατοικισθεῖσι 
διεμέρισε , στρατευσάμενος δ’ ἐπὶ πόλιν ἀξιόλογον Μοργαντῖναν , καὶ 
χειρωσάμενος αὐτήν , δόξαν ἀπηνέγκατο παρὰ τοῖς ὁμοεθνέσι . 
τοῦ δ’ ἐνιαυσίου χρόνου διεληλυθότος Ἀθήνησι μὲν 
ἦρχε Βίων , ἐν Ῥώμῃ δὲ τὴν ὕπατον ἀρχὴν διεδέξαντο Πούπλιος 
Σερουίλιος Στροῦκτος καὶ Λεύκιος Αἰβούτιος Ἄλβας . 
ἐπὶ δὲ τούτων 
Κορινθίοις καὶ Μεγαρεῦσι περὶ χώρας ὁμόρου γενομένης ἀμφισβητήσεως , 
εἰς πόλεμον αἱ πόλεις ἐνέπεσον . 
τὸ μὲν 
οὖν πρῶτον τὴν χώραν ἀλλήλων διετέλουν λεηλατοῦντες καὶ κατ’ ὀλίγους 
συμπλοκὰς ποιούμενοι · αὐξομένης δὲ τῆς διαφορᾶς οἱ Μεγαρεῖς ἀεὶ 
μᾶλλον ἐλαττούμενοι καὶ τοὺς Κορινθίους φοβούμενοι , συμμάχους 
ἐποιήσαντο τοὺς Ἀθηναίους . 
διὸ καὶ 
πάλιν τῶν πόλεων ἐφαμίλλων ταῖς δυνάμεσι γενομένων , καὶ τῶν 
Κορινθίων μετὰ Πελοποννησίων ἀξιολόγῳ δυνάμει στρατευσάντων εἰς τὴν 
Μεγαρικήν , Ἀθηναῖοι συμμαχίαν ἔπεμψαν τοῖς Μεγαρεῦσιν , ἧς ἡγεῖτο 
Μυρωνίδης , ἀνὴρ ἐπ’ ἀρετῇ θαυμαζόμενος · γενομένης δὲ παρατάξεως 
ἰσχυρᾶς ἐπὶ πολὺν χρόνον , καὶ ταῖς ἀνδραγαθίαις ἑκατέρων 
ἐξισουμένων , τὸ τελευταῖον ἐνίκησαν Ἀθηναῖοι καὶ πολλοὺς ἀνεῖλον 
τῶν πολεμίων . 
οἱ Φωκεῖς ἐνεστήσαντο 
πόλεμον πρὸς Δωριεῖς , τοὺς προγόνους μὲν Λακεδαιμονίων , οἰκοῦντας δὲ 
πόλεις τρεῖς , Κυτίνιον καὶ Βοιὸν καὶ Ἐρινεόν , κειμένας ὑπὸ τὸν 
λόφον τὸν ὀνομαζόμενον Παρνασσόν . 
τὸ 
μὲν οὖν πρῶτον βίᾳ χειρωσάμενοι τοὺς Δωριεῖς , κατέσχον αὐτῶν τὰς 
πόλεις · μετὰ δὲ ταῦτα Λακεδαιμόνιοι μὲν Νικομήδην τὸν Κλεομένους 
ἐξέπεμψαν βοηθήσοντα τοῖς Δωριεῦσι διὰ τὴν συγγένειαν · εἶχε δ’ 
οὗτος Λακεδαιμονίους μὲν χιλίους πεντακοσίους , παρὰ δὲ τῶν ἄλλων 
Πελοποννησίων μυρίους . 
οὗτος μὲν οὖν 
ἐπίτροπος ὢν Πλειστώνακτος τοῦ βασιλέως παιδὸς ὄντος , μετὰ τοσαύτης 
δυνάμεως ἐβοήθησε τοῖς Δωριεῦσι , νικήσας δὲ τοὺς Φωκεῖς καὶ τὰς 
πόλεις ἀνακτησάμενος τούς τε Φωκεῖς καὶ Δωριεῖς διήλλαξεν . 
Ἀθηναῖοι δὲ 
πυθόμενοι τοὺς Λακεδαιμονίους τὸν μὲν πρὸς Φωκεῖς πόλεμον 
καταλελυκέναι , αὐτοὺς δὲ μέλλειν τὴν εἰς οἶκον ἐπάνοδον ποιεῖσθαι , 
ἔγνωσαν ἐπιθέσθαι κατὰ τὴν ὁδοιπορίαν τοῖς Λακεδαιμονίοις . 
ἐστράτευσαν οὖν ἐπ’ αὐτούς , παραλαβόντες τοὺς Ἀργείους καὶ 
Θετταλούς · καὶ πεντήκοντα μὲν ναυσί , στρατιώταις δὲ μυρίοις καὶ 
τετρακισχιλίοις ἐπιβαλοῦντες αὐτοῖς κατελάβοντο τὰς περὶ τὴν 
Γεράνειαν παρόδους . 
Λακεδαιμόνιοι δὲ 
πυνθανόμενοι τὰ κατὰ τοὺς Ἀθηναίους παρῆλθον τῆς Βοιωτίας εἰς 
Τάναγραν . 
τῶν δὲ Ἀθηναίων παραγενομένων εἰς τὴν Βοιωτίαν καὶ 
παρατάξεως γενομένης , ἰσχυρὰ συνέστη μάχη · καὶ τῶν μὲν Θετταλῶν 
μεταβαλομένων ἐν τῇ μάχῃ πρὸς τοὺς Λακεδαιμονίους , τῶν δὲ 
Ἀθηναίων καὶ τῶν Ἀργείων οὐδὲν ἧττον διαγωνιζομένων , ἔπεσον μὲν 
οὐκ ὀλίγοι παρ’ ἀμφοτέροις , νυκτὸς δ’ ἐπιλαβούσης διελύθησαν . 
μετὰ δὲ ταῦτα τοῖς Ἀθηναίοις 
κομιζομένης ἀγορᾶς πολλῆς ἐκ τῆς Ἀττικῆς , οἱ Θετταλοὶ κρίναντες 
ἐπιθέσθαι ταύτῃ καὶ αὐτῆς ὥρας δειπνοποιησάμενοι νυκτὸς ἀπήντων 
τοῖς κομίζουσι τὰς ἀγοράς . 
τῶν δὲ 
παραφυλαττόντων Ἀθηναίων ἀγνοούντων καὶ προσδεξαμένων τοὺς Θετταλοὺς 
ὡς φίλους , συνέβη πολλοὺς καὶ ποικίλους ἀγῶνας γενέσθαι περὶ τῆς 
ἀγορᾶς . 
τὸ μὲν γὰρ πρῶτον οἱ Θετταλοί , προσδεχθέντες ὑπὸ τῶν 
πολεμίων διὰ τὴν ἄγνοιαν , ἔκτεινον τοὺς ἐντυγχάνοντας , καὶ 
συντεταγμένοι τοῖς τεθορυβημένοις συμπλεκόμενοι πολλοὺς ἀνῄρουν . 
οἱ δὲ κατὰ τὴν στρατοπεδείαν ὄντες 
Ἀθηναῖοι πυθόμενοι τὴν τῶν Θετταλῶν ἐπίθεσιν , ἧκον κατὰ σπουδήν , 
καὶ τοὺς Θετταλοὺς ἐξ ἐφόδου τρεψάμενοι πολὺν ἐποίουν φόνον . 
ἐπιβοηθησάντων δὲ τῶν Λακεδαιμονίων 
τοῖς Θετταλοῖς συντεταγμένῃ τῇ δυνάμει , καὶ τοῖς στρατοπέδοις ὅλοις 
γενομένης παρατάξεως , συνέβη διὰ τὴν γενομένην φιλοτιμίαν πολλοὺς παρ’ 
ἀμφοτέροις ἀναιρεθῆναι . 
τέλος δὲ τῆς μάχης ἀμφίδοξον λαβούσης τὸ 
τέλος , συνέβη τούς τε Λακεδαιμονίους ἀμφισβητῆσαι περὶ τῆς νίκης καὶ 
τοὺς Ἀθηναίους . 
τότε μὲν οὖν ἐπιλαβούσης νυκτὸς καὶ τῆς νίκης 
ἀμφιδόξου γενομένης , διεπρεσβεύοντο πρὸς ἀλλήλους καὶ τετραμηνιαίους 
σπονδὰς ἐποιήσαντο . 
τοῦ δ’ ἐνιαυσίου χρόνου 
διεληλυθότος Ἀθήνησι μὲν ἦρχε Μνησιθείδης , ἐν Ῥώμῃ δ’ ὕπατοι 
κατεστάθησαν Λούκιος Λουκράτιος καὶ Τίτος Οὐετούριος Κιχωρῖνος . 
ἐπὶ δὲ τούτων Θηβαῖοι μὲν τεταπεινωμένοι διὰ τὴν πρὸς Ξέρξην 
αὐτοῖς γενομένην συμμαχίαν , ἐζήτουν δῑ οὗ τρόπου δύναιντ’ ἂν 
ἀναλαβεῖν τὴν πάτριον ἰσχύν τε καὶ δόξαν . 
διὸ καὶ τῶν Βοιωτῶν ἁπάντων καταφρονούντων καὶ 
μηκέτι προσεχόντων τοῖς Θηβαίοις , ἠξίουν τοὺς Λακεδαιμονίους τῇ 
πόλει συμπεριποιῆσαι τὴν ὅλην ἡγεμονίαν τῆς Βοιωτίας · ἐπηγγέλλοντο 
δ’ αὐτοῖς ἀντὶ ταύτης τῆς χάριτος ἰδίᾳ πολεμήσειν τοῖς Ἀθηναίοις , 
ὥστε μηδεμίαν ἀνάγκην εἶναι τοῖς Σπαρτιάταις ἐκτὸς τῆς 
Πελοποννήσου δύναμιν ἐξαγαγεῖν πεζήν . 
οἱ 
δὲ Λακεδαιμόνιοι κρίναντες συμφέροντα λέγειν αὐτούς , καὶ 
νομίζοντες τὰς Θήβας , ἐὰν αὐξήσωσιν , ἔσεσθαι τῆς τῶν Ἀθηναίων 
ὥσπερ ἀντίπαλόν τινα · διόπερ ἔχοντες τότε περὶ Τάναγραν ἕτοιμον 
καὶ μέγα στρατόπεδον , τῆς μὲν τῶν Θηβαίων πόλεως μείζονα τὸν 
περίβολον κατεσκεύασαν , τὰς δ’ ἐν Βοιωτίᾳ πόλεις ἠνάγκασαν 
ὑποτάττεσθαι τοῖς Θηβαίοις . 
οἱ δὲ 
Ἀθηναῖοι τὴν ἐπιβολὴν τῶν Λακεδαιμονίων διακόψαι σπεύδοντες , δύναμιν 
ἀξιόλογον συνεστήσαντο , καὶ στρατηγὸν εἵλοντο Μυρωνίδην τὸν Καλλίου . 
οὗτος δὲ καταλέξας τῶν πολιτῶν τοὺς ἱκανοὺς παρήγγειλεν αὐτοῖς , 
ἐκθέμενος ἡμέραν ἐν ᾗ τὴν ἐκ τῆς πόλεως ἀνάζευξιν ἤμελλε 
ποιεῖσθαι . 
ἐπεὶ δ’ ὁ συντεταγμένος καιρὸς 
ἧκε , καὶ τῶν στρατιωτῶν τινες οὐ κατήντησαν πρὸς τὴν ὡρισμένην 
ἀφορμήν , ἀναλαβὼν τοὺς προσεληλυθότας προῆγεν εἰς τὴν Βοιωτίαν . 
τῶν 
δὲ ἡγεμόνων τινὲς καὶ τῶν φίλων ἔφασαν δεῖν ἀναμένειν τοὺς 
καθυστεροῦντας , ὁ δὲ Μυρωνίδης , συνετὸς ὢν ἅμα καὶ δραστικὸς 
στρατηγός , οὐκ ἔφησεν ἀναμενεῖν · ἀπεφαίνετο γὰρ τοὺς μὲν ἑκουσίως 
καθυστεροῦντας τῆς ἐξόδου καὶ κατὰ τὴν μάχην ἀγεννῶς καὶ δειλῶς 
ἕξειν , καὶ διὰ τοῦτο οὐδὲ τοὺς ὑπὲρ τῆς πατρίδος κινδύνους 
ὑποστήσεσθαι , τοὺς δ’ ἑτοίμους κατὰ τὴν συντεταγμένην ἡμέραν 
παραγενηθέντας φανεροὺς εἶναι διότι καὶ τὴν ἐν τῷ πολέμῳ τάξιν οὐ 
καταλείψουσιν · ὅπερ καὶ συνέβη γενέσθαι . 
ὀλίγους γὰρ προάγων στρατιώτας , καὶ τούτους ἀρίστους ταῖς 
ἀνδραγαθίαις , παρετάξατο κατὰ τὴν Βοιωτίαν πρὸς πολλαπλασίους , καὶ 
κατὰ κράτος περιεγένετο τῶν ἀντιταχθέντων . 
δοκεῖ δ’ ἡ πρᾶξις αὕτη μηδεμιᾶς ἀπολείπεσθαι τῶν ἐν 
τοῖς ἔμπροσθεν χρόνοις γεγενημένων παρατάξεων τοῖς Ἀθηναίοις · ἥ τε 
γὰρ ἐν Μαραθῶνι γενομένη νίκη καὶ τὸ περὶ Πλαταιὰς κατὰ Περσῶν 
προτέρημα καὶ τἄλλα τὰ περιβόητα τῶν Ἀθηναίων ἔργα δοκεῖ μηδὲν 
προέχειν τῆς μάχης ἧς ἐνίκησε Μυρωνίδης τοὺς Βοιωτούς . 
ἐκείνων γὰρ αἱ μὲν ἐγένοντο πρὸς βαρβάρους , 
αἱ δὲ συνετελέσθησαν μετ’ ἄλλων συμμάχων , ταύτην δὲ τὴν παράταξιν 
Ἀθηναῖοι μόνοι διακινδυνεύσαντες ἐνίκησαν καὶ πρὸς Ἑλλήνων τοὺς 
ἀρίστου διηγωνίσαντο . 
δοκοῦσι γὰρ οἱ 
Βοιωτοὶ κατὰ τὰς τῶν δεινῶν ὑπομονὰς καὶ τοὺς πολεμικοὺς ἀγῶνας 
μηδενὸς λείπεσθαι τῶν ἄλλων · ὕστερον γοῦν αὐτοὶ Θηβαῖοι περὶ 
Λεῦκτρα καὶ Μαντίνειαν μόνοι πρὸς Λακεδαιμονίους ἅπαντας καὶ τοὺς 
συμμάχους παραταξάμενοι μεγίστην μὲν δόξαν ἐπ’ ἀνδρείᾳ κατεκτήσαντο , 
τῆς δ’ Ἑλλάδος ἁπάσης ἡγεμόνες ἀνελπίστως ἐγενήθησαν . 
τῶν δὲ συγγραφέων , καίπερ τῆς μάχης ταύτης 
ἐπιφανοῦς γεγενημένης , οὐδεὶς οὔτε τὸν τρόπον αὐτῆς οὔτε τὴν 
διάταξιν ἀνέγραψε . 
Μυρωνίδης μὲν οὖν ἐπιφανεῖ μάχῃ νικήσας τοὺς 
Βοιωτοὺς ἐνάμιλλος ἐγενήθη τοῖς πρὸ αὐτοῦ γενομένοις ἡγεμόσιν 
ἐπιφανεστάτοις , Θεμιστοκλεῖ καὶ Μιλτιάδῃ καὶ Κίμωνι . 
ὁ δὲ Μυρωνίδης μετὰ τὴν γενομένην νίκην Τάναγραν 
μὲν ἐκπολιορκήσας , περιεῖλεν αὐτῆς τὰ τείχη , τὴν δὲ Βοιωτίαν 
ἅπασαν ἐπιὼν ἔτεμνε καὶ κατέφθειρε καὶ τοῖς στρατιώταις διελὼν τὰ 
λάφυρα πάντας ὠφελείαις ἁδραῖς ἐκόσμησεν . 
οἱ δὲ Βοιωτοὶ 
παροξυνθέντες ἐπὶ τῇ διαφθορᾷ τῆς χώρας , συνεστράφησαν πανδημεί , καὶ 
στρατεύσαντες ἤθροισαν μεγάλην δύναμιν . 
γενομένης δὲ μάχης ἐν 
Οἰνοφύτοις τῆς Βοιωτίας , καὶ τὸ δεινὸν ἀμφοτέρων ταῖς ψυχαῖς 
ἐρρωμένως ὑπομενόντων , διημέρευσαν ἐν τῇ μάχῃ · μόγις δὲ τῶν 
Ἀθηναίων τρεψαμένων τοὺς Βοιωτούς , ὁ Μυρωνίδης πασῶν τῶν κατὰ τὴν 
Βοιωτίαν πόλεων ἐγκρατὴς ἐγένετο πλὴν Θηβῶν . 
μετὰ δὲ ταῦτα ἐκ τῆς Βοιωτίας ἀναζεύξας 
ἐστράτευσεν ἐπὶ Λοκροὺς τοὺς ὀνομαζομένους Ὀπουντίους . 
τούτους δὲ 
ἐξ ἐφόδου χειρωσάμενος , καὶ λαβὼν ὁμήρους , ἐνέβαλεν εἰς τὴν 
Παρνασίαν . 
παραπλησίως δὲ τοῖς Λοκροῖς 
καὶ τοὺς Φωκεῖς καταπολεμήσας , καὶ λαβὼν ὁμήρους , ἀνέζευξεν εἰς τὴν 
Θετταλίαν , ἐγκαλῶν μὲν περὶ τῆς γενομένης προδοσίας , προστάττων δὲ 
καταδέχεσθαι τοὺς φυγάδας · τῶν δὲ Φαρσαλίων οὐ προσδεχομένων , 
ἐπολιόρκει τὴν πόλιν . 
ἐπεὶ δὲ τὴν μὲν 
πόλιν οὐκ ἠδύνατο βίᾳ χειρώσασθαι , τὴν δὲ πολιορκίαν πολὺν χρόνον 
ὑπέμενον οἱ Φαρσάλιοι , τὸ τηνικαῦτα ἀπογνοὺς τὰ κατὰ τὴν Θετταλίαν 
ἐπανῆλθεν εἰς τὰς Ἀθήνας . 
Μυρωνίδης μὲν οὖν ἐν ὀλίγῳ χρόνῳ 
μεγάλας πράξεις ἐπιτελεσάμενος περιβόητον ἔσχε τὴν δόξαν παρὰ τοῖς 
πολίταις . 
ταῦτα μὲν οὖν ἐπράχθη κατὰ τοῦτον τὸν ἐνιαυτόν . 
ἐπ’ ἄρχοντος δ’ Ἀθήνησι Καλλίου παρὰ μὲν Ἠλείοις 
Ὀλυμπιὰς ἤχθη μία πρὸς ταῖς ὀγδοήκοντα , καθ’ ἣν ἐνίκα στάδιον 
Πολύμναστος Κυρηναῖος , ἐν Ῥώμῃ δ’ ὑπῆρχον ὕπατοι Σερούιος 
Σουλπίκιος καὶ Πούπλιος Οὐολούμνιος Ἀμεντῖνος . 
ἐπὶ δὲ τούτων Τολμίδης ὁ τεταγμένος ἐπὶ τῆς 
ναυτικῆς δυνάμεως , ἁμιλλώμενος πρὸς τὴν Μυρωνίδου ἀρετήν τε καὶ 
δόξαν , ἔσπευδεν ἀξιόλογόν τι κατεργάσασθαι . 
διὸ καὶ κατ’ ἐκείνους τοὺς καιροὺς μηδενὸς πρότερον 
πεπορθηκότος τὴν Λακωνικήν , παρεκάλεσε τὸν δῆμον δῃῶσαι τὴν τῶν 
Σπαρτιατῶν χώραν , ἐπηγγέλλετο δὲ χιλίους ὁπλίτας παραλαβὼν εἰς τὰς 
τριήρεις μετὰ τούτων πορθήσειν μὲν τὴν Λακωνικήν , ταπεινώσειν δὲ τὴν 
τῶν Σπαρτιατῶν δόξαν . 
συγχωρησάντων δὲ 
τῶν Ἀθηναίων , βουλόμενος λαθραίως πλείονας ὁπλίτας ἐξαγαγεῖν , 
τεχνάζεταί τι τοιοῦτον . 
οἱ μὲν πολῖται διελάμβανον αὐτὸν καταλέξειν 
εἰς τὴν στρατιὰν τῶν νέων τοὺς ἀκμάζοντας ταῖς ἡλικίαις καὶ τοῖς 
σώμασιν εὐρωστοτάτους · ὁ δὲ Τολμίδης σπεύδων μὴ μόνον τοὺς 
τεταγμένους χιλίους ἐξαγαγεῖν εἰς τὴν στρατείαν , προσιὼν ἑκάστῳ τῶν 
νέων καὶ τῇ ῥώμῃ διαφερόντων ἔλεγεν ὡς μέλλει καταλέγειν αὐτόν · 
κρεῖττον οὖν ἔφησεν ἐθελοντὴν στρατεύειν μᾶλλον ἢ διὰ τῶν 
καταλόγων ἀναγκασθῆναι δοκεῖν . 
ἐπεὶ δὲ 
πλείους τῶν τρισχιλίων τούτῳ τῷ λόγῳ συνέπεισεν ἐθελοντὴν 
ἀπογράφεσθαι , τοὺς δὲ λοιποὺς οὐκέτι σπεύδοντας ἑώρα , τότε τοὺς 
ὡμολογημένους χιλίους κατέλεξεν ἐκ τῶν ἄλλων . 
ὡς δ’ αὐτῷ καὶ τἄλλα τὰ πρὸς τὴν στρατείαν 
ἡτοίμαστο , πεντήκοντα μὲν τριήρεσιν ἀνήχθη καὶ τετρακισχιλίοις 
ὁπλίταις , καταπλεύσας δὲ τῆς Λακωνικῆς εἰς Μεθώνην , τοῦτο μὲν τὸ 
χωρίον εἷλε , τῶν δὲ Λακεδαιμονίων βοηθησάντων ἀνέζευξε , καὶ 
παραπλεύσας εἰς τὸ Γύθειον , ἐπίνειον τῶν Λακεδαιμονίων , χειρωσάμενος 
δὲ καὶ ταύτην τὴν πόλιν καὶ τὰ νεώρια τῶν Λακεδαιμονίων ἐμπρήσας , 
τὴν χώραν ἐδῄωσεν . 
ἐκεῖθεν δὲ 
ἀναχθεὶς ἔπλευσε τῆς Κεφαλληνίας εἰς Ζάκυνθον · ταύτην δὲ 
χειρωσάμενος καὶ πάσας τὰς ἐν τῇ Κεφαλληνίᾳ πόλεις προσαγαγόμενος , 
εἰς τὸ πέραν διέπλευσε καὶ κατῆρεν εἰς Ναύπακτον . 
ὁμοίως δὲ καὶ 
ταύτην ἐξ ἐφόδου λαβών , κατῴκισεν εἰς ταύτην Μεσσηνίων τοὺς 
ἐπισήμους , ὑποσπόνδους ὑπὸ Λακεδαιμονίων ἀφεθέντας · κατὰ γὰρ τὸν αὐτὸν χρόνον οἱ Λακεδαιμόνιοι πρὸς 
τοὺς Εἵλωτας καὶ Μεσσηνίους πεπολεμηκότες ἐπὶ πλέον , τότε 
κρατήσαντες ἀμφοτέρων τοὺς μὲν ἐξ Ἰθώμης ὑποσπόνδους ἀφῆκαν , 
καθότι προείρηται , τῶν δ’ Εἱλώτων τοὺς αἰτίους τῆς ἀποστάσεως 
κολάσαντες τοὺς ἄλλους κατεδουλώσαντο . 
ἐπ’ 
ἄρχοντος δ’ Ἀθήνησι Σωσιστράτου Ῥωμαῖοι μὲν ὑπάτους κατέστησαν 
Πούπλιον Οὐαλέριον Ποπλικόλαν καὶ Γάιον Κλώδιον Ῥήγιλλον . 
ἐπὶ 
δὲ τούτων Τολμίδης μὲν περὶ τὴν Βοιωτίαν διέτριβεν , Ἀθηναῖοι δὲ 
Περικλέα τὸν Ξανθίππου , τῶν ἀγαθῶν ἀνδρῶν , στρατηγὸν κατέστησαν , 
καὶ δόντες αὐτῷ τριήρεις πεντήκοντα καὶ χιλίους ὁπλίτας ἐξέπεμψαν 
ἐπὶ τὴν Πελοπόννησον . 
οὗτος δὲ τῆς 
Πελοποννήσου πολλὴν ἐπόρθησεν , εἰς δὲ τὴν Ἀκαρνανίαν διαβὰς πλὴν 
Οἰνιαδῶν ἁπάσας τὰς πόλεις προσηγάγετο . 
οἱ μὲν οὖν Ἀθηναῖοι κατὰ 
τοῦτον τὸν ἐνιαυτὸν πλείστων πόλεων ἦρξαν , ἐπ’ ἀνδρείᾳ δὲ καὶ 
στρατηγίᾳ μεγάλην δόξαν κατεκτήσαντο . 
ἐπ’ 
ἄρχοντος δ’ Ἀθήνησιν Ἀρίστωνος Ῥωμαῖοι μὲν κατέστησαν ὑπάτους 
Κόιντον Φάβιον Οὐιβουλανὸν καὶ Λεύκιον Κορνήλιον Κουριτῖνον . 
ἐπὶ 
δὲ τούτων Ἀθηναίοις καὶ Πελοποννησίοις πενταετεῖς ἐγένοντο σπονδαί , 
Κίμωνος τοῦ Ἀθηναίου συνθεμένου ταύτας . 
κατὰ δὲ τὴν Σικελίαν Ἐγεσταίοις καὶ Λιλυβαίταις ἐνέστη πόλεμος 
περὶ χώρας τῆς πρὸς τῷ Μαζάρῳ ποταμῷ · γενομένης δὲ μάχης ἰσχυρᾶς 
συνέβη πολλοὺς παρ’ ἀμφοτέροις ἀναιρεθῆναι καὶ τῆς φιλοτιμίας μὴ 
λῆξαι τὰς πόλεις . 
μετὰ δὲ τὴν 
πολιτογραφίαν τὴν ἐν ταῖς πόλεσι γενομένην καὶ τὸν ἀναδασμὸν τῆς 
χώρας , πολλῶν εἰκῇ καὶ ὡς ἔτυχε πεπολιτογραφημένων , ἐνόσουν αἱ 
πόλεις καὶ πάλιν εἰς πολιτικὰς στάσεις καὶ ταραχὰς ἐνέπιπτον · μάλιστα 
δὲ τὸ κακὸν ἐπεπόλασεν ἐν ταῖς Συρακούσαις . 
Τυνδαρίδης γάρ τις τοὔνομα , θράσους καὶ τόλμης 
γέμων ἄνθρωπος , τὸ μὲν πρῶτον πολλοὺς τῶν πενήτων ἀνελάμβανε , καὶ 
σωματοποιῶν τούτους ἑαυτῷ πρὸς τυραννίδα ἑτοίμους ἐποίει δορυφόρους . 
μετὰ δὲ ταῦτα ἤδη φανερὸς ὢν ὅτι δυναστείας ὀρέγεται , θανάτου 
κρίσιν ὑποσχὼν κατεδικάσθη . 
ἀπαγομένου 
δὲ εἰς τὸ δεσμωτήριον οἱ πολυωρηθέντες ὑπ’ αὐτοῦ συνεστράφησαν καὶ 
τοῖς ἀπάγουσι τὰς χεῖρας ἐπέφερον . 
ταραχῆς δὲ γενομένης κατὰ τὴν 
πόλιν , συνεστράφησαν οἱ χαριέστατοι τῶν πολιτῶν , καὶ τοὺς νεωτερίσαντας 
συναρπάσαντες ἅμα τῷ Τυνδαρίδῃ ἀνεῖλον . 
πλεονάκις δὲ τούτου 
γινομένου , καὶ τῶν ἀνδρῶν τυραννίδος ἐπιθυμούντων , ὁ δῆμος ἐπηνέχθη 
μιμήσασθαι τοὺς Ἀθηναίους , καὶ νόμον θεῖναι παραπλήσιον τῷ παρ’ 
ἐκείνοις γεγραμμένῳ περὶ ὀστρακισμοῦ . 
παρὰ γὰρ Ἀθηναίοις ἕκαστον τῶν 
πολιτῶν ἔδει γράφειν εἰς ὄστρακον τοὔνομα τοῦ δοκοῦντος μάλιστα 
δύνασθαι τυραννεῖν τῶν πολιτῶν , παρὰ δὲ τοῖς Συρακοσίοις εἰς πέταλον 
ἐλαίας γράφεσθαι τὸν δυνατώτατον τῶν πολιτῶν , διαριθμηθέντων δὲ τῶν 
πετάλων τὸν πλεῖστα πέταλα λαβόντα φεύγειν πενταετῆ χρόνον . 
τούτῳ γὰρ τῷ τρόπῳ διελάμβανον ταπεινώσειν 
τὰ φρονήματα τῶν πλεῖστον ἰσχυόντων ἐν ταῖς πατρίσι · καθόλου γὰρ οὐ 
πονηρίας κολάσεις ἐλάμβανον παρὰ τῶν παρανομούντων , ἀλλὰ δυνάμεως καὶ 
αὐξήσεως τῶν ἀνδρῶν ἐποίουν ταπείνωσιν . 
οἱ μὲν οὖν Ἀθηναῖοι 
τοῦτο τὸ γένος τῆς νομοθεσίας ὠνόμασαν ἀπὸ τοῦ συμβεβηκότος 
ὀστρακισμόν , οἱ δὲ Συρακόσιοι πεταλισμόν . 
οὗτος δὲ ὁ νόμος διέμεινε παρὰ μὲν τοῖς Ἀθηναίοις ἐπὶ πολὺν 
χρόνον , παρὰ δὲ τοῖς Συρακοσίοις κατελύθη ταχὺ διὰ τοιαύτας τινὰς 
αἰτίας . 
τῶν μεγίστων ἀνδρῶν 
φυγαδευομένων οἱ χαριέστατοι τῶν πολιτῶν καὶ δυνάμενοι διὰ τῆς ἰδίας 
ἀρετῆς πολλὰ τῶν κοινῶν ἐπανορθοῦν ἀφίσταντο τῶν δημοσίων πράξεων , 
καὶ διὰ τὸν ἀπὸ τοῦ νόμου φόβον ἰδιωτεύοντες διετέλουν , 
ἐπιμελόμενοι δὲ τῆς ἰδίας οὐσίας εἰς τρυφὴν ἀπέκλινον , οἱ δὲ 
πονηρότατοι τῶν πολιτῶν καὶ τόλμῃ διαφέροντες ἐφρόντιζον τῶν δημοσίων 
καὶ τὰ πλήθη πρὸς ταραχὴν καὶ νεωτερισμὸν προετρέποντο . 
διόπερ στάσεων γινομένων πάλιν , καὶ τῶν πολλῶν εἰς 
διαφορὰς ἐκτρεπομένων , πάλιν ἡ πόλις εἰς συνεχεῖς καὶ μεγάλας 
ἐνέπιπτε ταραχάς · ἐπεπόλαζε γὰρ δημαγωγῶν πλῆθος καὶ συκοφαντῶν , καὶ 
λόγου δεινότης ὑπὸ τῶν νεωτέρων ἠσκεῖτο , καὶ καθόλου πολλοὶ τὰ 
φαῦλα τῶν ἐπιτηδευμάτων ἀντὶ τῆς παλαιᾶς καὶ σπουδαίας ἀγωγῆς 
ἠλλάττοντο , καὶ ταῖς μὲν οὐσίαις διὰ τὴν εἰρήνην προέκοπτον , τῆς δ’ 
ὁμονοίας καὶ τοῦ δικαιοπραγεῖν ὀλίγη τις ἐγίνετο φροντίς . 
διόπερ οἱ Συρακόσιοι μεταγνόντες τὸν περὶ τοῦ 
πεταλισμοῦ νόμον κατέλυσαν , ὀλίγον χρόνον αὐτῷ χρησάμενοι . 
καὶ τὰ 
μὲν κατὰ τὴν Σικελίαν ἐν τούτοις ἦν . 
ἐπ’ 
ἄρχοντος δ’ Ἀθήνησι Λυσικράτους ἐν Ῥώμῃ κατεστάθησαν ὕπατοι 
Γάιος Ναύτιος Ῥούτιλος καὶ Λεύκιος Μινούκιος Καρουτιανός . 
ἐπὶ 
δὲ τούτων Περικλῆς ὁ τῶν Ἀθηναίων στρατηγὸς ἀποβὰς εἰς 
Πελοπόννησον ἐδῄωσε τὴν τῶν Σικυωνίων χώραν . 
ἐπεξελθόντων δ’ ἐπ’ αὐτὸν τῶν Σικυωνίων πανδημεὶ 
καὶ μάχης γενομένης , ὁ Περικλῆς νικήσας καὶ πολλοὺς κατὰ τὴν φυγὴν 
ἀνελὼν κατέκλεισεν αὐτοὺς εἰς πολιορκίαν . 
προσβολὰς δὲ ποιούμενος 
τοῖς τείχεσι , καὶ μὴ δυνάμενος ἑλεῖν τὴν πόλιν , ἔτι δὲ καὶ τῶν 
Λακεδαιμονίων ἀποστειλάντων βοήθειαν τοῖς πολιορκουμένοις , ἀνέζευξεν 
ἐκ τῆς Σικυῶνος · εἰς δὲ τὴν Ἀκαρνανίαν πλεύσας καὶ τὴν τῶν 
Οἰνιαδῶν χώραν καταδραμὼν καὶ λαφύρων πλῆθος ἀθροίσας , ἀπέπλευσεν 
ἐκ τῆς Ἀκαρνανίας . 
μετὰ δὲ ταῦτα 
ἐλθὼν εἰς Χερρόνησον χιλίοις τῶν πολιτῶν κατεκληρούχησε τὴν χώραν . 
ἅμα δὲ τούτοις πραττομένοις Τολμίδης ὁ ἕτερος στρατηγὸς εἰς τὴν 
Εὔβοιαν παρελθὼν ἄλλοις χιλίοις πολίταις ταύτην καὶ τὴν τῶν Ναξίων 
γῆν διένειμε . 
κατὰ δὲ τὴν Σικελίαν 
Τυρρηνῶν λῃζομένων τὴν θάλατταν , οἱ Συρακόσιοι ναύαρχον ἑλόμενοι 
Φάϋλλον ἔπεμψαν εἰς τὴν Τυρρηνίαν . 
οὗτος δ’ ἐκπλεύσας τὸ μὲν 
πρῶτον νῆσον τὴν ὀνομαζομένην Αἰθάλειαν ἐπόρθησε , παρὰ δὲ τῶν 
Τυρρηνῶν λάθρᾳ χρήματα λαβών , ἀπέπλευσεν εἰς τὴν Σικελίαν οὐδὲν 
ἄξιον μνήμης διαπραξάμενος . 
οἱ δὲ 
Συρακόσιοι τοῦτον μὲν ὡς προδότην καταδικάσαντες ἐφυγάδευσαν , ἕτερον 
δὲ στρατηγὸν καταστήσαντες Ἀπελλῆν ἐξαπέστειλαν ἐπὶ Τυρρηνοὺς 
ἔχοντα τριήρεις ἑξήκοντα . 
οὗτος δὲ τὴν παραθαλάττιον Τυρρηνίαν 
καταδραμών , ἀπῆρεν εἰς Κύρνον κατεχομένην ὑπὸ Τυρρηνῶν κατ’ 
ἐκείνους τοὺς χρόνους · πορθήσας δὲ πλεῖστα τῆς νήσου καὶ τὴν 
Αἰθάλειαν χειρωσάμενος , ἐπανῆλθεν εἰς τὰς Συρακούσας αἰχμαλώτων τε 
πλῆθος κομίζων καὶ τὴν ἄλλην ὠφέλειαν ἄγων οὐκ ὀλίγην . 
μετὰ δὲ ταῦτα Δουκέτιος ὁ τῶν Σικελῶν 
ἀφηγούμενος τὰς πόλεις ἁπάσας τὰς ὁμοεθνεῖς πλὴν τῆς Ὕβλας εἰς 
μίαν καὶ κοινὴν ἤγαγε συντέλειαν , δραστικὸς δ’ ὢν νεωτέρων ὠρέγετο 
πραγμάτων , καὶ παρὰ τοῦ κοινοῦ τῶν Σικελῶν ἀθροίσας δύναμιν 
ἀξιόλογον τὰς Μένας , ἥτις ἦν αὐτοῦ πατρίς , μετῴκισεν εἰς τὸ 
πεδίον , καὶ πλησίον τοῦ τεμένους τῶν ὀνομαζομένων Παλικῶν ἔκτισε 
πόλιν ἀξιόλογον , ἣν ἀπὸ τῶν προειρημένων θεῶν ὠνόμαζε Παλικήν . 
ἐπεὶ δὲ περὶ τῶν θεῶν τούτων 
ἐμνήσθημεν , οὐκ ἄξιόν ἐστι παραλιπεῖν τὴν περὶ τὸ ἱερὸν 
ἀρχαιότητά τε καὶ τὴν ἀπιστίαν καὶ τὸ σύνολον τὸ περὶ τοὺς 
ὀνομαζομένους κρατῆρας ἰδίωμα . 
μυθολογοῦσι γὰρ τὸ τέμενος τοῦτο 
διαφέρειν τῶν ἄλλων ἀρχαιότητι καὶ σεβασμῷ , πολλῶν ἐν αὐτῷ 
παραδόξων παραδεδομένων . 
πρῶτον μὲν γὰρ 
κρατῆρές εἰσι τῷ μεγέθει μὲν οὐ κατὰ πᾶν μεγάλοι , πηγὰς δ’ 
ἐξαισίους ἀναβάλλοντες ἐξ ἀμυθήτου τε βυθοῦ καὶ παραπλήσιον ἔχοντες 
τὴν φύσιν τοῖς λέβησι τοῖς ὑπὸ πυρὸς πολλοῦ καομένοις καὶ τὸ ὕδωρ 
διάπυρον ἀναβάλλουσιν . 
ἔμφασιν μὲν οὖν 
ἔχει τὸ ἀναβαλλόμενον ὕδωρ ὡς ὑπάρχει διάπυρον , οὐ μὴν ἀκριβῆ 
τὴν ἐπίγνωσιν ἔχει διὰ τὸ μηδένα τολμᾶν ἅψασθαι τούτου · τηλικαύτην 
γὰρ ἔχει κατάπληξιν ἡ τῶν ὑγρῶν ἀναβολὴ ὥστε δοκεῖν ὑπὸ θείας 
τινὸς ἀνάγκης γίνεσθαι τὸ συμβαῖνον . 
τὸ 
μὲν γὰρ ὕδωρ θείου κατακόρου τὴν ὄσφρησιν ἔχει , τὸ δὲ χάσμα 
βρόμον πολὺν καὶ φοβερὸν ἐξίησι · τὸ δὲ τούτων παραδοξότερον , οὔτε 
ὑπερεκχεῖται τὸ ὑγρὸν οὔτε ἀπολείπει , κίνησιν δὲ καὶ βίαν 
ῥεύματος εἰς ὕψος ἐξαιρομένην ἔχει θαυμάσιον . 
τοιαύτης δὲ θεοπρεπείας οὔσης περὶ τὸ τέμενος , οἱ 
μέγιστοι τῶν ὅρκων ἐνταῦθα συντελοῦνται , καὶ τοῖς ἐπιορκήσασι 
συντόμως ἡ τοῦ δαιμονίου κόλασις ἀκολουθεῖ · τινὲς γὰρ τῆς ὁράσεως 
στερηθέντες τὴν ἐκ τοῦ τεμένους ἄφοδον ποιοῦνται . 
μεγάλης δ’ οὔσης δεισιδαιμονίας , οἱ τὰς 
ἀμφισβητήσεις ἔχοντες , ὅταν ὑπό τινος ὑπεροχῆς κατισχύωνται , τῇ 
διὰ τῶν ὅρκων τούτων ἀνακρίσει κρίνονται . 
ἔστι δὲ τοῦτο τὸ τέμενος 
ἔκ τινων χρόνων ἄσυλον τετηρημένον , καὶ τοῖς ἀτυχοῦσιν οἰκέταις καὶ 
κυρίοις ἀγνώμοσι περιπεπτωκόσι πολλὴν παρέχεται βοήθειαν · τοὺς γὰρ εἰς τοῦτο καταφυγόντας οὐκ ἔχουσιν 
ἐξουσίαν οἱ δεσπόται βιαίως ἀπάγειν , καὶ μέχρι τούτου διαμένουσιν 
ἀσινεῖς , μέχρι ἂν ἐπὶ διωρισμένοις φιλανθρώποις πείσαντες οἱ κύριοι 
καὶ δόντες διὰ τῶν ὅρκων τὰς περὶ τῶν ὁμολογιῶν πίστεις ἀπαγάγωσι . 
καὶ οὐδεὶς ἱστορεῖται τῶν δεδωκότων 
τοῖς οἰκέταις πίστιν ταύτην παραβάς · οὕτω γὰρ ἡ τῶν θεῶν 
δεισιδαιμονία τοὺς ὀμόσαντας πρὸς τοὺς δούλους πιστοὺς ποιεῖ . 
ἔστι 
δὲ καὶ τὸ τέμενος ἐν πεδίῳ θεοπρεπεῖ κείμενον καὶ στοαῖς καὶ ταῖς 
ἄλλαις καταλύσεσιν ἱκανῶς κεκοσμημένον . 
περὶ μὲν οὖν τούτων ἱκανῶς 
ἡμῖν εἰρήσθω , πρὸς δὲ τὴν συνεχῆ τοῖς προϊστορημένοις διήγησιν 
ἐπάνιμεν . 
ὁ γὰρ Δουκέτιος τὴν Παλικὴν κτίσας 
καὶ περιλαβὼν αὐτὴν ἀξιολόγῳ τείχει , κατεκληρούχησε τὴν ὅμορον 
χώραν . 
συνέβη δὲ τὴν πόλιν ταύτην διὰ τὴν τῆς χώρας ἀρετὴν καὶ διὰ 
τὸ πλῆθος τῶν οἰκητόρων ταχεῖαν λαβεῖν αὔξησιν . 
οὐ πολὺν δὲ χρόνον εὐδαιμονήσασα κατεσκάφη , καὶ 
διέμεινεν ἀοίκητος μέχρι τῶν καθ’ ἡμᾶς χρόνων · περὶ ὧν τὰ κατὰ 
μέρος ἀναγράψομεν ἐν τοῖς οἰκείοις χρόνοις . 
καὶ τὰ μὲν κατὰ τὴν 
Σικελίαν ἐν τούτοις ἦν . 
κατὰ δὲ τὴν Ἰταλίαν μετὰ τὴν κατασκαφὴν 
τῆς Συβάρεως ὑπὸ τῶν Κροτωνιατῶν ὕστερον ἔτεσιν ὀκτὼ πρὸς τοῖς 
πεντήκοντα Θετταλὸς συναγαγὼν τοὺς ὑπολοίπους τῶν Συβαριτῶν ἐξ 
ἀρχῆς ᾤκισε τὴν Σύβαριν , κειμένην ἀνὰ μέσον ποταμῶν δυοῖν , τοῦ τε 
Συβάριος καὶ Κράθιος . 
ἀγαθὴν δ’ 
ἔχοντες χώραν ταχὺ ταῖς οὐσίαις προσανέβησαν . 
κατασχόντες δὲ τὴν 
πόλιν ἔτη ὀλίγα πάλιν ἐξέπεσον ἐκ τῆς Συβάρεως · περὶ ὧν τὰ κατὰ 
μέρος ἀναγράψαι πειρασόμεθα κατὰ τὴν ἐχομένην βίβλον . 
δεεστ αννυς ολ . 
82 , 1 · 452 α. ξηρ . 
ἐπ’ ἄρχοντος δ’ Ἀθήνησιν Ἀντιδότου Ῥωμαῖοι 
κατέστησαν ὑπάτους Λεύκιον Ποστούμιον καὶ Μάρκον Ὁράτιον . 
ἐπὶ δὲ 
τούτων Δουκέτιος μὲν ὁ τῶν Σικελῶν ἔχων τὴν 
ἡγεμονίαν Αἴτνην μὲν κατελάβετο , τὸν ἡγούμενον αὐτῆς δολοφονήσας , 
εἰς δὲ τὴν Ἀκραγαντίνων χώραν ἀναζεύξας μετὰ δυνάμεως Μότυον 
φρουρούμενον ὑπὸ τῶν Ἀκραγαντίνων ἐπολιόρκησε · τῶν δὲ Ἀκραγαντίνων 
καὶ Συρακοσίων ἐπιβοηθησάντων , συνάψας μάχην καὶ προτερήσας ἐξήλασεν 
ἀμφοτέρους ἐκ τῶν στρατοπέδων . 
καὶ τότε 
μὲν τοῦ χειμῶνος ἐνισταμένου διεχωρίσθησαν εἰς τὴν οἰκείαν , οἱ δὲ 
Συρακόσιοι τὸν στρατηγὸν Βόλκωνα , τῆς ἥττης αἴτιον ὄντα καὶ 
δόξαντα λάθρᾳ συμπράττειν τῷ Δουκετίῳ , καταδικάσαντες ὡς προδότην 
ἀπέκτειναν . 
τοῦ θέρους δὲ ἀρχομένου στρατηγὸν ἕτερον κατέστησαν , ᾧ 
δύναμιν ἀξιόλογον δόντες προσέταξαν καταπολεμῆσαι Δουκέτιον . 
οὗτος δὲ πορευθεὶς μετὰ τῆς δυνάμεως κατέλαβε 
τὸν Δουκέτιον στρατοπεδεύοντα περὶ τὰς Νομάς · γενομένης δὲ παρατάξεως 
μεγάλης , καὶ πολλῶν παρ’ ἀμφοτέροις πιπτόντων , μόγις Συρακόσιοι 
βιασάμενοι τοὺς Σικελοὺς ἐτρέψαντο , καὶ κατὰ τὴν φυγὴν πολλοὺς 
ἀνεῖλον . 
τῶν δὲ διαφυγόντων οἱ πλείους μὲν εἰς τὰ φρούρια τῶν 
Σικελῶν διεσώθησαν , ὀλίγοι δὲ μετὰ Δουκετίου τῶν αὐτῶν ἐλπίδων 
μετέχειν προείλοντο . 
ἅμα δὲ τούτοις 
πραττομένοις Ἀκραγαντῖνοι τὸ Μότυον φρούριον κατεχόμενον ὑπὸ τῶν 
μετὰ Δουκετίου Σικελῶν ἐξεπολιόρκησαν , καὶ τὴν δύναμιν ἀπαγαγόντες 
πρὸς τοὺς Συρακοσίους νενικηκότας ἤδη κοινῇ κατεστρατοπέδευσαν . 
Δουκέτιος δὲ διὰ τὴν ἧτταν τοῖς ὅλοις συντριβείς , καὶ τῶν 
στρατιωτῶν αὐτὸν τῶν μὲν καταλειπόντων , τῶν δ’ ἐπιβουλευόντων , εἰς 
τὴν ἐσχάτην ἦλθεν ἀπόγνωσιν . 
τέλος δὲ θεωρῶν 
τοὺς ὑπολοίπους φίλους μέλλοντας αὐτῷ τὰς χεῖρας προσφέρειν , φθάσας 
αὐτοὺς καὶ νυκτὸς διαδρὰς ἀφίππευσεν εἰς τὰς Συρακούσας . 
ἔτι δὲ 
νυκτὸς οὔσης παρῆλθεν εἰς τὴν ἀγορὰν τῶν Συρακοσίων , καὶ καθίσας 
ἐπὶ τῶν βωμῶν ἱκέτης ἐγένετο τῆς πόλεως , καὶ ἑαυτόν τε καὶ τὴν 
χώραν ἧς ἦν κύριος παρέδωκε τοῖς Συρακοσίοις . 
τοῦ δὲ πλήθους διὰ τὸ παράδοξον συρρέοντος εἰς τὴν 
ἀγοράν , οἱ μὲν ἄρχοντες συνήγαγον ἐκκλησίαν καὶ προέθηκαν βουλὴν 
περὶ τοῦ Δουκετίου τί χρὴ πράττειν . 
ἔνιοι μὲν οὖν τῶν δημηγορεῖν εἰωθότων συνεβούλευον κολάζειν ὡς 
πολέμιον καὶ περὶ τῶν ἡμαρτημένων τὴν προσήκουσαν ἐπιθεῖναι τιμωρίαν · 
οἱ δὲ χαριέστατοι τῶν πρεσβυτέρων παριόντες ἀπεφαίνοντο σώζειν τὸν 
ἱκέτην , καὶ τὴν τύχην καὶ τὴν νέμεσιν τῶν θεῶν ἐντρέπεσθαι · δεῖν 
γὰρ σκοπεῖν οὐ τί παθεῖν ἄξιός ἐστι Δουκέτιος , ἀλλὰ τί πρέπει 
πρᾶξαι Συρακοσίοις · ἀποκτεῖναι γὰρ τὸν πεπτωκότα τῇ τύχῃ μὴ 
προσῆκον , σώζειν δ’ ἅμα τὴν πρὸς τοὺς θεοὺς εὐσέβειαν καὶ τὸν 
ἱκέτην ἄξιον εἶναι τῆς τοῦ δήμου μεγαλοψυχίας . 
ὁ δὲ δῆμος ὥσπερ τινὶ μιᾷ φωνῇ σώζειν πάντοθεν 
ἐβόα τὸν ἱκέτην . 
Συρακόσιοι μὲν οὖν ἀπολύσαντες τῆς τιμωρίας τὸν 
Δουκέτιον ἐξέπεμψαν εἰς τὴν Κόρινθον , καὶ ἐνταῦθα προστάξαντες 
καταβιοῦν τὴν ἱκανὴν αὐτῷ χορηγίαν συναπέστειλαν . 
ἡμεῖς δὲ παρόντες ἐπὶ 
τὸν προηγούμενον ἐνιαυτὸν τῆς Ἀθηναίων στρατείας ἐπὶ Κύπρον 
Κίμωνος ἡγουμένου , κατὰ τὴν ἐν ἀρχῇ πρόθεσιν αὐτοῦ περιγράφομεν 
τήνδε τὴν βίβλον . 
βοοκ χιι 
τάδε ἔνεστιν ἐν τῇ δωδεκάτῃ τῶν Διοδώρου 
βίβλων . 
περὶ τῆς Ἀθηναίων 
στρατείας ἐπὶ Κύπρον . 
περὶ τῆς ἀποστάσεως 
τῶν Μεγαρέων ἀπὸ Ἀθηναίων . 
περὶ τῆς 
γενομένης μάχης περὶ Κορώνειαν Ἀθηναίοις καὶ Βοιωτοῖς . 
περὶ τῆς Ἀθηναίων στρατείας ἐπὶ τὴν 
Εὔβοιαν . 
πόλεμος κατὰ τὴν Σικελίαν 
Συρακοσίοις πρὸς Ἀκραγαντίνους . 
κτίσις 
κατὰ τὴν Ἰταλίαν Θουρίων καὶ στάσις πρὸς ἀλλήλους . 
ὡς Χαρώνδας ὁ Θουρῖνος νομοθέτης αἱρεθεὶς πολλῶν 
ἀγαθῶν αἴτιος ἐγένετο τῇ πατρίδι . 
ὡς 
Ζάλευκος νομοθετήσας ἐν Λοκροῖς μεγάλην δόξαν περιεποιήσατο . 
ὡς Ἀθηναῖοι τοὺς Ἑστιαιεῖς ἐκβαλόντες ἰδίους 
οἰκήτορας ἐξέπεμψαν . 
περὶ τοῦ γενομένου 
πολέμου Θουρίοις πρὸς Ταραντίνους . 
περὶ 
τῆς γενομένης στάσεως ἐν τῇ Ῥώμῃ . 
περὶ 
τοῦ γενομένου πολέμου Σαμίοις πρὸς Μιλησίους . 
ὡς Συρακόσιοι στρατεύσαντες ἐπὶ Πικηνοὺς τὴν πόλιν 
κατέσκαψαν . 
ὡς κατὰ τὴν Ἑλλάδα συνέστη 
πόλεμος ὁ κληθεὶς Κορινθιακός . 
ὡς κατὰ τὴν 
Ἰταλίαν τὸ τῶν Καμπανῶν ἔθνος συνέστη . 
ναυμαχία Κορινθίων πρὸς Κερκυραίους . 
ἀπόστασις Ποτιδαίας καὶ Χαλκιδέων ἀπὸ Ἀθηναίων . 
περὶ τῆς γενομένης στρατείας Ἀθηναίων ἐπὶ τοὺς 
Ποτιδαιάτας . 
περὶ τῆς γενομένης στάσεως 
ἐν τοῖς Θουρίοις . 
ὡς Μέτων ὁ Ἀθηναῖος 
πρῶτος ἐξέθηκε τὴν ἐννεακαιδεκαετηρίδα . 
ὡς 
τὴν ἐν Ἰταλίᾳ Ἡράκλειαν Ταραντῖνοι ἔκτισαν . 
ὡς ἐπὶ τῆς Ῥώμης Σπόριος Μαίλιος ἐπιθέμενος 
τυραννίδι ἀνῃρέθη . 
περὶ τοῦ 
Πελοποννησιακοῦ κληθέντος πολέμου . 
περὶ τῆς 
γενομένης μάχης Βοιωτοῖς πρὸς Πλαταιεῖς . 
ὡς τῆς Μεθώνης πολιορκουμένης ὑπὸ Ἀθηναίων Βρασίδας ὁ 
Σπαρτιάτης ἀριστεύσας ἐδοξάσθη . 
ὡς 
Ἀθηναῖοι στρατεύσαντες ἐπὶ Λοκροὺς πόλιν Θρόνιον 
ἐξεπόρθησαν . 
ὡς Αἰγινῆται ὑπὸ 
Ἀθηναίων ἀνασταθέντες τὰς καλουμένας Θυρέας κατῴκησαν . 
ὡς Λακεδαιμόνιοι στρατεύσαντες εἰς τὴν Ἀττικὴν 
τὰς κτήσεις κατέφθειραν . 
στρατεία Ἀθηναίων 
δευτέρα ἐπὶ τοὺς Ποτιδαιάτας . 
στρατεία 
Λακεδαιμονίων εἰς Ἀκαρνανίαν καὶ ναυμαχία πρὸς Ἀθηναίους . 
στρατεία Σιτάλκου μὲν εἰς Μακεδονίαν , 
Λακεδαιμονίων δὲ εἰς τὴν Ἀττικήν . 
περὶ 
τῆς Λεοντίνων πρεσβείας εἰς τὰς Ἀθήνας καὶ τῆς Γοργίου τοῦ 
πρεσβεύσαντος δεινότητος ἐν τοῖς λόγοις . 
περὶ τοῦ γενομένου πολέμου Λεοντίνοις πρὸς Συρακουσίους . 
ἀπόστασις Λεσβίων ἀπὸ Ἀθηναίων καὶ Πλαταιῶν 
ἅλωσις καὶ κατασκαφὴ ὑπὸ Λακεδαιμονίων . 
στάσις Κερκυραίων πρὸς ἀλλήλους . 
ὡς 
Ἀθηναῖοι λοιμικῇ νόσῳ περιπεσόντες πολλοὺς ἀπέβαλον τῶν 
πολιτῶν . 
ὡς Λακεδαιμόνιοι Ἡράκλειαν ἐν 
τῇ Τραχῖνι πόλιν ἔκτισαν . 
ὡς Ἀθηναῖοι 
πολλοὺς τῶν Ἀμβρακιωτῶν ἀνελόντες ἠρήμωσαν τὴν πόλιν . 
περὶ τῶν Λακεδαιμονίων τῶν ἐν τῇ Σφακτηρίᾳ 
νήσῳ αἰχμαλώτων γενομένων . 
περὶ τῆς 
Ποστουμίου εἰς τὸν υἱὸν γενομένης ἐπιτιμήσεως ἕνεκα τῆς 
λειποταξίας . 
περὶ τοῦ γενομένου πολέμου 
Λακεδαιμονίοις καὶ Ἀθηναίοις ὑπὲρ τῶν Μεγαρέων . 
πόλεμος Λακεδαιμονίοις καὶ Ἀθηναίοις ὑπὲρ 
Χαλκιδέων . 
μάχη κατὰ τὴν Βοιωτίαν 
Ἀθηναίοις πρὸς Βοιωτούς . 
στρατεία 
Ἀθηναίων πρὸς τοὺς ἐν τῇ Λέσβῳ φυγάδας . 
ἔκπτωσις Δηλίων ὑπὸ Ἀθηναίων . 
ἅλωσις 
Τορώνης καὶ κατασκαφὴ ὑπὸ Ἀθηναίων . 
ὡς 
Ἀθηναίων καὶ Λακεδαιμονίων ἰδίᾳ συνθεμένων συμμαχίαν 
ἀπηλλοτριώθησαν αἱ λοιπαὶ πόλεις ἀπ’ αὐτῶν . 
ὡς Δήλιοι κατήχθησαν ὑπὸ Ἀθηναίων εἰς τὴν πατρίδα . 
ὡς Λακεδαιμόνιοι πρὸς Μαντινεῖς καὶ Ἀργείους 
ἐπολέμησαν . 
βυζαντίων καὶ Καλχηδονίων 
στρατεία εἰς τὴν Βιθυνίαν . 
περὶ τῶν 
αἰτιῶν δῑ ἃς ἐπὶ Συρακούσας ἐστράτευσαν Ἀθηναῖοι . 
δικαίως ἄν τις ἀπορήσειε τὸν νοῦν ἐπιστήσας 
τῇ κατὰ τὸν ἀνθρώπινον βίον ἀνωμαλίᾳ · οὔτε γὰρ τῶν νομιζομένων 
ἀγαθῶν οὐδὲν ὁλόκληρον εὑρίσκεται δεδομένον τοῖς ἀνθρώποις οὔτε 
τῶν κακῶν αὐτοτελὲς ἄνευ τινὸς εὐχρηστίας . 
τούτου δὲ τὰς 
ἀποδείξεις ἐξέσται λαμβάνειν ἐπιστήσαντας τὴν διάνοιαν ταῖς 
προγεγενημέναις πράξεσι , καὶ μάλιστα ταῖς μεγίσταις . 
ἡ γὰρ Ξέρξου τοῦ Περσῶν βασιλέως ἐπὶ τὴν 
Ἑλλάδα στρατεία διὰ τὸ μέγεθος τῶν δυνάμεων τὸν μέγιστον ἐπέστησε 
φόβον τοῖς Ἕλλησιν , ὡς ἂν ὑπὲρ ἀνδραποδισμοῦ μελλόντων πολεμεῖν , 
καὶ προκαταδεδουλωμένων τῶν κατὰ τὴν Ἀσίαν Ἑλληνίδων πόλεων πάντες 
ὑπέλαβον καὶ τὰς κατὰ τὴν Ἑλλάδα τῆς ὁμοίας τύχης πειράσεσθαι . 
τοῦ δὲ πολέμου παρὰ τὴν προσδοκίαν 
τὸ τέλος λαβόντος παράδοξον , οὐ μόνον τῶν κινδύνων ἀπελύθησαν οἱ τὴν 
Ἑλλάδα κατοικοῦντες , ἀλλὰ καὶ δόξαν μεγάλην κατεκτήσαντο , καὶ 
τοσαύτης εὐπορίας ἐπληρώθη πᾶσα πόλις Ἑλληνίς , ὥστε πάντας 
θαυμάσαι τὴν εἰς τοὐναντίον μεταβολήν . 
ἀπὸ τούτων γὰρ τῶν χρόνων ἐπὶ ἔτη πεντήκοντα πολλὴν ἐπίδοσιν 
ἔλαβεν ἡ Ἑλλὰς πρὸς τὴν εὐδαιμονίαν . 
ἐν τούτοις γὰρ τοῖς χρόνοις 
αἵ τε τέχναι διὰ τὴν εὐπορίαν ηὐξήθησαν , καὶ τότε μέγιστοι 
μνημονεύονται τεχνῖται γεγονέναι , ὧν ἐστι Φειδίας ὁ ἀγαλματοποιός · 
ὁμοίως δὲ καὶ τὰ κατὰ τὴν παιδείαν ἐπὶ πολὺ προέβη , καὶ φιλοσοφία 
προετιμήθη καὶ ῥητορικὴ παρὰ πᾶσι μὲν Ἕλλησι , μάλιστα δὲ 
Ἀθηναίοις . 
φιλόσοφοι μὲν γὰρ οἱ περὶ 
τὸν Σωκράτη καὶ Πλάτωνα καὶ Ἀριστοτέλην , ῥήτορες δὲ Περικλῆς καὶ 
Ἰσοκράτης καὶ οἱ τούτου μαθηταί · ὁμοίως δὲ καὶ ἄνδρες ἐπὶ 
στρατηγίᾳ διαβεβοημένοι , Μιλτιάδης , Θεμιστοκλῆς , Ἀριστείδης , Κίμων , 
Μυρωνίδης καὶ ἕτεροι πλείονες , περὶ ὧν μακρὸν ἂν εἴη γράφειν . 
μάλιστα 
δὲ Ἀθηναῖοι τῇ τε δόξῃ καὶ ἀνδρείᾳ προκόψαντες διωνομάσθησαν καθ’ 
ὅλην σχεδὸν τὴν οἰκουμένην · ἐπὶ τοσοῦτο γὰρ τὴν ἡγεμονίαν 
ηὔξησαν , ὥστε ἄνευ Λακεδαιμονίων καὶ Πελοποννησίων ἰδίᾳ μεγάλας 
δυνάμεις Περσικὰς καὶ κατὰ γῆν καὶ κατὰ θάλατταν κατηγωνίσαντο , καὶ 
τὴν περιβόητον Περσῶν ἡγεμονίαν ἐπὶ τοσοῦτον ἐταπείνωσαν , ὥστε 
ἀναγκάσαι πάσας τὰς κατὰ τὴν Ἀσίαν πόλεις ἐλευθερῶσαι κατὰ 
συνθήκας . 
ἀλλὰ περὶ μὲν τούτων 
ἀκριβέστερον τὰ κατὰ μέρος ἀνεγράψαμεν ἐν δυσὶ βίβλοις , ταύτῃ τε 
καὶ τῇ πρὸ ταύτης · νυνὶ δὲ ἐπὶ τὰς προκειμένας πράξεις τρεψόμεθα , 
προδιορίσαντες τοὺς οἰκείους τῇ γραφῇ χρόνους . 
ἐν μὲν οὖν τῇ πρὸ ταύτης βίβλῳ τὴν ἀρχὴν ἀπὸ 
τῆς Ξέρξου στρατείας ποιησάμενοι διήλθομεν τὰς κοινὰς πράξεις ἐπὶ 
τὸν προηγούμενον ἐνιαυτὸν τῆς Ἀθηναίων στρατείας ἐπὶ Κύπρον 
Κίμωνος ἡγουμένου · ἐν ταύτῃ δὲ ἀπὸ τῆς Ἀθηναίων στρατείας ἐπὶ 
Κύπρον ποιησάμενοι διέξιμεν ἕως ἐπὶ τὸν ψηφισθέντα πόλεμον ὑπὸ 
Ἀθηναίων πρὸς Συρακοσίους . 
ἐπ’ ἄρχοντος γὰρ 
Ἀθήνησιν Εὐθυδήμου Ῥωμαῖοι μὲν ὑπάτους κατέστησαν Λεύκιον 
Κοΐντιον Κικιννᾶτον καὶ Μάρκον Φάβιον Οὐιβουλανόν . 
ἐπὶ δὲ 
τούτων Ἀθηναῖοι διαπεπολεμηκότες ὑπὲρ Αἰγυπτίων πρὸς Πέρσας , καὶ 
τὰς ναῦς ἁπάσας ἀπολωλεκότες ἐν τῇ λεγομένῃ Προσωπίτιδι νήσῳ , 
βραχὺν χρόνον διαλιπόντες ἔγνωσαν πάλιν πολεμεῖν τοῖς Πέρσαις ὑπὲρ 
τῶν κατὰ τὴν Ἀσίαν Ἑλλήνων . 
καταρτίσαντες δὲ στόλον τριήρων 
διακοσίων , καὶ στρατηγὸν ἑλόμενοι Κίμωνα τὸν Μιλτιάδου , προσέταξαν 
πλεῖν ἐπὶ Κύπρον καὶ διαπολεμεῖν τοῖς Πέρσαις . 
ὁ δὲ Κίμων ἀναλαβὼν τὸν στόλον κεκοσμημένον 
ἀνδρῶν τε ἀρεταῖς καὶ χορηγίαις δαψιλέσιν ἔπλευσεν εἰς τὴν Κύπρον . 
κατ’ ἐκείνους δὲ τοὺς καιροὺς τῶν Περσικῶν δυνάμεων ἐστρατήγουν 
Ἀρτάβαζος καὶ Μεγάβυζος . 
Ἀρτάβαζος μὲν τὴν ἡγεμονίαν ἔχων ἐν 
τῇ Κύπρῳ διέτριβεν , ἔχων τριήρεις τριακοσίας , Μεγάβυζος δὲ περὶ 
τὴν Κιλικίαν ἐστρατοπέδευε , πεζὰς ἔχων δυνάμεις , ὧν ὁ ἀριθμὸς ἦν 
τριάκοντα μυριάδων . 
ὁ δὲ Κίμων 
καταπλεύσας εἰς τὴν Κύπρον καὶ θαλαττοκρατῶν Κίτιον μὲν καὶ Μάριον 
ἐξεπολιόρκησε , καὶ τοῖς κρατηθεῖσι φιλανθρώπως προσηνέχθη . 
μετὰ δὲ 
ταῦτα ἐκ Κιλικίας καὶ Φοινίκης προσφερομένων τριήρων τῇ νήσῳ , 
Κίμων ἐπαναχθεὶς καὶ πόλεμον συγκρούσας πολλὰς μὲν τῶν νεῶν 
κατέδυσεν , ἑκατὸν δὲ σὺν αὐτοῖς τοῖς ἀνδράσιν εἷλε , τὰς δὲ λοιπὰς 
μέχρι τῆς Φοινίκης κατεδίωξεν . 
οἱ μὲν 
οὖν Πέρσαι ταῖς ὑπολειφθείσαις ναυσὶ κατέφυγον εἰς τὴν γῆν , καθ’ 
ὃν τόπον ἦν Μεγάβυζος ἐστρατοπεδευκὼς μετὰ τῆς πεζῆς δυνάμεως · οἱ 
δὲ Ἀθηναῖοι προσπλεύσαντες καὶ τοὺς στρατιώτας ἐκβιβάσαντες συνῆψαν 
μάχην , καθ’ ἣν Ἀναξικράτης μὲν ὁ ἕτερος τῶν στρατηγῶν λαμπρῶς 
ἀγωνισάμενος ἡρωικῶς κατέστρεψε τὸν βίον , οἱ δὲ ἄλλοι κρατήσαντες 
τῇ μάχῃ καὶ πολλοὺς ἀνελόντες ἐπανῆλθον εἰς τὰς ναῦς . 
μετὰ δὲ 
ταῦτα Ἀθηναῖοι πάλιν ἀπέπλευσαν εἰς τὴν Κύπρον . 
ταῦτα μὲν οὖν 
ἐπράχθη κατὰ τὸ πρῶτον ἔτος τοῦ πολέμου . 
ἐπ’ ἄρχοντος δ’ Ἀθήνησι Πεδιέως Ῥωμαῖοι μὲν 
κατέστησαν ὑπάτους Μάρκον Οὐαλέριον Λακτοῦκαν καὶ Σπόριον 
Οὐεργίνιον Τρίκοστον . 
ἐπὶ δὲ τούτων Κίμων ὁ τῶν Ἀθηναίων 
στρατηγὸς θαλαττοκρατῶν ἐχειροῦτο τὰς κατὰ τὴν Κύπρον πόλεις . 
ἐν δὲ 
τῇ Σαλαμῖνι Περσικῆς φρουρᾶς οὔσης ἀξιολόγου , καὶ βελῶν καὶ 
ὅπλων παντοδαπῶν , ἔτι δὲ σίτου καὶ τῆς ἄλλης παρασκευῆς γεμούσης 
τῆς πόλεως , ἔκρινε συμφέρειν ταύτην ἐκπολιορκῆσαι . 
οὕτω γὰρ ὑπελάμβανε μάλιστα τῆς τε Κύπρου πάσης 
ῥᾳδίως κυριεύσειν καὶ τοὺς Πέρσας καταπλήξεσθαι , βοηθεῖν μὲν τοῖς 
Σαλαμινίοις μὴ δυναμένους διὰ τὸ θαλαττοκρατεῖν τοὺς Ἀθηναίους , 
ἐγκαταλιπόντας δὲ τοὺς συμμάχους καταφρονηθήσεσθαι , καθόλου δὲ τὸν 
ὅλον πόλεμον κριθήσεσθαι τῆς Κύπρου πάσης βίᾳ χειρωθείσης · ὅπερ 
καὶ συνέβη γενέσθαι . 
οἱ μὲν γὰρ 
Ἀθηναῖοι συστησάμενοι πολιορκίαν πρὸς τῇ Σαλαμῖνι καθ’ ἡμέραν 
προσβολὰς ἐποιοῦντο , οἱ δ’ ἐν τῇ πόλει στρατιῶται , ἔχοντες βέλη καὶ 
παρασκευήν , ῥᾳδίως ἀπὸ τῶν τειχῶν ἠμύνοντο τοὺς πολιορκοῦντας . 
Ἀρταξέρξης δὲ ὁ βασιλεὺς πυθόμενος 
τὰ περὶ τὴν Κύπρον ἐλαττώματα , καὶ βουλευσάμενος μετὰ τῶν φίλων 
περὶ τοῦ πολέμου , ἔκρινε συμφέρειν εἰρήνην συνθέσθαι πρὸς τοὺς 
Ἕλληνας . 
ἔγραψε τοίνυν τοῖς περὶ Κύπρον ἡγεμόσι καὶ σατράπαις , 
ἐφ’ οἷς ἂν δύνωνται συλλύσασθαι πρὸς τοὺς Ἕλληνας . 
διόπερ οἱ περὶ τὸν Ἀρτάβαζον καὶ Μεγάβυζον 
ἔπεμψαν εἰς τὰς Ἀθήνας πρεσβευτὰς τοὺς διαλεξομένους περὶ συλλύσεως . 
ὑπακουσάντων δὲ τῶν Ἀθηναίων καὶ πεμψάντων πρέσβεις αὐτοκράτορας , 
ὧν ἡγεῖτο Καλλίας ὁ Ἱππονίκου , ἐγένοντο συνθῆκαι περὶ τῆς 
εἰρήνης τοῖς Ἀθηναίοις καὶ τοῖς συμμάχοις πρὸς τοὺς Πέρσας , ὧν 
ἐστι τὰ κεφάλαια ταῦτα · αὐτονόμους εἶναι τὰς κατὰ τὴν Ἀσίαν 
Ἑλληνίδας πόλεις ἁπάσας , τοὺς δὲ τῶν Περσῶν σατράπας μὴ 
καταβαίνειν ἐπὶ θάλατταν κατωτέρω τριῶν ἡμερῶν ὁδόν , μηδὲ ναῦν 
μακρὰν πλεῖν ἐντὸς Φασήλιδος καὶ Κυανέων · ταῦτα δὲ τοῦ βασιλέως 
καὶ τῶν στρατηγῶν ἐπιτελούντων , μὴ στρατεύειν Ἀθηναίους εἰς τὴν 
χώραν , ἧς βασιλεὺς ἄρχει . 
συντελεσθεισῶν 
δὲ τῶν σπονδῶν Ἀθηναῖοι τὰς δυνάμεις ἀπήγαγον ἐκ τῆς Κύπρου , 
λαμπρὰν μὲν νίκην νενικηκότες , ἐπιφανεστάτας δὲ συνθήκας πεποιημένοι . 
συνέβη δὲ καὶ τὸν Κίμωνα περὶ τὴν Κύπρον διατρίβοντα νόσῳ 
τελευτῆσαι . 
ἐπ’ ἄρχοντος δὲ Ἀθήνησι Φιλίσκου 
Ῥωμαῖοι κατέστησαν ὑπάτους Τίτον Ῥωμίλιον Οὐατικανὸν καὶ Γάιον 
Οὐετούριον Κιχώριον , Ἠλεῖοι δὲ ἤγαγον Ὀλυμπιάδα τρίτην πρὸς 
ταῖς ὀγδοήκοντα , καθ’ ἣν ἐνίκα στάδιον Κρίσων Ἱμεραῖος . 
ἐπὶ δὲ τούτων Μεγαρεῖς μὲν ἀπέστησαν ἀπὸ 
Ἀθηναίων , καὶ πρὸς Λακεδαιμονίους διαπρεσβευσάμενοι συμμαχίαν 
ἐποίησαν · οἱ δὲ Ἀθηναῖοι παροξυνθέντες ἐξέπεμψαν στρατιώτας εἰς τὴν 
τῶν Μεγαρέων χώραν , καὶ τὰς κτήσεις διαρπάσαντες πολλῆς ὠφελείας 
κύριοι κατέστησαν . 
τῶν δ’ ἐκ τῆς πόλεως βοηθούντων τῇ χώρᾳ συνέστη 
μάχη , καθ’ ἣν οἱ Ἀθηναῖοι νικήσαντες συνεδίωξαν τοὺς Μεγαρεῖς 
ἐντὸς τῶν τειχῶν . 
ἐπ’ ἄρχοντος δ’ Ἀθήνησι 
Τιμαρχίδου Ῥωμαῖοι μὲν ὑπάτους κατέστησαν Σπόριον Ταρπήιον καὶ 
Αὖλον Ἀστέριον Φοντίνιον . 
ἐπὶ δὲ τούτων Λακεδαιμόνιοι μὲν εἰς 
τὴν Ἀττικὴν ἐμβαλόντες ἐπόρθησαν πολλὴν χώραν , καὶ τῶν φρουρίων 
τινὰ πολιορκήσαντες ἐπανῆλθον εἰς τὴν Πελοπόννησον , Τολμίδης δὲ ὁ 
τῶν Ἀθηναίων στρατηγὸς εἷλε Χαιρώνειαν . 
τῶν δὲ Βοιωτῶν συστραφέντων καὶ τοῖς περὶ τὸν Τολμίδην 
ἐνεδρευσάντων , ἐγένετο μάχη καρτερὰ περὶ τὴν Κορώνειαν , καθ’ ἣν 
Τολμίδης μὲν μαχόμενος ἀνῃρέθη , τῶν δὲ ἄλλων Ἀθηναίων οἱ μὲν 
κατεκόπησαν , οἱ δὲ ζῶντες ἐλήφθησαν . 
τηλικαύτης δὲ συμφορᾶς γενομένης 
τοῖς Ἀθηναίοις , ἠναγκάσθησαν ἀφεῖναι τὰς πόλεις ἁπάσας τὰς κατὰ 
τὴν Βοιωτίαν αὐτονόμους , ἵνα τοὺς αἰχμαλώτους ἀπολάβωσιν . 
ἐπ’ ἄρχοντος δ’ Ἀθήνησι Καλλιμάχου Ῥωμαῖοι μὲν 
κατέστησαν ὑπάτους Σέξτον Κοΐντιον Τριγέμινον . 
ἐπὶ δὲ τούτων 
κατὰ τὴν Ἑλλάδα τεταπεινωμένων τῶν Ἀθηναίων διὰ τὴν ἐν Βοιωτίᾳ 
περὶ Κορώνειαν ἧτταν , ἀφίσταντο πολλαὶ τῶν πόλεων ἀπὸ τῶν 
Ἀθηναίων . 
μάλιστα δὲ τῶν κατοικούντων τὴν Εὔβοιαν νεωτεριζόντων , 
Περικλῆς αἱρεθεὶς στρατηγὸς ἐστράτευσεν ἐπὶ τὴν Εὔβοιαν μετὰ 
δυνάμεως ἀξιολόγου , καὶ τὴν μὲν πόλιν τῶν Ἑστιαιῶν ἑλὼν κατὰ 
κράτος ἐξῴκισε τοὺς Ἑστιαιεῖς ἐκ τῆς πατρίδος , τὰς δ’ ἄλλας 
καταπληξάμενος ἠνάγκασε πάλιν πειθαρχεῖν Ἀθηναίοις . 
σπονδὰς δ’ 
ἐποίησαν τριακονταετεῖς , Καλλίου καὶ Χάρητος συνθεμένων καὶ τὴν 
εἰρήνην βεβαιωσάντων . 
κατὰ δὲ τὴν Σικελίαν 
Συρακοσίοις πρὸς Ἀκραγαντίνους συνέστη πόλεμος διὰ τοιαύτας αἰτίας . 
Συρακόσιοι καταπολεμήσαντες Δουκέτιον δυνάστην τῶν Σικελῶν , καὶ 
γενόμενον ἱκέτην ἀπολύσαντες τῶν ἐγκλημάτων , ἀπέδειξαν αὐτῷ τὴν 
τῶν Κορινθίων πόλιν οἰκητήριον . 
οὗτος 
δὲ ὀλίγον χρόνον μείνας ἐν τῇ Κορίνθῳ τὰς ὁμολογίας ἔλυσε , καὶ 
προσποιησάμενος χρησμὸν ὑπὸ θεῶν αὐτῷ δεδόσθαι κτίσαι τὴν Καλὴν 
Ἀκτὴν ἐν τῇ Σικελίᾳ , κατέπλευσεν εἰς τὴν νῆσον μετά τινων 
οἰκητόρων · συνεπελάβοντο δὲ καὶ τῶν Σικελῶν τινες , ἐν οἷς ἦν καὶ 
Ἀρχωνίδης ὁ τῶν Ἑρβιταίων δυναστεύων . 
οὗτος μὲν οὖν περὶ τὸν 
οἰκισμὸν τῆς Καλῆς Ἀκτῆς ἐγίνετο . 
Ἀκραγαντῖνοι δὲ ἅμα μὲν φθονοῦντες τοῖς Συρακοσίοις , ἅμα δ’ 
ἐγκαλοῦντες αὐτοῖς ὅτι Δουκέτιον ὄντα κοινὸν πολέμιον διέσωσαν 
ἄνευ τῆς Ἀκραγαντίνων γνώμης , πόλεμον ἐξήνεγκαν τοῖς Συρακοσίοις . 
σχιζομένων δὲ τῶν Σικελικῶν πόλεων , 
καὶ τῶν μὲν τοῖς Ἀκραγαντίνοις , τῶν δὲ τοῖς Συρακοσίοις 
συστρατευόντων , ἠθροίσθησαν παρ’ ἀμφοτέροις δυνάμεις ἀξιόλογοι . 
φιλοτιμίας δὲ μεγάλης γενομένης ταῖς πόλεσιν , ἀντεστρατοπέδευσαν 
ἀλλήλοις περὶ τὸν Ἱμέραν ποταμόν , καὶ γενομένης παρατάξεως ἐνίκησαν 
οἱ Συρακόσιοι , καὶ τῶν Ἀκραγαντίνων ἀνεῖλον ὑπὲρ τοὺς χιλίους . 
μετὰ δὲ τὴν μάχην διαπρεσβευσαμένων περὶ συνθέσεως τῶν Ἀκραγαντίνων , 
οἱ Συρακόσιοι συνέθεντο τὴν εἰρήνην . 
καὶ τὰ 
μὲν κατὰ τὴν Σικελίαν ἐν τούτοις ἦν . 
κατὰ δὲ τὴν Ἰταλίαν συνέβη 
κτισθῆναι τὴν τῶν Θουρίων πόλιν δῑ αἰτίας τοιαύτας . 
ἐν τοῖς 
ἔμπροσθεν χρόνοις Ἑλλήνων κτισάντων κατὰ τὴν Ἰταλίαν πόλιν 
Σύβαριν , συνέβη ταύτην λαβεῖν ταχεῖαν αὔξησιν διὰ τὴν ἀρετὴν τῆς 
χώρας . 
κειμένης γὰρ ἀνὰ μέσον δυεῖν 
ποταμῶν , τοῦ τε Κράθιος καὶ τοῦ Συβάριος , ἀφ’ οὗ ταύτης ἔτυχε τῆς 
προσηγορίας , οἱ κατοικισθέντες νεμόμενοι πολλὴν καὶ καρποφόρον χώραν 
μεγάλους ἐκτήσαντο πλούτους . 
πολλοῖς δὲ μεταδιδόντες τῆς πολιτείας 
ἐπὶ τοσοῦτο προέβησαν , ὥστε δόξαι πολὺ προέχειν τῶν κατὰ τὴν 
Ἰταλίαν οἰκούντων , πολυανθρωπίᾳ τε τοσοῦτο διήνεγκαν , ὥστε τὴν 
πόλιν ἔχειν πολιτῶν τριάκοντα μυριάδας . 
γενόμενος δὲ παρ’ αὐτοῖς 
δημαγωγὸς Τῆλυς , καὶ κατηγορῶν τῶν μεγίστων ἀνδρῶν , ἔπεισε τοὺς 
Συβαρίτας φυγαδεῦσαι τοὺς εὐπορωτάτους τῶν πολιτῶν πεντακοσίους καὶ 
τὰς οὐσίας αὐτῶν δημεῦσαι . 
τῶν δὲ 
φυγάδων παρελθόντων εἰς Κρότωνα καὶ καταφυγόντων ἐπὶ τοὺς εἰς τὴν 
ἀγορὰν βωμούς , ὁ μὲν Τῆλυς ἐξέπεμψε πρεσβευτὰς πρὸς τοὺς 
Κροτωνιάτας , οἷς ἦν προστεταγμένον ἢ τοὺς φυγάδας ἐκδοῦναι ἢ 
πόλεμον προσδέχεσθαι . 
συναχθείσης δὲ 
ἐκκλησίας καὶ προτεθείσης βουλῆς , πότερον χρὴ τοὺς ἱκέτας ἐκδοῦναι 
τοῖς Συβαρίταις ἢ πόλεμον ὑπομεῖναι πρὸς δυνατωτέρους , ἀπορουμένης 
τε τῆς συγκλήτου καὶ τοῦ δήμου , τὸ μὲν πρῶτον ἔρρεπε ταῖς γνώμαις 
τὸ πλῆθος πρὸς τὴν ἀπόδοσιν τῶν ἱκετῶν διὰ τὸν πόλεμον · μετὰ δὲ 
ταῦτα Πυθαγόρου τοῦ φιλοσόφου συμβουλεύσαντος σώζειν τοὺς ἱκέτας , 
μετέπεσον ταῖς γνώμαις καὶ τὸν πόλεμον ὑπὲρ τῆς τῶν ἱκετῶν σωτηρίας 
ἀνείλοντο . 
στρατευσάντων δ’ ἐπ’ αὐτοὺς 
τῶν Συβαριτῶν τριάκοντα μυριάσιν ἀντετάχθησαν οἱ Κροτωνιᾶται δέκα 
μυριάσι , Μίλωνος τοῦ ἀθλητοῦ ἡγουμένου καὶ διὰ τὴν ὑπερβολὴν τῆς 
τοῦ σώματος ῥώμης πρώτου τρεψαμένου τοὺς καθ’ αὑτὸν τεταγμένους . 
ὁ γὰρ ἀνὴρ οὗτος , ἑξάκις Ὀλύμπια 
νενικηκὼς καὶ τὴν ἀλκὴν ἀκόλουθον ἔχων τῇ κατὰ τὸ σῶμα φύσει , 
λέγεται πρὸς τὴν μάχην ἀπαντῆσαι κατεστεφανωμένος μὲν τοῖς 
Ὀλυμπικοῖς στεφάνοις , διεσκευασμένος δὲ εἰς Ἡρακλέους σκευὴν λεοντῇ 
καὶ ῥοπάλῳ · αἴτιον δὲ γενόμενον τῆς νίκης θαυμασθῆναι παρὰ τοῖς 
πολίταις . 
τῶν δὲ Κροτωνιατῶν διὰ τὴν ὀργὴν ζωγρεῖν μὲν μηδένα βουληθέντων , 
πάντας δὲ κατὰ τὴν φυγὴν τοὺς ὑποπεσόντας ἀποκτεινόντων , οἱ πλείους 
κατεκόπησαν · τὴν δὲ πόλιν διήρπασαν καὶ παντελῶς ἔρημον ἐποίησαν . 
ὕστερον δὲ ἔτεσιν ὀκτὼ πρὸς τοῖς 
πεντήκοντα Θετταλοὶ συνῴκισαν , καὶ μετ’ ὀλίγον ὑπὸ Κροτωνιατῶν 
ἐξέπεσον κατὰ τοὺς ὑποκειμένους καιρούς . 
καὶ μετὰ βραχὺ μετασταθεῖσα εἰς ἕτερον τόπον προσηγορίας ἑτέρας 
ἔτυχε , κτιστῶν γενομένων Λάμπωνος καὶ Ξενοκρίτου τοῦτον τὸν τρόπον . 
οἱ γὰρ τὸ δεύτερον ἐκπεσόντες ἐκ τῆς πατρίδος Συβαρῖται πρέσβεις 
ἔπεμψαν εἰς τὴν Ἑλλάδα πρὸς Λακεδαιμονίους καὶ Ἀθηναίους , 
ἀξιοῦντες συνεπιλαβέσθαι τῆς καθόδου καὶ κοινωνῆσαι τῆς ἀποικίας . 
Λακεδαιμόνιοι μὲν οὖν οὐ προσέσχον 
αὐτοῖς , Ἀθηναῖοι δὲ συμπράξειν ἐπαγγειλάμενοι , δέκα ναῦς πληρώσαντες 
ἀπέστειλαν τοῖς Συβαρίταις , ὧν ἡγεῖτο Λάμπων τε καὶ Ξενόκριτος · 
ἐκήρυξαν δὲ κατὰ τὰς ἐν Πελοποννήσῳ πόλεις κοινοποιούμενοι τὴν 
ἀποικίαν τῷ βουλομένῳ μετέχειν τῆς ἀποικίας . 
ὑπακουσάντων δὲ πολλῶν καὶ λαβόντων χρησμὸν παρὰ 
τοῦ Ἀπόλλωνος , ὅτι δεῖ κτίσαι πόλιν αὐτοὺς ἐν τούτῳ τῷ τόπῳ , 
ὅπου μέλλουσιν οἰκεῖν 
μέτρῳ ὕδωρ πίνοντες , ἀμετρὶ δὲ μᾶζαν 
ἔδοντες , 
κατέπλευσαν εἰς τὴν Ἰταλίαν , καὶ καταντήσαντες εἰς τὴν 
Σύβαριν ἐζήτουν τὸν τόπον , ὃν ὁ θεὸς ἦν προστεταχὼς κατοικεῖν . 
εὑρόντες δὲ οὐκ ἄπωθεν τῆς 
Συβάρεως κρήνην ὀνομαζομένην Θουρίαν , ἔχουσαν αὐλὸν χάλκεον , ὃν 
ἐκάλουν οἱ ἐγχώριοι μέδιμνον , νομίσαντες εἶναι τοῦτον τὸν τόπον τὸν 
δηλούμενον ὑπὸ τοῦ θεοῦ περιέβαλον τεῖχος , καὶ κτίσαντες πόλιν 
ὠνόμασαν ἀπὸ τῆς κρήνης Θούριον . 
τὴν 
δὲ πόλιν διελόμενοι κατὰ μὲν μῆκος εἰς τέτταρας πλατείας , ὧν καλοῦσι 
τὴν μὲν μίαν Ἡράκλειαν , τὴν δὲ Ἀφροδισίαν , τὴν δὲ Ὀλυμπιάδα , 
τὴν δὲ Διονυσιάδα , κατὰ δὲ τὸ πλάτος διεῖλον εἰς τρεῖς πλατείας , 
ὧν ἡ μὲν ὠνομάσθη Ἡρῴα , ἡ δὲ Θουρία , ἡ δὲ Θουρῖνα . 
τούτων δὲ 
τῶν στενωπῶν πεπληρωμένων ταῖς οἰκίαις ἡ πόλις ἐφαίνετο καλῶς 
κατεσκευάσθαι . 
ὀλίγον δὲ χρόνον ὁμονοήσαντες οἱ Θούριοι στάσει 
μεγάλῃ περιέπεσον οὐκ ἀλόγως . 
οἱ γὰρ προϋπάρχοντες Συβαρῖται τὰς 
μὲν ἀξιολογωτάτας ἀρχὰς ἑαυτοῖς προσένεμον , τὰς δ’ εὐτελεῖς τοῖς 
ὕστερον προσγεγραμμένοις πολίταις · καὶ τὰς γυναῖκας ἐπιθύειν τοῖς 
θεοῖς ᾤοντο δεῖν πρώτας μὲν τὰς πολίτιδας , ὑστέρας δὲ τὰς 
μεταγενεστέρας · πρὸς δὲ τούτοις τὴν μὲν σύνεγγυς τῇ πόλει χώραν 
κατεκληρούχουν ἑαυτοῖς , τὴν δὲ πόρρω κειμένην τοῖς ἐπήλυσι . 
γενομένης δὲ διαφορᾶς διὰ τὰς εἰρημένας 
αἰτίας , οἱ προσγραφέντες ὕστερον πολῖται πλείους καὶ κρείττονες 
ὄντες ἀπέκτειναν σχεδὸν ἅπαντας τοὺς προϋπάρχοντας Συβαρίτας , καὶ 
τὴν πόλιν αὐτοὶ κατῴκησαν . 
πολλῆς δὲ οὔσης καὶ καλῆς χώρας , 
οἰκήτορας ἐκ τῆς Ἑλλάδος μεταπεμψάμενοι συχνούς , διενείμαντο τὴν 
πόλιν καὶ τὴν χώραν ἐπ’ ἴσης ἔνεμον . 
οἱ δὲ διαμένοντες ταχὺ πλούτους μεγάλους ἐκτήσαντο , καὶ πρὸς τοὺς 
Κροτωνιάτας φιλίαν συνθέμενοι καλῶς ἐπολιτεύοντο . 
συστησάμενοι δὲ 
πολίτευμα δημοκρατικὸν διεῖλον τοὺς πολίτας εἰς δέκα φυλάς , καὶ τὰς 
προσηγορίας ἁπάσαις περιέθηκαν ἐκ τῶν ἐθνῶν , τρεῖς μὲν ἀπὸ τῶν ἐκ 
Πελοποννήσου συναχθέντων ὀνομάσαντες Ἀρκάδα καὶ Ἀχαΐδα καὶ 
Ἠλείαν , τὰς ἴσας δὲ ἀπὸ τῶν ἔξωθεν ὁμοεθνῶν , Βοιωτίαν , 
Ἀμφικτυονίδα , Δωρίδα , τὰς δὲ λοιπὰς τέτταρας ἀπὸ τῶν ἄλλων γενῶν , 
Ἰάδα , Ἀθηναΐδα , Εὐβοΐδα , Νησιῶτιν . 
εἵλοντο δὲ καὶ νομοθέτην 
τὸν ἄριστον τῶν ἐν παιδείᾳ θαυμαζομένων πολιτῶν Χαρώνδαν . 
οὗτος δὲ ἐπισκεψάμενος τὰς ἁπάντων νομοθεσίας 
ἐξελέξατο τὰ κράτιστα καὶ κατέταξεν εἰς τοὺς νόμους · πολλὰ δὲ καὶ 
ἴδια ἐπινοησάμενος ἐξεῦρε , περὶ ὧν οὐκ ἀνοίκειόν ἐστιν 
ἐπιμνησθῆναι πρὸς διόρθωσιν τῶν ἀναγινωσκόντων . 
πρῶτον μὲν γὰρ τοῖς μητρυιὰν ἐπαγομένοις κατὰ τῶν 
ἰδίων τέκνων ἔθηκε πρόστιμον τὸ μὴ γίνεσθαι συμβούλους τούτους τῇ 
πατρίδι , νομίζων τοὺς κακῶς περὶ τῶν ἰδίων τέκνων βουλευσαμένους καὶ 
συμβούλους κακοὺς ἔσεσθαι τῇ πατρίδι . 
ἔφη γὰρ τοὺς μὲν πρῶτον 
γήμαντας καὶ ἐπιτυχόντας δεῖν εὐημεροῦντας καταπαύειν , τοὺς δὲ 
ἀποτυχόντας τῷ γάμῳ καὶ πάλιν ἐν τοῖς αὐτοῖς ἁμαρτάνοντας 
ἄφρονας δεῖν ὑπολαμβάνεσθαι . 
τοὺς δ’ 
ἐπὶ συκοφαντίᾳ καταγνωσθέντας προσέταξε περιπατεῖν ἐστεφανωμένους 
μυρίκῃ , ὅπως ἐν πᾶσι τοῖς πολίταις φαίνωνται τὸ πρωτεῖον τῆς 
πονηρίας περιπεποιημένοι . 
διὸ καί τινας ἐπὶ τούτῳ τῷ ἐγκλήματι 
καταδικασθέντας τὸ μέγεθος τῆς ὕβρεως οὐκ ἐνεγκόντας ἑκουσίως 
ἑαυτοὺς ἐκ τοῦ ζῆν μεταστῆσαι . 
οὗ συντελεσθέντος ἐφυγαδεύθη πᾶς ἐκ 
τῆς πόλεως ὁ συκοφαντεῖν εἰωθώς , καὶ τὸ πολίτευμα μακάριον εἶχε 
βίον τῆς τοιαύτης κακίας ἀπηλλαγμένον . 
ἔγραψε δὲ ὁ Χαρώνδας καὶ περὶ τῆς κακομιλίας νόμον ἐξηλλαγμένον 
καὶ τοῖς ἄλλοις νομοθέταις παρεωραμένον . 
ὑπολαβὼν γὰρ τοὺς ἀγαθοὺς 
ἄνδρας ἐνίοτε διὰ τὴν πρὸς τοὺς πονηροὺς φιλίαν καὶ συνήθειαν 
διαστρέφεσθαι τὰ ἤθη πρὸς κακίαν , καὶ τὴν φαυλότητα καθάπερ λοιμικὴν 
νόσον ἐπινέμεσθαι τὸν βίον τῶν ἀνθρώπων καὶ νοσοποιεῖν τὰς ψυχὰς 
τῶν ἀρίστων · κατάντης γὰρ ἡ πρὸς τὸ χεῖρον ὁδός , ῥᾳδίαν ἔχουσα 
τὴν ὁδοιπορίαν · διὸ καὶ τῶν μετρίων πολλοὶ τοῖς ἤθεσιν , ὑπούλοις 
ἡδοναῖς δελεασθέντες , εἰς ἐπιτηδεύσεις χειρίστας περιώκειλαν · ταύτην 
οὖν τὴν διαφθορὰν ἀναστεῖλαι βουλόμενος ὁ νομοθέτης ἀπηγόρευσε τῇ 
τῶν πονηρῶν φιλίᾳ τε καὶ συνηθείᾳ χρήσασθαι , καὶ δίκας ἐποίησε 
κακομιλίας , καὶ προστίμοις μεγάλοις ἀπέτρεψε τοὺς ἁμαρτάνειν 
μέλλοντας . 
ἔγραψε δὲ καὶ ἕτερον νόμον 
πολὺ τούτου κρείττονα καὶ τοῖς παλαιοτέροις αὐτοῦ νομοθέταις 
ἠμελημένον · ἐνομοθέτησε γὰρ τῶν πολιτῶν τοὺς υἱεῖς ἅπαντας 
μανθάνειν γράμματα , χορηγούσης τῆς πόλεως τοὺς μισθοὺς τοῖς 
διδασκάλοις . 
ὑπέλαβε γὰρ τοὺς ἀπόρους τοῖς βίοις , ἰδίᾳ μὴ 
δυναμένους διδόναι μισθούς , ἀποστερήσεσθαι τῶν καλλίστων ἐπιτηδευμάτων . 
τὴν γὰρ 
γραμματικὴν παρὰ τὰς ἄλλας μαθήσεις προέκρινεν ὁ νομοθέτης , καὶ μάλα 
προσηκόντως · διὰ γὰρ ταύτης τὰ πλεῖστα καὶ χρησιμώτατα τῶν πρὸς τὸν 
βίον ἐπιτελεῖσθαι , ψήφους , ἐπιστολάς , διαθήκας , νόμους , τἄλλα τὰ τὸν 
βίον μάλιστα ἐπανορθοῦντα . 
τίς γὰρ ἂν 
ἄξιον ἐγκώμιον διάθοιτο τῆς τῶν γραμμάτων μαθήσεως ; 
διὰ γὰρ τούτων 
μόνων οἱ μὲν τετελευτηκότες τοῖς ζῶσι διαμνημονεύονται , οἱ δὲ μακρὰν 
τοῖς τόποις διεστῶτες τοῖς πλεῖστον ἀπέχουσιν ὡς πλησίον παρεστῶσι 
διὰ τῶν γεγραμμένων ὁμιλοῦσι · ταῖς τε κατὰ πόλεμον συνθήκαις ἐν 
ἔθνεσιν ἢ βασιλεῦσι πρὸς διαμονὴν τῶν ὁμολογιῶν ἡ διὰ τῶν 
γραμμάτων ἀσφάλεια βεβαιοτάτην ἔχει πίστιν · καθόλου δὲ τὰς 
χαριεστάτας τῶν φρονίμων ἀνδρῶν ἀποφάσεις καὶ θεῶν χρησμούς , ἔτι δὲ 
φιλοσοφίαν καὶ πᾶσαν παιδείαν μόνη τηρεῖ καὶ τοῖς ἐπιγινομένοις ἀεὶ 
παραδίδωσιν εἰς ἅπαντα τὸν αἰῶνα . 
διὸ 
καὶ τοῦ μὲν ζῆν τὴν φύσιν αἰτίαν ὑποληπτέον , τοῦ δὲ καλῶς ζῆν τὴν 
ἐκ τῶν γραμμάτων συγκειμένην παιδείαν . 
ὅθεν ὡς μεγάλων τινῶν ἀγαθῶν 
ἀποστερουμένους τοὺς ἀγραμμάτους διωρθώσατο τῇ νομοθεσίᾳ ταύτῃ καὶ 
δημοσίας ἐπιμελείας τε καὶ δαπάνης ἠξίωσε , καὶ τοσοῦτον ὑπερεβάλετο τοὺς πρότερον νομοθετήσαντας 
δημοσίῳ μισθῷ τοὺς νοσοῦντας τῶν ἰδιωτῶν ὑπὸ ἰατρῶν θεραπεύεσθαι , 
ὥσθ’ οἱ μὲν τὰ σώματα θεραπείας ἠξίωσαν , ὁ δὲ τὰς ψυχὰς τὰς ὑπ’ 
ἀπαιδευσίας ἐνοχλουμένας ἐθεράπευσε , κἀκείνων μὲν τῶν ἰατρῶν 
εὐχόμεθα μηδέποτε χρείαν ἔχειν , τοῖς δὲ τῆς παιδείας διδασκάλοις 
ἐπιθυμοῦμεν ἅπαντα τὸν χρόνον συνδιατρίβειν . 
ἀμφότερα δὲ τὰ 
προειρημένα πολλοὶ τῶν ποιητῶν δῑ ἐμμέτρου ποιήματος μεμαρτυρήκασι · 
τὴν μὲν κακομιλίαν ἐν τοῖσδε , 
ὅστις δ’ ὁμιλῶν ἥδεται κακοῖς ἀνήρ , 
οὐπώποτ’ ἠρώτησα , γινώσκων ὅτι 
τοιοῦτός ἐστιν οἷσπερ ἥδεται ξυνών · 
ευρ . 
φρ . 
812 (ναυξκ)τὸν δὲ 
περὶ τῆς μητρυιᾶς τεθέντα νόμον ἐν τούτοις , 
τὸν νομοθέτην φασὶν Χαρώνδαν ἔν τινι 
νομοθεσίᾳ τά τ’ ἄλλα καὶ ταυτὶ λέγειν · 
ὁ παισὶν αὑτοῦ μητρυιὰν ἐπεισάγων 
μήτ’ εὐδοκιμείτω μήτε μετεχέτω λόγου 
παρὰ τοῖς πολίταις , ὡς ἐπείσακτον κακὸν 
κατὰ τῶν ἑαυτοῦ πραγμάτων πεπορισμένος . 
εἴτ’ ἐπέτυχες γάρ , φησί , γήμας τὸ πρότερον , 
εὐημερῶν κατάπαυσον , εἴτ’ οὐκ ἐπέτυχες , 
μανικὸν τὸ πεῖραν δευτέρας λαβεῖν πάλιν . 
ανον . 
φρ . 
110 (κοξκ)ταῖς γὰρ 
ἀληθείαις ὁ δὶς ἐν τοῖς αὐτοῖς πράγμασιν ἁμαρτάνων ἄφρων ἂν 
δικαίως νομισθείη . 
καὶ Φιλήμονος τοῦ 
κωμῳδιογράφου γράφοντος τοὺς πολλάκις ναυτιλλομένους καὶ συνειπόντος 
τῷ νόμῳ 
τεθαύμακ’ οὐκέτ’ εἰ πέπλευκέ τις , 
ἀλλ’ εἰ πέπλευκε δίς , 
πηιλεμον φρ . 
183 (κοξκ)τὸ 
παραπλήσιον ἄν τις ἀποφαίνοιτο μὴ θαυμάζειν εἴ τις γεγάμηκεν , ἀλλ’ 
εἰ δὶς γεγάμηκε · κρεῖττον γὰρ εἶναι δὶς ἑαυτὸν θαλάττῃ παραβαλεῖν 
ἢ γυναικί . 
μέγισται γὰρ καὶ χαλεπώταται 
στάσεις ἐν ταῖς οἰκίαις γίνονται διὰ μητρυιὰς τέκνοις πρὸς πατέρας , 
καὶ διὰ ταῦτα πολλαὶ καὶ παράνομοι πράξεις ἐν τοῖς θεάτροις 
τραγῳδοῦνται . 
ὁ δ’ οὖν Χαρώνδας καὶ 
ἕτερόν τινα νόμον ἀποδοχῆς ἀξιούμενον ἔγραψε , τὸν περὶ τῆς τῶν 
ὀρφανῶν φυλακῆς . 
οὗτος δ’ ἐξ ἐπιπολῆς μὲν θεωρούμενος οὐδὲν 
φαίνεται περιττὸν ἔχειν οὐδὲ ἀποδοχῆς ἄξιον , ἀναθεωρούμενος δὲ καὶ 
μετ’ ἀκριβείας ἐξεταζόμενος μεγάλην ἔχει σπουδήν τε καὶ δόξαν . 
ἔγραψε γὰρ τῶν μὲν ὀρφανικῶν 
χρημάτων ἐπιτροπεύειν τοὺς ἀγχιστεῖς τοὺς ἀπὸ πατρός , τρέφεσθαι δὲ 
τοὺς ὀρφανοὺς παρὰ τοῖς συγγενέσι τοῖς ἀπὸ μητρός . 
αὐτόθεν μὲν 
οὖν ὁ νόμος οὗτος οὐδὲν ὁρᾶται περιέχων σοφὸν ἢ περιττόν , 
ἐξεταζόμενος δὲ κατὰ βάθους εὑρίσκεται δικαίως ὢν ἄξιος ἐπαίνων . 
ζητουμένης γὰρ τῆς αἰτίας δῑ ἣν ἄλλοις μὲν τὴν οὐσίαν , ἑτέροις 
δὲ τὴν τῶν ὀρφανῶν τροφὴν ἐπίστευσεν , ἐκφαίνεταί τις ἐπίνοια τοῦ 
νομοθέτου περιττή · οἱ μὲν γὰρ ἀπὸ 
μητρὸς συγγενεῖς οὐ προσήκοντες τῇ κληρονομίᾳ τῶν ὀρφανῶν οὐκ 
ἐπιβουλεύσουσιν , οἱ δ’ ἀπὸ τοῦ πατρὸς οἰκεῖοι ἐπιβουλεῦσαι μὲν οὐ 
δύνανται διὰ τὸ μὴ πιστεύεσθαι τοῦ σώματος , τῆς δ’ οὐσίας εἰς 
ἐκείνους καθηκούσης , ἐὰν οἱ ὀρφανοὶ τελευτήσωσιν ἢ διὰ νόσον ἤ 
τινα ἄλλην περίστασιν , ἀκριβέστερον οἰκονομήσουσι τὰ χρήματα , ὡς 
ἰδίας τὰς ἐκ τῆς τύχης ἐλπίδας ἔχοντες . 
ἕτερον δὲ ἔθηκε νόμον 
κατὰ τῶν λιπόντων τὴν ἐν πολέμῳ τάξιν ἢ τὸ σύνολον μὴ ἀναλαβόντων 
τὰ ὅπλα ὑπὲρ τῆς πατρίδος . 
τῶν γὰρ ἄλλων νομοθετῶν κατὰ τῶν 
τοιούτων τεθεικότων θάνατον τὸ πρόστιμον , οὗτος προσέταξε τοὺς 
τοιούτους ἐν τῇ ἀγορᾷ ἐφ’ ἡμέρας τρεῖς καθῆσθαι ἐν ἐσθῆσι 
γυναικείαις . 
ὁ δὲ νόμος οὗτος ἅμα μὲν 
φιλανθρωπότερός ἐστι τῶν παρὰ τοῖς ἄλλοις , ἅμα δὲ λεληθότως τῷ 
μεγέθει τῆς ἀτιμίας ἀποτρέπει τοὺς ὁμοίους τούτοις τῆς ἀνανδρίας · 
κρεῖττον γάρ ἐστιν ἀποθανεῖν ἢ τοιαύτης ὕβρεως ἐν τῇ πατρίδι 
πειραθῆναι · ἅμα δὲ καὶ τοὺς ἁμαρτάνοντας οὐκ ἠφάνισεν , ἀλλὰ τῇ 
πόλει πρὸς τὰς πολεμικὰς χρείας ἐτήρησ’ ὡς διορθωσομένους τῇ διὰ 
τῆς ὕβρεως κολάσει καὶ σπεύσοντας ἑτέροις ἀνδραγαθήμασιν ἐξαλεῖψαι 
τὴν προγεγενημένην αἰσχύνην . 
διὰ δὲ τῆς ἀποτομίας τῶν νόμων διέσωσε τοὺς 
νόμους ὁ νομοθέτης . 
προσέταξε γὰρ ἐκ παντὸς τρόπου πείθεσθαι τῷ 
νόμῳ , κἂν ᾖ παντελῶς κακῶς γεγραμμένος · διορθοῦν δὲ συνεχώρησε τὸν 
χρείαν ἔχοντα διορθώσεως . 
τὸ μὲν γὰρ 
ἡττᾶσθαι ὑπὸ νομοθέτου καλὸν εἶναι ὑπελάμβανε , τὸ δὲ ὑπὸ ἰδιώτου 
παντελῶς ἄτοπον , καὶ εἰ ἐπὶ τῷ συμφέροντι γίνεται . 
καὶ μάλιστα διὰ 
τοῦ τοιούτου τρόπου τοὺς ἐν τοῖς δικαστηρίοις τῶν παρανενομηκότων 
προφάσεις καὶ διανοίας ἀντὶ τῶν ῥητῶν εἰσάγοντας ἐκώλυσε ταῖς 
ἰδίαις εὑρησιλογίαις καταλύειν τὴν τῶν νόμων ὑπεροχήν · διὸ καί τινας τῶν τοιαύτας κατηγορίας 
πεποιημένων πρὸς τοὺς δικαστὰς τοὺς δικάζοντας περὶ τῆς τῶν 
παρανενομηκότων τιμωρίας εἰπεῖν ὅτι σώζειν ἀναγκαῖον ἢ τὸν νόμον 
ἢ τὸν ἄνδρα . 
τὸν δ’ οὖν Χαρώνδαν φασὶ παραδοξότατον 
νενομοθετηκέναι περὶ τῆς διορθώσεως τῶν νόμων . 
ὁρῶντα γὰρ αὐτὸν ἐν 
ταῖς πλείσταις πόλεσι διὰ τὸ πλῆθος τῶν ἐπιχειρούντων ἐπανορθοῦν 
τοὺς νόμους λυμαινομένους μὲν τὰς προϋπαρχούσας νομοθεσίας , εἰς 
στάσεις δὲ τὰ πλήθη προαγομένους , ἴδιόν τι καὶ παντελῶς ἐξηλλαγμένον 
νομοθετῆσαι . 
προσέταξε γὰρ τὸν βουλόμενον 
διορθῶσαί τινα νόμον , ὅταν ποιῆται τὴν περὶ τῆς διορθώσεως 
συμβουλίαν , τὸν ἑαυτοῦ τράχηλον εἰς βρόχον ἐντιθέναι , καὶ μένειν 
ἄχρι ἂν ὅτου τὴν κρίσιν ὁ δῆμος περὶ τοῦ διορθουμένου νόμου 
ποιήσηται , κἂν μὲν ἡ ἐκκλησία προσδέξηται τὸν ὕστερον γραφόμενον , 
ἀπολύεσθαι τὸν εἰσηγησάμενον , ἐὰν δὲ ἄκυρον ποιήσηται τὴν 
διόρθωσιν , παραχρῆμα θνήσκειν ὑπὸ τοῦ βρόχου σφιγγόμενον . 
τοιαύτης δὲ κατὰ τὴν διόρθωσιν τῆς νομοθεσίας 
οὔσης , καὶ τοῦ φόβου τοὺς νεωτέρους νομοθέτας κολάζοντος , οὐδεὶς 
ἐτόλμα περὶ νόμων διορθώσεως φωνὴν προΐεσθαι · ἐν παντὶ δὲ τῷ μετὰ 
ταῦτα χρόνῳ παρὰ τοῖς Θουρίοις τρεῖς οἱ πάντες ἱστοροῦνται 
διορθωταὶ διὰ τό τινας ἀναγκαίας περιστάσεις ἐπὶ τὴν ὑπὲρ τῆς 
διορθώσεως συμβουλίαν παραγενέσθαι . 
νόμου 
γὰρ ὄντος , ἐάν τίς τινος ὀφθαλμὸν ἐκκόψῃ , ἀντεκκεκόπτεσθαι τὸν 
ἐκείνου , ἑτερόφθαλμός τις ἐκκοπεὶς τὸν ὀφθαλμὸν καὶ στερηθεὶς ὅλης 
τῆς ὁράσεως τῷ τὸν ἕνα ἀντεκκεκόφθαι τὸν δράσαντα ἔλαττον 
ὑπέλαβε πρόστιμον ἐκτῖσαι · τυφλώσαντα γὰρ ἕνα τῶν πολιτῶν , εἰ τὸ 
κατὰ νόμον πρόστιμον ὁ πράξας ὑπομένοι , μὴ τετευχέναι τῆς ἴσης 
συμφορᾶς · δίκαιον οὖν εἶναι τὸν ἑτερόφθαλμον τὴν ὅρασιν ἀφελόμενον 
ἀμφοτέρους ἐκκόπτεσθαι τοὺς ὀφθαλμούς , εἰ μέλλει τὴν ἴσην 
ἀναδέχεσθαι τιμωρίαν . 
διὸ καὶ περιαλγῆ 
γενόμενον τὸν ἑτερόφθαλμον ἀποτολμῆσαι λόγον ἐν ἐκκλησίᾳ διαθέσθαι 
περὶ τῆς ἰδίας συμφορᾶς , ἅμα μὲν τοῖς πολίταις ἀποδυρόμενον τὴν 
ἰδίαν ἀτυχίαν , ἅμα δὲ συμβουλεύοντα τοῖς πλήθεσι διορθώσασθαι τὸν 
νόμον · τέλος δὲ δόντα τὸν τράχηλον εἰς βρόχον καὶ ἐπιτυχόντα τῇ 
συμβουλίᾳ , ἀκυρῶσαι μὲν τὸν ὑπάρχοντα νόμον , βεβαιῶσαι δὲ τὸν 
διορθωθέντα , καὶ διαφυγεῖν τὸν τοῦ βρόχου θάνατον . 
δεύτερος δὲ διωρθώθη 
νόμος ὁ διδοὺς ἐξουσίαν τῇ γυναικὶ ἀπολύειν τὸν ἄνδρα καὶ 
συνοικεῖν ᾧ ἂν βούληται . 
τῶν γὰρ προβεβηκότων τῇ ἡλικίᾳ τις , 
ἔχων γυναῖκα νεωτέραν καὶ καταλειφθείς , συνεβούλευε τοῖς Θουρίοις 
διορθῶσαι τὸν νόμον καὶ προσγράψαι τὴν καταλιποῦσαν ἄνδρα συνοικεῖν 
ᾧ ἂν βούληται μὴ νεωτέρῳ τοῦ προτέρου · ὁμοίως δὲ κἂν ἀνὴρ 
ἐκβάλῃ γυναῖκα , μὴ γαμεῖν ἄλλην νεωτέραν ταύτης τῆς ἐκβληθείσης . 
εὐστοχήσας δ’ ἐν τῇ συμβουλίᾳ καὶ 
ἀκυρώσας τὸν πρότερον νόμον διέφυγε μὲν τὸν ἐκ τοῦ 
βρόχου κίνδυνον · τῆς δὲ γυναικὸς κωλυθείσης νεωτέρῳ συνοικῆσαι , πάλιν 
ἔγημε τὸν ἀπολυθέντα . 
τρίτος δὲ νόμος 
διωρθώθη ὁ περὶ τῶν ἐπικλήρων , ὁ καὶ παρὰ Σόλωνι κείμενος . 
ἐκέλευε 
γὰρ τῇ ἐπικλήρῳ ἐπιδικάζεσθαι τὸν ἔγγιστα γένους , ὡσαύτως δὲ καὶ 
τὴν ἐπίκληρον ἐπιδικάζεσθαι τῷ ἀγχιστεῖ , ᾧ ἦν ἀνάγκη συνοικεῖν 
ἢ πεντακοσίας ἐκτῖσαι δραχμὰς εἰς προικὸς λόγον τῇ πενιχρᾷ 
ἐπικλήρῳ . 
ὀρφανὴ γάρ τις εὐγενὴς 
ἐπίκληρος , ἀπορουμένη παντελῶς τῶν κατὰ τὸν βίον καὶ διὰ τὴν πενίαν 
οὐ δυναμένη συνοικῆσαι , κατέφυγεν ἐπὶ τὸν δῆμον , καὶ μετὰ δακρύων 
ἐκθεμένη τὴν ἑαυτῆς ἐρημίαν τε καὶ καταφρόνησιν , πρὸς δὲ τούτοις 
ὑπογραψαμένη τὴν διόρθωσιν τοῦ νόμου , ὥστε ἀντὶ τῆς ἐκτίσεως τῶν 
πεντακοσίων δραχμῶν γράψαι συνοικεῖν κατ’ ἀνάγκην τὸν ἄγχιστα γένους 
τῇ ἐπιδικασθείσῃ ἐπικλήρῳ · τοῦ δὲ δήμου διὰ τὸν ἔλεον 
ψηφισαμένου διορθῶσαι τὸν νόμον , ἡ μὲν ὀρφανὴ τὸν ἐκ τοῦ βρόχου 
κίνδυνον ἐξέφυγεν , ὁ δ’ ἀγχιστεὺς πλούσιος ὢν ἠναγκάσθη γῆμαι 
γυναῖκα πενιχρὰν ἐπίκληρον ἄνευ προικός . 
λείπεται 
δ’ ἡμῖν εἰπεῖν ὑπὲρ τῆς τοῦ Χαρώνδου τελευτῆς , καθ’ ἣν ἴδιόν τι 
καὶ παράδοξον αὐτῷ συνέβη . 
ἐπὶ γὰρ τὴν χώραν ἐξιὼν μετὰ ξιφιδίου 
διὰ τοὺς λῃστάς , καὶ κατὰ τὴν ἐπάνοδον ἐκκλησίας συνεστώσης καὶ 
ταραχῆς ἐν τοῖς πλήθεσι , προσέστη πολυπραγμονῶν τὰ κατὰ τὴν στάσιν . 
νενομοθετηκὼς δ’ ἦν μηδένα μεθ’ ὅπλου 
ἐκκλησιάζειν , καὶ ἐπιλαθόμενος ὅτι τὸ ξίφος παρέζωσται , παρέδωκεν 
ἐχθροῖς τισιν ἀφορμὴν κατηγορίας . 
ὧν ἑνὸς εἰπόντος καταλέλυκας τὸν 
ἴδιον νόμον , μὰ Δῑ , εἶπεν , ἀλλὰ κύριον ποιήσω · καὶ σπασάμενος τὸ 
ξιφίδιον ἑαυτὸν ἀπέσφαξεν . 
ἔνιοι δὲ τῶν συγγραφέων τὴν πρᾶξιν 
ταύτην περιτιθέασι Διοκλεῖ τῷ Συρακοσίων νομοθέτῃ . 
ἡμεῖς δὲ ἀρκούντως τὰ 
περὶ Χαρώνδαν τὸν νομοθέτην διεληλυθότες βραχέα βουλόμεθα καὶ περὶ 
Ζαλεύκου τοῦ νομοθέτου διελθεῖν διά τε τὴν ὁμοίαν προαίρεσιν τοῦ 
βίου καὶ τὸ γεγονέναι τοὺς ἄνδρας ἐν πόλεσιν ἀστυγείτοσιν . 
Ζάλευκος τοίνυν 
ἦν τὸ γένος ἐκ τῆς Ἰταλίας Λοκρός , ἀνὴρ εὐγενὴς καὶ κατὰ 
παιδείαν τεθαυμασμένος , μαθητὴς δὲ Πυθαγόρου τοῦ φιλοσόφου . 
οὗτος 
πολλῆς ἀποδοχῆς τυγχάνων ἐν τῇ πατρίδι νομοθέτης ᾑρέθη , καὶ 
καταβαλόμενος ἐξ ἀρχῆς καινὴν νομοθεσίαν ἤρξατο πρῶτον περὶ τῶν 
ἐπουρανίων θεῶν . 
εὐθὺς γὰρ ἐν τῷ 
προοιμίῳ τῆς ὅλης νομοθεσίας ἔφη δεῖν τοὺς κατοικοῦντας ἐν τῇ 
πόλει πάντων πρῶτον ὑπολαβεῖν καὶ πεπεῖσθαι θεοὺς εἶναι , καὶ ταῖς 
διανοίαις ἐπισκοποῦντας τὸν οὐρανὸν καὶ τὴν διακόσμησιν καὶ τάξιν 
κρίνειν οὐ τύχης οὐδ’ ἀνθρώπων εἶναι ταῦτα κατασκευάσματα , σέβεσθαί 
τε τοὺς θεούς , ὡς πάντων τῶν ἐν τῷ βίῳ καλῶν καὶ ἀγαθῶν αἰτίους 
ὄντας τοῖς ἀνθρώποις , ἔχειν δὲ καὶ τὴν ψυχὴν καθαρὰν πάσης κακίας , 
ὡς τῶν θεῶν οὐ χαιρόντων ταῖς τῶν πονηρῶν θυσίαις τε καὶ δαπάναις , 
ἀλλὰ ταῖς τῶν ἀγαθῶν ἀνδρῶν δικαίαις τε καὶ καλαῖς ἐπιτηδεύσεσι . 
διὰ δὲ τοῦ προοιμίου προκαλεσάμενος 
τοὺς πολίτας εἰς εὐσέβειαν καὶ δικαιοσύνην , ἐπέζευξε προστάττων 
μηδένα τῶν πολιτῶν ἐχθρὸν ἀκατάλλακτον ἔχειν , ἀλλ’ οὕτω τὴν 
ἔχθραν ἀναλαμβάνειν ὡς ἥξοντα πάλιν εἰς σύλλυσιν καὶ φιλίαν · τὸν 
δὲ παρὰ ταῦτα ποιοῦντα διαλαμβάνεσθαι παρὰ τοῖς πολίταις ἀνήμερον καὶ 
ἄγριον τὴν ψυχήν . 
τοὺς δὲ ἄρχοντας παρεκελεύετο μὴ εἶναι αὐθάδεις 
μηδὲ ὑπερηφάνους , μηδὲ κρίνειν πρὸς ἔχθραν ἢ φιλίαν . 
ἐν δὲ τοῖς 
κατὰ μέρος νομοθετήμασι πολλὰ παρ’ ἑαυτοῦ προσεξεῦρε μάλα σοφῶς καὶ 
περιττῶς . 
τῶν γὰρ ἄλλων ἁπάντων ἁμαρτανουσῶν γυναικῶν ἀργυρικὰς ζημίας 
τεταχότων οὗτος φιλοτέχνῳ προστίμῳ τὰς ἀκολασίας αὐτῶν διωρθώσατο . 
ἔγραψε γὰρ οὕτω · γυναικὶ ἐλευθέρᾳ μὴ πλείω ἀκολουθεῖν μιᾶς 
θεραπαινίδος , ἐὰν μὴ μεθύῃ , μηδὲ ἐξιέναι νυκτὸς ἐκ τῆς πόλεως εἰ 
μὴ μοιχευομένην , μηδὲ περιτίθεσθαι χρυσία μηδὲ ἐσθῆτα παρυφασμένην , 
ἐὰν μὴ ἑταίρα ᾖ , μηδὲ τὸν ἄνδρα φορεῖν δακτύλιον ὑπόχρυσον μηδὲ 
ἱμάτιον ἰσομιλήσιον , ἐὰν μὴ ἑταιρεύηται ἢ μοιχεύηται . 
διὸ καὶ ῥᾳδίως ταῖς τῶν προστίμων αἰσχραῖς 
ὑπεξαιρέσεσιν ἀπέτρεψε τῆς βλαβερᾶς τρυφῆς καὶ ἀκολασίας τῶν 
ἐπιτηδευμάτων · οὐδεὶς γὰρ ἐβούλετο τὴν αἰσχρὰν ἀκολασίαν 
ὁμολογήσας καταγέλαστος ἐν τοῖς πολίταις εἶναι . 
πολλὰ δὲ καὶ ἄλλα τῶν συμβολαίων καὶ τῶν ἄλλων 
τῶν κατὰ τὸν βίον ἀμφισβητουμένων καλῶς ἐνομοθέτησε , περὶ ὧν ἡμῖν 
μακρὸν ἂν εἴη γράφειν καὶ τῆς ὑποκειμένης ἱστορίας ἀνοίκειον · 
διόπερ ἐπὶ τὰ συνεχῆ τοῖς προειρημένοις ἀναβιβάσομεν τὸν λόγον . 
ἐπ’ ἄρχοντος γὰρ Ἀθήνησι 
Λυσιμαχίδου Ῥωμαῖοι μὲν ὑπάτους κατέστησαν Τίτον Μενήνιον καὶ 
Πόπλιον Σήστιον Καπετωλῖνον . 
ἐπὶ δὲ τούτων διαφεύγοντες τὸν ἐν τῇ 
στάσει κίνδυνον Συβαρῖται περὶ τὸν Τράεντα ποταμὸν κατῴκησαν . 
καὶ 
χρόνον μέν τινα διέμειναν , ἔπειθ’ ὑπὸ Βρεττίων ἐκβληθέντες 
ἀνῃρέθησαν . 
κατὰ δὲ τὴν Ἑλλάδα 
Ἀθηναῖοι τὴν Εὔβοιαν ἀνακτησάμενοι καὶ τοὺς Ἑστιαιεῖς ἐκ τῆς 
πόλεως ἐκβαλόντες ἰδίαν ἀποικίαν εἰς αὐτὴν ἐξέπεμψαν Περικλέους 
στρατηγοῦντος , χιλίους δὲ οἰκήτορας ἐκπέμψαντες τήν τε πόλιν καὶ τὴν 
χώραν κατεκληρούχησαν . 
ἐπ’ ἄρχοντος δ’ Ἀθήνησι 
Πραξιτέλους Ὀλυμπιὰς μὲν ἤχθη τετάρτη πρὸς ταῖς ὀγδοήκοντα , καθ’ 
ἣν ἐνίκα στάδιον Κρίσων Ἱμεραῖος , ἐν δὲ τῇ Ῥώμῃ δέκα ἄνδρες 
κατεστάθησαν νομογράφοι , Πόπλιος Κλώδιος Ῥηγιλλανός , Τίτος 
Μινύκιος , Σπόριος Οὐετούριος , Γάιος Ἰούλιος , 
Γάιος Σουλπίκιος , Πόπλιος Σήστιος , Ῥωμύλος , 
Σπόριος Ποστούμιος Καλβίνιος . 
οὗτοι 
τοὺς νόμους συνετέλεσαν . 
ἐπὶ δὲ τούτων Θούριοι μὲν διαπολεμοῦντες 
πρὸς Ταραντίνους τὰς ἀλλήλων χώρας ἐπόρθουν καὶ κατὰ γῆν καὶ κατὰ 
θάλατταν , καὶ πολλὰς μὲν μικρὰς μάχας καὶ ἀκροβολισμοὺς ἐποιήσαντο , 
ἀξιόλογον δὲ πρᾶξιν οὐδεμίαν συνετέλεσαν . 
ἐπ’ ἄρχοντος δ’ Ἀθήνησι Λυσανίου Ῥωμαῖοι πάλιν 
δέκα ἄνδρας νομοθέτας εἵλοντο , Ἄππιον Κλώδιον , Μάρκον Κορνήλιον , 
Λεύκιον Μινύκιον , Γάιον Σέργιον , Κόιντον Πόπλιον , Μάνιον 
Ῥαβολήιον , Σπόριον Οὐετούριον . 
οὗτοι 
δὲ τοὺς νόμους οὐκ ἠδυνήθησαν συντελέσαι . 
εἷς δ’ ἐξ αὐτῶν ἐρασθεὶς 
εὐγενοῦς παρθένου πενιχρᾶς , τὸ μὲν πρῶτον χρήμασι διαφθεῖραι τὴν 
κόρην ἐπεβάλετο , ὡς δ’ οὐ προσεῖχεν αὐτῷ , ἐπαπέστειλε συκοφάντην 
ἐπ’ αὐτήν , προστάξας ἄγειν εἰς δουλείαν . 
τοῦ δὲ συκοφάντου φήσαντος ἰδίαν αὑτοῦ εἶναι δούλην καὶ πρὸς τὸν 
ἄρχοντα καταστήσαντος δουλαγωγουμένην , προσαγαγὼν κατηγόρησεν ὡς δούλης . 
τοῦ δὲ διακούσαντος τῆς κατηγορίας καὶ τὴν κόρην ἐγχειρίσαντος , 
ἐπιλαβόμενος ὁ συκοφάντης ἀπῆγεν ὡς ἰδίαν δούλην . 
ὁ δὲ πατὴρ τῆς παρθένου παρὼν καὶ δεινοπαθῶν , ὡς 
οὐδεὶς αὐτῷ προσεῖχε , παραπορευόμενος κατὰ τύχην παρὰ κρεοπώλιον , 
ἁρπάσας τὴν παρακειμένην ἐπὶ τῆς σανίδος κοπίδα , ταύτῃ πατάξας τὴν 
θυγατέρα ἀπέκτεινεν , ἵνα μὴ τῆς ὕβρεως λάβῃ πεῖραν , αὐτὸς δ’ ἐκ 
τῆς πόλεως ἐκπηδήσας ἀπῆλθε πρὸς τὸ στρατόπεδον τὸ ἐν τῷ Ἀλγίδῳ 
καλουμένῳ τότε ὑπάρχον . 
καταφυγὼν δὲ 
ἐπὶ τὸ πλῆθος καὶ μετὰ δακρύων τὴν καθ’ αὑτὸν συμφορὰν ἀπαγγείλας , 
ἅπαντας ἤγαγεν εἰς ἔλεον καὶ πολλὴν συμπάθειαν . 
πάντων δ’ 
ἐπιβοηθεῖν τοῖς ἠτυχηκόσιν ὁρμησάντων , μετὰ τῶν ὅπλων νυκτὸς εἰς 
τὴν Ῥώμην εἰσέπεσον . 
οὗτοι μὲν οὖν κατελάβοντο λόφον τὸν 
ὀνομαζόμενον Ἀουεντῖνον . 
ἅμα δ’ ἡμέρᾳ γνωσθείσης τῆς τῶν στρατιωτῶν 
μισοπονηρίας οἱ μὲν δέκα νομογράφοι βοηθοῦντες τῷ συνάρχοντι συνῆγον 
πολλοὺς τῶν νέων , ὡς διὰ τῶν ὅπλων κριθησόμενοι · μεγάλης δ’ 
ἐμπεσούσης φιλοτιμίας οἱ χαριέστατοι τῶν πολιτῶν , προορώμενοι τὸ 
μέγεθος τοῦ κινδύνου , διεπρεσβεύσαντο πρὸς ἀμφοτέρους περὶ συλλύσεως , 
καὶ μετὰ πολλῆς σπουδῆς ἐδέοντο λῆξαι τῆς στάσεως καὶ μὴ περιβαλεῖν 
τὴν πατρίδα μεγάλαις συμφοραῖς . 
τέλος δὲ 
πεισθέντων ἁπάντων ὁμολογίας ἔθεντο πρὸς ἀλλήλους , ὥστε δέκα 
αἱρεῖσθαι δημάρχους μεγίστας ἔχοντας ἐξουσίας τῶν κατὰ τὴν πόλιν 
ἀρχόντων , καὶ τούτους ὑπάρχειν οἱονεὶ φύλακας τῆς τῶν πολιτῶν 
ἐλευθερίας · τῶν δὲ κατ’ ἐνιαυτὸν γινομένων ὑπάτων τὸν μὲν ἕνα ἐκ 
τῶν πατρικίων αἱρεῖσθαι , καὶ τὸν ἕνα πάντως ἀπὸ τοῦ πλήθους 
καθίστασθαι , ἐξουσίας οὔσης τῷ δήμῳ καὶ ἀμφοτέρους τοὺς ὑπάτους 
ἐκ τοῦ πλήθους αἱρεῖσθαι . 
τοῦτο δ’ 
ἔπραξαν ταπεινῶσαι σπεύδοντες τὴν τῶν πατρικίων ὑπεροχήν · οἱ γὰρ 
ἄνδρες οὗτοι διά τε τὴν εὐγένειαν καὶ τὸ μέγεθος τῆς ἐκ τῶν 
προγόνων αὐτοῖς παρακολουθούσης δόξης ὡσεί τινες κύριοι τῆς πόλεως 
ὑπῆρχον . 
ἐν δὲ ταῖς ὁμολογίαις προσέκειτο τοῖς ἄρξασι δημάρχοις τὸν 
ἐνιαυτόν , ἀντικαθιστάναι πάλιν δημάρχους τοὺς ἴσους ἢ τοῦτο μὴ 
πράξαντας ζῶντας κατακαυθῆναι · ἐὰν δὲ οἱ δήμαρχοι μὴ συμφωνῶσι πρὸς 
ἀλλήλους , κύριοι εἶναι τὸν ἀνὰ μέσον κείμενον μὴ κωλύεσθαι . 
τὴν 
μὲν οὖν ἐν Ῥώμῃ στάσιν τοιαύτης συλλύσεως τυχεῖν συνέβη . 
ἐπ’ ἄρχοντος δ’ Ἀθήνησι Διφίλου Ῥωμαῖοι κατέστησαν 
ὑπάτους Μάρκον Ὁράτιον καὶ Λεύκιον Οὐαλέριον Τούρπινον . 
ἐπὶ δὲ 
τούτων , ἐν τῇ Ῥώμῃ τῆς νομοθεσίας διὰ τὴν στάσιν ἀσυντελέστου 
γενομένης , οἱ ὕπατοι συνετέλεσαν αὐτήν · τῶν γὰρ καλουμένων δώδεκα 
πινάκων οἱ μὲν δέκα συνετελέσθησαν , τοὺς δ’ ὑπολειπομένους δύο 
ἀνέγραψαν οἱ ὕπατοι . 
καὶ τελεσθείσης τῆς ὑποκειμένης νομοθεσίας , 
ταύτην εἰς δώδεκα χαλκοῦς πίνακας χαράξαντες οἱ ὕπατοι προσήλωσαν 
τοῖς πρὸ τοῦ βουλευτηρίου τότε κειμένοις ἐμβόλοις . 
ἡ δὲ γραφεῖσα 
νομοθεσία , βραχέως καὶ ἀπερίττως συγκειμένη , διέμεινε θαυμαζομένη μέχρι 
τῶν καθ’ ἡμᾶς καιρῶν . 
τούτων δὲ πραττομένων τὰ πλεῖστα τῶν κατὰ τὴν 
οἰκουμένην ἐθνῶν ἐν ἡσυχίᾳ ὑπῆρχε , πάντων σχεδὸν εἰρήνην 
ἀγόντων . 
οἱ μὲν γὰρ Πέρσαι διττὰς συνθήκας εἶχον πρὸς τοὺς 
Ἕλληνας , τὰς μὲν πρὸς Ἀθηναίους καὶ τοὺς συμμάχους αὐτῶν , ἐν 
αἷς ἦσαν αἱ κατὰ τὴν Ἀσίαν Ἑλληνίδες πόλεις αὐτόνομοι , πρὸς δὲ 
τοὺς Λακεδαιμονίους ὕστερον ἐγράφησαν , ἐν αἷς τοὐναντίον ἦν 
γεγραμμένον ὑπηκόους εἶναι τοῖς Πέρσαις τὰς κατὰ τὴν Ἀσίαν 
Ἑλληνίδας πόλεις . 
ὁμοίως δὲ καὶ τοῖς Ἕλλησι πρὸς ἀλλήλους 
ὑπῆρχεν εἰρήνη , συντεθειμένων τῶν Ἀθηναίων καὶ τῶν Λακεδαιμονίων 
σπονδὰς τριακονταετεῖς . 
ὁμοίως δὲ καὶ τὰ 
κατὰ τὴν Σικελίαν εἰρηνικὴν εἶχε κατάστασιν , Καρχηδονίων μὲν 
πεποιημένων συνθήκας πρὸς Γέλωνα , αὐτῶν δὲ τῶν κατὰ τὴν Σικελίαν 
πόλεων Ἑλληνίδων τὴν ἡγεμονίαν Συρακοσίοις συγκεχωρηκυιῶν , καὶ τῶν 
Ἀκραγαντίνων μετὰ τὴν ἧτταν τὴν γενομένην περὶ τὸν Ἱμέραν ποταμὸν 
συλλελυμένων πρὸς τοὺς Συρακοσίους . 
ἡσύχαζε δὲ καὶ τὰ κατὰ τὴν Ἰταλίαν ἔθνη καὶ Κελτικήν , ἔτι δ’ 
Ἰβηρίαν καὶ τὴν ἄλλην σχεδὸν ἅπασαν οἰκουμένην . 
διόπερ πολεμικὴ 
μὲν καὶ ἀξία μνήμης πρᾶξις οὐδεμία συνετελέσθη κατὰ τούτους τοὺς 
χρόνους , εἰρήνη δὲ μία συνετελέσθη , καὶ πανηγύρεις καὶ ἀγῶνες καὶ 
θεῶν θυσίαι καὶ τἄλλα τὰ πρὸς εὐδαιμονίαν ἀνήκοντα παρὰ πᾶσιν 
ἐπεπόλαζεν . 
ἐπ’ ἄρχοντος δ’ Ἀθήνησι Τιμοκλέους 
Ῥωμαῖοι μὲν κατέστησαν ὑπάτους Λαρῖνον Ἑρμίνιον καὶ Τίτον 
Στερτίνιον Στρούκτορα . 
ἐπὶ δὲ τούτων Σάμιοι μὲν πρὸς Μιλησίους 
περὶ Πριήνης ἀμφισβητήσαντες εἰς πόλεμον κατέστησαν , ὁρῶντες δὲ τοὺς 
Ἀθηναίους ταῖς εὐνοίαις διαφέροντας πρὸς Μιλησίους , ἀπέστησαν ἀπ’ 
αὐτῶν . 
οἱ δὲ Περικλέα προχειρισάμενοι στρατηγὸν ἐξέπεμψαν ἐπὶ τοὺς 
Σαμίους ἔχοντα τριήρεις τετταράκοντα . 
οὗτος δὲ πλεύσας ἐπὶ τὴν Σάμον παρεισελθὼν δὲ καὶ τῆς πόλεως 
ἐγκρατὴς γενόμενος κατέστησε δημοκρατίαν ἐν αὐτῇ . 
πραξάμενος δὲ παρὰ 
τῶν Σαμίων ὀγδοήκοντα τάλαντα , καὶ τοὺς ἴσους ὁμήρους παῖδας 
λαβών , τούτους μὲν παρέδωκε τοῖς Λημνίοις , αὐτὸς δ’ ἐν ὀλίγαις 
ἡμέραις ἅπαντα συντετελεκὼς ἐπανῆλθεν εἰς τὰς Ἀθήνας . 
ἐν δὲ τῇ Σάμῳ στάσεως γενομένης , καὶ τῶν 
μὲν αἱρουμένων τὴν δημοκρατίαν , τῶν δὲ βουλομένων τὴν ἀριστοκρατίαν 
εἶναι , ταραχὴ πολλὴ τὴν πόλιν ἐπεῖχε . 
τῶν δ’ ἐναντιουμένων τῇ 
δημοκρατίᾳ διαβάντων εἰς τὴν Ἀσίαν καὶ πορευθέντων εἰς Σάρδεις 
πρὸς Πισσούθνην τὸν τῶν Περσῶν σατράπην περὶ βοηθείας , ὁ μὲν 
Πισσούθνης ἔδωκεν αὐτοῖς στρατιώτας ἑπτακοσίους , ἐλπίζων τῆς Σάμου 
διὰ τούτου κυριεύσειν , οἱ δὲ Σάμιοι μετὰ τῶν δοθέντων αὐτοῖς 
στρατιωτῶν νυκτὸς πλεύσαντες εἰς τὴν Σάμον ἔλαθόν τε τὴν 
πόλιν παρεισελθόντες , τῶν πολιτῶν συνεργούντων , ῥᾳδίως τ’ 
ἐκράτησαν τῆς Σάμου , καὶ τοὺς ἀντιπράττοντας αὐτοῖς ἐξέβαλον ἐκ 
τῆς πόλεως · τοὺς δ’ ὁμήρους ἐκκλέψαντες ἐκ τῆς Λήμνου καὶ τὰ κατὰ 
τὴν Σάμον ἀσφαλισάμενοι , φανερῶς ἑαυτοὺς ἀπέδειξαν πολεμίους τοῖς 
Ἀθηναίοις . 
οἱ δὲ πάλιν Περικλέα 
προχειρισάμενοι στρατηγὸν ἐξέπεμψαν ἐπὶ τοὺς Σαμίους μετὰ νεῶν 
ἑξήκοντα . 
μετὰ δὲ ταῦθ’ ὁ μὲν Περικλῆς ναυμαχήσας πρὸς ἑβδομήκοντα 
τριήρεις ἐνίκησε τοὺς Σαμίους , μεταπεμψάμενος δὲ παρὰ Χίων καὶ 
Μυτιληναίων ναῦς εἴκοσι πέντε μετὰ τούτων ἐπολιόρκησε τὴν Σάμον . 
μετὰ δέ τινας ἡμέρας Περικλῆς μὲν 
καταλιπὼν μέρος τῆς δυνάμεως ἐπὶ τῆς πολιορκίας ἀνέζευξεν , ἀπαντήσων 
ταῖς Φοινίσσαις ναυσίν , ἃς οἱ Πέρσαι τοῖς Σαμίοις ἦσαν 
ἀπεσταλκότες . 
οἱ δὲ Σάμιοι διὰ τὴν ἀνάζευξιν τοῦ Περικλέους 
νομίζοντες ἔχειν καιρὸν ἐπιτήδειον εἰς ἐπίθεσιν ταῖς ἀπολελειμμέναις 
ναυσίν , ἐπέπλευσαν ἐπ’ αὐτάς , καὶ νικήσαντες τῇ ναυμαχίᾳ φρονήματος 
ἐπληροῦντο . 
ὁ δὲ Περικλῆς ἀκούσας τὴν 
τῶν ἰδίων ἧτταν , εὐθὺς ὑπέστρεψε καὶ στόλον ἀξιόλογον ἤθροισε , 
βουλόμενος εἰς τέλος συντρῖψαι τὸν τῶν ἐναντίων στόλον . 
ταχὺ δ’ 
ἀποστειλάντων Ἀθηναίων μὲν ἑξήκοντα τριήρεις , Χίων δὲ καὶ 
Μυτιληναίων τριάκοντα , μεγάλην ἔχων δύναμιν συνεστήσατο τὴν πολιορκίαν 
καὶ κατὰ γῆν καὶ κατὰ θάλατταν , συνεχεῖς ποιούμενος προσβολάς . 
κατεσκεύασε δὲ καὶ μηχανὰς πρῶτος τῶν 
πρὸ αὐτοῦ τούς τε ὀνομαζομένους κριοὺς καὶ χελώνας , Ἀρτέμωνος τοῦ 
Κλαζομενίου κατασκευάσαντος . 
ἐνεργῶς δὲ πολιορκήσας τὴν πόλιν καὶ 
ταῖς μηχαναῖς καταβαλὼν τὰ τείχη κύριος ἐγένετο τῆς Σάμου . 
κολάσας 
δὲ τοὺς αἰτίους ἐπράξατο τοὺς Σαμίους τὰς εἰς τὴν πολιορκίαν 
γεγενημένας δαπάνας , τιμησάμενος αὐτὰς ταλάντων διακοσίων . 
παρείλετο δὲ καὶ τὰς ναῦς αὐτῶν καὶ τὰ τείχη 
κατέσκαψε , καὶ τὴν δημοκρατίαν καταστήσας ἐπανῆλθεν εἰς τὴν πατρίδα . 
Ἀθηναίοις δὲ καὶ Λακεδαιμονίοις μέχρι τούτων τῶν χρόνων αἱ 
τριακονταετεῖς σπονδαὶ διέμειναν ἀσάλευτοι . 
καὶ ταῦτα μὲν ἐπράχθη 
κατὰ τοῦτον τὸν ἐνιαυτόν . 
ἐπ’ ἄρχοντος δ’ 
Ἀθήνησι Μυριχίδου Ῥωμαῖοι μὲν κατέστησαν ὑπάτους Λεύκιον 
Ἰούλιον καὶ Μάρκον Γεγάνιον , Ἠλεῖοι δ’ ἤγαγον Ὀλυμπιάδα πέμπτην 
πρὸς ταῖς ὀγδοήκοντα , καθ’ ἣν ἐνίκα Κρίσων Ἱμεραῖος τὸ δεύτερον . 
ἐπὶ δὲ τούτων κατὰ τὴν Σικελίαν Δουκέτιος μὲν ὁ γεγονὼς τῶν 
Σικελικῶν πόλεων ἡγεμὼν τὴν τῶν Καλακτίνων πατρίδα κατέστησε , καὶ 
πολλοὺς εἰς αὐτὴν οἰκίζων οἰκήτορας ἀντεποιήσατο μὲν τῆς τῶν 
Σικελῶν ἡγεμονίας , μεσολαβηθεὶς δὲ νόσῳ τὸν βίον κατέστρεψε . 
Συρακόσιοι δὲ πάσας τὰς τῶν Σικελῶν 
πόλεις ὑπηκόους ποιησάμενοι πλὴν τῆς ὀνομαζομένης Τρινακίης , ἔγνωσαν 
ἐπὶ ταύτην στρατεύειν · σφόδρα γὰρ ὑπώπτευον τοὺς Τρινακίους 
ἀντιλήψεσθαι τῆς τῶν ὁμοεθνῶν Σικελῶν ἡγεμονίας . 
ἡ δὲ πόλις αὕτη 
πολλοὺς καὶ μεγάλους ἄνδρας εἶχεν , ἀεὶ τὸ πρωτεῖον ἐσχηκυῖα τῶν 
Σικελικῶν πόλεων · ἦν γὰρ ἡγεμόνων ἡ πόλις αὕτη πλήρης μέγα 
φρονούντων ἐπ’ ἀνδρείᾳ . 
διὸ καὶ πάσας 
τὰς δυνάμεις ἀθροίσαντες ἐκ τῶν Συρακουσῶν καὶ τῶν συμμάχων πόλεων 
ἐστράτευσαν ἐπ’ αὐτήν . 
οἱ δὲ Τρινάκιοι συμμάχων μὲν ἦσαν ἔρημοι 
διὰ τὸ τὰς ἄλλας πόλεις ὑπακούειν Συρακοσίοις , μέγαν δ’ ἀγῶνα 
συνεστήσαντο . 
ἐκθύμως γὰρ ἐγκαρτεροῦντες τοῖς δεινοῖς καὶ πολλοὺς 
ἀνελόντες , ἡρωικῶς μαχόμενοι πάντες κατέστρεψαν τὸν βίον . 
ὁμοίως δὲ καὶ τῶν πρεσβυτέρων οἱ πλείους 
ἑαυτοὺς ἐκ τοῦ ζῆν μετέστησαν , οὐχ ὑπομείναντες τὰς ἐκ τῆς ἁλώσεως 
ὕβρεις . 
οἱ δὲ Συρακόσιοι τοὺς πρότερον ἀηττήτους γεγονότας 
νικήσαντες ἐπιφανῶς , τὴν μὲν πόλιν ἐξανδραποδισάμενοι κατέσκαψαν , τῶν 
δὲ λαφύρων τὰ κράτιστα ἀπέστειλαν εἰς Δελφοὺς χαριστήρια τῷ θεῷ . 
ἐπ’ ἄρχοντος δ’ Ἀθήνησι Γλαυκίδου 
Ῥωμαῖοι κατέστησαν ὑπάτους Τίτον Κοΐντιον καὶ Ἀγρίππαν Φούριον . 
ἐπὶ δὲ τούτων Συρακόσιοι διὰ τὰς προειρημένας εὐημερίας ἑκατὸν μὲν 
τριήρεις ἐναυπηγήσαντο , τὸν δὲ τῶν ἱππέων ἀριθμὸν ἐποίησαν 
διπλάσιον · ἐπεμελήθησαν δὲ καὶ τῆς πεζῆς δυνάμεως , καὶ χρημάτων 
παρασκευὰς ἐποιοῦντο , φόρους ἁδροτέρους τοῖς ὑποτεταγμένοις Σικελοῖς 
ἐπιτιθέντες . 
ταῦτα δ’ ἔπραττον διανοούμενοι πᾶσαν Σικελίαν ἐκ τοῦ 
κατ’ ὀλίγον κατακτήσασθαι . 
ἅμα δὲ 
τούτοις πραττομένοις κατὰ τὴν Ἑλλάδα συνέβη τὸν Κορινθιακὸν κληθέντα 
πόλεμον ἀρχὴν λαβεῖν διὰ τοιαύτας τινὰς αἰτίας . 
Ἐπιδάμνιοι 
κατοικοῦντες περὶ τὸν Ἀδρίαν , ἄποικοι δ’ ὑπάρχοντες Κερκυραίων καὶ 
Κορινθίων , ἐστασίασαν πρὸς ἀλλήλους . 
τῆς δ’ ἐπικρατούσης μερίδος 
φυγαδευούσης πολλοὺς τῶν ἀντιπραττόντων , οἱ φυγάδες ἀθροισθέντες καὶ 
παραλαβόντες τοὺς Ἰλλυριοὺς ἔπλευσαν κοινῇ μετ’ αὐτῶν ἐπὶ τὴν 
Ἐπίδαμνον . 
στρατευσάντων δὲ τῶν βαρβάρων 
πολλῇ δυνάμει , καὶ τὴν μὲν χώραν κατασχόντων , τὴν δὲ πόλιν 
πολιορκούντων , οἱ μὲν Ἐπιδάμνιοι , καθ’ ἑαυτοὺς οὐκ ὄντες ἀξιόμαχοι , 
πρέσβεις ἔπεμψαν εἰς Κέρκυραν , ἀξιοῦντες τοὺς Κερκυραίους συγγενεῖς 
ὄντας βοηθῆσαι . 
οὐ προσεχόντων δ’ αὐτῶν , ἐπρεσβεύσαντο πρὸς 
Κορινθίους περὶ συμμαχίας , καὶ μόνην ἐκείνην ἐποιήσαντο μητρόπολιν · 
ἅμα δὲ καὶ συνοίκους ᾐτοῦντο . 
οἱ δὲ 
Κορίνθιοι τοὺς μὲν Ἐπιδαμνίους ἐλεοῦντες , τοὺς δὲ Κερκυραίους 
μισοῦντες διὰ τὸ μόνους τῶν ἀποίκων μὴ πέμπειν τὰ κατειθισμένα 
ἱερεῖα τῇ μητροπόλει , ἔκριναν βοηθεῖν τοῖς Ἐπιδαμνίοις . 
διόπερ 
ἀποίκους τε ἐξέπεμψαν εἰς τὴν Ἐπίδαμνον καὶ στρατιώτας ἱκανοὺς 
φρουρῆσαι τὴν πόλιν . 
ἐπὶ δὲ τούτοις οἱ 
Κερκυραῖοι παροξυνθέντες ἀπέστειλαν πεντήκοντα τριήρεις καὶ στρατηγὸν 
ἐπ’ αὐτῶν . 
οὗτος δὲ προσπλεύσας τῇ πόλει προσέταττε τοὺς μὲν 
φυγάδας καταδέχεσθαι · ἐπὶ δὲ τοὺς φρουροὺς Κορινθίους πρέσβεις 
ἀπέστειλαν ἀξιοῦντες δικαστηρίῳ κριθῆναι περὶ τῆς ἀποικίας , μὴ 
πολέμῳ . 
τῶν δὲ Κορινθίων οὐ προσεχόντων αὐτοῖς , συγκατέβησαν εἰς 
πόλεμον ἀμφότεροι , καὶ ναυτικὰς δυνάμεις ἀξιολόγους κατεσκεύαζον καὶ 
συμμάχους προσελαμβάνοντο . 
ὁ μὲν οὖν Κορινθιακὸς ὀνομασθεὶς πόλεμος 
συνέστη διὰ τὰς προειρημένας αἰτίας . 
Ῥωμαῖοι δὲ πρὸς Οὐολούσκους διαπολεμοῦντες τὸ μὲν πρῶτον 
ἀκροβολισμοὺς καὶ μικρὰς μάχας συνετέλουν , μετὰ δὲ ταῦτα παρατάξει 
μεγάλῃ νικήσαντες τοὺς πλείους τῶν πολεμίων κατέκοψαν . 
ἐπ’ ἄρχοντος δ’ Ἀθήνησι Θεοδώρου Ῥωμαῖοι μὲν 
κατέστησαν ὑπάτους Μάρκον Γενύκιον καὶ Ἀγρίππαν Κούρτιον Χίλωνα . 
ἐπὶ δὲ τούτων κατὰ μὲν τὴν Ἰταλίαν τὸ ἔθνος τῶν Καμπανῶν 
συνέστη , καὶ ταύτης ἔτυχε τῆς προσηγορίας ἀπὸ τῆς ἀρετῆς τοῦ 
πλησίον κειμένου πεδίου . 
κατὰ δὲ τὴν Ἀσίαν οἱ τοῦ Κιμμερίου 
Βοσπόρου βασιλεύσαντες , ὀνομασθέντες δὲ Ἀρχαιανακτίδαι , ἦρξαν ἔτη 
δύο πρὸς τοῖς τετταράκοντα · διεδέξατο δὲ τὴν ἀρχὴν Σπάρτακος , καὶ 
ἦρξεν ἔτη ἑπτά . 
κατὰ δὲ τὴν Ἑλλάδα 
Κορίνθιοι πρὸς Κερκυραίους διαπολεμοῦντες καὶ παρασκευασάμενοι ναυτικὰς 
δυνάμεις , συνεστήσαντο ναυμαχίαν . 
οἱ μὲν οὖν Κορίνθιοι ἔχοντες ναῦς 
ἑβδομήκοντα καλῶς ἐξηρτυμένας , ἐπέπλευσαν τοῖς πολεμίοις · οἱ δὲ 
Κερκυραῖοι τριήρεσιν ὀγδοήκοντα ἀντιταχθέντες ἐνίκησαν τῇ ναυμαχίᾳ , 
καὶ τὴν Ἐπίδαμνον ἐκπολιορκήσαντες τοὺς μὲν ἄλλους αἰχμαλώτους 
ἀπέκτειναν , τοὺς δὲ Κορινθίους δήσαντες εἰς φυλακὴν παρέδοσαν . 
μετὰ δὲ τὴν ναυμαχίαν οἱ μὲν 
Κορίνθιοι καταπλαγέντες κατέπλευσαν εἰς Πελοπόννησον , οἱ δὲ 
Κερκυραῖοι θαλαττοκρατοῦντες τῆς κατ’ ἐκείνους τοὺς τόπους θαλάττης 
ἐπέπλεον τοῖς Κορινθίων συμμάχοις καὶ τὴν χώραν αὐτῶν ἐπόρθουν . 
τοῦ δ’ ἐνιαυσίου χρόνου διελθόντος 
Ἀθήνησι μὲν ἦρχεν Εὐθυμένης , ἐν Ῥώμῃ δ’ ἀντὶ τῶν ὑπάτων 
χιλίαρχοι κατεστάθησαν τρεῖς , Αὖλος Σεμπρώνιος , Λεύκιος Ἀτίλιος , 
Τίτος Κόιντος . 
ἐπὶ δὲ τούτων Κορίνθιοι μὲν ἡττημένοι τῇ 
ναυμαχίᾳ ναυπηγήσασθαι στόλον ἀξιολογώτερον ἔκριναν . 
διόπερ ὕλην πολλὴν παρασκευασάμενοι καὶ ναυπηγοὺς ἐκ 
τῶν πόλεων μισθούμενοι μετὰ πολλῆς φιλοτιμίας κατεσκεύαζον τριήρεις καὶ 
ὅπλα καὶ βέλη παντοδαπά , καὶ καθόλου πάσας τὰς εἰς τὸν πόλεμον 
παρασκευὰς ἡτοίμαζον , καὶ τὰς μὲν ἐκ καταβολῆς τριήρεις ἐναυπηγοῦντο , 
τὰς δὲ πεπονηκυίας ἐθεράπευον , ἄλλας δὲ παρὰ τῶν συμμάχων 
μετεπέμποντο . 
τὸ δὲ παραπλήσιον καὶ τῶν 
Κερκυραίων ποιούντων , καὶ ταῖς φιλοτιμίαις οὐκ ἀπολιμπανομένων , 
φανερὸς ἦν ὁ πόλεμος αὔξησιν μεγάλην ληψόμενος . 
ἅμα δὲ τούτοις 
πραττομένοις Ἀθηναῖοι συνῴκισαν Ἀμφίπολιν , καὶ τῶν οἰκητόρων οὓς 
μὲν ἐκ τῶν πολιτῶν κατέλεξαν , οὓς δ’ ἐκ τῶν σύνεγγυς φρουρίων . 
ἐπ’ ἄρχοντος δ’ Ἀθήνησι Λυσιμάχου 
Ῥωμαῖοι μὲν ὑπάτους κατέστησαν Τίτον Κοΐντιον καὶ Μάρκον 
Γεγάνιον Μακερῖνον , Ἠλεῖοι δ’ ἤγαγον Ὀλυμπιάδα ἕκτην πρὸς ταῖς 
ὀγδοήκοντα , καθ’ ἣν ἐνίκα στάδιον Θεόπομπος Θετταλός . 
ἐπὶ δὲ 
τούτων Κερκυραῖοι μὲν πυνθανόμενοι τῶν παρασκευαζομένων ἐπ’ αὐτοὺς 
δυνάμεων τὸ πλῆθος , ἀπέστειλαν πρὸς Ἀθηναίους πρέσβεις ἀξιοῦντες 
αὐτοῖς βοηθῆσαι . 
τὸ δ’ αὐτὸ καὶ 
Κορινθίων ποιησάντων , καὶ συναχθείσης ἐκκλησίας , διήκουσε τῶν πρέσβεων 
ὁ δῆμος , καὶ ἐψηφίσατο συμμαχεῖν Κερκυραίοις . 
διὸ καὶ παραχρῆμα μὲν 
ἐξέπεμψαν τριήρεις κατηρτισμένας δέκα , μετὰ δὲ ταῦτα πλείους 
ἐπηγγείλαντο πέμψειν , ἐὰν ᾖ χρεία . 
οἱ 
δὲ Κορίνθιοι τῆς τῶν Ἀθηναίων συμμαχίας ἀποτυχόντες , ἐνενήκοντα 
μὲν αὐτοὶ τριήρεις ἐπλήρωσαν , παρὰ δὲ τῶν συμμάχων ἑξήκοντα 
προσελάβοντο . 
ἔχοντες οὖν ναῦς κατηρτισμένας ἑκατὸν πεντήκοντα , καὶ 
στρατηγοὺς ἑλόμενοι τοὺς χαριεστάτους , ἀνήχθησαν ἐπὶ τὴν Κέρκυραν , 
κεκρικότες διὰ τάχους ναυμαχῆσαι . 
οἱ δὲ 
Κερκυραῖοι πυνθανόμενοι τὸν τῶν πολεμίων στόλον μὴ μακρὰν ἀπέχειν , 
ἀντανήχθησαν τριήρεσιν ἑκατὸν εἴκοσι σὺν ταῖς τῶν Ἀθηναίων . 
γενομένης δὲ ναυμαχίας ἰσχυρᾶς , τὸ μὲν πρῶτον ἐπεκράτουν οἱ 
Κορίνθιοι , μετὰ δὲ ταῦτα τῶν Ἀθηναίων ἐπιφανέντων ἄλλαις εἴκοσι 
ναυσίν , ἃς ἀπεστάλκεσαν ἐν τῇ δευτέρᾳ συμμαχίᾳ , συνέβη νικῆσαι 
τοὺς Κερκυραίους . 
τῇ δ’ ὑστεραίᾳ πάντων τῶν Κερκυραίων 
ἐπιπλευσάντων οὐκ ἀνήχθησαν οἱ Κορίνθιοι . 
ἐπ’ ἄρχοντος δ’ Ἀθήνησιν Ἀντιοχίδου Ῥωμαῖοι 
κατέστησαν ὑπάτους Μάρκον Φάβιον καὶ Πόστουμον Αἰβούτιον 
Οὔλεκον . 
ἐπὶ δὲ τούτων , Ἀθηναίων μὲν συνηγωνισμένων τοῖς 
Κερκυραίοις καὶ τῆς κατὰ τὴν ναυμαχίαν νίκης αἰτίων γενομένων , 
χαλεπῶς εἶχον πρὸς αὐτοὺς οἱ Κορίνθιοι . 
διόπερ ἀμύνεσθαι σπεύδοντες τοὺς Ἀθηναίους , ἀπέστησαν ἀπ’ αὐτῶν 
πόλιν Ποτίδαιαν , οὖσαν ἑαυτῶν ἄποικον . 
ὁμοίως δὲ τούτοις καὶ 
Περδίκκας ὁ τῶν Μακεδόνων βασιλεύς , ἀλλοτρίως διακείμενος πρὸς 
Ἀθηναίους , ἔπεισε τοὺς Χαλκιδεῖς ἀποστάντας Ἀθηναίων τὰς μὲν 
ἐπὶ θαλάττῃ πόλεις ἐκλιπεῖν , εἰς μίαν δὲ συνοικισθῆναι τὴν 
ὀνομαζομένην Ὄλυνθον . 
οἱ δ’ Ἀθηναῖοι 
τὴν ἀπόστασιν τῶν Ποτιδαιατῶν ἀκούσαντες ἐξέπεμψαν τριάκοντα ναῦς 
καὶ προσέταξαν τήν τε χώραν τῶν ἀφεστηκότων λεηλατῆσαι καὶ τὴν πόλιν 
πορθῆσαι . 
οἱ δὲ πεμφθέντες καταπλεύσαντες εἰς τὴν Μακεδονίαν κατὰ τὰς 
ἐντολὰς τοῦ δήμου , συνεστήσαντο πολιορκίαν τῆς Ποτιδαίας . 
ἔνθα δὴ τῶν Κορινθίων βοηθησάντων τοῖς 
πολιορκουμένοις δισχιλίοις στρατιώταις , δισχιλίους καὶ ὁ δῆμος τῶν 
Ἀθηναίων ἐξέπεμψε . 
γενομένης δὲ μάχης περὶ τὸν ἰσθμὸν τὸν πλησίον 
τῆς Παλληνίων , καὶ τῶν Ἀθηναίων νικησάντων καὶ πλείους τῶν 
τριακοσίων ἀνελόντων , οἱ Ποτιδαιᾶται συνεκλείσθησαν εἰς πολιορκίαν . 
ἅμα δὲ τούτοις πραττομένοις ἔκτισαν 
οἱ Ἀθηναῖοι πόλιν ἐν τῇ Προποντίδι τὴν ὀνομαζομένην Ἀστακόν . 
κατὰ δὲ τὴν Ἰταλίαν Ῥωμαῖοι πέμψαντες ἀποίκους εἰς Ἄρδεα τὴν 
χώραν κατεκληρούχησαν . 
ἐπ’ ἄρχοντος δ’ Ἀθήνησι 
Κράτητος Ῥωμαῖοι κατέστησαν ὑπάτους Κόιντον Φούριον Φοῦσον καὶ 
Μάνιον Παπίριον Κράσσον . 
ἐπὶ δὲ τούτων κατὰ τὴν Ἰταλίαν οἱ τοὺς 
Θουρίους οἰκοῦντες , ἐκ πολλῶν πόλεων συνεστηκότες , ἐστασίαζον πρὸς 
ἀλλήλους , ποίας πόλεως ἀποίκους δεῖ καλεῖσθαι τοὺς Θουρίους καὶ 
τίνα κτίστην δίκαιον ὀνομάζεσθαι . 
οἵ τε 
γὰρ Ἀθηναῖοι τῆς ἀποικίας ταύτης ἠμφισβήτουν , ἀποφαινόμενοι 
πλείστους οἰκήτορας ἐξ Ἀθηνῶν ἐληλυθέναι , οἵ τε Πελοποννήσιοι , 
πόλεις οὐκ ὀλίγας παρεσχημέναι παρ’ αὑτῶν εἰς τὴν κτίσιν τῶν 
Θουρίων , τὴν ἐπιγραφὴν τῆς ἀποικίας ἑαυτοῖς ἔφησαν δεῖν 
προσάπτεσθαι . 
ὁμοίως δὲ καὶ πολλῶν 
ἀγαθῶν ἀνδρῶν κεκοινωνηκότων τῆς ἀποικίας καὶ πολλὰς χρείας 
παρεσχημένων , πολὺς ἦν ὁ λόγος , ἑκάστου τῆς τιμῆς ταύτης σπεύδοντος 
τυχεῖν . 
τέλος δὲ τῶν Θουρίων πεμψάντων εἰς Δελφοὺς τοὺς 
ἐπερωτήσοντας τίνα χρὴ τῆς πόλεως οἰκιστὴν ἀγορεύειν , ὁ θεὸς 
ἔχρησεν αὑτὸν δεῖν κτίστην νομίζεσθαι . 
τούτῳ τῷ τρόπῳ λυθείσης 
τῆς ἀμφισβητήσεως τὸν Ἀπόλλω κτίστην τῶν Θουρίων ἀπέδειξαν , καὶ 
τὸ πλῆθος τῆς στάσεως ἀπολυθὲν εἰς τὴν προϋπάρχουσαν ὁμόνοιαν 
ἀποκατέστη . 
κατὰ δὲ τὴν Ἑλλάδα 
Ἀρχίδαμος ὁ τῶν Λακεδαιμονίων βασιλεὺς ἐτελεύτησεν ἄρξας ἔτη 
τετταράκοντα δύο , τὴν δὲ ἀρχὴν διαδεξάμενος Ἆγις ἐβασίλευσεν ἔτη 
εἴκοσι ἑπτά . 
ἐπ’ ἄρχοντος δ’ 
Ἀθήνησιν Ἀψεύδους Ῥωμαῖοι κατέστησαν ὑπάτους Τίτον Μενήνιον καὶ 
Πρόκλον Γεγάνιον Μακερῖνον . 
ἐπὶ δὲ τούτων Σπάρτακος μὲν ὁ 
Βοσπόρου βασιλεὺς ἐτελεύτησεν ἄρξας ἔτη ἑπτά , διεδέξατο δὲ τὴν 
ἀρχὴν Σέλευκος καὶ ἐβασίλευσεν ἔτη τετταράκοντα . 
ἐν δὲ ταῖς Ἀθήναις Μέτων ὁ Παυσανίου μὲν υἱός , 
δεδοξασμένος δὲ ἐν ἀστρολογίᾳ , ἐξέθηκε τὴν ὀνομαζομένην 
ἐννεακαιδεκαετηρίδα , τὴν ἀρχὴν ποιησάμενος ἀπὸ μηνὸς ἐν Ἀθήναις 
σκιροφοριῶνος τρισκαιδεκάτης . 
ἐν δὲ τοῖς εἰρημένοις ἔτεσι τὰ ἄστρα 
τὴν ἀποκατάστασιν ποιεῖται καὶ καθάπερ ἐνιαυτοῦ τινος μεγάλου τὸν 
ἀνακυκλισμὸν λαμβάνει · διὸ καί τινες αὐτὸν Μέτωνος ἐνιαυτὸν 
ὀνομάζουσι . 
δοκεῖ δὲ ὁ ἀνὴρ οὗτος ἐν 
τῇ προρρήσει καὶ προγραφῇ ταύτῃ θαυμαστῶς ἐπιτετευχέναι · τὰ γὰρ 
ἄστρα τήν τε κίνησιν καὶ τὰς ἐπισημασίας ποιεῖται συμφώνως τῇ 
γραφῇ · διὸ μέχρι τῶν καθ’ ἡμᾶς χρόνων οἱ πλεῖστοι τῶν Ἑλλήνων 
χρώμενοι τῇ ἐννεακαιδεκαετηρίδι οὐ διαψεύδονται τῆς ἀληθείας . 
κατὰ δὲ τὴν Ἰταλίαν Ταραντῖνοι 
τοὺς τὴν Σῖριν καλουμένην οἰκοῦντας μετοικίσαντες ἐκ τῆς πατρίδος 
καὶ ἰδίους προσθέντες οἰκήτορας , ἔκτισαν πόλιν τὴν ὀνομαζομένην 
Ἡράκλειαν . 
ἐπ’ ἄρχοντος δ’ Ἀθήνησι Πυθοδώρου 
Ῥωμαῖοι μὲν ὑπάτους κατέστησεν Τίτον Κοΐντιον καὶ Νίττον 
Μενήνιον , Ἠλεῖοι δ’ ἤγαγον Ὀλυμπιάδα ἑβδόμην πρὸς ταῖς 
ὀγδοήκοντα , καθ’ ἣν ἐνίκα στάδιον Σώφρων Ἀμπρακιώτης . 
ἐπὶ δὲ 
τούτων ἐν τῇ Ῥώμῃ Σπόριος Μαίλιος ἐπιθέμενος τυραννίδι 
ἀνῃρέθη . 
Ἀθηναῖοι δὲ περὶ Ποτίδαιαν νενικηκότες ἐπιφανεῖ μάχῃ , 
Καλλίου τοῦ στρατηγοῦ πεσόντος ἐν τῇ παρατάξει , στρατηγὸν ἕτερον 
ἐξέπεμψαν Φορμίωνα . 
οὗτος δὲ παραλαβὼν τὸ στρατόπεδον καὶ 
προσκαθήμενος τῇ πόλει τῶν Ποτιδαιατῶν συνεχεῖς προσβολὰς ἐποιεῖτο · 
ἀμυνομένων δὲ τῶν ἔνδον εὐρώστως ἐγένετο πολυχρόνιος πολιορκία . 
Θουκυδίδης δὲ ὁ Ἀθηναῖος τὴν 
ἱστορίαν ἐντεῦθεν ἀρξάμενος ἔγραψε τὸν γενόμενον πόλεμον Ἀθηναίοις 
πρὸς Λακεδαιμονίους τὸν ὀνομασθέντα Πελοποννησιακόν . 
οὗτος μὲν οὖν 
ὁ πόλεμος διέμεινεν ἐπὶ ἔτη εἴκοσι ἑπτά , ὁ δὲ Θουκυδίδης ἔτη 
δύο πρὸς τοῖς εἴκοσι γέγραφεν ἐν βίβλοις ὀκτώ , ὡς δέ τινες 
διαιροῦσιν , ἐννέα . 
ἐπ’ ἄρχοντος δ’ 
Ἀθήνησιν Εὐθυδήμου Ῥωμαῖοι μὲν ἀντὶ τῶν ὑπάτων τρεῖς χιλιάρχους 
κατέστησαν , Μάνιον Αἰμιλιανὸν Μάμερκον , Γάιον Ἰούλιον , Λεύκιον 
Κοΐντιον . 
ἐπὶ δὲ τούτων Ἀθηναίοις καὶ Λακεδαιμονίοις ἐνέστη 
πόλεμος ὁ κληθεὶς Πελοποννησιακός , μακρότατος τῶν ἱστορημένων πολέμων . 
ἀναγκαῖον δ’ ἐστὶ καὶ τῆς ὑποκειμένης ἱστορίας οἰκεῖον προεκθέσθαι 
τὰς αἰτίας αὐτοῦ . 
Ἀθηναῖοι τῆς κατὰ 
θάλατταν ἡγεμονίας ἀντεχόμενοι τὰ ἐν Δήλῳ κοινῇ συνηγμένα χρήματα , 
τάλαντα σχεδὸν ὀκτακισχίλια , μετήνεγκαν εἰς τὰς Ἀθήνας καὶ παρέδωκαν 
φυλάττειν Περικλεῖ . 
οὗτος δ’ ἦν εὐγενείᾳ καὶ δόξῃ καὶ λόγου 
δεινότητι πολὺ προέχων τῶν πολιτῶν . 
μετὰ δέ τινα χρόνον ἀνηλωκὼς ἀπ’ 
αὐτῶν ἰδίᾳ πλῆθος ἱκανὸν χρημάτων καὶ λόγον ἀπαιτούμενος εἰς 
ἀρρωστίαν ἐνέπεσεν , οὐ δυνάμενος τῶν πεπιστευμένων ἀποδοῦναι τὸν 
ἀπολογισμόν . 
ἀδημονοῦντος δ’ αὐτοῦ περὶ 
τούτων , Ἀλκιβιάδης ὁ ἀδελφιδοῦς , ὀρφανὸς ὤν , τρεφόμενος παρ’ 
αὐτῷ , παῖς ὢν τὴν ἡλικίαν , ἀφορμὴν αὐτῷ παρέσχετο τῆς περὶ τῶν 
χρημάτων ἀπολογίας . 
θεωρῶν γὰρ τὸν θεῖον λυπούμενον ἐπηρώτησε τὴν 
αἰτίαν τῆς λύπης . 
τοῦ δὲ Περικλέους εἰπόντος , ὅτι τὴν περὶ τῶν 
χρημάτων ἀπολογίαν αἰτούμενος ζητῶ πῶς ἂν δυναίμην ἀποδοῦναι τὸν 
περὶ τούτων λόγον τοῖς πολίταις , ὁ Ἀλκιβιάδης ἔφησε δεῖν αὐτὸν 
ζητεῖν μὴ πῶς ἀποδῷ τὸν λόγον , ἀλλὰ πῶς μὴ ἀποδῷ . 
διόπερ Περικλῆς ἀποδεξάμενος τὴν τοῦ παιδὸς 
ἀπόφασιν ἐζήτει , δῑ οὗ τρόπου τοὺς Ἀθηναίους δύναιτ’ ἂν 
ἐμβαλεῖν εἰς μέγαν πόλεμον · οὕτω γὰρ μάλιστα ὑπελάμβανε διὰ τὴν 
ταραχὴν καὶ τοὺς τῆς πόλεως περισπασμοὺς καὶ φόβους ἐκφεύξεσθαι τὸν 
ἀκριβῆ λόγον τῶν χρημάτων . 
πρὸς δὲ ταύτην τὴν ἀφορμὴν συνέβαινεν 
αὐτῷ καὶ ταὐτόματον διὰ τοιαύτας αἰτίας . 
τὸ τῆς Ἀθηνᾶς ἄγαλμα 
Φειδίας μὲν κατεσκεύαζε , Περικλῆς δὲ ὁ Ξανθίππου καθεσταμένος ἦν 
ἐπιμελητής . 
τῶν δὲ συνεργασαμένων τῷ Φειδίᾳ τινὲς διενεχθέντες ὑπὸ 
τῶν ἐχθρῶν τοῦ Περικλέους ἐκάθισαν ἐπὶ τῶν τῶν θεῶν βωμῶν · διὰ 
δὲ τὸ παράδοξον προσκαλούμενοι ἔφασαν πολλὰ τῶν ἱερῶν χρημάτων 
ἔχοντα Φειδίαν δείξειν , ἐπισταμένου καὶ συνεργοῦντος τοῦ ἐπιμελητοῦ 
Περικλέους . 
διόπερ ἐκκλησίας συνελθούσης 
περὶ τούτων , οἱ μὲν ἐχθροὶ τοῦ Περικλέους ἔπεισαν τὸν δῆμον 
συλλαβεῖν τὸν Φειδίαν , καὶ αὐτοῦ τοῦ Περικλέους κατηγόρουν 
ἱεροσυλίαν . 
πρὸς δὲ τούτοις Ἀναξαγόραν τὸν σοφιστήν , διδάσκαλον 
ὄντα Περικλέους , ὡς ἀσεβοῦντα εἰς τοὺς θεοὺς ἐσυκοφάντουν · 
συνέπλεκον δ’ ἐν ταῖς κατηγορίαις καὶ διαβολαῖς τὸν Περικλέα , διὰ τὸν 
φθόνον σπεύδοντες διαβαλεῖν τὴν τἀνδρὸς ὑπεροχήν τε καὶ δόξαν . 
ὁ δὲ Περικλῆς , εἰδὼς τὸν δῆμον ἐν 
μὲν τοῖς πολεμικοῖς ἔργοις θαυμάζοντα τοὺς ἀγαθοὺς ἄνδρας διὰ τὰς 
κατεπειγούσας χρείας , κατὰ δὲ τὴν εἰρήνην τοὺς αὐτοὺς συκοφαντοῦντα 
διὰ τὴν σχολὴν καὶ φθόνον , ἔκρινε συμφέρειν αὑτῷ τὴν πόλιν 
ἐμβαλεῖν εἰς μέγαν πόλεμον , ὅπως χρείαν ἔχουσα τῆς Περικλέους 
ἀρετῆς καὶ στρατηγίας μὴ προσδέχηται τὰς κατ’ αὐτοῦ διαβολάς , μηδ’ 
ἔχῃ σχολὴν καὶ χρόνον ἐξετάζειν ἀκριβῶς τὸν περὶ τῶν χρημάτων 
λόγον . 
ὄντος δὲ ψηφίσματος παρὰ τοῖς 
Ἀθηναίοις Μεγαρέας εἴργεσθαι τῆς τε ἀγορᾶς καὶ τῶν λιμένων , οἱ 
Μεγαρεῖς κατέφυγον ἐπὶ τοὺς Σπαρτιάτας . 
οἱ δὲ Λακεδαιμόνιοι 
πεισθέντες τοῖς Μεγαρεῦσιν ἀπέστειλαν πρέσβεις ἐκ τοῦ προφανεστάτου 
ἀπὸ τῆς τοῦ κοινοῦ συνεδρίου γνώμης προστάττοντες τοῖς Ἀθηναίοις 
ἀνελεῖν τὸ κατὰ τῶν Μεγαρέων ψήφισμα , μὴ πειθομένων δὲ αὐτῶν 
ἀπειλοῦντες πολεμήσειν αὐτοῖς μετὰ τῶν συμμάχων . 
συναχθείσης οὖν περὶ τούτων ἐκκλησίας , ὁ Περικλῆς , 
δεινότητι λόγου πολὺ διαφέρων ἁπάντων τῶν πολιτῶν , ἔπεισε τοὺς 
Ἀθηναίους μὴ ἀναιρεῖν τὸ ψήφισμα , λέγων ἀρχὴν δουλείας εἶναι τὸ 
πείθεσθαι παρὰ τὸ συμφέρον τοῖς Λακεδαιμονίων προστάγμασι . 
συνεβούλευεν 
οὖν τὰ ἀπὸ τῆς χώρας κατακομίζειν εἰς τὴν πόλιν καὶ 
θαλαττοκρατοῦντας διαπολεμεῖν τοῖς Σπαρτιάταις . 
περὶ δὲ τοῦ πολέμου 
πεφροντισμένως ἀπολογισάμενος ἐξηριθμήσατο μὲν τὸ πλῆθος τῶν συμμάχων 
τῇ πόλει καὶ τὴν ὑπεροχὴν τῆς ναυτικῆς δυνάμεως , πρὸς δὲ τούτοις 
τὸ πλῆθος τῶν μετακεκομισμένων ἐκ Δήλου χρημάτων εἰς τὰς Ἀθήνας , 
ἃ συνέβαινεν ἐκ τῶν φόρων ταῖς πόλεσι κοινῇ συνηθροῖσθαι · κοινῶν δ’ ὄντων τῶν μυρίων ταλάντων ἀπανήλωτο 
πρὸς τὴν κατασκευὴν τῶν προπυλαίων καὶ τὴν Ποτιδαίας πολιορκίαν 
τετρακισχίλια τάλαντα · καὶ καθ’ ἕκαστον ἐνιαυτὸν ἐκ τοῦ φόρου τῶν 
συμμάχων ἀνεφέρετο τάλαντα τετρακόσια ἑξήκοντα . 
χωρὶς δὲ τούτων τά τε 
πομπεῖα καὶ τὰ Μηδικὰ σκῦλα πεντακοσίων ἄξια ταλάντων ἀπεφήνατο , 
ἔν τε τοῖς ἱεροῖς ἀπεδείκνυεν 
ἀναθημάτων τε πλῆθος καὶ τὸ τῆς Ἀθηνᾶς ἄγαλμα ἔχειν χρυσίου 
πεντήκοντα τάλαντα , ὡς περιαιρετῆς οὔσης τῆς περὶ τὸν κόσμον 
κατασκευῆς · καὶ ταῦτα , ἀναγκαία εἰ καταλάβοι χρεία , χρησαμένους παρὰ 
τῶν θεῶν πάλιν ἀποκαταστήσειν ἐν εἰρήνῃ · τούς τε τῶν πολιτῶν βίους 
διὰ τὴν πολυχρόνιον εἰρήνην πολλὴν ἐπίδοσιν εἰληφέναι πρὸς 
εὐδαιμονίαν . 
χωρὶς δὲ τῶν χρημάτων 
τούτων στρατιώτας ἀπεδείκνυεν ὑπάρχειν τῇ πόλει χωρὶς συμμάχων καὶ 
τῶν ἐν τοῖς φρουρίοις ὄντων ὁπλίτας μὲν μυρίους καὶ δισχιλίους , 
τοὺς δ’ ἐν τοῖς φρουρίοις ὄντας καὶ τοὺς μετοίκους ὑπάρχειν πλείους 
τῶν μυρίων ἑπτακισχιλίων , τριήρεις τε τὰς παρούσας τριακοσίας . 
τοὺς δὲ Λακεδαιμονίους χρημάτων τε 
σπανίζειν ἀπεδείκνυε καὶ ταῖς ναυτικαῖς δυνάμεσι πολὺ λείπεσθαι τῶν 
Ἀθηναίων . 
ταῦτα διελθὼν καὶ παρορμήσας τοὺς πολίτας εἰς τὸν πόλεμον , 
ἔπεισε τὸν δῆμον μὴ προσέχειν τοῖς Λακεδαιμονίοις . 
ταῦτα δὲ ῥᾳδίως 
συνετέλεσε διὰ τὴν δεινότητα τοῦ λόγου , δῑ ἣν αἰτίαν ὠνομάσθη 
Ὀλύμπιος . 
μέμνηται δὲ τούτων καὶ 
Ἀριστοφάνης ὁ τῆς ἀρχαίας κωμῳδίας ποιητής , γεγονὼς κατὰ τὴν τοῦ 
Περικλέους ἡλικίαν , ἐν τοῖσδε τοῖς τετραμέτροις , 
ὦ λιπερνῆτες γεωργοί , τἀμά τις ξυνιέτω 
ῥήματ’ , εἰ βούλεσθ’ ἀκοῦσαι τήνδ’ ὅπως ἀπώλετο . 
πρῶτα μὲν γὰρ αὐτῆς ἦρχε Φειδίας πράξας κακῶς , 
εἶτα Περικλέης φοβηθεὶς μὴ μετάσχῃ τῆς τύχης , 
ἐμβαλὼν σπινθῆρα μικρὸν Μεγαρικοῦ ψηφίσματος 
ἐξεφύσησεν τοσοῦτον πόλεμον ὥστε τῷ καπνῷ 
πάντας Ἕλληνας δακρῦσαι , τούς τ’ ἐκεῖ τούς τ’ ἐνθάδε · 
αριστοπη . 
πεαξε 603 φφ.καὶ πάλιν ἐν 
ἄλλοις 
Περικλέης οὑλύμπιος 
ἤστραπτεν , ἐβρόντα , συνεκύκα τὴν Ἑλλάδα . 
αριστοπη . 
αξη . 
531‐532Εὔπολις δ’ ὁ ποιητής 
Πειθώ τις ἐπεκάθιζεν ἐπὶ τοῖς χείλεσιν · 
οὕτως ἐκήλει καὶ μόνος τῶν ῥητόρων 
τὸ κέντρον ἐγκατέλειπε τοῖς ἀκροωμένοις . 
ευπολις φρ . 
94 , 11.5‐7(κοξκ) 
αἰτίαι μὲν οὖν τοῦ Πελοποννησιακοῦ πολέμου 
τοιαῦταί τινες ὑπῆρξαν , ὡς Ἔφορος ἀνέγραψε . 
τῶν δ’ ἡγουμένων 
πόλεων τοῦτον τὸν τρόπον εἰς πόλεμον ἐμπεσουσῶν , Λακεδαιμόνιοι μὲν 
μετὰ τῶν Πελοποννησίων συνεδρεύσαντες ἐψηφίσαντο πολεμεῖν τοῖς 
Ἀθηναίοις , καὶ πρὸς τὸν Περσῶν βασιλέα πρεσβεύσαντες παρεκάλουν 
συμμαχεῖν αὐτοῖς , καὶ τοὺς κατὰ τὴν Σικελίαν καὶ Ἰταλίαν συμμάχους 
διαπρεσβευσάμενοι διακοσίαις τριήρεσιν ἔπεισαν βοηθεῖν , αὐτοὶ δὲ μετὰ τῶν Πελοποννησίων τὰς πεζὰς δυνάμεις 
διατάξαντες καὶ τἄλλα τὰ πρὸς τὸν πόλεμον ἡτοιμασμένοι πρῶτοι τοῦ 
πολέμου κατήρξαντο . 
κατὰ γὰρ τὴν Βοιωτίαν ἡ τῶν Πλαταιέων πόλις 
αὐτόνομος ἦν καὶ συμμαχίαν εἶχε πρὸς Ἀθηναίους . 
ἐν ταύτῃ τῶν πολιτῶν τινες καταλῦσαι τὴν αὐτονομίαν 
βουλόμενοι διελέχθησαν τοῖς Βοιωτοῖς , ἐπαγγελλόμενοι τὴν πόλιν ὑπὸ 
τὴν τῶν Θηβαίων τάξειν συντέλειαν καὶ παραδώσειν αὐτοῖς τὰς 
Πλαταιάς , ἐὰν αὐτοὶ στρατιώτας πέμψωσι τοὺς βοηθοῦντας . 
διὸ καὶ τῶν Βοιωτῶν ἀποστειλάντων στρατιώτας 
ἐπιλέκτους τριακοσίους νυκτός , οἱ προδόται τούτους παρεισαγαγόντες 
ἐντὸς τῶν τειχῶν κυρίους τῆς πόλεως ἐποίησαν . 
οἱ δὲ Πλαταιεῖς βουλόμενοι τὴν πρὸς Ἀθηναίους 
συμμαχίαν διαφυλάττειν , τὸ μὲν πρῶτον ὑπολαβόντες πανδημεὶ τοὺς 
Θηβαίους παρεῖναι , διεπρεσβεύσαντο πρὸς τοὺς κατειληφότας τὴν πόλιν 
καὶ παρεκάλουν συνθέσθαι σπονδάς · ὡς δ’ ἡ νὺξ παρῆλθε , κατανοήσαντες 
ὀλίγους ὄντας , συνεστράφησαν καὶ περὶ τῆς ἐλευθερίας ἐκθύμως 
ἠγωνίζοντο . 
γενομένης δὲ τῆς μάχης ἐν 
ταῖς ὁδοῖς , τὸ μὲν πρῶτον οἱ Θηβαῖοι διὰ τὰς ἀρετὰς προεῖχον καὶ 
πολλοὺς τῶν ἀνθισταμένων ἀνῄρουν · τῶν δ’ οἰκετῶν καὶ τῶν παίδων 
ἀπὸ τῶν οἰκιῶν βαλλόντων τὰς κεραμῖδας καὶ κατατιτρωσκόντων τοὺς 
Θηβαίους ἐτράπησαν · καὶ τινὲς μὲν αὐτῶν ἐκπεσόντες ἐκ τῆς πόλεως 
διεσώθησαν , τινὲς δὲ εἰς οἰκίαν τινὰ καταφυγόντες ἠναγκάσθησαν 
παραδοῦναι σφᾶς αὐτούς . 
οἱ δὲ Θηβαῖοι 
παρὰ τῶν ἐκ τῆς μάχης διασωθέντων πυθόμενοι τὰ συμβεβηκότα , παραχρῆμα 
πανδημεὶ κατὰ σπουδὴν ὥρμησαν . 
διὰ δὲ τὸ παράδοξον ἀνετοίμων ὄντων 
τῶν κατὰ τὴν χώραν , πολλοὶ μὲν ἀνῃρέθησαν , οὐκ ὀλίγοι δὲ ζῶντες 
συνελήφθησαν , ἅπασα δ’ ἡ χώρα ταραχῆς καὶ διαρπαγῆς ἔγεμεν . 
οἱ δὲ Πλαταιεῖς διαπρεσβευσάμενοι πρὸς τοὺς Θηβαίους 
ἠξίουν ἀπελθεῖν ἐκ τῆς χώρας αὐτῶν καὶ ἀπολαβεῖν τοὺς 
αἰχμαλώτους . 
διὸ καὶ τῆς συνθέσεως ταύτης γεγενημένης οἱ μὲν Θηβαῖοι 
τοὺς αἰχμαλώτους ἀπολαβόντες καὶ τὴν λείαν ἀποδόντες εἰς τὰς Θήβας 
ἀπηλλάγησαν , οἱ δὲ Πλαταιεῖς πρὸς μὲν Ἀθηναίους ἔπεμψαν πρέσβεις 
περὶ βοηθείας , αὐτοὶ δὲ τὰ πλεῖστα ἐκόμισαν εἰς τὴν πόλιν . 
οἱ δὲ Ἀθηναῖοι πυθόμενοι τὰ περὶ 
τὰς Πλαταιάς , παραχρῆμα ἐξέπεμψαν τοὺς ἱκανοὺς στρατιώτας · οὗτοι δὲ 
κατὰ σπουδὴν παραγενόμενοι , καὶ μὴ φθάσαντες τοὺς Θηβαίους , τὰ λοιπὰ 
τῶν ἀπὸ τῆς χώρας κατεκόμισαν εἰς τὴν πόλιν , καὶ τέκνα καὶ γυναῖκας 
καὶ τὸν ὄχλον ἀθροίσαντες ἐξαπέστειλαν εἰς τὰς Ἀθήνας . 
οἱ δὲ Λακεδαιμόνιοι κρίναντες καταλελύσθαι τὰς 
σπονδὰς ὑπὸ τῶν Ἀθηναίων , δύναμιν ἀξιόλογον ἤθροισαν ἔκ τε τῆς 
Λακεδαίμονος καὶ παρὰ τῶν ἄλλων Πελοποννησίων . 
συνεμάχουν δὲ τότε Λακεδαιμονίοις Πελοποννήσιοι μὲν 
πάντες πλὴν Ἀργείων · οὗτοι δ’ ἡσυχίαν εἶχον · τῶν δ’ ἐκτὸς τῆς 
Πελοποννήσου Μεγαρεῖς , Ἀμβρακιῶται , Λευκάδιοι , Φωκεῖς , Βοιωτοί , 
Λοκροὶ τῶν μὲν πρὸς Εὔβοιαν ἐστραμμένων οἱ πλείους , τῶν δ’ ἄλλων 
Ἀμφισσεῖς . 
τοῖς δ’ Ἀθηναίοις συνεμάχουν 
οἱ τὴν παράλιον τῆς Ἀσίας οἰκοῦντες Κᾶρες καὶ Δωριεῖς καὶ 
Ἴωνες καὶ Ἑλλησπόντιοι καὶ νησιῶται πάντες πλὴν τῶν ἐν Μήλῳ καὶ 
Θήρᾳ κατοικούντων , ὁμοίως δὲ καὶ οἱ ἐπὶ Θρᾴκης πλὴν Χαλκιδέων 
καὶ Ποτιδαιατῶν · πρὸς δὲ τούτοις Μεσσήνιοι μὲν οἱ τὴν Ναύπακτον 
οἰκοῦντες καὶ Κερκυραῖοι . 
τούτων ναυτικὸν παρείχοντο Χῖοι , Λέσβιοι , 
Κερκυραῖοι , αἱ δ’ ἄλλαι πᾶσαι πεζοὺς στρατιώτας ἐξέπεμπον . 
σύμμαχοι 
μὲν οὖν ἀμφοτέροις ὑπῆρχον οἱ προειρημένοι . 
Λακεδαιμόνιοι δὲ δύναμιν ἀξιόλογον προχειρισάμενοι 
τὴν ἡγεμονίαν ἔδωκαν Ἀρχιδάμῳ τῷ βασιλεῖ . 
οὗτος δὲ μετὰ τῆς 
δυνάμεως ἐνέβαλεν εἰς τὴν Ἀττικήν , τοῖς δὲ φρουρίοις προσβολὰς 
ἐποιεῖτο καὶ τῆς χώρας πολλὴν ἐδῄωσε . 
τῶν δ’ Ἀθηναίων 
παροξυνομένων διὰ τὴν τῆς χώρας καταδρομήν , καὶ βουλομένων παρατάξασθαι 
τοῖς πολεμίοις , Περικλῆς στρατηγὸς ὢν καὶ τὴν ὅλην ἡγεμονίαν ἔχων 
παρεκάλει τοὺς νέους ἡσυχίαν ἔχειν , ἐπαγγελλόμενος ἄνευ κινδύνων 
ἐκβαλεῖν τοὺς Λακεδαιμονίους ἐκ τῆς Ἀττικῆς . 
πληρώσας οὖν ἑκατὸν τριήρεις καὶ δύναμιν ἀξιόλογον 
εἰς τὰς ναῦς ἐνθέμενος , καὶ στρατηγὸν ἐπιστήσας Καρκίνον καὶ 
ἑτέρους τινάς , ἐξέπεμψεν εἰς τὴν Πελοπόννησον . 
οὗτοι δὲ πολλὴν τῆς 
παραθαλαττίου χώρας πορθήσαντες καί τινα τῶν φρουρίων ἑλόντες 
κατεπλήξαντο τοὺς Λακεδαιμονίους · διὸ καὶ τὴν ἐκ τῆς Ἀττικῆς 
δύναμιν ταχέως μεταπεμψάμενοι πολλὴν ἀσφάλειαν τοῖς Πελοποννησίοις 
παρείχοντο . 
τούτῳ δὲ τῷ τρόπῳ τῆς 
Ἀττικῆς ἐλευθερωθείσης , ὁ μὲν Περικλῆς ἀποδοχῆς ἐτύγχανε παρὰ 
τοῖς πολίταις , ὡς δυνάμενος στρατηγεῖν καὶ τοῖς Λακεδαιμονίοις 
διαπολεμεῖν . 
ἐπ’ ἄρχοντος δ’ Ἀθήνησιν 
Ἀπολλοδώρου Ῥωμαῖοι κατέστησαν ὑπάτους Μάρκον Γεγάνιον καὶ 
Λούκιον Σέργιον . 
ἐπὶ δὲ τούτων ὁ τῶν Ἀθηναίων στρατηγὸς οὐ 
διέλιπε τὴν μὲν χώραν τῶν Πελοποννησίων λεηλατῶν καὶ καταφθείρων , τὰ 
δὲ φρούρια πολιορκῶν · προσγενομένων δὲ αὐτῷ πεντήκοντα τριήρων ἐκ 
τῆς Κερκύρας , πολὺ μᾶλλον ἐπόρθει τὴν Πελοποννησίων χώραν , καὶ 
μάλιστα τῆς παραθαλαττίου τὴν καλουμένην Ἀκτὴν ἐδῄου καὶ τὰς 
ἐπαύλεις ἐνεπύριζε . 
μετὰ δὲ ταῦτα 
πλεύσας ἐπὶ Μεθώνην τῆς Λακωνικῆς , τήν τε χώραν κατέσυρε καὶ τῇ 
πόλει προσβολὰς ἐποιεῖτο . 
ἔνθα δὴ Βρασίδας ὁ Σπαρτιάτης , νέος μὲν 
ὢν τὴν ἡλικίαν , ἀλκῇ δὲ καὶ ἀνδρείᾳ διαφέρων , ὁρῶν τὴν 
Μεθώνην κινδυνεύουσαν ἐκ βίας ἁλῶναι , παραλαβών τινας τῶν Σπαρτιατῶν 
διὰ μέσου τῶν πολεμίων ἐσκεδασμένων ἐτόλμησε διεκπερᾶσαι , καὶ πολλοὺς 
ἀνελὼν παρεισέπεσεν εἰς τὸ χωρίον . 
γενομένης δὲ πολιορκίας , καὶ τοῦ Βρασίδου λαμπρότατα κινδυνεύσαντος , 
Ἀθηναῖοι μὲν οὐ δυνάμενοι τὸ χωρίον ἑλεῖν ἀπεχώρησαν πρὸς τὰς 
ναῦς , Βρασίδας δὲ διασεσωκὼς τὴν Μεθώνην διὰ τῆς ἰδίας ἀρετῆς καὶ 
ἀνδρείας ἀποδοχῆς ἔτυχε παρὰ τοῖς Σπαρτιάταις . 
διὰ δὲ τὴν 
ἀνδραγαθίαν ταύτην φρονηματισθείς , πολλάκις ἐν τοῖς ὕστερον χρόνοις 
παραβόλως ἀγωνιζόμενος μεγάλην δόξαν ἀνδρείας ἀπηνέγκατο . 
Ἀθηναῖοι δὲ περιπλεύσαντες εἰς τὴν Ἠλείαν 
τήν τε χώραν ἐπόρθουν καὶ Φειὰν χωρίον Ἠλείων ἐπολιόρκουν . 
ἐκβοηθησάντων δὲ τῶν Ἠλείων , μάχῃ τε ἐνίκησαν καὶ πολλοὺς 
ἀποκτείναντες τῶν πολεμίων εἷλον τὰς Φειὰς κατὰ κράτος . 
μετὰ δὲ ταῦτα τῶν Ἠλείων πανδημεὶ 
παραταξαμένων ἀπεκρούσθησαν εἰς τὰς ναῦς · εἶτ’ ἀποπλεύσαντες εἰς τὴν 
Κεφαλληνίαν , καὶ τοὺς ταύτην κατοικοῦντας εἰς τὴν συμμαχίαν 
προσαγαγόμενοι , τὸν εἰς τὰς Ἀθήνας πλοῦν ἐποιήσαντο . 
μετὰ δὲ ταῦτα 
Ἀθηναῖοι στρατηγὸν προχειρισάμενοι Κλεόπομπον ἐξαπέστειλαν μετὰ νεῶν 
τριάκοντα , προστάξαντες τήν τε Εὔβοιαν παραφυλάττειν καὶ Λοκροῖς 
πολεμεῖν . 
ὁ δ’ ἐκπλεύσας τήν τε παραθαλάττιον τῆς Λοκρίδος ἐδῄωσε 
καὶ πόλιν Θρόνιον ἐξεπολιόρκησε , τοῖς δ’ ἀντιταξαμένοις τῶν Λοκρῶν 
συνάψας μάχην ἐνίκησε περὶ πόλιν Ἀλόπην . 
ἔπειτα τὴν προκειμένην 
τῆς Λοκρίδος νῆσον , ὀνομαζομένην Ἀταλάντην , ἐπιτείχισμα τῆς 
Λοκρίδος κατεσκεύασε , πολεμῶν πρὸς τοὺς ἐγχωρίους . 
Ἀθηναῖοι δ’ ἐγκαλοῦντες Αἰγινήταις ὡς συνηργηκόσι 
Λακεδαιμονίοις ἀνέστησαν αὐτοὺς ἐκ τῆς πόλεως , ἐκ δὲ τῶν πολιτῶν 
οἰκήτορας ἐκπέμψαντες κατεκληρούχησαν τήν τε Αἴγιναν καὶ τὴν χώραν . 
Λακεδαιμόνιοι δὲ τοῖς ἐκπεπτωκόσιν 
Αἰγινήταις ἔδωκαν οἰκεῖν τὰς καλουμένας Θυρέας διὰ τὸ καὶ τοὺς 
Ἀθηναίους δεδωκέναι τοῖς ἐκ Μεσσήνης ἐκβληθεῖσι κατοικεῖν 
Ναύπακτον . 
Ἀθηναῖοι δὲ Περικλέα μετὰ δυνάμεως ἐξέπεμψαν πολεμήσοντα 
τοῖς Μεγαρεῦσιν . 
οὗτος δὲ πορθήσας τὴν χώραν καὶ τὰς κτήσεις αὐτῶν 
λυμηνάμενος μετὰ πολλῆς ὠφελείας ἐπανῆλθεν εἰς τὰς Ἀθήνας . 
Λακεδαιμόνιοι δὲ μετὰ Πελοποννησίων καὶ τῶν ἄλλων συμμάχων 
ἐνέβαλον εἰς τὴν Ἀττικὴν τὸ δεύτερον . 
ἐπιπορευόμενοι δὲ τὴν χώραν 
ἐδενδροτόμουν καὶ τὰς ἐπαύλεις ἐνεπύριζον , καὶ πᾶσαν σχεδὸν τὴν γῆν 
ἐλυμήναντο πλὴν τῆς καλουμένης Τετραπόλεως · ταύτης δ’ ἀπέσχοντο διὰ 
τὸ τοὺς προγόνους αὐτῶν ἐνταῦθα κατῳκηκέναι καὶ τὸν Εὐρυσθέα 
νενικηκέναι τὴν ὁρμὴν ἐκ ταύτης ποιησαμένους · δίκαιον γὰρ ἡγοῦντο 
τοῖς εὐηργετηκόσι τοὺς προγόνους , παρὰ τῶν ἐκγόνων τὰς προσηκούσας 
εὐεργεσίας ἀπολαμβάνειν . 
οἱ δ’ Ἀθηναῖοι 
παρατάξασθαι μὲν οὐκ ἐτόλμων , συνεχόμενοι δ’ ἐντὸς τῶν τειχῶν 
ἐνέπεσον εἰς λοιμικὴν περίστασιν · πολλοῦ γὰρ πλήθους καὶ παντοδαποῦ 
συνερρυηκότος εἰς τὴν πόλιν διὰ τὴν στενοχωρίαν εὐλόγως εἰς νόσους 
ἐνέπιπτον , ἕλκοντες ἀέρα διεφθαρμένον . 
διόπερ οὐ δυνάμενοι τοὺς πολεμίους ἐκβαλεῖν ἐκ τῆς χώρας , πάλιν 
ναῦς πολλὰς ἐξέπεμπον εἰς Πελοπόννησον στρατηγὸν ἐπιστήσαντες 
Περικλέα . 
οὗτος δὲ πολλὴν χώραν τῆς παραθαλαττίου δῃώσας καί τινας 
πόλεις πορθήσας , ἐποίησεν ἀπελθεῖν ἐκ τῆς Ἀττικῆς τοὺς 
Λακεδαιμονίους . 
μετὰ δὲ ταῦθ’ οἱ 
Ἀθηναῖοι , τῆς μὲν χώρας δεδενδροκοπημένης , τῆς δὲ νόσου πολλοὺς 
διαφθειρούσης , ἐν ἀθυμίᾳ καθειστήκεσαν , καὶ τὸν Περικλέα νομίζοντες 
αἴτιον αὐτοῖς γεγονέναι τοῦ πολέμου δῑ ὀργῆς εἶχον . 
διόπερ 
ἀποστήσαντες αὐτὸν τῆς στρατηγίας , καὶ μικράς τινας ἀφορμὰς 
ἐγκλημάτων λαβόντες , ἐζημίωσαν αὐτὸν ὀγδοήκοντα ταλάντοις . 
μετὰ δὲ ταῦτα πρεσβείας ἀποστείλαντες 
Λακεδαιμονίοις ἠξίουν καταλύσασθαι τὸν πόλεμον · ὡς δὲ οὐδεὶς αὐτοῖς 
προσεῖχεν , ἠναγκάζοντο πάλιν τὸν Περικλέα στρατηγὸν αἱρεῖσθαι . 
ταῦτα 
μὲν οὖν ἐπράχθη κατὰ τοῦτον τὸν ἐνιαυτόν . 
ἐπ’ ἄρχοντος δ’ Ἀθήνησιν Ἐπαμείνονος Ῥωμαῖοι 
κατέστησαν ὑπάτους Λεύκιον Παπίριον καὶ Αὖλον Κορνήλιον 
Μακερῖνον . 
ἐπὶ δὲ τούτων ἐν μὲν ταῖς Ἀθήναις Περικλῆς ὁ 
στρατηγὸς ἐτελεύτησεν , ἀνὴρ γένει καὶ πλούτῳ , πρὸς δὲ τούτοις 
δεινότητι λόγου καὶ στρατηγίᾳ πολὺ προέχων τῶν πολιτῶν . 
ὁ δὲ δῆμος φιλοτιμούμενος κατὰ κράτος ἑλεῖν 
τὴν Ποτίδαιαν , ἐξαπέστειλεν Ἅγνωνα στρατηγὸν ἔχοντα τὴν δύναμιν 
ἣν πρότερον εἶχε Περικλῆς . 
οὗτος δὲ μετὰ παντὸς τοῦ στόλου 
καταπλεύσας εἰς τὴν Ποτίδαιαν παρεσκευάσατο τὰ πρὸς τὴν πολιορκίαν · 
μηχανάς τε γὰρ παντοδαπὰς παρεσκεύασε πολιορκητικὰς καὶ ὅπλων καὶ 
βελῶν πλῆθος , ἔτι δὲ σίτου δαψίλειαν ἱκανὴν πάσῃ τῇ δυνάμει . 
προσβολὰς δὲ ποιούμενος συνεχεῖς καθ’ ἑκάστην ἡμέραν διέτριβε πολὺν 
χρόνον , οὐ δυνάμενος ἑλεῖν τὴν πόλιν . 
οἱ μὲν γὰρ πολιορκούμενοι διὰ τὸν ἐκ τῆς ἁλώσεως φόβον ἐρρωμένως 
ἠμύνοντο καὶ ταῖς ὑπεροχαῖς τῶν τειχῶν πεποιθότες ἐπλεονέκτουν τοὺς 
ἐκ τοῦ λιμένος · ἡ δὲ νόσος τοὺς πολιορκοῦντας συνέχουσα πολλοὺς 
ἀνῄρει , καὶ τὸ στρατόπεδον ἀθυμία κατεῖχεν . 
ὁ δ’ Ἅγνων εἰδὼς τοὺς Ἀθηναίους δεδαπανηκότας 
εἰς τὴν πολιορκίαν πλείω τῶν χιλίων ταλάντων καὶ χαλεπῶς διακειμένους 
πρὸς τοὺς Ποτιδαιάτας διὰ τὸ πρώτους ἀποστῆναι πρὸς τοὺς 
Λακεδαιμονίους , ἐφοβεῖτο λῦσαι τὴν πολιορκίαν · διόπερ ἠναγκάζετο 
διακαρτερεῖν καὶ τοὺς στρατιώτας ἀναγκάζειν παρὰ δύναμιν βίαν 
προσάγειν τῇ πόλει . 
ἐπεὶ δὲ τῶν 
πολιτῶν πολλοὶ διεφθείροντο κατὰ τὰς προσβολὰς καὶ κατὰ τὴν ἐκ τοῦ 
λοιμοῦ νόσον , ἀπολιπὼν μέρος τῆς δυνάμεως ἐπὶ τῆς πολιορκίας 
ἀπέπλευσεν εἰς τὰς Ἀθήνας , ἀποβεβληκὼς τῶν στρατιωτῶν πλείους τῶν 
χιλίων . 
ἀπελθόντων δὲ τούτων οἱ 
Ποτιδαιᾶται , τοῦ τε σίτου παντελῶς ἐκλιπόντος καὶ τῶν κατὰ τὴν πόλιν 
ἀθυμούντων , ἐπεκηρυκεύσαντο πρὸς τοὺς πολιορκοῦντας περὶ διαλύσεως . 
ἀσμένως δὲ κἀκείνων προσδεξαμένων διαλύσεις ἐποιήσαντο τοιαύτας , 
ἀπελθεῖν ἐκ τῆς πόλεως ἅπαντας τοὺς Ποτιδαιάτας , ἄλλο μὲν μηθὲν 
λαβόντας , ἔχοντας δὲ τοὺς μὲν ἄνδρας ἱμάτιον ἕν , τὰς δὲ γυναῖκας 
δύο . 
γενομένων δὲ τούτων τῶν σπονδῶν οἱ 
μὲν Ποτιδαιᾶται πάντες μετὰ γυναικῶν καὶ τέκνων ἐξέλιπον τὴν πατρίδα 
κατὰ τὰς συνθήκας , καὶ παρελθόντες εἰς τοὺς ἐπὶ Θρᾴκης Χαλκιδεῖς 
παρ’ αὐτοῖς κατῴκησαν · οἱ δ’ Ἀθηναῖοι τῶν πολιτῶν εἰς χιλίους 
οἰκήτορας ἐξέπεμψαν εἰς τὴν Ποτίδαιαν , καὶ τήν τε πόλιν καὶ τὴν 
χώραν κατεκληρούχησαν . 
Ἀθηναῖοι δὲ Φορμίωνα 
στρατηγὸν προχειρισάμενοι μετὰ εἴκοσι τριήρων ἐξαπέστειλαν . 
οὗτος δὲ 
περιπλεύσας τὴν Πελοπόννησον εἰς Ναύπακτον κατῆρε , καὶ θαλαττοκρατῶν 
τοῦ Κρισαίου κόλπου διεκώλυσε ταύτῃ πλεῖν τοὺς Λακεδαιμονίους . 
Λακεδαιμόνιοι δὲ δύναμιν ἀξιόλογον ἐξέπεμψαν μετ’ Ἀρχιδάμου τοῦ 
βασιλέως · οὗτος δὲ παρελθὼν τῆς Βοιωτίας εἰς Πλαταιὰς 
ἐστρατοπέδευσε . 
μελλόντων δ’ αὐτῶν δῃοῦν τὴν χώραν , καὶ παρακαλούντων 
τοὺς Πλαταιεῖς ἀποστῆναι τῶν Ἀθηναίων , ὡς οὐ προσεῖχον αὐτοῖς , 
ἐπόρθησε τὴν χώραν καὶ τὰς κατ’ αὐτὴν κτήσεις ἐλυμήνατο . 
μετὰ δὲ ταῦτα τὴν πόλιν περιτειχίσας ἤλπιζε 
τῇ σπάνει τῶν ἀναγκαίων καταπονήσειν τοὺς Πλαταιεῖς · οὐδὲν δ’ 
ἧττον καὶ μηχανὰς προσάγοντες καὶ διὰ τούτων σαλεύοντες τὰ τείχη καὶ 
προσβολὰς ἀδιαλείπτως ποιούμενοι διετέλουν . 
ἐπεὶ δὲ οὐδὲ διὰ τῶν 
προσβολῶν ἠδύναντο χειρώσασθαι τὴν πόλιν , ἀπολιπόντες τὴν ἱκανὴν 
φυλακὴν ἐπανῆλθον εἰς Πελοπόννησον . 
Ἀθηναῖοι δὲ στρατηγοὺς καταστήσαντες Ξενοφῶντα καὶ Φανόμαχον 
ἀπέστειλαν ἐπὶ Θρᾴκην μετὰ στρατιωτῶν χιλίων . 
οὗτοι δὲ 
παραγενηθέντες εἰς Σπάρτωλον τῆς Βοττικῆς ἔτεμον τὴν χώραν , καὶ τὸν 
σῖτον ἐν χλόῃ διέφθειραν . 
προσβοηθησάντων δὲ τοῖς Βοττιαίοις 
Ὀλυνθίων , ἡττήθησαν ὑπὸ τούτων μάχῃ · ἀνῃρέθησαν δὲ τῶν 
Ἀθηναίων οἵ τε στρατηγοὶ καὶ τῶν στρατιωτῶν οἱ πλείους . 
ἅμα δὲ τούτοις πραττομένοις Λακεδαιμόνιοι 
πεισθέντες ὑπὸ Ἀμβρακιωτῶν ἐστράτευσαν εἰς Ἀκαρνανίαν . 
ἡγούμενος 
δὲ τούτων Κνῆμος εἶχε στρατιώτας πεζοὺς χιλίους καὶ ναῦς ὀλίγας · 
προσλαβόμενος δὲ καὶ παρὰ τῶν συμμάχων στρατιώτας τοὺς ἱκανοὺς ἧκεν 
εἰς τὴν Ἀκαρνανίαν καὶ κατεστρατοπέδευσε πλησίον πόλεως τῆς 
ὀνομαζομένης Στράτου . 
οἱ δὲ Ἀκαρνᾶνες 
συστραφέντες καὶ τοῖς πολεμίοις ἐνεδρεύσαντες πολλοὺς ἀπέκτειναν , καὶ 
συνηνάγκασαν τὸν Κνῆμον ἀπαγαγεῖν τὴν δύναμιν εἰς τοὺς ὀνομαζομένους 
Οἰνιάδας . 
περὶ δὲ τοὺς αὐτοὺς χρόνους Φορμίων 
ὁ τῶν Ἀθηναίων στρατηγὸς ἔχων εἴκοσι τριήρεις περιέτυχε ναυσὶ 
Λακεδαιμονίων ἑπτὰ πρὸς ταῖς τετταράκοντα . 
ναυμαχήσας δὲ πρὸς ταύτας 
τήν τε στρατηγίδα ναῦν τῶν πολεμίων κατέδυσε καὶ τῶν ἄλλων πολλὰς 
ἄπλους ἐποίησε , δώδεκα δὲ αὐτάνδρους εἷλε , τὰς δὲ λοιπὰς μέχρι 
τῆς γῆς κατεδίωξεν . 
οἱ δὲ Λακεδαιμόνιοι παρ’ ἐλπίδας ἡττηθέντες ταῖς 
ὑπολειφθείσαις ναυσὶν ἔφυγον εἰς Πάτρας τῆς Ἀχαΐας . 
αὕτη μὲν 
οὖν ἡ ναυμαχία συνέστη περὶ τὸ Ῥίον καλούμενον . 
οἱ 
δ’ Ἀθηναῖοι τρόπαιον στήσαντες καὶ τῷ Ποσειδῶνι περὶ τὸν πορθμὸν 
ναῦν καθιερώσαντες ἀπέπλευσαν εἰς πόλιν συμμαχίδα Ναύπακτον . 
Λακεδαιμόνιοι δ’ ἑτέρας ναῦς ἐξέπεμψαν εἰς 
τὰς Πάτρας . 
αὗται δὲ προσλαβόμεναι τὰς ἐκ τῆς ναυμαχίας 
περιλελειμμένας τριήρεις ἠθροίσθησαν εἰς τὸ Ῥίον · εἰς τὸν αὐτὸν δὲ 
τόπον καὶ τὸ πεζὸν στρατόπεδον τῶν Πελοποννησίων κατήντησε καὶ 
πλησίον τοῦ στόλου κατεστρατοπέδευσε . 
Φορμίων δὲ τῇ προγεγενημένῃ νίκῃ φρονηματισθεὶς ἐτόλμησεν 
ἐπιθέσθαι ταῖς πολεμίαις ναυσὶν οὔσαις πολλαπλασίαις · καί τινας αὐτῶν 
καταδύσας καὶ τῶν ἰδίων ἀποβαλὼν ἀμφίδοξον ἔσχε τὴν νίκην . 
μετὰ 
δὲ ταῦτα Ἀθηναίων ἀποστειλάντων εἴκοσι τριήρεις , οἱ Λακεδαιμόνιοι 
φοβηθέντες ἀπέπλευσαν εἰς τὴν Κόρινθον , οὐ τολμῶντες ναυμαχεῖν . 
ταῦτα 
μὲν οὖν ἐπράχθη κατὰ τοῦτον τὸν ἐνιαυτόν . 
ἐπ’ ἄρχοντος δ’ Ἀθήνησι Διοτίμου Ῥωμαῖοι μὲν 
ὑπάτους κατέστησαν Γάιον Ἰούλιον καὶ Πρόκλον Οὐεργίνιον 
Τρίκοστον , Ἠλεῖοι δ’ ἤγαγον Ὀλυμπιάδα ὀγδόην πρὸς ταῖς 
ὀγδοήκοντα , καθ’ ἣν ἐνίκα στάδιον Σύμμαχος Μεσσήνιος ἀπὸ 
Σικελίας . 
ἐπὶ δὲ τούτων Κνῆνος ὁ τῶν 
Λακεδαιμονίων ναύαρχος ἐν τῇ Κορίνθῳ διατρίβων ἔκρινε τὸν Πειραιᾶ 
καταλαβέσθαι . 
ἐπυνθάνετο γὰρ μήτε ναῦς ἐν αὐτῷ καθειλκυσμένας 
ὑπάρχειν μήτε στρατιώτας εἶναι τεταγμένους ἐπὶ τῆς φυλακῆς · τοὺς 
γὰρ Ἀθηναίους ἀμελῶς ἔχειν περὶ τῆς τούτου φυλακῆς διὰ τὸ μηδαμῶς 
ἐλπίζειν τολμῆσαι τινὰς καταλαβέσθαι τὸν τόπον . 
διόπερ ἐν τοῖς Μεγάροις καθελκύσας τὰς νενεωλκημένας 
τετταράκοντα τριήρεις νυκτὸς ἔπλευσεν εἰς τὴν Σαλαμῖνα · προσπεσὼν δ’ 
ἀπροσδοκήτως εἰς τὸ φρούριον τῆς Σαλαμῖνος τὸ καλούμενον Βουδόριον , 
τρεῖς ναῦς ἀπέσπασε καὶ τὴν ὅλην Σαλαμῖνα κατέδραμε . 
τῶν δὲ Σαλαμινίων πυρσευσάντων τοῖς κατὰ τὴν 
Ἀττικήν , οἱ μὲν Ἀθηναῖοι δόξαντες τὸν Πειραιᾶ κατειλῆφθαι ταχέως 
ἐξεβοήθουν μετὰ πολλῆς ταραχῆς · γνόντες δὲ τὸ γεγονός , ταχέως 
πληρώσαντες ναῦς ἱκανὰς ἔπλεον εἰς τὴν Σαλαμῖνα . 
οἱ δὲ Πελοποννήσιοι τῆς ἐπιβολῆς διαψευσθέντες 
ἀπέπλευσαν ἐκ τῆς Σαλαμῖνος εἰς τὴν οἰκείαν . 
οἱ δ’ Ἀθηναῖοι , τῶν 
πολεμίων ἀποπεπλευκότων , τῆς μὲν Σαλαμῖνος ἐπιμελεστέραν φυλακὴν 
ἐποιήσαντο καὶ κατέλιπον φρουροὺς τοὺς ἱκανούς , τὸν δὲ Πειραιᾶ 
κλείθροις καὶ φυλακαῖς ἱκαναῖς διαλαβόντες ὠχύρωσαν . 
περὶ δὲ τοὺς αὐτοὺς χρόνους Σιτάλκης ὁ τῶν Θρᾳκῶν 
βασιλεὺς παρειλήφει μὲν βασιλείαν ὀλίγην χώραν , διὰ δὲ τὴν ἰδίαν 
ἀνδρείαν καὶ σύνεσιν ἐπὶ πολὺ τὴν δυναστείαν ηὔξησεν , ἐπιεικῶς μὲν 
ἄρχων τῶν ὑποτεταγμένων , ἀνδρεῖος δ’ ὢν ἐν ταῖς μάχαις καὶ 
στρατηγικός , ἔτι δὲ τῶν προσόδων μεγάλην ποιούμενος ἐπιμέλειαν . 
τὸ 
δὲ τέλος ἐπὶ τοσοῦτον δυνάμεως προῆλθεν , ὥστε χώρας ἄρξαι πλείστης 
τῶν πρὸ αὐτοῦ βασιλευσάντων κατὰ τὴν Θρᾴκην . 
ἡ μὲν γὰρ παραθαλάττιος αὐτῆς ἀπὸ τῆς Ἀβδηριτῶν 
χώρας τὴν ἀρχὴν ἔχουσα διέτεινε μέχρι τοῦ Ἴστρου ποταμοῦ , ἀπὸ δὲ 
θαλάττης εἰς τὸ μεσόγειον πορευομένῳ τοσοῦτον εἶχε διάστημα , ὥστε 
πεζὸν εὔζωνον ὁδοιπορῆσαι ἡμέρας δέκα τρεῖς . 
τηλικαύτης δὲ χώρας 
βασιλεύων ἐλάμβανε προσόδους καθ’ ἕκαστον ἐνιαυτὸν πλείω χιλίων 
ταλάντων . 
κατὰ δὲ τοὺς ὑποκειμένους 
καιροὺς ἔχων πόλεμον ἤθροισεν ἐκ τῆς Θρᾴκης στρατιώτας πεζοὺς μὲν 
πλείους τῶν δώδεκα μυριάδων , ἱππεῖς δὲ πεντακισμυρίους . 
ἀναγκαῖον δ’ 
ἐστὶ τοῦ πολέμου τούτου προεκθέσθαι τὰς αἰτίας , ἵνα σαφὴς ὁ περὶ 
αὐτοῦ λόγος ὑπάρξῃ τοῖς ἀναγινώσκουσι . 
Σιτάλκης τοίνυν πρὸς 
Ἀθηναίους φιλίαν συνθέμενος ὡμολόγησεν αὐτοῖς συμμαχήσειν τὸν ἐπὶ 
Θρᾴκης πόλεμον · διόπερ βουλόμενος τοὺς Χαλκιδεῖς σὺν τοῖς 
Ἀθηναίοις καταπολεμῆσαι , παρεσκευάζετο δύναμιν ἀξιόλογον . 
ἅμα δὲ καὶ πρὸς Περδίκκαν τὸν βασιλέα τῶν 
Μακεδόνων ἀλλοτρίως διακείμενος , ἔκρινε κατάγειν ἐπὶ τὴν 
Μακεδονικὴν βασιλείαν Ἀμύνταν τὸν Φιλίππου . 
δῑ ἀμφοτέρας οὖν τὰς 
προειρημένας αἰτίας ἦν ἀναγκαῖον αὐτῷ συστήσασθαι δύναμιν 
ἀξιόλογον . 
ὡς δ’ αὐτῷ τὰ πρὸς τὴν στρατείαν εὐτρεπῆ κατεσκεύαστο , 
προήγαγε τὴν δύναμιν ἅπασαν , καὶ διελθὼν τὴν Θρᾴκην ἐνέβαλεν εἰς 
τὴν Μακεδονίαν . 
οἱ δὲ Μακεδόνες τὸ 
μέγεθος τῆς δυνάμεως καταπλαγέντες παρατάξασθαι μὲν οὐκ ἐτόλμησαν , 
ἐκκομίσαντες δὲ τόν τε σῖτον καὶ τῶν χρημάτων ὅσα δυνατὸν ἦν εἰς 
τὰ καρτερώτατα φρούρια , μένοντες ἐν τούτοις ἡσυχίαν εἶχον . 
οἱ δὲ Θρᾷκες καταγαγόντες τὸν Ἀμύνταν ἐπὶ 
τὴν βασιλείαν τὸ μὲν πρῶτον διὰ λόγων καὶ πρεσβειῶν ἐπειρῶντο 
προσάγεσθαι τὰς πόλεις , ὡς δ’ οὐδεὶς αὐτοῖς προσεῖχεν , εὐθὺς τῷ 
πρώτῳ φρουρίῳ προσβαλόντες κατὰ κράτος εἷλον . 
μετὰ δὲ ταῦτά τινες τῶν πόλεων καὶ τῶν φρουρίων 
διὰ τὸν φόβον ἑκουσίως ὑπετάγησαν . 
πορθήσαντες δὲ πᾶσαν τὴν 
Μακεδονίαν καὶ πολλῆς ὠφελείας κύριοι γενόμενοι μετέβησαν ἐπὶ τὰς 
Ἑλληνίδας πόλεις τὰς τῶν Χαλκιδέων . 
τοῦ δὲ 
Σιτάλκου περὶ ταῦτα διατρίβοντος Θετταλοὶ καὶ Ἀχαιοὶ καὶ Μάγνητες 
καὶ οἱ ἄλλοι πάντες Ἕλληνες ὅσοι κατῴκουν μεταξὺ Μακεδονίας καὶ 
Θερμοπυλῶν , συνεφρόνησαν καὶ δύναμιν ἀξιόλογον κοινῇ συνεστήσαντο · 
εὐλαβοῦντο γὰρ μήποτε τοσαύταις μυριάσιν οἱ Θρᾷκες ἐμβάλωσιν αὐτῶν 
εἰς τὴν χώραν , καὶ κινδυνεύσωσι ταῖς πατρίσι . 
τὸ δ’ αὐτὸ καὶ τῶν Χαλκιδέων ποιησάντων , Σιτάλκης 
πυθόμενος τοὺς Ἕλληνας ἁδρὰς δυνάμεις συνηθροικέναι καὶ τοὺς 
στρατιώτας ὑπὸ τοῦ χειμῶνος ἐνοχλουμένους ἐννοούμενος , πρὸς μὲν τὸν 
Περδίκκαν διαλυσάμενος ἐπιγαμίας ἐποιήσατο , τὰς δὲ δυνάμεις ἀπήγαγεν 
εἰς τὴν Θρᾴκην . 
ἅμα δὲ τούτοις 
πραττομένοις Λακεδαιμόνιοι μὲν παραλαβόντες τοὺς ἐκ Πελοποννήσου 
συμμάχους εἰσέβαλον εἰς τὴν Ἀττικήν , ἔχοντος τὴν ἡγεμονίαν 
Ἀρχιδάμου τοῦ βασιλέως , τὸν δὲ σῖτον ἐν τῇ χλόῃ διέφθειραν , καὶ 
τὴν χώραν δῃώσαντες ἐπανῆλθον εἰς τὰς πατρίδας . 
οἱ δ’ Ἀθηναῖοι παρατάξασθαι μὲν οὐ τολμῶντες , ὑπὸ 
δὲ τῆς νόσου καὶ τῆς σιτοδείας πιεζόμενοι , κακὰς περὶ τοῦ μέλλοντος 
ἐλάμβανον ἐλπίδας . 
ταῦτα μὲν οὖν ἐπράχθη κατὰ τοῦτον τὸν 
ἐνιαυτόν . 
ἐπ’ ἄρχοντος δ’ Ἀθήνησιν Εὐκλείδου 
Ῥωμαῖοι κατέστησαν ἀντὶ τῶν ὑπάτων χιλιάρχους τρεῖς , Μάρκον 
Μάνιον , Κόιντον Σουλπίκιον Πραιτέξτατον , Σερούιον Κορνήλιον 
Κόσσον . 
ἐπὶ δὲ τούτων κατὰ τὴν Σικελίαν Λεοντῖνοι , Χαλκιδέων μὲν 
ὄντες ἄποικοι , συγγενεῖς δὲ Ἀθηναίων , ἔτυχον ὑπὸ Συρακοσίων 
πολεμούμενοι . 
πιεζόμενοι δὲ τῷ πολέμῳ , καὶ διὰ τὴν ὑπεροχὴν τῶν 
Συρακοσίων κινδυνεύοντες ἁλῶναι κατὰ κράτος , ἐξέπεμψαν πρέσβεις εἰς 
τὰς Ἀθήνας , ἀξιοῦντες τὸν δῆμον βοηθῆσαι τὴν ταχίστην καὶ τὴν 
πόλιν ἑαυτῶν ἐκ τῶν κινδύνων ῥύσασθαι . 
ἦν δὲ τῶν ἀπεσταλμένων ἀρχιπρεσβευτὴς Γοργίας ὁ ῥήτωρ , δεινότητι 
λόγου πολὺ προέχων πάντων τῶν καθ’ ἑαυτόν . 
οὗτος καὶ τέχνας 
ῥητορικὰς πρῶτος ἐξεῦρε καὶ κατὰ τὴν σοφιστείαν τοσοῦτο τοὺς ἄλλους 
ὑπερέβαλεν , ὥστε μισθὸν λαμβάνειν παρὰ τῶν μαθητῶν μνᾶς ἑκατόν . 
οὗτος οὖν καταντήσας εἰς τὰς 
Ἀθήνας καὶ παραχθεὶς εἰς τὸν δῆμον διελέχθη τοῖς Ἀθηναίοις περὶ 
τῆς συμμαχίας , καὶ τῷ ξενίζοντι τῆς λέξεως ἐξέπληξε τοὺς Ἀθηναίους 
ὄντας εὐφυεῖς καὶ φιλολόγους . 
πρῶτος 
γὰρ ἐχρήσατο τοῖς τῆς λέξεως σχηματισμοῖς περιττοτέροις καὶ τῇ 
φιλοτεχνίᾳ διαφέρουσιν , ἀντιθέτοις καὶ ἰσοκώλοις καὶ παρίσοις καὶ 
ὁμοιοτελεύτοις καί τισιν ἑτέροις τοιούτοις , ἃ τότε μὲν διὰ τὸ ξένον 
τῆς κατασκευῆς ἀποδοχῆς ἠξιοῦτο , νῦν δὲ περιεργίαν ἔχειν δοκεῖ καὶ 
φαίνεται καταγέλαστα πλεονάκις καὶ κατακόρως τιθέμενα . 
τέλος δὲ πείσας τοὺς Ἀθηναίους συμμαχῆσαι τοῖς 
Λεοντίνοις , οὗτος μὲν θαυμασθεὶς ἐν ταῖς Ἀθήναις ἐπὶ τέχνῃ 
ῥητορικῇ τὴν εἰς Λεοντίνους ἐπάνοδον ἐποιήσατο . 
Ἀθηναῖοι δὲ καὶ πάλαι μὲν ἦσαν ἐπιθυμηταὶ τῆς 
Σικελίας διὰ τὴν ἀρετὴν τῆς χώρας , καὶ τότε δ’ ἀσμένως 
προσδεξάμενοι τοὺς τοῦ Γοργίου λόγους ἐψηφίσαντο συμμαχίαν ἐκπέμπειν 
τοῖς Λεοντίνοις , πρόφασιν μὲν φέροντες τὴν τῶν συγγενῶν χρείαν καὶ 
δέησιν , τῇ δ’ ἀληθείᾳ τὴν νῆσον σπεύδοντες κατακτήσασθαι . 
καὶ γὰρ οὐ πολλοῖς ἔτεσι πρότερον τῶν τε 
Κορινθίων καὶ τῶν Κερκυραίων διαπολεμούντων μὲν πρὸς ἀλλήλους , 
φιλοτιμηθέντων δ’ ἀμφοτέρων συμμάχους λαβεῖν τοὺς Ἀθηναίους , 
προέκρινεν ὁ δῆμος συμμαχεῖν τοῖς Κερκυραίοις διὰ τὸ τὴν Κέρκυραν 
εὐφυῶς κεῖσθαι πρὸς τὸν εἰς Σικελίαν πλοῦν . 
καθόλου γὰρ οἱ Ἀθηναῖοι κατακτησάμενοι τὴν τῆς 
θαλάττης ἡγεμονίαν καὶ μεγάλας πράξεις ἐπιτελεσάμενοι συμμάχων τε 
πολλῶν εὐπόρουν καὶ δυνάμεις μεγίστας ἐκέκτηντο καὶ χρημάτων τε 
πλῆθος ἕτοιμον παρέλαβον , μετακομίσαντες ἐκ Δήλου τὰ κοινὰ χρήματα 
τῶν Ἑλλήνων , ὄντα πλείω τῶν μυρίων ταλάντων , ἡγεμόσι τε μεγάλοις 
καὶ διὰ στρατηγίαν δεδοκιμασμένοις ἐχρήσαντο , καὶ διὰ τούτων ἁπάντων 
ἤλπιζον καταπολεμήσειν μὲν τοὺς Λακεδαιμονίους , πάσης δὲ τῆς 
Ἑλλάδος τὴν ἡγεμονίαν περιπεποιημένοι ἀνθέξεσθαι τῆς Σικελίας . 
διὰ ταύτας οὖν τὰς αἰτίας 
ψηφισάμενοι βοηθεῖν τοῖς Λεοντίνοις ἐξέπεμψαν εἰς τὴν Σικελίαν ναῦς 
εἴκοσι καὶ στρατηγοὺς Λάχητα καὶ Χαροιάδην . 
οὗτοι δὲ πλεύσαντες 
εἰς τὸ Ῥήγιον προσελάβοντο ναῦς εἴκοσι παρὰ τῶν Ῥηγίνων καὶ τῶν 
ἄλλων Χαλκιδέων ἀποίκων . 
ἐντεῦθεν δ’ ὁρμώμενοι τὸ μὲν πρῶτον τὰς 
Λιπαραίων νήσους κατέδραμον διὰ τὸ συμμαχεῖν τοὺς Λιπαραίους τοῖς 
Συρακοσίοις , μετὰ δὲ ταῦτα ἐπὶ Λοκροὺς πλεύσαντες καὶ πέντε νεῶν 
Λοκρίδων κυριεύσαντες , Μύλας φρούριον ἐπολιόρκησαν . 
ἐπιβοηθησάντων δὲ τῶν πλησιοχώρων Σικελιωτῶν τοῖς 
Μυλαίοις ἐγένετο μάχη , καθ’ ἣν Ἀθηναῖοι νικήσαντες ἀπέκτειναν μὲν 
πλείους τῶν χιλίων , ἐζώγρησαν δὲ οὐκ ἐλάττους τῶν ἑξακοσίων · εὐθὺς 
δὲ καὶ τὸ φρούριον ἐκπολιορκήσαντες κατέσχον . 
τούτων δὲ πραττομένων κατέπλευσαν νῆες τετταράκοντα , 
ἃς ἀπέστειλεν ὁ δῆμος , κρίνων γενναιότερον ἅπτεσθαι τοῦ πολέμου · 
ἡγεῖτο δ’ αὐτῶν Εὐρυμέδων καὶ Σοφοκλῆς . 
ἀθροισθεισῶν δὲ τῶν 
τριήρων εἰς ἕνα τόπον ἀξιόλογος ἤδη στόλος κατεσκεύαστο , συγκείμενος 
ἐκ τριήρων ὀγδοήκοντα . 
τοῦ δὲ πολέμου 
χρονίζοντος οἱ Λεοντῖνοι διαπρεσβευσάμενοι πρὸς τοὺς Συρακοσίους 
διελύθησαν . 
διόπερ αἱ μὲν τῶν Ἀθηναίων τριήρεις ἀπέπλευσαν εἰς τὴν 
οἰκείαν , οἱ δὲ Συρακόσιοι τοῖς Λεοντίνοις μεταδόντες τῆς πολιτείας 
ἅπαντας Συρακοσίους ἐποίησαν , καὶ τὴν πόλιν φρούριον ἀπέδειξαν τῶν 
Συρακοσίων . 
καὶ τὰ μὲν κατὰ τὴν Σικελίαν ἐν τούτοις ἦν . 
κατὰ δὲ τὴν Ἑλλάδα Λέσβιοι μὲν ἀπέστησαν ἀπὸ τῶν 
Ἀθηναίων · ἐνεκάλουν γὰρ αὐτοῖς , ὅτι βουλομένων συνοικίζειν πάσας 
τὰς κατὰ τὴν Λέσβον πόλεις εἰς τὴν Μυτιληναίων πόλιν διεκώλυσαν . 
διὸ καὶ πρὸς Λακεδαιμονίους 
ἀποστείλαντες πρεσβευτὰς καὶ συμμαχίαν συνθέμενοι συνεβούλευον τοῖς 
Σπαρτιάταις ἀντέχεσθαι τῆς κατὰ θάλατταν ἡγεμονίας · πρὸς ταύτην δὲ 
τὴν ἐπιβολὴν ἐπηγγείλαντο πολλὰς τριήρεις εἰς τὸν πόλεμον παρέξεσθαι . 
ἀσμένως δὲ τῶν Λακεδαιμονίων 
ὑπακουσάντων καὶ περὶ τὴν κατασκευὴν τῶν τριήρων γινομένων , Ἀθηναῖοι 
φθάσαντες αὐτῶν τὴν παρασκευὴν παραχρῆμα δύναμιν ἐξέπεμψαν εἰς τὴν 
Λέσβον , πληρώσαντες ναῦς τετταράκοντα καὶ στρατηγὸν προχειρισάμενοι 
Κλεινιππίδην . 
οὗτος δὲ προσλαβόμενος βοήθειαν παρὰ τῶν συμμάχων 
κατέπλευσεν εἰς Μυτιλήνην . 
γενομένης δὲ 
ναυμαχίας οἱ μὲν Μυτιληναῖοι λειφθέντες συνεκλείσθησαν εἰς πολιορκίαν , 
τῶν δὲ Λακεδαιμονίων ψηφισαμένων βοηθεῖν τοῖς Μυτιληναίοις καὶ 
παρασκευαζομένων στόλον ἀξιόλογον , ἔφθασαν Ἀθηναῖοι ναῦς ἄλλας σὺν 
ὁπλίταις χιλίοις ἀποστείλαντες εἰς Λέσβον . 
τούτων δ’ ἡγούμενος Πάχης ὁ Ἐπικλήρου καταντήσας 
εἰς τὴν Μυτιλήνην , καὶ τὴν προϋπάρχουσαν δύναμιν παραλαβών , 
περιετείχισε τὴν πόλιν καὶ συνεχεῖς προσβολὰς ἐποιεῖτο οὐ μόνον κατὰ 
γῆν , ἀλλὰ καὶ κατὰ θάλατταν . 
Λακεδαιμόνιοι δὲ ἐξαπέστειλαν εἰς τὴν Μυτιλήνην τριήρεις μὲν 
τετταράκοντα πέντε καὶ στρατηγὸν Ἀλκίδαν , εἰς δὲ τὴν Ἀττικὴν 
εἰσέβαλον μετὰ τῶν συμμάχων · ἐπελθόντες δὲ καὶ 
τοὺς παραλελειμμένους τόπους τῆς Ἀττικῆς καὶ δῃώσαντες τὴν χώραν 
ἐπανῆλθον εἰς τὴν οἰκείαν . 
Μυτιληναῖοι 
δὲ τῇ σιτοδείᾳ καὶ τῷ πολέμῳ πιεζόμενοι καὶ στασιάζοντες πρὸς 
ἀλλήλους , καθ’ ὁμολογίαν παρέδωκαν τὴν πόλιν τοῖς πολιορκοῦσιν . 
ἐν δὲ ταῖς Ἀθήναις τοῦ δήμου 
βουλευομένου πῶς χρὴ προσενέγκασθαι τοῖς Μυτιληναίοις , Κλέων ὁ 
δημαγωγός , ὠμὸς ὢν τὸν τρόπον καὶ βίαιος , παρώξυνε τὸν δῆμον , 
ἀποφαινόμενος δεῖν τοὺς Μυτιληναίους αὐτοὺς μὲν ἡβηδὸν ἅπαντας 
ἀποκτεῖναι , τέκνα δὲ καὶ γυναῖκας ἐξανδραποδίσασθαι . 
τέλος δὲ πεισθέντων τῶν Ἀθηναίων κατὰ τὴν γνώμην 
τε τοῦ Κλέωνος ψηφισαμένων , ἀπεστάλησαν εἰς τὴν Μυτιλήνην οἱ τὰ 
δοχθέντα τῷ δήμῳ δηλώσοντες τῷ στρατηγῷ . 
τοῦ δὲ Πάχητος ἀναγνόντος τὸ ψήφισμα ἦλθεν 
ἐναντίον τῷ προτέρῳ ἕτερον . 
ὁ δὲ Πάχης γνοὺς τὴν μετάνοιαν τῶν 
Ἀθηναίων ἐχάρη , καὶ τοὺς Μυτιληναίους συναγαγὼν εἰς ἐκκλησίαν 
ἀπέλυσε τῶν ἐγκλημάτων , ἅμα δὲ καὶ τῶν μεγίστων φόβων . 
Ἀθηναῖοι 
δὲ τῆς Μυτιλήνης τὰ τείχη περιελόντες τὴν Λέσβον ὅλην πλὴν τῆς 
Μηθυμναίων χώρας κατεκληρούχησαν . 
ἡ μὲν οὖν Λεσβίων ἀπόστασις ἀπ’ 
Ἀθηναίων τοιοῦτον ἔσχε τὸ τέλος . 
περὶ δὲ 
τοὺς αὐτοὺς χρόνους Λακεδαιμόνιοι τὰς Πλαταιὰς πολιορκοῦντες 
περιετείχισαν τὴν πόλιν καὶ στρατιώταις πολλοῖς παρεφύλαττον . 
χρονιζούσης δὲ τῆς πολιορκίας καὶ τῶν Ἀθηναίων μηδεμίαν 
ἐξαποστελλόντων βοήθειαν , οἱ πολιορκούμενοι σιτοδείᾳ τε συνείχοντο καὶ 
τῶν πολιτῶν ἐν ταῖς προσβολαῖς πολλοὺς ἀπεβεβλήκεσαν . 
ἀπορουμένων δ’ αὐτῶν καὶ βουλευομένων περὶ τῆς 
σωτηρίας , τοῖς μὲν πολλοῖς ἐδόκει τὴν ἡσυχίαν ἄγειν , τοῖς δ’ 
ἄλλοις ὡς διακοσίοις οὖσιν ἔδοξε νυκτὸς βιάσασθαι τοὺς φύλακας καὶ 
διεκπεσεῖν εἰς τὰς Ἀθήνας . 
τηρήσαντες 
οὖν ἀσέληνον νύκτα τοὺς μὲν ἄλλους ἔπεισαν εἰς θάτερα μέρη 
προσβάλλειν τῷ περιτειχίσματι , αὐτοὶ δ’ ἑτοιμασάμενοι κλίμακας , καὶ 
τῶν πολεμίων παραβοηθούντων ἐν τοῖς ἀπεστραμμένοις μέρεσι τῶν τειχῶν , 
αὐτοὶ διὰ τῶν κλιμάκων ἔτυχον ἀναβάντες ἐπὶ τὸ τεῖχος , καὶ τοὺς 
φύλακας ἀποκτείναντες διέφυγον εἰς τὰς Ἀθήνας . 
τῇ δ’ ὑστεραίᾳ Λακεδαιμόνιοι μὲν παροξυνθέντες 
ἐπὶ τῷ δρασμῷ τῶν ἀπεληλυθότων ἐκ τῆς πόλεως , προσέβαλον τῇ 
πόλει τῶν Πλαταιέων καὶ πᾶσαν εἰσεφέροντο σπουδὴν βίᾳ χειρώσασθαι 
τοὺς πολιορκουμένους · οἱ δὲ Πλαταιεῖς καταπλαγέντες καὶ 
διαπρεσβευσάμενοι παρέδωκαν ἑαυτούς τε καὶ τὴν πόλιν τοῖς πολεμίοις . 
οἱ δ’ ἡγεμόνες τῶν Λακεδαιμονίων καθ’ 
ἕνα τῶν Πλαταιέων προσκαλούμενοι ἐπηρώτων τί ἀγαθὸν πεποίηκε τοῖς 
Λακεδαιμονίοις , ἑκάστου δὲ ὁμολογοῦντος μηδὲν εὐηργετηκέναι , πάλιν 
ἐπηρώτων εἴ τι κακὸν ἔδρασαν τοὺς Σπαρτιάτας · οὐδενὸς δ’ 
ἀντιλέγοντος , πάντων κατέγνωσαν θάνατον . 
διὸ καὶ τοὺς ἐγκαταλειφθέντας ἅπαντας ἀνεῖλον καὶ κατασκάψαντες 
ἐμίσθωσαν τὴν χώραν αὐτῶν . 
Πλαταιεῖς μὲν οὖν τὴν πρὸς Ἀθηναίους 
συμμαχίαν βεβαιοτάτην τηρήσαντες ἀδίκως ταῖς μεγίσταις συμφοραῖς 
περιέπεσον . 
ἅμα δὲ τούτοις πραττομένοις ἐν τῇ 
Κερκύρᾳ μεγάλη συνέστη στάσις καὶ φιλοτιμία διὰ τοιαύτας αἰτίας . 
ἐν 
τῷ περὶ Ἐπίδαμνον πολέμῳ πολλοὶ Κερκυραίων αἰχμάλωτοι γενόμενοι 
καὶ καταβληθέντες εἰς τὴν δημοσίαν φυλακὴν ἐπηγγείλαντο τοῖς 
Κορινθίοις παραδώσειν τὴν Κέρκυραν , ἐὰν αὐτοὺς ἀπολύσωσιν . 
ἀσμένως δὲ τῶν Κορινθίων 
προσδεξαμένων τοὺς λόγους , οἱ Κερκυραῖοι προσποιηθέντες λύτρα διδόναι 
διηγγυήθησαν ὑπὸ τῶν προξένων ἱκανῶν τινων ταλάντων ἀφεθέντες . 
καὶ τηροῦντες τὴν τῶν ὡμολογημένων 
πίστιν , ὡς κατήντησαν εἰς τὴν πατρίδα , τοὺς δημαγωγεῖν εἰωθότας καὶ 
μάλιστα τοῦ πλήθους προΐστασθαι συλλαβόντες ἀπέσφαξαν . 
καταλύσαντες δὲ 
τὴν δημοκρατίαν , μετ’ ὀλίγον χρόνον Ἀθηναίων βοηθησάντων τῷ δήμῳ , 
οἱ μὲν Κερκυραῖοι τὴν ἐλευθερίαν ἀνακτησάμενοι κολάζειν ἐπεβάλοντο 
τοὺς τὴν ἐπανάστασιν πεποιημένους · οὗτοι δὲ φοβηθέντες τὴν τιμωρίαν 
κατέφυγον ἐπὶ τοὺς τῶν θεῶν βωμοὺς καὶ ἱκέται τοῦ δήμου καὶ τῶν 
θεῶν ἐγένοντο . 
οἱ δὲ Κερκυραῖοι διὰ 
τὴν πρὸς θεοὺς εὐσέβειαν τῆς μὲν τιμωρίας αὐτοὺς ἀπέλυσαν , ἐκ τῆς 
πόλεως δὲ ἐξέπεμψαν . 
οὗτοι δὲ πάλιν νεωτερίζειν ἐπιβαλόμενοι καὶ 
τειχίσαντες ἐν τῇ νήσῳ χωρίον ὀχυρὸν ἐκακοποίουν τοὺς Κερκυραίους . 
ταῦτα μὲν οὖν ἐπράχθη κατὰ τοῦτον τὸν ἐνιαυτόν . 
ἐπ’ ἄρχοντος δ’ Ἀθήνησιν Εὐθύνου Ῥωμαῖοι 
κατέστησαν ἀντὶ τῶν ὑπάτων χιλιάρχους τρεῖς , Μάρκον Φάβιον , Μάρκον 
Φαλίνιον , Λεύκιον Σερουίλιον . 
ἐπὶ δὲ τούτων Ἀθηναῖοι χρόνον τινὰ 
τῆς νόσου τῆς λοιμικῆς ἀνειμένοι πάλιν εἰς τὰς αὐτὰς συμφορὰς 
ἐνέπεσον · οὕτω γὰρ ὑπὸ τῆς νόσου 
διετέθησαν , ὥστε τῶν στρατιωτῶν ἀποβαλεῖν πεζοὺς μὲν ὑπὲρ τοὺς 
τετρακισχιλίους , ἱππεῖς δὲ τετρακοσίους , τῶν δ’ ἄλλων ἐλευθέρων τε 
καὶ δούλων ὑπὲρ τοὺς μυρίους . 
ἐπιζητούσης δὲ τῆς ἱστορίας τὴν τῆς 
περὶ τὴν νόσον δεινότητος αἰτίαν , ἀναγκαῖόν ἐστιν ἐκθέσθαι ταῦτα . 
προγεγενημένων ἐν τῷ χειμῶνι μεγάλων 
ὄμβρων συνέβη τὴν γῆν ἔνυδρον γενέσθαι , πολλοὺς δὲ καὶ τῶν κοίλων 
τόπων δεξαμένους πλῆθος ὕδατος λιμνάσαι καὶ σχεῖν στατὸν ὕδωρ 
παραπλησίως τοῖς ἑλώδεσι τῶν τόπων , θερμαινομένων δ’ ἐν τῷ θέρει 
τούτων καὶ σηπομένων συνίστασθαι παχείας καὶ δυσώδεις ἀτμίδας , ταύτας 
δ’ ἀναθυμιωμένας διαφθείρειν τὸν πλησίον ἀέρα · ὅπερ δὴ καὶ ἐπὶ τῶν 
ἑλῶν τῶν νοσώδη διάθεσιν ἐχόντων ὁρᾶται γινόμενον . 
συνεβάλετο δὲ πρὸς τὴν νόσον καὶ ἡ τῆς 
προσφερομένης τροφῆς κακία · ἐγένοντο γὰρ οἱ καρποὶ κατὰ τοῦτον τὸν 
ἐνιαυτὸν ἔνυγροι παντελῶς καὶ διεφθαρμένην ἔχοντες τὴν φύσιν . 
τρίτην 
δὲ αἰτίαν συνέβη γενέσθαι τῆς νόσου τὸ μὴ πνεῦσαι τοὺς ἐτησίας , δῑ 
ὧν ἀεὶ κατὰ τὸ θέρος ψύχεται τὸ πολὺ τοῦ καύματος · τῆς δὲ 
θερμασίας ἐπίτασιν λαβούσης καὶ τοῦ ἀέρος ἐμπύρου γενομένου , τὰ 
σώματα τῶν ἀνθρώπων μηδεμιᾶς ψύξεως γενομένης λυμαίνεσθαι συνέβαινε . 
διὸ καὶ τὰ νοσήματα τότε πάντα 
καυματώδη συνέβαινεν εἶναι διὰ τὴν ὑπερβολὴν τῆς θερμασίας . 
διὰ δὲ 
ταύτην τὴν αἰτίαν οἱ πλεῖστοι τῶν νοσούντων ἔρριπτον ἑαυτοὺς εἰς 
τὰ φρέατα καὶ τὰς κρήνας , ἐπιθυμοῦντες αὐτῶν καταψύξαι τὰ σώματα . 
οἱ δ’ Ἀθηναῖοι διὰ τὴν ὑπερβολὴν 
τῆς νόσου τὰς αἰτίας τῆς συμφορᾶς ἐπὶ τὸ θεῖον ἀνέπεμπον . 
διὸ καὶ 
κατά τινα χρησμὸν ἐκάθηραν τὴν νῆσον Δῆλον , Ἀπόλλωνος μὲν οὖσαν 
ἱεράν , δοκοῦσαν δὲ μεμιάνθαι διὰ τὸ τοὺς τετελευτηκότας ἐν αὐτῇ 
τεθάφθαι . 
ἀνασκάψαντες οὖν ἁπάσας τὰς 
ἐν τῇ Δήλῳ θήκας μετήνεγκαν εἰς τὴν Ῥήνειαν καλουμένην νῆσον , 
πλησίον ὑπάρχουσαν τῆς Δήλου . 
ἔταξαν δὲ καὶ νόμον μήτε τίκτειν ἐν 
τῇ Δήλῳ μήτε θάπτειν . 
ἐποίησαν δὲ καὶ πανήγυριν τὴν τῶν Δηλίων , 
γεγενημένην μὲν πρότερον , διαλιποῦσαν δὲ πολὺν χρόνον . 
τῶν δ’ Ἀθηναίων περὶ ταῦτ’ ἀσχολουμένων Λακεδαιμόνιοι 
τοὺς Πελοποννησίους παραλαβόντες κατεστρατοπέδευσαν περὶ τὸν ἰσθμόν , 
διανοούμενοι πάλιν εἰς τὴν Ἀττικὴν εἰσβαλεῖν · σεισμῶν δὲ μεγάλων 
γινομένων δεισιδαιμονήσαντες ἀνέκαμψαν εἰς τὰς πατρίδας . 
τηλικούτους δὲ τοὺς σεισμοὺς συνέβη γενέσθαι κατὰ 
πολλὰ μέρη τῆς Ἑλλάδος , ὥστε καὶ πόλεις τινὰς ἐπιθαλαττίους 
ἐπικλύσασαν τὴν θάλατταν διαφθεῖραι , καὶ κατὰ τὴν Λοκρίδα χερρονήσου 
καθεστώσης ῥῆξαι μὲν τὸν ἰσθμόν , ποιῆσαι δὲ νῆσον τὴν ὀνομαζομένην 
Ἀταλάντην . 
ἅμα δὲ τούτοις πραττομένοις 
Λακεδαιμόνιοι τὴν Τραχῖνα καλουμένην ᾤκισαν καὶ μετωνόμασαν 
Ἡράκλειαν διὰ τοιαύτας τινὰς αἰτίας . 
Τραχίνιοι πρὸς Οἰταίους ὁμόρους ὄντας ἔτη πολλὰ διεπολέμουν καὶ 
τοὺς πλείους τῶν πολιτῶν ἀπέβαλον . 
ἐρήμου δ’ οὔσης τῆς πόλεως 
ἠξίωσαν Λακεδαιμονίους ὄντας ἀποίκους ἐπιμεληθῆναι τῆς πόλεως . 
οἱ 
δὲ καὶ διὰ τὴν συγγένειαν καὶ διὰ τὸ τὸν Ἡρακλέα , πρόγονον ἑαυτῶν 
ὄντα , ἐγκατῳκηκέναι κατὰ τοὺς ἀρχαίους χρόνους ἐν τῇ Τραχῖνι , 
ἔγνωσαν μεγάλην αὐτὴν ποιῆσαι πόλιν . 
διὸ καὶ Λακεδαιμονίων μὲν καὶ τῶν Πελοποννησίων τετρακισχιλίους 
οἰκήτορας ἐκπεμψάντων , καὶ παρὰ τῶν ἄλλων Ἑλλήνων τοὺς βουλομένους 
μετέχειν τῆς ἀποικίας προσεδέξαντο · οὗτοι δ’ ἦσαν οὐκ ἐλάττους τῶν 
ἑξακισχιλίων . 
διὸ καὶ τὴν Τραχῖνα μυρίανδρον ποιήσαντες , καὶ τὴν 
χώραν κατακληρουχήσαντες , ὠνόμασαν τὴν πόλιν Ἡράκλειαν . 
ἐπ’ ἄρχοντος δ’ Ἀθήνησι Στρατοκλέους ἐν Ῥώμῃ 
ἀντὶ τῶν ὑπάντων χιλίαρχοι τρεῖς κατεστάθησαν , Λεύκιος Φούριος , 
Σπόριος Πινάριος καὶ Γάιος Μέτελλος . 
ἐπὶ δὲ τούτων Ἀθηναῖοι μὲν 
Δημοσθένη προχειρισάμενοι στρατηγὸν μετὰ νεῶν τριάκοντα καὶ στρατιωτῶν 
ἱκανῶν ἐξαπέστειλαν . 
οὗτος δὲ προσλαβόμενος παρὰ τῶν Κερκυραίων 
τριήρεις πεντεκαίδεκα καὶ παρὰ τῶν Κεφαλλήνων καὶ Ἀκαρνάνων καὶ 
Μεσσηνίων τῶν ἐν Ναυπάκτῳ στρατιώτας ἔπλευσεν ἐπὶ τὴν Λευκάδα . 
δῃώσας δὲ τὴν χώραν τῶν Λευκαδίων ἀπέπλευσεν ἐπὶ τὴν Αἰτωλίαν 
καὶ πολλὰς αὐτῶν κώμας ἐπόρθησε . 
τῶν δὲ Αἰτωλῶν συστραφέντων ἐπ’ 
αὐτὸν ἐγένετο μάχη , καθ’ ἣν Ἀθηναῖοι λειφθέντες εἰς Ναύπακτον 
ἀπεχώρησαν . 
οἱ δὲ Αἰτωλοὶ διὰ τὴν 
νίκην ἐπαρθέντες , καὶ προσλαβόμενοι Λακεδαιμονίων τρισχιλίους 
στρατιώτας , στρατεύσαντες ἐπὶ Ναύπακτον , κατοικούντων ἐν αὐτῇ τότε 
Μεσσηνίων , ἀπεκρούσθησαν . 
μετὰ δὲ ταῦτα 
στρατεύσαντες ἐπὶ τὴν ὀνομαζομένην Μολυκρίαν εἷλον τὴν πόλιν . 
ὁ δὲ 
τῶν Ἀθηναίων στρατηγὸς Δημοσθένης εὐλαβούμενος μὴ καὶ τὴν 
Ναύπακτον ἐκπολιορκήσωσι , χιλίους ὁπλίτας ἐξ Ἀκαρνανίας 
μεταπεμψάμενος ἀπέστειλεν εἰς τὴν Ναύπακτον . 
Δημοσθένης δὲ περὶ τὴν Ἀκαρνανίαν διατρίβων 
περιέτυχεν Ἀμπρακιώταις χιλίοις στρατοπεδεύουσι , πρὸς οὓς συνάψας 
μάχην σχεδὸν πάντας ἀνεῖλε . 
τῶν δ’ ἐκ τῆς Ἀμπρακίας ἐπεξελθόντων 
πανδημεί , πάλιν ὁ Δημοσθένης τοὺς πλείους αὐτῶν ἀπέκτεινεν , ὥστε 
τὴν πόλιν σχεδὸν ἔρημον γενέσθαι . 
ὁ μὲν 
οὖν Δημοσθένης ᾤετο δεῖν ἐκπολιορκῆσαι τὴν Ἀμπρακίαν , ἐλπίζων 
διὰ τὴν ἐρημίαν τῶν ἀμυνομένων ῥᾳδίως αὐτὴν αἱρήσειν . 
οἱ δ’ 
Ἀκαρνᾶνες φοβούμενοι μὴ τῆς πόλεως Ἀθηναῖοι κυριεύσαντες βαρύτεροι 
πάροικοι γένωνται τῶν Ἀμπρακιωτῶν , οὐκ ἔφασαν ἀκολουθεῖν . 
στασιαζόντων δ’ αὐτῶν , οἱ μὲν Ἀκαρνᾶνες 
διαλυσάμενοι τοῖς Ἀμπρακιώταις συνέθεντο τὴν εἰρήνην εἰς ἔτη 
ἑκατόν , Δημοσθένης δ’ ἐγκαταλειφθεὶς ὑπὸ τῶν Ἀκαρνάνων ἀπέπλευσε 
σὺν ταῖς εἴκοσι ναυσὶν εἰς Ἀθήνας . 
Ἀμπρακιῶται δὲ μεγάλῃ 
συμφορᾷ περιπεπτωκότες παρὰ τῶν Λακεδαιμονίων φρουρὰν μετεπέμψαντο , 
φοβούμενοι τοὺς Ἀθηναίους . 
Δημοσθένης δὲ 
στρατεύσας ἐπὶ Πύλον ἐπεβάλετο τοῦτο τὸ χωρίον τειχίσαι κατὰ τῆς 
Πελοποννήσου · ἔστι γὰρ ὀχυρόν τε διαφερόντως καὶ κείμενον ἐν τῇ 
Μεσσηνίᾳ , τῆς δὲ Σπάρτης ἀπέχον σταδίους τετρακοσίους . 
ἔχων δὲ 
τότε καὶ ναῦς πολλὰς καὶ στρατιώτας ἱκανούς , ἐν εἴκοσιν ἡμέραις 
ἐτείχισε τὴν Πύλον . 
Λακεδαιμόνιοι δὲ πυθόμενοι τὸν τειχισμὸν τῆς 
Πύλου συνήγαγον δύναμιν ἀξιόλογον οὐ μόνον πεζήν , ἀλλὰ καὶ 
ναυτικήν . 
διὸ καὶ τριήρεσι μὲν ἐπὶ τὴν 
Πύλον ἔπλευσαν τετταράκοντα πέντε καλῶς κατεσκευασμέναις , πεζοῖς δὲ 
ἐστράτευσαν μυρίοις καὶ δισχιλίοις , αἰσχρὸν ἡγούμενοι τοὺς τῇ 
Ἀττικῇ δῃουμένῃ μὴ τολμήσαντας βοηθεῖν ἐν Πελοποννήσῳ χωρίον 
τειχίζειν καὶ καταλαμβάνεσθαι . 
οὗτοι μὲν 
οὖν ἡγουμένου Θρασυμήδους πλησίον τῆς Πύλου κατεστρατοπέδευσαν . 
ἐμπεσούσης δὲ ὁρμῆς τῷ πλήθει πάντα κίνδυνον ὑπομένειν καὶ βίᾳ 
χειρώσασθαι τὴν Πύλον , τὰς μὲν ναῦς ἀντιπρῴρους ἔστησαν τῷ 
στόματι τοῦ λιμένος , ὅπως διὰ τούτων ἐμφράξωσι τὸν εἴσπλουν τῶν 
πολεμίων , πεζῇ δ’ ἐκ διαδοχῆς προσβάλλοντες τῷ τείχει καὶ φιλοτιμίαν 
τὴν μεγίστην εἰσφερόμενοι θαυμασίους ἀγῶνας συνεστήσαντο . 
εἰς δὲ τὴν νῆσον τὴν καλουμένην Σφακτηρίαν , 
παρατεταμένην δ’ ἐπὶ μῆκος καὶ ποιοῦσαν εὔδιον τὸν λιμένα , διεβίβασαν 
τοὺς ἀρίστους τῶν Λακεδαιμονίων καὶ τῶν συμμάχων . 
τοῦτο δ’ ἔπραξαν 
φθάσαι βουλόμενοι τοὺς Ἀθηναίους προκαταλαβέσθαι τὴν νῆσον , εὐφυῶς 
σφόδρα κειμένην πρὸς τὴν πολιορκίαν . 
διημερεύοντες δ’ ἐν ταῖς τειχομαχίαις καὶ κατατιτρωσκόμενοι διὰ τὴν 
ἀπὸ τοῦ τείχους ὑπεροχὴν οὐκ ἔληγον τῆς βίας · διὸ πολλοὶ μὲν 
αὐτῶν ἀπέθνησκον , οὐκ ὀλίγοι δὲ κατετραυματίζοντο πρὸς τόπον 
ὠχυρωμένον βιαζόμενοι . 
οἱ δὲ Ἀθηναῖοι 
προκατειλημμένοι χωρίον καὶ φύσει καρτερόν , καὶ βελῶν τε πλήθη καὶ τῶν 
ἄλλων τῶν χρησίμων πολλὴν ἔχοντες ἀφθονίαν , ἐκθύμως ἠμύνοντο · 
ἤλπιζον γὰρ κρατήσαντες τῆς ἐπιβολῆς πάντα τὸν πόλεμον περιαγαγεῖν 
εἰς τὴν Πελοπόννησον καὶ δῃώσειν ἀνὰ μέρος τὴν χώραν τῶν πολεμίων . 
τῆς δὲ 
πολιορκίας ἀνυπέρβλητον τὴν σπουδὴν ἐχούσης παρ’ ἀμφοτέροις , καὶ τῶν 
Σπαρτιατῶν βίαν προσαγόντων τοῖς τείχεσι , πολλοὶ μὲν ἄλλοι κατὰ τὰς 
ἀνδραγαθίας ἐθαυμάσθησαν , μεγίστης δὲ ἀποδοχῆς ἔτυχε Βρασίδας . 
τῶν γὰρ τριηράρχων οὐ τολμώντων 
προσαγαγεῖν τῇ γῇ τὰς τριήρεις διὰ τὴν χαλεπότητα τῶν τόπων , 
τριήραρχος ὢν ἐβόα καὶ παρεκελεύετο τῷ κυβερνήτῃ μὴ φείδεσθαι τοῦ 
σκάφους , ἀλλὰ καὶ βίᾳ προσάγειν τῇ γῇ τὴν τριήρη · αἰσχρὸν γὰρ 
εἶναι τοῖς Σπαρτιάταις τῆς μὲν ψυχῆς ἀφειδεῖν ἕνεκα τῆς νίκης , 
τῶν δὲ σκαφῶν φείδεσθαι καὶ περιορᾶν Ἀθηναίους κρατοῦντας τῆς 
Λακωνικῆς . 
τέλος δὲ συναναγκάσαντος τὸν 
κυβερνήτην προσαγαγεῖν τὴν ναῦν , ἡ μὲν τριήρης ἐπώκειλεν , ὁ δὲ 
Βρασίδας ἐπιβὰς ἐπὶ τὴν τῆς νεὼς ἐπιβάθραν ἐκ ταύτης ἠμύνατο τὸ 
πλῆθος τῶν ἐπ’ αὐτὸν συνδραμόντων Ἀθηναίων . 
καὶ τὸ μὲν πρῶτον τοὺς 
προσιόντας πολλοὺς ἀπέκτεινε , μετὰ δὲ ταῦτα πολλῶν ἐπ’ αὐτὸν 
ἐπιφερομένων βελῶν πολλοῖς περιέπιπτεν ἐναντίοις τραύμασι . 
τέλος δὲ διὰ τῶν τραυμάτων αἵματος ἐκχυθέντος 
πολλοῦ , καὶ διὰ τοῦτο λιποψυχήσαντος αὐτοῦ , ὁ μὲν βραχίων προέπεσεν 
ἐκ τῆς νεώς , ἡ δ’ ἀσπὶς περιρρυεῖσα καὶ πεσοῦσα εἰς τὴν θάλατταν 
ὑποχείριος ἐγένετο τοῖς πολεμίοις . 
μετὰ 
δὲ ταῦτα οὗτος μὲν πολλοὺς τῶν πολεμίων νεκροὺς σωρεύσας αὐτὸς 
ἡμιθανὴς ἐκ τῆς νεὼς ὑπὸ τῶν ἰδίων ἀπηνέχθη , τοσοῦτον τοὺς 
ἄλλους ὑπερβαλόμενος ἀνδρείᾳ , ὥστε τῶν ἄλλων τοὺς ἀποβαλόντας 
τὴν ἀσπίδα θανάτῳ κολάζεσθαι , τοῦτον δ’ ἐπὶ τῇ αὐτῇ αἰτίᾳ 
ἀπενέγκασθαι δόξαν . 
οἱ μὲν οὖν 
Λακεδαιμόνιοι συνεχεῖς προσβολὰς ποιούμενοι τῇ Πύλῳ , καὶ πολλοὺς 
ἀποβαλόντες στρατιώτας , ἔμενον καρτερῶς ἐν τοῖς δεινοῖς . 
θαυμάσαι δ’ 
ἄν τις τῆς τύχης τὸ παράδοξον καὶ τὴν ἰδιότητα τῆς τῶν περὶ τὴν 
Πύλον διαθέσεως . 
Ἀθηναῖοι μὲν γὰρ ἐκ 
τῆς Λακωνικῆς ἀμυνόμενοι τοὺς Σπαρτιάτας ἐκράτουν , Λακεδαιμόνιοι δὲ 
τὴν ἰδίαν χώραν πολεμίαν ἔχοντες ἐκ τῆς θαλάττης προσέβαλλον τοῖς 
πολεμίοις , καὶ τοῖς μὲν πεζῇ κρατοῦσι θαλαττοκρατεῖν συνέβαινε , τοῖς 
δὲ κατὰ θάλατταν πρωτεύουσι τῆς γῆς ἀπείργειν τοὺς πολεμίους . 
χρονιζούσης δὲ τῆς πολιορκίας , καὶ τῶν Ἀθηναίων ταῖς ναυσὶν 
ἐπικρατησάντων καὶ σῖτον εἰς τὴν γῆν εἰσκομίζειν κωλυόντων , 
ἐκινδύνευον οἱ κατειλημμένοι ἐν τῇ νήσῳ τῷ λιμῷ διαφθαρῆναι . 
διόπερ οἱ Λακεδαιμόνιοι φοβηθέντες 
περὶ τῶν ἀπειλημμένων ἐν τῷ νήσῳ , πρεσβείας ἀπέστειλαν εἰς τὰς 
Ἀθήνας περὶ τῆς καταλύσεως τοῦ πολέμου · οὐ συγκατατιθεμένων δ’ αὐτῶν 
ἠξίουν ἀλλαγὴν ποιήσασθαι τῶν ἀνδρῶν καὶ λαβεῖν τοὺς ἴσους τῶν 
Ἀθηναίων τῶν ἑαλωκότων · ἀλλ’ οὐδὲ τοῦτο συνεχώρησαν οἱ Ἀθηναῖοι . 
διόπερ οἱ πρέσβεις παρρησίαν ἤγαγον ἐν ταῖς Ἀθήναις ὡς ὁμολογοῦσι 
Λακεδαιμονίους κρείττους εἶναι , μὴ βουλόμενοι τὴν ἀντίδοσιν τῶν 
αἰχμαλώτων ποιήσασθαι . 
οἱ δ’ Ἀθηναῖοι 
τῇ σπάνει τῶν ἀναγκαίων καταπονήσαντες τοὺς ἐν τῇ Σφακτηρίᾳ 
παρέλαβον αὐτοὺς καθ’ ὁμολογίαν . 
ἦσαν δ’ οἱ παραδόντες αὑτοὺς 
Σπαρτιᾶται μὲν ἑκατὸν εἴκοσι , τῶν δὲ συμμάχων ἑκατὸν ὀγδοήκοντα . 
οὗτοι μὲν οὖν ὑπὸ Κλέωνος τοῦ 
δημαγωγοῦ στρατηγοῦντος τότε δεθέντες ἤχθησαν εἰς τὰς Ἀθήνας · ὁ δὲ 
δῆμος ἐψηφίσατο αὐτοὺς φυλάττειν , ἐὰν βούλωνται Λακεδαιμόνιοι λῦσαι 
τὸν πόλεμον , ἐὰν δὲ προκρίνωσι τὸ πολεμεῖν , τότε πάντας τοὺς 
αἰχμαλώτους ἀποκτεῖναι . 
μετὰ δὲ ταῦτα 
τῶν ἐν Ναυπάκτῳ κατῳκισμένων Μεσσηνίων μεταπεμψάμενοι τοὺς ἀρίστους 
καὶ τῶν ἄλλων συμμάχων τοὺς ἱκανοὺς προσθέντες , τούτοις παρέδωκαν 
τὴν Πύλον φρουρεῖν · ἐνόμιζον γὰρ τοὺς Μεσσηνίους διὰ τὸ πρὸς τοὺς 
Σπαρτιάτας μῖσος ἐκθυμότατα κακοποιήσειν τὴν Λακωνικήν , ὁρμωμένους 
ἐξ ὀχυροῦ χωρίου . 
καὶ τὰ μὲν κατὰ τὴν Πύλον ἐν τούτοις ἦν . 
Ἀρταξέρξης δ’ ὁ τῶν Περσῶν βασιλεὺς 
ἐτελεύτησεν ἄρξας ἔτη τετταράκοντα , τὴν δ’ ἀρχὴν διαδεξάμενος 
Ξέρξης ἐβασίλευσεν ἐνιαυτόν . 
κατὰ δὲ τὴν Ἰταλίαν Αἴκλων 
ἀποστάντων ἀπὸ Ῥωμαίων κατὰ τὸν πόλεμον αὐτοκράτορα μὲν Αὖλον 
Ποστούμιον , ἵππαρχον δὲ Λεύκιον Ἰούλιον ἐποίησαν . 
οὗτοι δὲ μετὰ πολλῆς δυνάμεως ἀξιολόγου 
στρατεύσαντες εἰς τὴν τῶν ἀφεστηκότων χώραν τὸ μὲν πρῶτον τὰς 
κτήσεις ἐπόρθησαν , μετὰ δὲ ταῦτα Αἴκλων ἀντιταχθέντων ἐγένετο 
μάχη , καθ’ ἣν ἐνίκησαν οἱ Ῥωμαῖοι , καὶ πολλοὺς μὲν τῶν πολεμίων 
ἀνεῖλον , οὐκ ὀλίγους δ’ ἐζώγρησαν , λαφύρων δὲ πολλῶν ἐκυρίευσαν . 
μετὰ δὲ τὴν μάχην οἱ μὲν 
ἀφεστηκότες διὰ τὴν ἧτταν καταπεπληγμένοι τοῖς Ῥωμαίοις ὑπετάγησαν , 
ὁ δὲ Ποστούμιος δόξας καλῶς διῳκηκέναι τὰ κατὰ τὸν πόλεμον , 
κατήγαγε τὸν εἰωθότα θρίαμβον . 
ἴδιον δέ τι καὶ παντελῶς ἄπιστόν 
φασι πρᾶξαι τὸν Ποστούμιον · κατὰ γὰρ τὴν μάχην τὸν υἱὸν αὐτοῦ διὰ 
τὴν προθυμίαν προεκπηδῆσαι τῆς ὑπὸ τοῦ πατρὸς δεδομένης τάξεως · τὸν 
δὲ πατέρα τηροῦντα τὸ πάτριον ἔθος τὸν υἱὸν ὡς λελοιπότα τὴν τάξιν 
ἀποκτεῖναι . 
τούτου δὲ τοῦ ἔτους διελθόντος 
Ἀθήνησι μὲν ἦν ἄρχων Ἴσαρχος , ἐν δὲ τῇ Ῥώμῃ καθειστήκεσαν 
ὕπατοι Τίτος Κοΐντιος καὶ Γάιος Ἰούλιος , παρὰ δὲ Ἠλείοις 
Ὀλυμπιὰς ἤχθη ἐνάτη καὶ ὀγδοηκοστή , καθ’ ἣν ἐνίκα στάδιον 
Σύμμαχος τὸ δεύτερον . 
ἐπὶ δὲ τούτων Ἀθηναῖοι στρατηγὸν 
καταστήσαντες Νικίαν τὸν Νικηράτου , καὶ παραδόντες αὐτῷ τριήρεις 
μὲν ἑξήκοντα , ὁπλίτας δὲ τρισχιλίους , προσέταξαν πορθῆσαι τοὺς 
Λακεδαιμονίων συμμάχους . 
οὗτος δ’ ἐπὶ 
πρώτην τὴν Μῆλον πλεύσας τήν τε χώραν ἐδῄωσε καὶ τὴν πόλιν ἐφ’ 
ἱκανὰς ἡμέρας ἐπολιόρκησεν · αὕτη γὰρ μόνη τῶν Κυκλάδων νήσων 
διεφύλαττε τὴν πρὸς Λακεδαιμονίους συμμαχίαν , ἄποικος οὖσα τῆς 
Σπάρτης . 
ὁ δὲ Νικίας , γενναίως 
ἀμυνομένων τῶν Μηλίων οὐ δυνάμενος ἑλεῖν τὴν πόλιν , ἀπέπλευσεν εἰς 
Ὠρωπὸν τῆς Βοιωτίας . 
ἐνταῦθα δὲ τὰς ναῦς ἀπολιπὼν παρῆλθεν εἰς 
τὴν τῶν Ταναγραίων χώραν μετὰ τῶν ὁπλιτῶν , καὶ κατέλαβεν ἐνταῦθα 
δύναμιν ἑτέραν Ἀθηναίων , ἧς ἐστρατήγει Ἱππόνικος ὁ Καλλίου . 
συνελθόντων δὲ εἰς ταὐτὸ τῶν 
στρατοπέδων ἀμφοτέρων , οὗτοι μὲν ἐπεπορεύοντο τὴν χώραν πορθοῦντες , 
τῶν δὲ Θηβαίων ἐκβοηθούντων συνάψαντες αὐτοῖς μάχην οἱ Ἀθηναῖοι 
καὶ πολλοὺς ἀνελόντες ἐνίκησαν . 
μετὰ δὲ 
τὴν μάχην οἱ μεθ’ Ἱππονίκου στρατιῶται τὴν εἰς Ἀθήνας ἐπάνοδον 
ἐποιήσαντο , Νικίας δὲ παρελθὼν ἐπὶ τὰς ναῦς παρέπλευσεν ἐπὶ τὴν 
Λοκρίδα , καὶ τὴν παραθαλάττιον χώραν πορθήσας προσελάβετο παρὰ τῶν 
συμμάχων τριήρεις τετταράκοντα , ὥστε τὰς πάσας ἔχειν αὐτὸν ναῦς 
ἑκατόν · καταλέξας δὲ καὶ πεζοὺς στρατιώτας οὐκ ὀλίγους , καὶ δύναμιν 
ἀξιόλογον συστησάμενος , ἔπλευσεν ἐπὶ τὴν Κόρινθον . 
ἀποβιβάσαντος δ’ αὐτοῦ τοὺς στρατιώτας , καὶ τῶν 
Κορινθίων ἀντιταχθέντων , οἱ Ἀθηναῖοι δυσὶ μάχαις ἐνίκησαν καὶ 
πολλοὺς τῶν πολεμίων ἀνελόντες τρόπαιον ἔστησαν . 
ἐτελεύτησαν δ’ ἐν 
τῇ μάχῃ τῶν Ἀθηναίων εἰς ὀκτώ , τῶν δὲ Κορινθίων πλείους τῶν 
τριακοσίων . 
ὁ δὲ Νικίας πλεύσας εἰς 
Κρομμυῶνα τήν τε χώραν ἐδῄωσε καὶ τὸ φρούριον ἐχειρώσατο . 
εὐθὺς δ’ 
ἐπαναζεύξας καὶ τειχίσας φρούριον ἐν τῇ Μεθώνῃ , φυλακὴν κατέλιπε 
τὴν τὸ χωρίον ἅμα φυλάξουσαν καὶ τὴν ἐγγὺς χώραν δῃώσουσαν · αὐτὸς 
δὲ τὴν παραθαλάττιον πορθήσας ἐπανῆλθεν εἰς τὰς Ἀθήνας . 
μετὰ δὲ ταῦτα ἐπὶ Κύθηρα ναῦς ἀπέστειλαν 
ἑξήκοντα καὶ δισχιλίους ὁπλίτας , ὧν εἶχε τὴν στρατηγίαν Νικίας 
μετ’ ἄλλων τινῶν . 
οὗτος δὲ στρατεύσας ἐπὶ τὴν νῆσον καὶ προσβολὰς 
ποιησάμενος παρέλαβε τὴν πόλιν καθ’ ὁμολογίαν . 
ἐν δὲ τῇ νήσῳ 
καταλιπὼν φρουρὰν ἐξέπλευσεν εἰς τὴν Πελοπόννησον καὶ τὴν 
παραθαλάττιον χώραν ἐδῄωσε . 
καὶ Θυρέας 
μὲν κειμένας ἐν τοῖς μεθορίοις τῆς Λακωνικῆς καὶ τῆς Ἀργείας 
ἐκπολιορκήσας ἐξηνδραποδίσατο καὶ κατέσκαψε , τοὺς δ’ ἐν αὐτῇ 
κατοικοῦντας Αἰγινήτας καὶ τὸν φρούραρχον Τάνταλον Σπαρτιάτην 
ζωγρήσας ἀπήγαγεν εἰς τὰς Ἀθήνας . 
οἱ δὲ Ἀθηναῖοι τὸν μὲν 
Τάνταλον δήσαντες ἐφύλαττον μετὰ τῶν ἄλλων αἰχμαλώτων καὶ τοὺς 
Αἰγινήτας . 
ἅμα δὲ τούτοις πραττομένοις Μεγαρεῖς 
θλιβόμενοι τῷ πολέμῳ τῷ πρὸς τοὺς Ἀθηναίους καὶ τῷ πρὸς τοὺς 
φυγάδας · διαπρεσβευομένων δὲ πρὸς ἀλλήλους περὶ τούτων , τῶν πολιτῶν 
τινες ἀλλοτρίως ἔχοντες πρὸς τοὺς φυγάδας ἐπηγγείλαντο πρὸς τοὺς 
Ἀθηναίων στρατηγοὺς προδώσειν τὴν πόλιν . 
οἱ δὲ στρατηγοί , Ἱπποκράτης τε καὶ Δημοσθένης , συνθέμενοι περὶ τῆς 
προδοσίας , ἐξέπεμψαν νυκτὸς στρατιώτας ἑξακοσίους εἰς τὴν πόλιν , καὶ 
οἱ συνθέμενοι παρεδέξαντο τοὺς Ἀθηναίους ἐντὸς τειχῶν . 
καταφανοῦς δὲ 
τῆς προδοσίας γενομένης κατὰ τὴν πόλιν , καὶ τοῦ πλήθους σχιζομένου 
κατὰ τὴν αἵρεσιν , καὶ τῶν μὲν συμμαχούντων τοῖς Ἀθηναίοις , τῶν δὲ 
βοηθούντων τοῖς Λακεδαιμονίοις , ἐκήρυξέ τις ἀφ’ ἑαυτοῦ τοὺς 
βουλομένους τίθεσθαι τὰ ὅπλα μετὰ Ἀθηναίων καὶ Μεγαρέων . 
διόπερ τῶν Λακεδαιμονίων ἐγκαταλείπεσθαι 
μελλόντων ὑπὸ τῶν Μεγαρέων , συνέβη τοὺς φρουροῦντας τὰ μακρὰ τείχη 
καταλιπεῖν , εἰς δὲ τὴν καλουμένην Νίσαιαν , ἥπερ ἐστὶν ἐπίνειον τῶν 
Μεγαρέων , καταφυγεῖν . 
περιταφρεύσαντες δὲ 
αὐτὴν οἱ Ἀθηναῖοι ἐπολιόρκουν · μετὰ δὲ ταῦτα ἐκ τῶν Ἀθηνῶν 
τεχνίτας προσλαβόμενοι περιετείχισαν τὴν Νίσαιαν . 
οἱ δὲ Πελοποννήσιοι 
φοβούμενοι μὴ κατὰ κράτος ἁλόντες ἀναιρεθῶσι , παρέδοσαν τὴν Νίσαιαν 
τοῖς Ἀθηναίοις καθ’ ὁμολογίαν . 
καὶ τὰ μὲν κατὰ τοὺς Μεγαρέας ἐν 
τούτοις ἦν . 
Βρασίδας δὲ δύναμιν ἱκανὴν ἀναλαβὼν 
ἔκ τε Λακεδαίμονος καὶ παρὰ τῶν ἄλλων Πελοποννησίων ἀνέζευξεν ἐπὶ 
Μέγαρα . 
καταπληξάμενος δὲ τοὺς Ἀθηναίους , τούτους μὲν ἐξέβαλεν ἐκ 
τῆς Νισαίας , τὴν δὲ πόλιν τῶν Μεγαρέων ἐλευθερώσας ἀποκατέστησεν 
εἰς τὴν τῶν Λακεδαιμονίων συμμαχίαν · αὐτὸς δὲ μετὰ τῆς δυνάμεως διὰ 
Θετταλίας τὴν πορείαν ποιησάμενος ἧκεν εἰς Δῖον τῆς Μακεδονίας . 
ἐκεῖθεν δὲ παρελθὼν εἰς Ἄκανθον 
συνεμάχησε τοῖς Χαλκιδεῦσι . 
καὶ πρώτην μὲν τὴν Ἀκανθίων πόλιν τὰ 
μὲν καταπληξάμενος , τὰ δὲ καὶ λόγοις φιλανθρώποις πείσας ἐποίησεν 
ἀποστῆναι τῶν Ἀθηναίων · ἔπειτα πολλοὺς καὶ τῶν ἄλλων τῶν ἐπὶ 
Θρᾴκης κατοικούντων προετρέψατο κοινωνεῖν τῆς τῶν Λακεδαιμονίων 
συμμαχίας . 
μετὰ δὲ ταῦτα Βρασίδας 
βουλόμενος ἐνεργότερον ἅψασθαι τοῦ πολέμου , μετεπέμπετο στρατιώτας ἐκ 
τῆς Λακεδαίμονος , σπεύδων ἀξιόλογον συστήσασθαι δύναμιν · οἱ δὲ 
Σπαρτιᾶται βουλόμενοι τῶν Εἱλώτων τοὺς κρατίστους ἀπολέσθαι , 
πέμπουσιν ἐξ αὐτῶν τοὺς μάλιστα πεφρονηματισμένους χιλίους , νομίζοντες 
ἐν ταῖς μάχαις τοὺς πλείστους αὐτῶν κατακοπήσεσθαι . 
ἔπραξαν δέ τι καὶ ἄλλο βίαιον καὶ ὠμόν , δῑ οὗ 
ταπεινώσειν ὑπελάμβανον τοὺς Εἵλωτας · ἐκήρυξαν γὰρ ἀπογράφεσθαι τῶν 
Εἱλώτων τοὺς ἀγαθόν τι πεποιηκότας τῇ Σπάρτῃ , καὶ τούτους 
κρίναντες ἐλευθερώσειν ἐπηγγείλαντο · ἀπογραψαμένων δὲ δισχιλίων , 
τούτους μὲν προσέταξαν τοῖς κρατίστοις ἀποκτεῖναι κατ’ οἶκον ἑκάστου . 
σφόδρα γὰρ εὐλαβοῦντο μήποτε καιροῦ 
δραξάμενοι καὶ μετὰ τῶν πολεμίων ταχθέντες εἰς κίνδυνον ἀγάγωσι τὴν 
Σπάρτην . 
οὐ μὴν ἀλλὰ τῷ Βρασίδᾳ παραγενομένων χιλίων Εἱλώτων , 
ἔκ τε συμμάχων στρατολογηθέντων συνέστη δύναμις ἀξιόχρεως . 
διὸ καὶ θαρρήσας 
τῷ πλήθει τῶν στρατιωτῶν ἐστράτευσεν ἐπὶ τὴν καλουμένην Ἀμφίπολιν . 
ταύτην δὲ τὴν πόλιν πρότερον μὲν ἐπεχείρησεν οἰκίζειν Ἀρισταγόρας 
ὁ Μιλήσιος , φεύγων Δαρεῖον τὸν βασιλέα τῶν Περσῶν · ἐκείνου δὲ τελευτήσαντος , καὶ τῶν οἰκητόρων 
ἐκπεσόντων ὑπὸ Θρᾳκῶν τῶν ὀνομαζομένων Ἠδωνῶν , μετὰ ταῦτα ἔτεσι 
δυσὶ πρὸς τοῖς τριάκοντα Ἀθηναῖοι μυρίους οἰκήτορας εἰς αὐτὴν 
ἐξέπεμψαν . 
ὁμοίως δὲ καὶ τούτων ὑπὸ Θρᾳκῶν διαφθαρέντων περὶ 
Δράβησκον , διαλιπόντες ἔτη δύο πάλιν ἀνεκτήσαντο τὴν πόλιν Ἅγνωνος 
ἡγουμένου . 
περιμαχήτου δ’ αὐτῆς πολλάκις 
γεγενημένης , ἔσπευδεν ὁ Βρασίδας κύριος γενέσθαι τῆς πόλεως . 
διὸ καὶ 
στρατεύσας ἐπ’ αὐτὴν ἀξιολόγῳ δυνάμει , καὶ στρατοπεδεύσας πλησίον 
τῆς γεφύρας , τὸ μὲν πρῶτον εἷλε τὸ προάστειον τῆς πόλεως , τῇ δ’ 
ὑστεραίᾳ καταπληξάμενος τοὺς Ἀμφιπολίτας παρέλαβε τὴν πόλιν καθ’ 
ὁμολογίαν , ὥστ’ ἐξεῖναι τῷ βουλομένῳ τὰ ἑαυτοῦ λαβόντα ἀπελθεῖν 
ἐκ τῆς πόλεως . 
εὐθὺς δὲ καὶ τῶν 
πλησιοχώρων πόλεων πλείονας προσηγάγετο , ἐν αἷς ἦσαν ἀξιολογώταται 
Οἰσύμη καὶ Γαληψός , ἀμφότεραι Θασίων ἄποικοι , καὶ Μύρκινον , 
Ἠδωνικὸν πολισμάτιον . 
ἐπεβάλετο δὲ καὶ ναυπηγεῖσθαι τριήρεις πλείους 
ἐπὶ τῷ Στρυμόνι ποταμῷ , καὶ στρατιώτας ἔκ τε Λακεδαίμονος καὶ 
παρὰ τῶν ἄλλων συμμάχων μετεπέμπετο . 
κατεσκεύαζε δὲ καὶ πανοπλίας πολλάς , καὶ τοῖς ἀόπλοις τῶν νέων 
ἀνεδίδου ταύτας , καὶ βελῶν καὶ σίτου καὶ τῶν ἄλλων ἁπάντων 
παρασκευὰς ἐποιεῖτο . 
ὡς δ’ αὐτῷ πάντα παρεσκεύαστο , ἀνέζευξεν ἐκ 
τῆς Ἀμφιπόλεως μετὰ τῆς δυνάμεως , καὶ παραγενόμενος εἰς τὴν 
καλουμένην Ἀκτὴν κατεστρατοπέδευσεν . 
ἐν ταύτῃ δ’ ὑπῆρχον πέντε 
πόλεις , ὧν αἱ μὲν Ἑλληνίδες ἦσαν , Ἀνδρίων ἄποικοι , αἱ δὲ 
εἶχον ὄχλον βαρβάρων διγλώττων Βισαλτικόν . 
ταύτας δὲ χειρωσάμενος ἐστράτευσεν ἐπὶ πόλιν 
Τορώνην , ἄποικον μὲν Χαλκιδέων , κατεχομένην δὲ ὑπ’ Ἀθηναίων . 
προδιδόντων δέ τινων τὴν πόλιν , ὑπὸ τούτων εἰσαχθεὶς νυκτὸς ἐκράτησε 
τῆς Τορώνης ἄνευ κινδύνων . 
τὰ μὲν οὖν κατὰ τὸν Βρασίδαν μέχρι 
τούτου προέβη κατὰ τοῦτον τὸν ἐνιαυτόν . 
ἅμα δὲ 
τούτοις πραττομένοις περὶ τὸ Δήλιον ἐγένετο παράταξις κατὰ τὴν 
Βοιωτίαν Ἀθηναίων πρὸς Βοιωτοὺς διὰ τοιαύτας τινὰς αἰτίας . 
τῶν 
Βοιωτῶν τινες δυσαρεστούμενοι τῇ τότε πολιτείᾳ καὶ σπεύδοντες 
δημοκρατίας ἐν ταῖς πόλεσι καταστῆσαι , διελέχθησαν περὶ τῆς ἰδίας 
προαιρέσεως τοῖς Ἀθηναίων στρατηγοῖς Ἱπποκράτει καὶ Δημοσθένει , καὶ 
κατεπηγγέλλοντο παραδώσειν τὰς ἐν τῇ Βοιωτίᾳ πόλεις . 
ἀσμένως δὲ τῶν Ἀθηναίων προσδεξαμένων , περί τε τῶν 
κατὰ τὴν ἐπίθεσιν διοικήσεων διελομένων τῶν στρατηγῶν τὴν δύναμιν , 
Δημοσθένης μὲν τὸ πλεῖστον τοῦ στρατεύματος ἀναλαβὼν ἐνέβαλεν εἰς 
τὴν Βοιωτίαν , καὶ καταλαβὼν τοὺς Βοιωτοὺς προνενοημένους τὴν 
προδοσίαν , ἄπρακτος ἀπῆλθεν , Ἱπποκράτης δὲ πανδημεὶ τοὺς Ἀθηναίους 
ἀγαγὼν ἐπὶ τὸ Δήλιον κατελάβετο τὸ χωρίον , καὶ φθάσας τὴν ἔφοδον 
τῶν Βοιωτῶν ἐτείχισε τὸ Δήλιον . 
τοῦτο δὲ τὸ χωρίον κεῖται μὲν 
πλησίον τῆς Ὠρωπίας καὶ τῶν ὅρων τῆς Βοιωτίας , Παγώνδας δ’ ὁ τῶν Βοιωτῶν ἔχων τὴν στρατηγίαν ἐξ 
ἁπασῶν τῶν κατὰ τὴν Βοιωτίαν πόλεων μεταπεμψάμενος στρατιώτας ἧκε 
πρὸς τὸ Δήλιον μετὰ πολλῆς δυνάμεως · εἶχε γὰρ στρατιώτας πεζοὺς μὲν 
οὐ πολὺ λείποντας τῶν δισμυρίων , ἱππεῖς δὲ περὶ χιλίους . 
οἱ δ’ Ἀθηναῖοι τῷ πλήθει μὲν ὑπερεῖχον τῶν 
Βοιωτῶν , ὡπλισμένοι δὲ οὐχ ὁμοίως τοῖς πολεμίοις · ἄφνω γὰρ καὶ 
συντόμως ἐξεληλύθεσαν ἐκ τῆς πόλεως , καὶ διὰ τὴν σπουδὴν ὑπῆρχον 
ἀπαράσκευοι . 
ἀμφοτέρων δὲ προθύμως ὡρμημένων παρετάχθησαν αἱ δυνάμεις τόνδε τὸν 
τρόπον . 
παρὰ τοῖς Βοιωτοῖς ἐτάχθησαν ἐπὶ τὸ δεξιὸν κέρας Θηβαῖοι , 
ἐπὶ δὲ τὸ εὐώνυμον Ὀρχομένιοι , τὴν δὲ μέσην ἀνεπλήρουν φάλαγγα 
Βοιωτοί · προεμάχοντο δὲ πάντων οἱ παρ’ ἐκείνοις ἡνίοχοι καὶ 
παραβάται καλούμενοι , ἄνδρες ἐπίλεκτοι τριακόσιοι . 
Ἀθηναῖοι δὲ 
διατάττοντες ἔτι τὴν δύναμιν ἠναγκάσθησαν συνάψαι μάχην . 
γενομένης δὲ τῆς παρατάξεως ἰσχυρᾶς , τὸ μὲν 
πρῶτον οἱ τῶν Ἀθηναίων ἱππεῖς ἀγωνιζόμενοι λαμπρῶς ἠνάγκασαν 
φυγεῖν τοὺς ἀντιστάντας ἱππεῖς · μετὰ δὲ ταῦτα τῶν πεζῶν 
διαγωνισαμένων οἱ ταχθέντες κατὰ τοὺς Θηβαίους Ἀθηναῖοι βιασθέντες 
ἐτράπησαν , οἱ δὲ λοιποὶ τοὺς ἄλλους Βοιωτοὺς τρεψάμενοι καὶ συχνοὺς 
ἀνελόντες ἐφ’ ἱκανὸν τόπον ἐδίωξαν . 
οἱ 
δὲ Θηβαῖοι , διαφέροντες ταῖς τῶν σωμάτων ῥώμαις , ἐπέστρεψαν ἀπὸ 
τοῦ διωγμοῦ , καὶ τοῖς διώκουσι τῶν Ἀθηναίων ἐπιπεσόντες φυγεῖν 
ἠνάγκασαν · ἐπιφανεῖ δὲ μάχῃ νικήσαντες μεγάλην ἀπηνέγκαντο δόξαν 
πρὸς ἀνδρείαν . 
τῶν δ’ Ἀθηναίων οἱ μὲν 
εἰς Ὠρωπόν , οἱ δὲ εἰς τὸ Δήλιον κατέφυγον , τινὲς δὲ πρὸς τὴν 
θάλατταν διέτειναν πρὸς τὰς ἰδίας ναῦς , ἄλλοι δὲ κατ’ ἄλλους ὡς 
ἔτυχε τόπους διεσπάρησαν . 
ἐπιγενομένης δὲ τῆς νυκτὸς ἔπεσον τῶν μὲν 
Βοιωτῶν οὐ πλείους τῶν πεντακοσίων , τῶν δ’ Ἀθηναίων πολλαπλάσιοι 
τούτων . 
εἰ μὲν οὖν ἡ νὺξ μὴ προκατέλαβεν , οἱ πλεῖστοι τῶν 
Ἀθηναίων ἂν ἐτελεύτησαν · αὕτη γὰρ μεσολαβήσασα τὰς τῶν διωκόντων 
ὁρμὰς διέσωσε τοὺς φεύγοντας . 
ὅμως δὲ 
τοσοῦτο πλῆθος τῶν ἀναιρεθέντων ἦν , ὥστε τοὺς Θηβαίους ἐκ τῆς τῶν 
λαφύρων τιμῆς τήν τε στοὰν τὴν μεγάλην ἐν ἀγορᾷ κατασκευάσαι καὶ 
χαλκοῖς ἀνδριᾶσι κοσμῆσαι , τοὺς δὲ ναοὺς καὶ τὰς κατὰ τὴν ἀγορὰν 
στοὰς τοῖς ὅπλοις τοῖς ἐκ τῶν σκύλων προσηλωθεῖσι καταχαλκῶσαι · τήν 
τε τῶν Δηλίων πανήγυριν ἀπὸ τούτων τῶν χρημάτων ἐνεστήσαντο ποιεῖν . 
μετὰ δὲ τὴν μάχην οἱ μὲν Βοιωτοὶ 
τῷ Δηλίῳ προσβολὰς ποιησάμενοι κατὰ κράτος εἷλον τὸ χωρίον · τῶν 
δὲ φρουρούντων τὸ Δήλιον οἱ πλείους μὲν μαχόμενοι γενναίως ἀπέθανον , 
διακόσιοι δὲ ἥλωσαν · οἱ δὲ λοιποὶ κατέφυγον εἰς τὰς ναῦς , καὶ 
διεκομίσθησαν μετὰ τῶν ἄλλων εἰς τὴν Ἀττικήν . 
Ἀθηναῖοι μὲν οὖν 
ἐπιβουλεύσαντες τοῖς Βοιωτοῖς τοιαύτῃ συμφορᾷ περιέπεσον . 
κατὰ δὲ τὴν 
Ἀσίαν Ξέρξης ὁ βασιλεὺς ἐτελεύτησεν ἄρξας ἐνιαυτόν , ὡς δ’ ἔνιοι 
γράφουσι , μῆνας δύο · τὴν δὲ βασιλείαν διαδεξάμενος ὁ ἀδελφὸς 
Σογδιανὸς ἦρξε μῆνας ἑπτά . 
τοῦτον δ’ ἀνελὼν Δαρεῖος ἐβασίλευσεν 
ἔτη δεκαεννέα . 
τῶν δὲ συγγραφέων 
Ἀντίοχος ὁ Συρακόσιος τὴν τῶν Σικελικῶν ἱστορίαν εἰς τοῦτον τὸν 
ἐνιαυτὸν κατέστρεψεν , ἀρξάμενος ἀπὸ Κωκάλου τοῦ Σικανῶν βασιλέως , 
ἐν βίβλοις ἐννέα . 
ἐπ’ ἄρχοντος δ’ 
Ἀθήνησιν Ἀμεινίου Ῥωμαῖοι μὲν κατέστησαν ὑπάτους Γάιον Παπίριον 
καὶ Λεύκιον Ἰούνιον . 
ἐπὶ δὲ τούτων Σκιωναῖοι μὲν καταφρονήσαντες 
τῶν Ἀθηναίων διὰ τὴν περὶ τὸ Δήλιον ἧτταν , ἀπέστησαν πρὸς τοὺς 
Λακεδαιμονίους καὶ τὴν πόλιν παρέδωκαν Βρασίδᾳ τῷ στρατηγοῦντι τῶν 
ἐπὶ Θρᾴκης Λακεδαιμονίων . 
ἐν δὲ τῇ 
Λέσβῳ μετὰ τὴν ἅλωσιν τῆς Μυτιλήνης ὑπ’ Ἀθηναίων οἱ πεφευγότες 
ἐκ τῆς ἁλώσεως πολλοὶ τὸν ἀριθμὸν ὄντες καὶ πάλαι μὲν ἐπεχείρουν 
κατελθεῖν εἰς τὴν Λέσβον , τότε δὲ συστραφέντες Ἄντανδρον κατέλαβον , 
κἀκεῖθεν ὁρμώμενοι διεπολέμουν τοῖς κατέχουσι τὴν Μυτιλήνην 
Ἀθηναίοις . 
ἐφ’ οἷς παροξυνθεὶς ὁ δῆμος 
τῶν Ἀθηναίων ἐξέπεμψε στρατηγοὺς μετὰ δυνάμεως ἐπ’ αὐτοὺς 
Ἀριστείδην καὶ Σύμμαχον . 
οὗτοι δὲ καταπλεύσαντες εἰς τὴν Λέσβον 
καὶ προσβολὰς ποιησάμενοι συνεχεῖς εἷλον τὴν Ἄντανδρον , καὶ τῶν 
φυγάδων τοὺς μὲν ἀπέκτειναν , τοὺς δ’ ἐκ τῆς πόλεως ἐξέβαλον , αὐτοὶ 
δὲ φρουρὰν ἀπολιπόντες τὴν φυλάξουσαν τὸ χωρίον ἀπέπλευσαν ἐκ τῆς 
Λέσβου . 
μετὰ δὲ ταῦτα Λάμαχος ὁ 
στρατηγὸς ἔχων δέκα τριήρεις ἔπλευσεν εἰς τὸν Πόντον , καὶ 
καθορμισθεὶς εἰς Ἡράκλειαν περὶ τὸν ποταμὸν τὸν ὀνομαζόμενον Κάλητα 
πάσας τὰς ναῦς ἀπέβαλε · μεγάλων γὰρ ὄμβρων καταρραγέντων , καὶ τοῦ 
ποταμοῦ βίαιον τὴν καταφορὰν τοῦ ῥεύματος ποιησαμένου , τὰ σκάφη κατά 
τινας τραχεῖς τόπους προσπεσόντα τῇ γῇ διεφθάρη . 
Ἀθηναῖοι δὲ πρὸς 
Λακεδαιμονίους σπονδὰς ἐνιαυσίους ἐποιήσαντο κατὰ ταύτας τὰς 
ὁμολογίας , ὥστ’ ἔχειν ἑκατέρους ὧν τότε κύριοι καθειστήκεσαν . 
συνιόντες δὲ πολλάκις εἰς λόγους ᾤοντο δεῖν καταλῦσαι τὸν πόλεμον 
καὶ εἰς τέλος παύσασθαι τῆς πρὸς ἀλλήλους φιλοτιμίας · Λακεδαιμόνιοι 
δὲ ἔσπευδον ἀπολαβεῖν τοὺς ἐν τῇ Σφακτηρίᾳ γενομένους 
αἰχμαλώτους . 
τῶν δὲ σπονδῶν τὸν 
εἰρημένον τρόπον συντελεσθεισῶν , περὶ μὲν τῶν ἄλλων αὐτοῖς 
ὁμολογούμενα πάντα ὑπῆρξε , περὶ δὲ τῆς Σκιώνης ἠμφισβήτουν 
ἀμφότεροι . 
γενομένης δὲ μεγάλης φιλοτιμίας τὰς σπονδὰς κατελύσαντο , 
περὶ δὲ τῆς Σκιώνης διεπολέμουν πρὸς ἀλλήλους . 
κατὰ δὲ τοῦτον τὸν χρόνον καὶ Μένδη πόλις πρὸς 
τοὺς Λακεδαιμονίους ἀπέστη καὶ τὴν φιλοτιμίαν τὴν ὑπὲρ τῆς Σκιώνης 
ἰσχυροτέραν ἐποίησε . 
διὸ καὶ Βρασίδας μὲν ἐκ τῆς Μένδης καὶ τῆς 
Σκιώνης ἀποκομίσας τέκνα καὶ γυναῖκας καὶ τἄλλα τὰ χρησιμώτατα 
φρουραῖς ἀξιολόγοις ἠσφαλίσατο τὰς πόλεις , Ἀθηναῖοι δὲ παροξυνθέντες ἐπὶ τοῖς γεγονόσιν 
ἐψηφίσαντο πάντας τοὺς Σκιωναίους , ὅταν ἁλῶσιν , ἡβηδὸν ἀποσφάξαι , 
καὶ δύναμιν ἐξέπεμψαν ἐπ’ αὐτοὺς ναυτικὴν τριήρων πεντήκοντα · τούτων 
δὲ τὴν στρατηγίαν εἶχε Νικίας καὶ Νικόστρατος . 
οὗτοι δὲ πλεύσαντες ἐπὶ πρώτην τὴν Μένδην 
ἐκράτησαν τῆς πόλεως προδόντων τινῶν αὐτήν · τὴν δὲ Σκιώνην 
περιετείχισαν , καὶ προσκαθήμενοι τῇ πολιορκίᾳ συνεχεῖς προσβολὰς 
ἐποιοῦντο . 
οἱ δ’ ἐν τῇ Σκιώνῃ 
φρουροί , πολλοὶ μὲν τὸν ἀριθμὸν ὄντες , εὐπορίαν δ’ ἔχοντες βελῶν 
καὶ σίτου καὶ τῆς ἄλλης παρασκευῆς , ῥᾳδίως ἠμύνοντο τοὺς 
Ἀθηναίους , καὶ στάσιν ὑπερδέξιον ἔχοντες πολλοὺς κατετίτρωσκον . 
ταῦτα μὲν οὖν ἐπράχθη κατὰ τοῦτον τὸν ἐνιαυτόν . 
μετὰ δὲ ταῦτα Ἀθήνησι μὲν ἦρχεν Ἀλκαῖος , ἐν 
Ῥώμῃ δὲ ὑπῆρχον ὕπατοι Ὀπίτερος Λουκρήτιος καὶ Λεύκιος 
Σέργιος Φιδηνιάτης . 
ἐπὶ δὲ τούτων Ἀθηναῖοι τοῖς Δηλίοις 
ἐγκαλοῦντες ὅτι λάθρᾳ πρὸς Λακεδαιμονίους συντίθενται συμμαχίαν , 
ἐξέβαλον αὐτοὺς ἐκ τῆς νήσου καὶ τὴν πόλιν αὐτοὶ κατέσχον . 
τοῖς δ’ 
ἐκπεσοῦσι Δηλίοις Φαρνιάκης ὁ σατράπης ἔδωκεν οἰκεῖν πόλιν 
Ἀδραμύτιον . 
οἱ δ’ Ἀθηναῖοι 
προχειρισάμενοι στρατηγὸν Κλέωνα τὸν δημαγωγόν , καὶ δόντες ἀξιόλογον 
δύναμιν πεζήν , ἐξέπεμψαν εἰς τοὺς ἐπὶ Θρᾴκης τόπους . 
οὗτος δὲ 
πλεύσας εἰς Σκιώνην , κἀκεῖθεν προσλαβόμενος στρατιώτας ἐκ τῶν 
πολιορκούντων τὴν πόλιν , ἀπέπλευσε καὶ κατῆρεν εἰς Τορώνην · ἐγίνωσκε 
γὰρ τὸν μὲν Βρασίδαν ἐκ τούτων τῶν τόπων ἀπεληλυθότα , πρὸς δὲ τῇ 
Τορώνῃ τοὺς ἀπολελειμμένους στρατιώτας οὐκ ὄντας ἀξιομάχους . 
πλησίον δὲ τῆς Τορώνης 
καταστρατοπεδεύσας καὶ πολιορκήσας ἅμα κατὰ γῆν καὶ κατὰ θάλατταν , 
εἷλε κατὰ κράτος τὴν πόλιν , καὶ τοὺς μὲν παῖδας καὶ τὰς γυναῖκας 
ἠνδραποδίσατο , αὐτοὺς δὲ καὶ τοὺς τὴν πόλιν φρουροῦντας αἰχμαλώτους 
λαβών , σήσας ἀπέστειλεν εἰς τὰς Ἀθήνας · τῆς δὲ πόλεως ἀπολιπὼν 
τὴν ἱκανὴν φρουρὰν ἐξέπλευσε μετὰ τῆς δυνάμεως , καὶ κατῆρε τῆς 
Θρᾴκης ἐπὶ Στρυμόνα ποταμόν . 
καταστρατοπεδεύσας δὲ πλησίον πόλεως 
Ἠιόνος , ἀπεχούσης ἀπὸ τῆς Ἀμφιπόλεως σταδίους ὡς τριάκοντα , 
προσβολὰς ἐποιεῖτο τῷ πολίσματι . 
πυθόμενος δὲ τὸν Βρασίδαν μετὰ 
δυνάμεως διατρίβειν περὶ πόλιν Ἀμφίπολιν , ἀνέζευξεν ἐπ’ αὐτόν . 
ὁ 
δὲ Βρασίδας ὡς ἤκουσε προσιόντας τοὺς πολεμίους , ἐκτάξας τὴν 
δύναμιν ἀπήντα τοῖς Ἀθηναίοις · γενομένης δὲ παρατάξεως μεγάλης , καὶ 
τῶν στρατοπέδων ἀγωνισαμένων ἀμφοτέρων λαμπρῶς , τὸ μὲν πρῶτον 
ἰσόρροπος ἦν ἡ μάχη , μετὰ δὲ ταῦτα παρ’ ἑκατέροις τῶν ἡγεμόνων 
φιλοτιμουμένων δῑ ἑαυτῶν κρῖναι τὴν μάχην , συνέβη πολλοὺς τῶν 
ἀξιολόγων ἀνδρῶν ἀναιρεθῆναι , τῶν στρατηγῶν αὑτοὺς καταστησάντων εἰς 
τὴν μάχην καὶ ὑπὲρ τῆς νίκης ἀνυπέρβλητον φιλοτιμίαν εἰσενεγκαμένων . 
ὁ μὲν οὖν Βρασίδας ἀριστεύσας καὶ 
πλείστους ἀνελὼν ἡρωικῶς κατέστρεψε τὸν βίον · ὁμοίως δὲ καὶ τοῦ 
Κλέωνος ἐν τῇ μάχῃ πεσόντος , ἀμφότεραι μὲν αἱ δυνάμεις διὰ τὴν 
ἀναρχίαν ἐταράχθησαν , τὸ τέλος δ’ ἐνίκησαν οἱ Λακεδαιμόνιοι καὶ 
τρόπαιον ἔστησαν . 
οἱ δ’ Ἀθηναῖοι τοὺς νεκροὺς ὑποσπόνδους , 
ἀνελόμενοι καὶ θάψαντες ἀπέπλευσαν εἰς τὰς Ἀθήνας . 
εἰς δὲ τὴν Λακεδαίμονα παραγενομένων τινῶν ἐκ τῆς 
μάχης καὶ τὴν Βρασίδου νίκην ἅμα καὶ τελευτὴν ἀπαγγειλάντων , ἡ 
μήτηρ τοῦ Βρασίδου πυνθανομένη περὶ τῶν πραχθέντων κατὰ τὴν μάχην 
ἐπηρώτησε , ποῖός τις γέγονεν ἐν τῇ παρατάξει Βρασίδας · τῶν δ’ 
ἀποκριναμένων ὅτι πάντων Λακεδαιμονίων ἄριστος , εἶπεν ἡ μήτηρ τοῦ 
τετελευτηκότος ὅτι Βρασίδας ὁ υἱὸς αὐτῆς ἦν ἀγαθὸς ἀνήρ , πολλῶν 
μέντοι γε ἑτέρων καταδεέστερος . 
τῶν δὲ 
λόγων τούτων διαδοθέντων κατὰ τὴν πόλιν οἱ ἔφοροι δημοσίᾳ τὴν 
γυναῖκα ἐτίμησαν , ὅτι προέκρινε τὸν τῆς πατρίδος ἔπαινον τῆς τοῦ 
τέκνου δόξης . 
μετὰ δὲ τὴν εἰρημένην 
μάχην ἔδοξαν οἱ Ἀθηναῖοι τοῖς Λακεδαιμονίοις συνθέσθαι σπονδὰς 
πεντηκονταετεῖς ἐπὶ τοῖσδε · τοὺς μὲν αἰχμαλώτους παρ’ ἀμφοτέροις 
ἀπολυθῆναι , τὰς δὲ πόλεις ἀποδοῦναι τὰς κατὰ πόλεμον ληφθείσας . 
ὁ μὲν οὖν Πελοποννησιακὸς πόλεμος , 
διαμείνας μέχρι τῶν ὑποκειμένων καιρῶν ἔτη δέκα , τὸν εἰρημένον 
τρόπον κατελύθη . 
ἐπ’ ἄρχοντος δ’ 
Ἀθήνησιν Ἀριστίωνος Ῥωμαῖοι κατέστησαν ὑπάτους Τίτον Κοΐντιον 
καὶ Αὖλον Κορνήλιον Κόσσον . 
ἐπὶ δὲ τούτων ἄρτι τοῦ πολέμου τοῦ 
Πελοποννησιακοῦ καταλελυμένου πάλιν ταραχαὶ καὶ κινήσεις πολεμικαὶ 
συνέβησαν κατὰ τὴν Ἑλλάδα διὰ τοιαύτας τινὰς αἰτίας . 
Ἀθηναῖοι καὶ Λακεδαιμόνιοι κοινῇ μετὰ τῶν 
συμμάχων πεποιημένοι σπονδὰς καὶ διαλύσεις , χωρὶς τῶν συμμαχίδων πόλεων 
συνέθεντο συμμαχίαν . 
τοῦτο δὲ πράξαντες εἰς ὑπόνοιαν ἦλθον ὡς ἐπὶ 
καταδουλώσει τῶν ἄλλων Ἑλλήνων ἰδίᾳ πεποιημένοι συμμαχίαν . 
διόπερ αἱ μέγισται τῶν πόλεων 
διεπρεσβεύοντο πρὸς ἀλλήλας καὶ συνδιελέγοντο περὶ ὁμονοίας καὶ 
συμμαχίας κατὰ τῶν Ἀθηναίων καὶ Λακεδαιμονίων . 
ἦσαν δὲ προεστῶσαι 
πόλεις ταύτης αἱ δυνατώταται τέτταρες , Ἄργος , Θῆβαι , Κόρινθος , 
Ἦλις . 
εὐλόγως δ’ ὑπωπτεύθησαν αἱ 
πόλεις συμφρονεῖν κατὰ τῆς Ἑλλάδος διὰ τὸ προσγεγράφθαι ταῖς κοιναῖς 
συνθήκαις · ἐξεῖναι Ἀθηναίοις καὶ Λακεδαιμονίοις , ὅπερ ἂν δοκῇ 
ταύταις ταῖς πόλεσι , προσγράφειν ταῖς συνθήκαις καὶ ἀφαιρεῖν ἀπὸ τῶν 
συνθηκῶν . 
χωρὶς δὲ τούτων Ἀθηναῖοι μὲν διὰ ψηφίσματος ἔδωκαν δέκα 
ἀνδράσιν ἐξουσίαν ἔχειν βουλεύεσθαι περὶ τῶν τῇ πόλει συμφερόντων · 
τὸ παραπλήσιον δὲ καὶ τῶν Λακεδαιμονίων πεποιηκότων φανερὰν συνέβη 
γενέσθαι τῶν δύο πόλεων τὴν πλεονεξίαν . 
πολλῶν δὲ πόλεων ὑπακουουσῶν πρὸς τὴν κοινὴν ἐλευθερίαν , καὶ τῶν 
μὲν Ἀθηναίων καταφρονουμένων διὰ τὴν περὶ τὸ Δήλιον συμφοράν , τῶν 
δὲ Λακεδαιμονίων τεταπεινωμένων τῇ δόξῃ διὰ τὴν ἅλωσιν τῶν ἐν τῇ 
Σφακτηρίᾳ νήσῳ , πολλαὶ πόλεις συνίσταντο , καὶ προῆγον τὴν τῶν 
Ἀργείων πόλιν ἐπὶ τὴν ἡγεμονίαν . 
εἶ/χε γὰρ ἡ πόλις αὕτη μέγα ἀξίωμα διὰ τὰς παλαιὰς πράξεις · πρὸ 
γὰρ τῆς Ἡρακλειδῶν κατηλύσεως ἐκ τῆς Ἀργείας ὑπῆρξαν σχεδὸν 
ἅπαντες οἱ μέγιστοι τῶν βασιλέων · πρὸς δὲ τούτοις πολὺν χρόνον 
εἰρήνην ἔχουσα προσόδους μεγίστας ἐλάμβανε , καὶ πλῆθος οὐ μόνον 
χρημάτων εἶχεν , ἀλλὰ καὶ ἀνδρῶν . 
οἱ δ’ 
Ἀργεῖοι νομίζοντες αὑτοῖς συγχωρηθήσεσθαι τὴν ὅλην ἡγεμονίαν , 
ἐπέλεξαν τῶν πολιτῶν χιλίους τοὺς νεωτέρους καὶ μάλιστα τοῖς τε 
σώμασιν ἰσχύοντας καὶ ταῖς οὐσίαις · ἀπολύσαντες δὲ αὐτοὺς καὶ τῆς 
ἄλλης λειτουργίας καὶ τροφὰς δημοσίας χορηγοῦντες προσέταξαν 
γυμνάζεσθαι συνεχεῖς μελέτας . 
οὗτοι μὲν οὖν διὰ τὴν χορηγίαν καὶ 
τὴν συνεχῆ μελέτην ταχὺ τῶν πολεμικῶν ἔργων ἀθληταὶ κατεστάθησαν . 
Λακεδαιμόνιοι δὲ ὁρῶντες ἐπ’ αὐτοὺς συνισταμένην τὴν Πελοπόννησον 
καὶ προορώμενοι τὸ μέγεθος τοῦ πολέμου , τὰ κατὰ τὴν ἡγεμονίαν ὡς 
ἦν δυνατὸν ἠσφαλίζοντο . 
καὶ πρῶτον μὲν τοὺς μετὰ Βρασίδα κατὰ τὴν 
Θρᾴκην ἐστρατευμένους Εἵλωτας ὄντας χιλίους ἠλευθέρωσαν , μετὰ δὲ 
ταῦτα τοὺς ἐν τῇ Σφακτηρίᾳ νήσῳ ληφθέντας αἰχμαλώτους Σπαρτιάτας 
ἀτιμίᾳ περιβεβληκότες , ὡς τὴν Σπάρτην ἀδοξοτέραν πεποιηκότας , 
ἀπέλυσαν τῆς ἀτιμίας . 
ἀκολούθως δὲ 
τούτοις τοῖς κατὰ τὸν πόλεμον ἐπαίνοις καὶ τιμαῖς προετρέποντο τὰς 
προγεγενημένας ἀνδραγαθίας ἐν τοῖς μέλλουσιν ἀγῶσιν ὑπερβάλλεσθαι · 
τοῖς τε συμμάχοις ἐπιεικέστερον προσεφέροντο , καὶ ταῖς φιλανθρωπίαις 
τοὺς ἀλλοτριωτάτους αὐτῶν ἐθεράπευον . 
Ἀθηναῖοι δὲ τοὐναντίον τῷ φόβῳ βουλόμενοι καταπλήξασθαι τοὺς ἐν 
ὑποψίᾳ ἀποστάσεως ὄντας , παράδειγμα πᾶσιν ἀνέδειξαν τὴν ἐκ τῶν 
Σκιωναίων τιμωρίαν · ἐκπολιορκήσαντες γὰρ αὐτοὺς καὶ πάντας ἡβηδὸν 
κατασφάξαντες , παῖδας μὲν καὶ γυναῖκας ἐξηνδραποδίσαντο , τὴν δὲ νῆσον 
οἰκεῖν παρέδοσαν τοῖς Πλαταιεῦσιν , ἐκπεπτωκόσι δῑ ἐκείνους ἐκ τῆς 
πατρίδος . 
περὶ 
δὲ τοὺς αὐτοὺς χρόνους κατὰ τὴν Ἰταλίαν Καμπανοὶ μεγάλῃ δυνάμει 
στρατεύσαντες ἐπὶ Κύμην ἐνίκησαν μάχῃ τοὺς Κυμαίους καὶ τοὺς 
πλείους τῶν ἀντιταχθέντων κατέκοψαν . 
προσκαθεζόμενοι δὲ τῇ πολιορκίᾳ 
καὶ πλείους προσβολὰς ποιησάμενοι κατὰ κράτος εἷλον τὴν πόλιν . 
διαρπάσαντες δ’ αὐτὴν καὶ τοὺς καταληφθέντας ἐξανδραποδισάμενοι τοὺς 
ἱκανοὺς οἰκήτορας ἐξ αὑτῶν ἀπέδειξαν . 
ἐπ’ 
ἄρχοντος δ’ Ἀθήνησιν Ἀστυφίλου Ῥωμαῖοι κατέστησαν ὑπάτους 
Λεύκιον Κοΐντιον καὶ Αὖλον Σεμπρώνιον , Ἠλεῖοι δ’ ἤγαγον 
Ὀλυμπιάδα ἐνενηκοστήν , καθ’ ἣν ἐνίκα στάδιον Ὑπέρβιος Συρακόσιος . 
ἐπὶ δὲ τούτων Ἀθηναῖοι μὲν κατά τινα χρησμὸν Δηλίοις ἀπέδοσαν τὴν 
νῆσον , καὶ κατῆλθον εἰς τὴν πατρίδα οἱ τὸ Ἀδραμύτιον οἰκοῦντες 
Δήλιοι . 
τῶν δὲ Ἀθηναίων οὐκ ἀποδόντων 
Λακεδαιμονίοις τὴν Πύλον , πάλιν αἱ πόλεις αὗται πρὸς ἀλλήλας 
διεφέροντο καὶ πολεμικῶς εἶχον . 
ἃ δὴ πυθόμενος ὁ δῆμος τῶν 
Ἀργείων ἔπεισε τοὺς Ἀθηναίους φιλίαν συνθέσθαι πρὸς τοὺς 
Ἀργείους . 
αὐξομένης δὲ τῆς διαφορᾶς , 
οἱ μὲν Λακεδαιμόνιοι τοὺς Κορινθίους ἔπεισαν ἐγκαταλιπεῖν τὴν 
κοινὴν σύνοδον καὶ συμμαχεῖν τοῖς Λακεδαιμονίοις . 
τοιαύτης δὲ ταραχῆς 
γενομένης καὶ ἀναρχίας οὔσης , τὰ κατὰ τὴν Πελοπόννησον ἐν τούτοις 
ἦν . 
ἐν δὲ τοῖς ἐκτὸς τόποις Αἰνιᾶνες 
καὶ Δόλοπες καὶ Μηλιεῖς συμφρονήσαντες δυνάμεσιν ἀξιολόγοις 
ἐστράτευσαν ἐπὶ τὴν Ἡράκλειαν τὴν ἐν Τραχῖνι . 
ἀντιταχθέντων δὲ 
τῶν Ἡρακλεωτῶν , καὶ μάχης γενομένης ἰσχυρᾶς , ἡττήθησαν οἱ τὴν 
Ἡράκλειαν κατοικοῦντες . 
πολλοὺς δ’ ἀποβαλόντες στρατιώτας , καὶ 
συμφυγόντες ἐντὸς τῶν τειχῶν , μετεπέμψαντο βοήθειαν παρὰ τῶν Βοιωτῶν . 
ἀποστειλάντων δ’ αὐτοῖς τῶν Θηβαίων χιλίους ὁπλίτας ἐπιλέκτους , μετ’ 
αὐτῶν ἠμύνοντο τοὺς ἐπεστρατευκότας . 
ἅμα δὲ τούτοις πραττομένοις Ὀλύνθιοι μὲν στρατεύσαντες ἐπὶ πόλιν 
Μηκύβερναν , φρουρουμένην ὑπ’ Ἀθηναίων , τὴν μὲν φρουρὰν ἐξέβαλον , 
αὐτοὶ δὲ τὴν πόλιν κατέσχον . 
ἐπ’ ἄρχοντος δ’ 
Ἀθήνησιν Ἀρχίου Ῥωμαῖοι κατέστησαν ὑπάτους Λεύκιον Παπίριον 
Μουγιλανὸν καὶ Γάιον Σερουίλιον Στροῦκτον . 
ἐπὶ δὲ τούτων Ἀργεῖοι 
μὲν ἐγκαλέσαντες τοῖς Λακεδαιμονίοις ὅτι τὰ θύματα οὐκ ἀπέδοσαν 
τῷ Ἀπόλλωνι τῷ Πυθαεῖ , πόλεμον αὐτοῖς κατήγγειλαν · καθ’ ὃν δὴ 
χρόνον Ἀλκιβιάδης ὁ στρατηγὸς τῶν Ἀθηναίων ἐνέβαλεν εἰς τὴν 
Ἀργείαν ἔχων δύναμιν . 
τούτους δὲ οἱ 
Ἀργεῖοι παραλαβόντες ἐστράτευσαν ἐπὶ Τροιζῆνα , πόλιν σύμμαχον 
Λακεδαιμονίων , καὶ τὴν μὲν χώραν λεηλατήσαντες , τὰς δὲ ἐπαύλεις 
ἐμπρήσαντες , ἀπηλλάγησαν εἰς τὴν οἰκείαν . 
οἱ δὲ Λακεδαιμόνιοι 
παροξυνθέντες ἐπὶ τοῖς εἰς τοὺς Τροιζηνίους παρανομήμασιν ἔγνωσαν 
διαπολεμεῖν πρὸς Ἀργείους · διὸ καὶ δύναμιν ἀθροίσαντες ἐπέστησαν 
ἡγεμόνα Ἆγιν τὸν βασιλέα . 
οὗτος δὲ 
μετὰ τῆς δυνάμεως ἐστράτευσεν ἐπὶ τοὺς Ἀργείους , καὶ τὴν μὲν 
χώραν ἐδῄωσε , πλησίον δὲ τῆς πόλεως ἀγαγὼν τὴν δύναμιν προεκαλεῖτο 
τοὺς πολεμίους εἰς μάχην . 
οἱ δ’ 
Ἀργεῖοι προσλαβόμενοι στρατιώτας παρὰ μὲν Ἠλείων τρισχιλίους , παρὰ 
δὲ Μαντινέων οὐ πολὺ λειπομένους τούτων , προῆγον ἐκ τῆς πόλεως τὸ 
στρατόπεδον . 
μελλούσης δὲ παρατάξεως γίνεσθαι , οἱ στρατηγοὶ παρ’ 
ἀμφοτέροις διαπρεσβευσάμενοι τετραμηνιαίους ἀνοχὰς συνέθεντο . 
ἐπανελθόντων δὲ τῶν στρατοπέδων ἀπράκτων εἰς 
τὴν οἰκείαν , δῑ ὀργῆς εἶχον αἱ πόλεις ἀμφότεραι τοὺς συνθεμένους 
τὰς σπονδὰς στρατηγούς . 
διόπερ οἱ μὲν Ἀργεῖοι τοῖς λίθοις βάλλοντες 
τοὺς ἡγεμόνας ἀποκτείνειν ἐπεχείρησαν , καὶ μόγις μεταξὺ πολλῆς 
δεήσεως τὸ ζῆν συνεχώρησαν , τὴν δ’ οὐσίαν αὐτῶν δημεύσαντες 
κατέσκαψαν τὰς οἰκίας . 
οἱ δὲ 
Λακεδαιμόνιοι τὸν Ἆγιν ἐπεβάλοντο μὲν κολάζειν , ἐπαγγειλαμένου δ’ 
αὐτοῦ διὰ τῶν καλῶν ἔργων διορθώσασθαι τὴν ἁμαρτίαν , μόγις 
συνεχώρησαν , εἰς δὲ τὸν λοιπὸν χρόνον ἑλόμενοι δέκα ἄνδρας τοὺς 
συνετωτάτους , παρακατέστησαν συμβούλους καὶ προσέταξαν μηδὲν ἄνευ τῆς 
τούτων γνώμης πράττειν . 
μετὰ δὲ ταῦτα Ἀθηναίων ἀποστειλάντων κατὰ θάλατταν 
εἰς Ἄργος ὁπλίτας μὲν χιλίους ἐπιλέκτους , ἱππεῖς δὲ διακοσίους , 
ὧν ἐστρατήγουν Λάχης καὶ Νικόστρατος · συνῆν δὲ τούτοις καὶ 
Ἀλκιβιάδης ἰδιώτης ὢν διὰ τὴν φιλίαν τὴν πρὸς Ἠλείους καὶ 
Μαντινεῖς · συνεδρευσάντων δὲ πάντων , ἔδοξε τὰς μὲν σπονδὰς ἐᾶν 
χαίρειν , πρὸς δὲ τὸν πόλεμον ὁρμῆσαι . 
διὸ καὶ τοὺς ἰδίους ἕκαστος στρατηγὸς παρώρμησε πρὸς τὸν ἀγῶνα , 
καὶ πάντων προθύμως ὑπακουσάντων , ἐκτὸς τῆς πόλεως κατεστρατοπέδευσαν . 
ἔδοξεν οὖν αὐτοῖς πάντων πρῶτον στρατεύειν ἐπ’ Ὀρχομενὸν τῆς 
Ἀρκαδίας . 
διὸ καὶ παρελθόντες εἰς Ἀρκαδίαν , προσκαθεζόμενοι τῇ 
πόλει καθ’ ἡμέραν ἐποιοῦντο προσβολὰς τοῖς τείχεσι . 
χειρωσάμενοι δὲ τὴν πόλιν κατεστρατοπέδευσαν πλησίον 
Τεγέας , κεκρικότες καὶ ταύτην πολιορκῆσαι . 
τῶν δὲ Τεγεατῶν ἀξιούντων 
τοὺς Λακεδαιμονίους βοηθῆσαι κατὰ τάχος , οἱ Σπαρτιᾶται παραλαβόντες 
τοὺς ἰδίους πάντας καὶ τοὺς συμμάχους ἧκον ἐπὶ τὴν Μαντίνειαν , 
νομίζοντες ταύτης πολεμουμένης ἀρθήσεσθαι τὴν τῆς Τεγέας πολιορκίαν . 
οἱ δὲ Μαντινεῖς τοὺς συμμάχους 
παραλαβόντες , καὶ αὐτοὶ πανδημεὶ στρατεύσαντες , ἀντετάχθησαν τοῖς 
Λακεδαιμονίοις . 
γενομένης δὲ μάχης ἰσχυρᾶς , οἱ μὲν ἐπίλεκτοι τῶν 
Ἀργείων , χίλιοι τὸν ἀριθμὸν ὄντες , γεγυμνασμένοι δὲ καλῶς τὰ κατὰ 
τὸν πόλεμον , ἐτρέψαντο τοὺς ἀντιτεταγμένους πρῶτοι , καὶ διώκοντες 
πολὺν ἐποίουν φόνον . 
οἱ δὲ 
Λακεδαιμόνιοι τἄλλα μέρη τοῦ στρατεύματος τρεψάμενοι καὶ πολλοὺς 
ἀνελόντες ὑπέστρεψαν ἐπ’ αὐτοὺς ἐκείνους , καὶ τῷ πλήθει 
κυκλώσαντες ἤλπιζον κατακόψειν ἅπαντας . 
τῶν δὲ λογάδων τῷ μὲν πλήθει πολὺ λειπομένων , ταῖς δ’ ἀνδραγαθίαις 
προεχόντων , ὁ μὲν βασιλεὺς τῶν Λακεδαιμονίων προαγωνιζόμενος 
ἐνεκαρτέρησε τοῖς δεινοῖς , καὶ πάντας ἂν ἀνεῖλεν · ἔσπευδε γὰρ τοῖς 
πολίταις ἀποδοῦναι τὰς ἐπαγγελίας , καὶ μέγα τι κατεργασάμενος 
διορθώσασθαι τὴν γεγενημένην ἀδοξίαν · οὐ μὴν εἰάθη γε τὴν προαίρεσιν 
ἐπιτελέσαι . 
Φάραξ γὰρ ὁ Σπαρτιάτης , εἷς ὢν τῶν συμβούλων , ἀξίωμα 
δὲ μέγιστον ἔχων ἐν τῇ Σπάρτῃ , διεκελεύετο τοῖς λογάσι δοῦναι 
δίοδον , καὶ μὴ πρὸς ἀπεγνωκότας τὸ ζῆν διακινδυνεύοντας πεῖραν λαβεῖν 
ἀτυχούσης ἀρετῆς . 
ὅθεν ἠναγκάσθη κατὰ 
τὴν ἀρτίως ῥηθεῖσαν ἐπιταγὴν δοῦναι διέξοδον κατὰ τὴν τοῦ Φάρακος 
γνώμην . 
οἱ μὲν οὖν χίλιοι τὸν εἰρημένον τρόπον ἀφεθέντες διελθεῖν 
διεσώθησαν , οἱ δὲ Λακεδαιμόνιοι μεγάλῃ μάχῃ νικήσαντες καὶ τρόπαιον 
στήσαντες ἀπῆλθον εἰς τὴν οἰκείαν . 
τοῦ δ’ 
ἐνιαυσίου χρόνου διεληλυθότος Ἀθήνησι μὲν ἦρχεν Ἀντιφῶν , ἐν 
Ῥώμῃ δ’ ἀντὶ τῶν ὑπάτων χιλίαρχοι τέτταρες κατεστάθησαν , Γάιος 
Φούριος καὶ Τίτος Κοΐντιος , ἔτι δὲ Μάρκος Ποστούμιος καὶ 
Αὖλος Κορνήλιος . 
ἐπὶ δὲ τούτων Ἀργεῖοι καὶ Λακεδαιμόνιοι 
διαπρεσβευσάμενοι πρὸς ἀλλήλους εἰρήνην ἐποιήσαντο καὶ συμμαχίαν 
συνέθεντο . 
διόπερ οἱ Μαντινεῖς 
ἀποβαλόντες τὴν ἀπὸ τῶν Ἀργείων βοήθειαν ἠναγκάσθησαν ὑποταγῆναι 
τοῖς Λακεδαιμονίοις . 
περὶ δὲ τοὺς αὐτοὺς χρόνους ἐν τῇ πόλει τῶν 
Ἀργείων οἱ κατ’ ἐκλογὴν κεκριμένοι τῶν πολιτῶν χίλιοι συνεφώνησαν , 
καὶ τὴν μὲν δημοκρατίαν ἔγνωσαν καταλύειν , ἀριστοκρατίαν δ’ ἐξ αὑτῶν 
καθιστάναι . 
ἔχοντες δὲ πολλοὺς συνεργοὺς 
διὰ τὸ προέχειν τῶν πολιτῶν ταῖς οὐσίαις καὶ ταῖς ἀνδραγαθίαις , τὸ 
μὲν πρῶτον συλλαβόντες τοὺς δημαγωγεῖν εἰωθότας ἀπέκτειναν , τοὺς δ’ 
ἄλλους καταπληξάμενοι κατέλυσαν τοὺς νόμους καὶ δῑ ἑαυτῶν τὰ δημόσια 
διῴκουν . 
διακατασχόντες δὲ ταύτην τὴν πολιτείαν μῆνας ὀκτὼ 
κατελύθησαν , τοῦ δήμου συστάντος ἐπ’ αὐτούς · διὸ καὶ τούτων 
ἀναιρεθέντων ὁ δῆμος ἐκομίσατο τὴν δημοκρατίαν . 
ἐγένετο δὲ καὶ ἑτέρα κίνησις κατὰ τὴν Ἑλλάδα · 
καὶ Φωκεῖς γὰρ πρὸς Λοκροὺς διενεχθέντες παρατάξει ἐκρίθησαν διὰ 
τὴν οἰκείαν ἀνδρείαν · ἐνίκησαν γὰρ Φωκεῖς ἀνελόντες Λοκρῶν 
πλείους χιλίων . 
Ἀθηναῖοι δὲ Νικίου 
στρατηγοῦντος εἷλον δύο πόλεις , Κύθηρα καὶ Νίσαιαν · τήν τε Μῆλον 
ἐκπολιορκήσαντες πάντας ἡβηδὸν ἀπέσφαξαν , παῖδας δὲ καὶ γυναῖκας 
ἐξηνδραποδίσαντο . 
καὶ τὰ μὲν κατὰ τοὺς Ἕλληνας ἐν τούτοις ἦν . 
κατὰ 
δὲ τὴν Ἰταλίαν Φιδηνᾶται μέν , παραγενομένων εἰς τὴν πόλιν αὐτῶν 
πρέσβεων ἐκ τῆς Ῥώμης , ἐπὶ μικραῖς αἰτίαις ἀνεῖλον τούτους . 
ἐφ’ οἷς οἱ Ῥωμαῖοι παροξυνθέντες 
ἐψηφίσαντο πολεμεῖν , καὶ προχειρισάμενοι δύναμιν ἀξιόλογον εἵλοντο 
δικτάτωρα Ἄνιον Αἰμίλιον καὶ μετὰ τούτου κατὰ τὸ ἔθος Αὖλον 
Κορνήλιον ἵππαρχον . 
ὁ δ’ Αἰμίλιος 
παρασκευασάμενος τὰ πρὸς τὸν πόλεμον , ἀνέζευξε μετὰ τῆς δυνάμεως ἐπὶ 
τοὺς Φιδηνάτας . 
ἀντιταξαμένων δὲ τῶν Φιδηνατῶν ἐγένετο μάχη ἐπὶ 
πολὺν χρόνον ἰσχυρά , καὶ πολλῶν παρ’ ἀμφοτέροις πεσόντων ἰσόρροπος ὁ 
ἀγὼν ἐγένετο . 
ἐπ’ ἄρχοντος δ’ 
Ἀθήνησιν Εὐφήμου ἐν Ῥώμῃ κατεστάθησαν ἀντὶ τῶν ὑπάτων 
χιλίαρχοι Λεύκιος Φούριος , Λεύκιος Κοΐντιος , Αὖλος Σεμπρώνιος . 
ἐπὶ δὲ τούτων Λακεδαιμόνιοι μετὰ τῶν συμμάχων στρατεύσαντες εἰς τὴν 
Ἀργείαν Ὑσιὰς χωρίον εἷλον , καὶ τοὺς ἐνοικοῦντας ἀποκτείναντες 
τὸ μὲν φρούριον κατέσκαψαν , αὐτοὶ δὲ πυθόμενοι τοὺς Ἀργείους 
ᾠκοδομηκέναι τὰ μακρὰ τείχη μέχρι τῆς θαλάττης , ἐπελθόντες τὰ 
κατεσκευασμένα τείχη κατέσκαψαν , καὶ τὴν εἰς τὴν οἰκείαν ἐπάνοδον 
ἐποιήσαντο . 
Ἀθηναῖοι δ’ ἑλόμενοι 
στρατηγὸν Ἀλκιβιάδην , καὶ δόντες αὐτῷ ναῦς εἴκοσι , προσέταξαν 
συγκατασκευάσαι τοῖς Ἀργείοις τὰ κατὰ τὴν πολιτείαν · ἔτι γὰρ ἦσαν 
ἐν ταραχαῖς διὰ τὸ πολλοὺς ὑπολελεῖφθαι τῶν τὴν ἀριστοκρατίαν 
αἱρουμένων . 
ὁ δ’ οὖν Ἀλκιβιάδης 
καταντήσας εἰς τὴν τῶν Ἀργείων πόλιν , καὶ συνεδρεύσας μετὰ τῶν τὴν 
δημοκρατίαν προκρινόντων , ἐπέλεξε τῶν Ἀργείων τοὺς μάλιστα δοκοῦντας 
τὰ τῶν Λακεδαιμονίων αἱρεῖσθαι · μεταστησάμενος δὲ τούτους ἐκ τῆς 
πόλεως , καὶ συγκατασκευάσας βεβαίως τὴν δημοκρατίαν , ἀπέπλευσεν εἰς 
τὰς Ἀθήνας . 
τούτου δὲ τοῦ ἔτους 
λήγοντος Λακεδαιμόνιοι μετὰ πολλῆς δυνάμεως ἐμβαλόντες εἰς τὴν 
Ἀργείαν , καὶ πολλὴν τῆς χώρας δῃώσαντες , τοὺς φυγάδας τῶν Ἀργείων 
κατῴκισαν εἰς Ὀρνεάς · ἐπιτειχίσαντες δὲ τοῦτο τὸ χωρίον ἐπὶ τῆς 
Ἀργείας , καὶ φρουροὺς τοὺς ἱκανοὺς ἀπολιπόντες , προσέταξαν 
κακοποιεῖν τοὺς Ἀργείους . 
ἀπελθόντων δὲ 
τῶν Λακεδαιμονίων ἐκ τῆς Ἀργείας , Ἀθηναῖοι μὲν συμμαχίαν 
ἐξέπεμψαν τοῖς Ἀργείοις τριήρεις τετταράκοντα , ὁπλίτας δὲ χιλίους 
καὶ διακοσίους · οἱ δ’ Ἀργεῖοι μετὰ τῶν Ἀθηναίων στρατεύσαντες ἐπὶ 
τὰς Ὀρνεὰς τήν τε πόλιν κατὰ κράτος εἷλον καὶ τῶν φρουρῶν καὶ 
φυγάδων οὓς μὲν ἀπέκτειναν , οὓς δ’ ἐξέβαλον ἐκ τῶν Ὀρνεῶν . 
ταῦτα 
μὲν οὖν ἐπράχθη κατὰ τὸ πεντεκαιδέκατον ἔτος τοῦ Πελοποννησιακοῦ 
πολέμου . 
τῷ δ’ ἑκκαιδεκάτῳ παρὰ μὲν 
Ἀθηναίοις ἦν ἄρχων Ἀρίμνηστος , ἐν Ῥώμῃ δ’ ἀντὶ τῶν ὑπάτων 
χιλίαρχοι κατεστάθησαν τέτταρες , Τίτος Κλαύδιος καὶ Σπόριος Ναύτιος , 
ἔτι δὲ Λούκιος Σέντιος καὶ Σέξτος Ἰούλιος . 
ἐπὶ δὲ τούτων παρὰ 
μὲν Ἠλείοις ἤχθη Ὀλυμπιὰς πρώτη πρὸς ταῖς ἐνενήκοντα , καθ’ ἣν 
ἐνίκα στάδιον Ἐξαίνετος Ἀκραγαντῖνος . 
Βυζάντιοι δὲ καὶ Καλχηδόνιοι παραλαβόντες Θρᾷκας ἐστράτευσαν εἰς 
τὴν Βιθυνίαν πολλοῖς πλήθεσι , καὶ τήν τε χώραν ἐπόρθησαν καὶ πολλὰ 
τῶν μικρῶν πολισματίων ἐκπολιορκήσαντες ἐπετελέσαντο πράξεις ὠμότητι 
διαφερούσας · πολλῶν γὰρ αἰχμαλώτων κρατήσαντες ἀνδρῶν τε καὶ γυναικῶν 
καὶ παίδων ἅπαντας ἀπέσφαξαν . 
περὶ δὲ τοὺς αὐτοὺς χρόνους κατὰ τὴν Σικελίαν 
Ἐγεσταῖοι πρὸς Σελινουντίους ἐπολέμησαν περὶ χώρας ἀμφισβητησίμου , 
ποταμοῦ τὴν χώραν τῶν διαφερομένων πόλεων ὁρίζοντος . 
Σελινούντιοι δὲ διαβάντες τὸ ῥεῖθρον τὸ μὲν πρῶτον 
τῆς παραποταμίας βίᾳ κατέσχον , μετὰ δὲ ταῦτα καὶ τῆς προσκειμένης 
χώρας πολλὴν ἀποτεμόμενοι κατεφρόνησαν τῶν ἠδικημένων . 
οἱ δ’ Ἐγεσταῖοι παροξυνθέντες τὸ μὲν πρῶτον διὰ 
τῶν λόγων πείθειν ἐπεβάλοντο μὴ ἐπιβαίνειν τῆς ἀλλοτρίας γῆς · ὡς 
δὲ οὐδεὶς αὐτοῖς προσεῖχεν , ἐστράτευσαν ἐπὶ τοὺς κατέχοντας τὴν 
χώραν , καὶ πάντας ἐκβαλόντες ἐκ τῶν ἀγρῶν αὐτοὶ τὴν χώραν 
κατέσχον . 
γενομένης δὲ διαφορᾶς μεγάλης 
ἀμφοτέραις ταῖς πόλεσι , στρατιώτας ἀθροίσαντες διὰ τῶν ὅπλων 
ἐποιοῦντο τὴν κρίσιν . 
διόπερ ἀμφοτέρων παραταξαμένων ἐγένετο μάχη 
καρτερά , καθ’ ἣν Σελινούντιοι νικήσαντες ἀπέκτειναν τῶν Ἐγεσταίων 
οὐκ ὀλίγους . 
οἱ δ’ Ἐγεσταῖοι 
ταπεινωθέντες καὶ καθ’ ἑαυτοὺς οὐκ ὄντες ἀξιόμαχοι , τὸ μὲν πρῶτον 
Ἀκραγαντίνους καὶ Συρακοσίους ἔπειθον συμμαχῆσαι · ἀποτυχόντες δὲ 
τούτων ἐξέπεμψαν πρεσβευτὰς εἰς τὴν Καρχηδόνα , δεόμενοι βοηθῆσαι · οὐ 
προσεχόντων δ’ αὐτῶν , ἐζήτουν τινὰ διαπόντιον συμμαχίαν · οἷς 
συνήργησε ταὐτόματον . 
Λεοντίνων γὰρ ὑπὸ Συρακοσίων ἐκ τῆς πόλεως 
μετῳκισμένων καὶ τὴν πόλιν καὶ τὴν χώραν ἀποβεβληκότων , οἱ φυγάδες 
αὐτῶν συστραφέντες ἔκριναν πάλιν τοὺς Ἀθηναίους προσλαβέσθαι 
συμμάχους , ὄντας συγγενεῖς . 
περὶ δὲ 
τούτων κοινολογησάμενοι τοῖς Ἐγεσταίοις συνεφρόνησαν καὶ κοινῇ 
πρέσβεις ἐξέπεμψαν πρὸς Ἀθηναίους , ἀξιοῦντες μὲν βοηθῆσαι ταῖς 
πόλεσιν αὐτῶν ἀδικουμέναις , ἐπαγγειλάμενοι δὲ συγκατασκευάσειν αὐτοῖς 
τὰ κατὰ τὴν Σικελίαν πράγματα . 
παραγενομένων οὖν εἰς τὰς Ἀθήνας τῶν πρέσβεων , καὶ τῶν μὲν 
Λεοντίνων τὴν συγγένειαν προφερομένων καὶ τὴν προϋπάρχουσαν συμμαχίαν , 
τῶν δ’ Ἐγεσταίων ἐπαγγελλομένων χρημάτων τε πλῆθος δώσειν εἰς τὸν 
πόλεμον καὶ συμμαχήσειν κατὰ τῶν Συρακοσίων , ἔδοξε τοῖς Ἀθηναίοις 
ἐκπέμψαι τινὰς τῶν ἀρίστων ἀνδρῶν καὶ διασκέψασθαι τὰ κατὰ τὴν 
νῆσον καὶ τοὺς Ἐγεσταίους . 
παραγενομένων 
οὖν τούτων εἰς τὴν Ἔγεσταν , οἱ μὲν Ἐγεσταῖοι χρημάτων πλῆθος 
ἐπέδειξαν , τὰ μὲν οἴκοθεν , τὰ δὲ παρὰ τῶν ἀστυγειτόνων χρησάμενοι 
φαντασίας ἕνεκεν . 
ἀνελθόντων δὲ τῶν 
πρέσβεων καὶ τὴν εὐπορίαν τῶν Ἐγεσταίων ἀπαγγειλάντων , συνῆλθεν ὁ 
δῆμος περὶ τούτων . 
προτεθείσης δὲ τῆς βουλῆς περὶ τοῦ στρατεύειν ἐπὶ 
Σικελίαν , Νικίας μὲν ὁ Νικηράτου , θαυμαζόμενος ἐπ’ ἀρετῇ παρὰ 
τοῖς πολίταις , συνεβούλευε μὴ στρατεύειν ἐπὶ Σικελίαν · μὴ γὰρ δυνατὸν ὑπάρχειν ἅμα τε Λακεδαιμονίοις 
διαπολεμεῖν καὶ δυνάμεις μεγάλας ἐκπέμπειν διαποντίους , καὶ τῶν 
Ἑλλήνων μὴ δυναμένους κτήσασθαι τὴν ἡγεμονίαν ἐλπίζειν τὴν μεγίστην 
τῶν κατὰ τὴν οἰκουμένην νήσων περιποιήσασθαι , καὶ Καρχηδονίους μέν , 
ἔχοντας μεγίστην ἡγεμονίαν καὶ πολλάκις ὑπὲρ τῆς Σικελίας 
πεπολεμηκότας , μὴ δεδυνῆσθαι κρατῆσαι τῆς νήσου , τοὺς δὲ Ἀθηναίους , 
πολὺ λειπομένους τῇ δυνάμει τῶν Καρχηδονίων , δορίκτητον ποιήσασθαι 
τὴν κρατίστην τῶν νήσων . 
πολλὰ δὲ καὶ ἄλλα διαλεχθέντος αὐτοῦ τῆς 
προκειμένης ὑποθέσεως οἰκεῖα , τῆς ἐναντίας γνώμης προεστηκὼς 
Ἀλκιβιάδης , ἐπιφανέστατος Ἀθηναίων , ἔπεισε τὸν δῆμον ἐπανελέσθαι 
τὸν πόλεμον · ἦν γὰρ ὁ ἀνὴρ οὗτος δεινότατος μὲν εἰπεῖν τῶν 
πολιτῶν , εὐγενείᾳ δὲ καὶ πλούτῳ καὶ στρατηγίᾳ διωνομασμένος . 
εὐθὺς οὖν ὁ δῆμος στόλον ἀξιόχρεων 
κατεσκεύασε , τριάκοντα μὲν τριήρεις παρὰ τῶν συμμάχων λαβών , ἰδίας δ’ 
ἑκατὸν καταρτίσας . 
ταύτας δὲ κοσμήσας 
πᾶσι τοῖς εἰς πόλεμον χρησίμοις κατέλεξεν ὁπλίτας εἰς πεντακισχιλίους , 
στρατηγοὺς δὲ τρεῖς ἐχειροτόνησεν ἐπὶ ταύτην τὴν στρατηγίαν , 
Ἀλκιβιάδην καὶ Νικίαν καὶ Λάμαχον . 
Ἀθηναῖοι μὲν οὖν περὶ ταῦτα ἦσαν . 
ἡμεῖς δὲ παρόντες ἐπὶ τὴν ἀρχὴν τοῦ πολέμου τοῦ συστάντος 
Ἀθηναίοις καὶ Συρακοσίοις , κατὰ τὴν ἐν ἀρχῇ πρόθεσιν τὰς 
ἑπομένας πράξεις εἰς τὴν ἐχομένην βίβλον κατατάξομεν . 
βοοκ χιιι 
τάδ’ ἔνεστιν ἐν τῇ τρισκαιδεκάτῃ τῶν Διοδώρου 
βύβλων . 
στρατεία Ἀθηναίων ἐπὶ 
Συρακοσίους μεγάλαις δυνάμεσι πεζικαῖς τε καὶ ναυτικαῖς . 
κατάπλους Ἀθηναίων εἰς Σικελίαν . 
κατάκλησις Ἀλκιβιάδου τοῦ στρατηγοῦ καὶ φυγὴ εἰς 
Λακεδαίμονα . 
ὡς Ἀθηναῖοι διαπλεύσαντες 
εἰς τὸν μέγαν λιμένα τῶν Συρακοσίων κατελάβοντο τοὺς περὶ τὸ 
Ὀλύμπιον τόπους . 
ὡς Ἀθηναῖοι τὰς 
Ἐπιπολὰς καταλαβόμενοι καὶ μάχῃ νικήσαντες ἐξ ἀμφοτέρων τῶν μερῶν 
ἐπολιόρκησαν τὰς Συρακούσας . 
ὡς 
Λακεδαιμονίων καὶ Κορινθίων πεμψάντων βοήθειαν ἐθάρρησαν οἱ 
Συρακόσιοι . 
μάχη Συρακοσίων καὶ 
Ἀθηναίων καὶ νίκη Ἀθηναίων μεγάλη . 
μάχη 
τοῖς αὐτοῖς καὶ νίκη Συρακοσίων . 
ὡς 
Συρακόσιοι τῶν Ἐπιπολῶν κρατήσαντες ἠνάγκασαν τοὺς Ἀθηναίους εἰς 
μίαν ἐλθεῖν παρεμβολὴν τὴν πρὸς τῷ Ὀλυμπίῳ . 
ὡς ναυτικὴν δύναμιν οἱ Συρακόσιοι κατασκευάσαντες 
ναυμαχεῖν διέγνωσαν . 
ὡς Ἀθηναῖοι Λαμάχου 
τοῦ στρατηγοῦ τελευτήσαντος καὶ Ἀλκιβιάδου μετακληθέντος , ἀντὶ τούτων 
στρατηγοὺς ἔπεμψαν Εὐρυμέδοντα καὶ Δημοσθένην ἔχοντας δύναμιν καὶ 
χρήματα . 
διάλυσις σπονδῶν ὑπὸ 
Λακεδαιμονίων καὶ πόλεμος πρὸς Ἀθηναίους ὁ Πελοποννησιακὸς 
λεγόμενος . 
ναυμαχία Συρακοσίων καὶ 
Ἀθηναίων καὶ νίκη Ἀθηναίων , καὶ ἅλωσις φρουρίων ὑπὸ Συρακοσίων 
καὶ κατὰ γῆν νίκη . 
ναυμαχία πάσαις ταῖς 
ναυσὶν ἐν τῷ μεγάλῳ λιμένι καὶ νίκη Συρακοσίων . 
κατάπλους ἐξ Ἀθηνῶν Δημοσθένους καὶ Εὐρυμέδοντος 
μετὰ δυνάμεως ἀξιολόγου . 
μάχη μεγάλη περὶ 
τὰς Ἐπιπολὰς καὶ νίκη Συρακοσίων . 
δρασμὸς 
τῶν Ἀθηναίων καὶ ἅλωσις τῆς πάσης δυνάμεως . 
ὡς Συρακόσιοι συνελθόντες εἰς ἐκκλησίαν προέθηκαν 
βουλήν , πῶς χρηστέον τοῖς αἰχμαλώτοις . 
οἱ 
ῥηθέντες λόγοι πρὸς ἑκάτερον μέρος τῆς ὑποθέσεως . 
τὰ ψηφισθέντα τοῖς Συρακοσίοις περὶ τῶν 
αἰχμαλώτων . 
ὡς Ἀθηναίων πταισάντων 
περὶ Σικελίαν πολλοὶ τῶν συμμάχων ἀπέστησαν . 
ὡς ὁ δῆμος τῶν Ἀθηναίων ἀθυμήσας παρεχώρησε τῆς 
δημοκρατίας καὶ τετρακοσίοις ἀνδράσι τὴν πολιτείαν ἐπέτρεψαν . 
ὡς Λακεδαιμόνιοι ταῖς ναυμαχίαις τοὺς Ἀθηναίους 
ἐνίκησαν . 
ὡς Συρακόσιοι τοὺς 
ἀνδραγαθήσαντας κατὰ τὸν πόλεμον ἀξιολόγοις δωρεαῖς 
ἐτίμησαν . 
ὡς Διοκλῆς νομοθέτης 
αἱρεθεὶς ἔγραψε τοὺς νόμους Συρακοσίοις . 
ὡς Συρακόσιοι τοῖς Λακεδαιμονίοις δύναμιν ἀξιόλογον 
ἔπεμψαν . 
ὡς Ἀθηναῖοι τὸν τῶν 
Λακεδαιμονίων ναύαρχον καταναυμαχήσαντες Κύζικον 
ἐξεπολιόρκησαν . 
ὡς Λακεδαιμονίων ἐξ 
Εὐβοίας πεντήκοντα ναῦς ἀποστειλάντων ἐπὶ βοήθειαν τοῖς ἡττημένοις , 
ἅπασαι περὶ τὸν Ἄθω μετὰ τῶν ἀνδρῶν διεφθάρησαν ὑπὸ τοῦ 
χειμῶνος . 
Ἀλκιβιάδου κάθοδος καὶ 
στρατηγία . 
πόλεμος Αἰγεσταίοις καὶ 
Σελινουντίοις περὶ τῆς ἀμφισβητουμένης χώρας . 
ὡς Λακεδαιμόνιοι τὸν 
Εὔριπον χώσαντες τὴν Εὔβοιαν ἤπειρον ἐποίησαν . 
περὶ τῆς ἐν Κορκύρᾳ γενομένης στάσεως καὶ 
σφαγῆς . 
ναυμαχία Ἀθηναίων καὶ Λακεδαιμονίων περὶ τὸ Σίγειον 
καὶ νίκη Ἀθηναίων . 
ὡς Ἀλκιβιάδης καὶ Θηραμένης 
ἐνίκησαν Λακεδαιμονίους ἅμα πεζῇ καὶ κατὰ θάλατταν 
ἐπιφανέστατα . 
ὡς Καρχηδόνιοι μεγάλας 
δυνάμεις διαβιβάσαντες ἐν Σικελίᾳ Σελινοῦντα καὶ Ἱμέραν κατὰ 
κράτος εἷλον . 
ὡς εἰς τὸν Πειραιέα 
καταπλεύσας μετὰ πολλῶν λαφύρων μεγάλης ἔτυχεν ἀποδοχῆς 
Ἀλκιβιάδης . 
ὡς Ἆγις ὁ βασιλεὺς 
μεγάλῃ δυνάμει τὰς Ἀθήνας πολιορκεῖν ἐπιβαλόμενος 
ἐξέπεσεν . 
Ἀλκιβιάδου φυγή , καὶ κτίσις 
Θέρμων ἐν Σικελίᾳ . 
ναυμαχία Συρακοσίων 
πρὸς Καρχηδονίους καὶ νίκη Συρακοσίων . 
περὶ τῆς ἐν Ἀκράγαντι εὐδαιμονίας καὶ τῶν ἐν αὐτῇ 
κατασκευασμάτων . 
ὡς Καρχηδόνιοι τριάκοντα 
μυριάσι στρατεύσαντες εἰς Σικελίαν ἐπολιόρκησαν Ἀκράγαντα . 
ὡς Συρακόσιοι παραλαβόντες τοὺς συμμάχους μυρίοις 
στρατιώταις ἐβοήθουν τοῖς Ἀκραγαντίνοις . 
ὡς τετρακισμυρίων Καρχηδονίων ἀπαντησάντων ἐνίκησαν οἱ Συρακόσιοι 
καὶ πλείους τῶν ἑξακισχιλίων κατέκοψαν . 
ὡς 
Καρχηδονίων τὰς ἀγορὰς παραιρουμένων οἱ Ἀκραγαντῖνοι διὰ τὴν σπάνιν 
τῆς τροφῆς ἠναγκάσθησαν ἐκλιπεῖν τὴν πατρίδα . 
ὡς Διονύσιος στρατηγὸς αἱρεθεὶς ἐτυράννησε τῶν 
Συρακοσίων . 
ὡς Ἀθηναῖοι ἐν 
Ἀργινούσαις ἐπιφανεστάτῃ ναυμαχίᾳ νικήσαντες τοὺς στρατηγοὺς ἀδίκως 
ἐθανάτωσαν . 
ὡς Ἀθηναῖοι μεγάλῃ 
ναυμαχίᾳ λειφθέντες ἠναγκάσθησαν ἐφ’ οἷς δυνατὸν ἦν συνθέσθαι τὴν 
εἰρήνην , καὶ οὕτως ὁ Πελοποννησιακὸς πόλεμος κατελύθη . 
ὡς Καρχηδόνιοι λοιμικῇ νόσῳ περιπεσόντες 
ἠναγκάσθησαν συνθέσθαι τὴν εἰρήνην πρὸς Διονύσιον τὸν τύραννον . 
εἰ μὲν ὅμοια τοῖς ἄλλοις ἱστορίαν 
ἐπραγματευόμεθα , σχεδὸν ἦν ἐν τῷ προοιμίῳ περί τινων διαλεχθέντας 
ἐφ’ ὅσον ἦν εὔκαιρον , οὕτως ἐπὶ τὰς συνεχεῖς πράξεις μεταβιβάζειν 
τὸν λόγον · ὀλίγον γὰρ χρόνον ἀπολαβόντες τῇ γραφῇ , τὴν ἀναστροφὴν 
ἂν εἴχομεν τὸν ἀπὸ τῶν προοιμίων καρπὸν προσλαμβάνεσθαι · ἐπεὶ δὲ ἐν ὀλίγαις βίβλοις ἐπηγγειλάμεθα μὴ 
μόνον τὰς πράξεις ἐφ’ ὅσον ἂν δυνώμεθα γράψειν , ἀλλὰ καὶ 
περιλήψεσθαι χρόνον πλείονα τῶν χιλίων καὶ ἑκατὸν ἐτῶν , ἀναγκαῖόν 
ἐστι τὸν πολὺν λόγον τῶν προοιμίων παραπέμψαντας ἐπ’ αὐτὰς ἔρχεσθαι 
τὰς πράξεις , τοῦτο μόνον προειπόντας , ὅτι κατὰ μὲν τὰς προηγουμένας 
ἓξ βίβλους ἀνεγράψαμεν τὰς ἀπὸ τῶν Τρωικῶν πράξεις ἕως εἰς τὸν 
ὑπὸ τῶν Ἀθηναίων ψηφισθέντα πόλεμον ἐπὶ Συρακοσίους , εἰς ὃν ἀπὸ 
Τροίας ἁλώσεως ἐστὶν ἔτη ἑπτακόσια ἑξήκοντα ὀκτώ · ἐν ταύτῃ δὲ προσαναπληροῦντες τὸν συνεχῆ χρόνον , 
ἀρξόμεθα μὲν ἀπὸ τῆς ἐπὶ Συρακοσίους στρατείας , καταλήξομεν δ’ ἐπὶ 
τὴν ἀρχὴν τοῦ δευτέρου πολέμου Καρχηδονίοις πρὸς Διονύσιον τὸν 
Συρακοσίων τύραννον . 
ἐπ’ ἄρχοντος γὰρ 
Ἀθήνησι Χαβρίου Ῥωμαῖοι μὲν ἀντὶ τῶν ὑπάτων κατέστησαν 
χιλιάρχους τρεῖς , Λεύκιον Σέργιον , Μάρκον Παπίριον , Μάρκον 
Σερουίλιον . 
ἐπὶ δὲ τούτων Ἀθηναῖοι ψηφισάμενοι τὸν πρὸς 
Συρακοσίους πόλεμον τάς τε ναῦς ἐπεσκεύασαν καὶ χρήματα συναγαγόντες 
μετὰ πολλῆς σπουδῆς ἅπαντα τὰ πρὸς τὴν στρατείαν παρεσκευάζοντο . 
ᾑρημένοι δὲ τρεῖς στρατηγούς , Ἀλκιβιάδην , Νικίαν , Λάμαχον , 
αὐτοκράτορας αὐτοὺς κατέστησαν ἁπάντων τῶν κατὰ τὸν πόλεμον . 
τῶν δὲ ἰδιωτῶν οἱ ταῖς οὐσίαις 
εὐποροῦντες τῇ προθυμίᾳ τοῦ δήμου χαρίζεσθαι βουλόμενοι τινὲς μὲν 
ἰδίας τριήρεις κατεσκεύασαν , τινὲς δὲ χρήματα δώσειν εἰς τὰς τροφὰς 
τῆς δυνάμεως ἐπηγγέλλοντο · πολλοὶ δὲ καὶ τῶν δημοτικῶν πολιτῶν καὶ 
ξένων , ἔτι δὲ συμμάχων , ἑκουσίως προσιόντες τοῖς στρατηγοῖς 
διεκελεύοντο καταγράφειν ἑαυτοὺς εἰς τοὺς στρατιώτας . 
οὕτως ἅπαντες 
μεμετεωρισμένοι ταῖς ἐλπίσιν ἐξ ἑτοίμου κατακληρουχεῖν ἤλπιζον τὴν 
Σικελίαν . 
ἤδη δὲ τοῦ στόλου 
παρεσκευασμένου , τοὺς ἑρμᾶς τοὺς κατὰ τὴν πόλιν παμπληθεῖς ὄντας 
συνέβη ἐν μιᾷ νυκτὶ περικοπῆναι . 
ὁ μὲν οὖν δῆμος , οὐχ ὑπὸ τῶν 
τυχόντων νομίσας γεγενῆσθαι τὴν πρᾶξιν , ἀλλ’ ὑπὸ τῶν προεχόντων ταῖς 
δόξαις ἐπὶ τῇ καταλύσει τῆς δημοκρατίας , ἐμισοπονήρει καὶ τοὺς 
πράξαντας ἐζήτει μεγάλας δωρεὰς προθεὶς τῷ μηνύσαντι . 
προσελθὼν δέ τις τῇ βουλῇ τῶν ἰδιωτῶν ἔφησεν εἰς 
οἰκίαν μετοίκου τινὰς ἑωρακέναι τῇ νουμηνίᾳ περὶ μέσας νύκτας 
εἰσιόντας , ἐν οἷς καὶ τὸν Ἀλκιβιάδην . 
ἀνακρινόμενος δ’ ὑπὸ τῆς 
βουλῆς , πῶς νυκτὸς οὔσης ἐπεγίνωσκε τὰς ὄψεις , ἔφησε πρὸς τὸ τῆς 
σελήνης φῶς ἑωρακέναι . 
οὗτος μὲν οὖν αὑτὸν ἐξελέγξας κατεψευσμένος 
ἠπιστήθη , τῶν δ’ ἄλλων οὐδ’ ἴχνος οὐδεὶς τῆς πράξεως εὑρεῖν 
ἠδυνήθη . 
τριήρων μὲν ἑκατὸν τεσσαράκοντα ἑτοιμασμένων , ὁλκάδων δὲ καὶ τῶν 
ἱππαγωγῶν , ἔτι δὲ τῶν τὸν σῖτον καὶ τὴν ἄλλην παρασκευὴν 
κομιζόντων πολύς τις ἀριθμὸς ἦν · ὁπλῖται δὲ καὶ σφενδονῆται , πρὸς 
δὲ τούτοις ἱππεῖς καὶ τῶν συμμάχων πλείους τῶν ἑπτακισχιλίων ἐκτὸς 
τῶν ἐν τοῖς πληρώμασι . 
τότε μὲν οὖν οἱ 
στρατηγοὶ μετὰ τῆς βουλῆς ἐν ἀπορρήτῳ συνεδρεύοντες ἐβουλεύοντο , πῶς 
χρὴ διοικῆσαι τὰ κατὰ τὴν Σικελίαν , ἐὰν τῆς νήσου κρατήσωσιν . 
ἔδοξεν οὖν αὐτοῖς Σελινουντίους μὲν καὶ Συρακοσίους 
ἀνδραποδίσασθαι , τοῖς δ’ ἄλλοις ἁπλῶς τάξαι φόρους , οὓς κατ’ 
ἐνιαυτὸν οἴσουσιν Ἀθηναίοις . 
τῇ δ’ ὑστεραίᾳ κατέβαινον οἱ στρατηγοὶ μετὰ 
τῶν στρατιωτῶν εἰς τὸν Πειραιέα , καὶ συνηκολούθει πᾶς ὁ κατὰ τὴν 
πόλιν ὄχλος ἀναμὶξ ἀστῶν τε καὶ ξένων , ἑκάστου τοὺς ἰδίους 
συγγενεῖς τε καὶ φίλους προπέμποντος . 
αἱ 
μὲν οὖν τριήρεις παρ’ ὅλον τὸν λιμένα παρώρμουν κεκοσμημέναι τοῖς 
ἐπὶ ταῖς πρῴραις ἐπισήμασι καὶ τῇ λαμπρότητι τῶν ὅπλων · ὁ δὲ 
κύκλος ἅπας τοῦ λιμένος ἔγεμε θυμιατηρίων καὶ κρατήρων ἀργυρῶν , ἐξ 
ὧν ἐκπώμασι χρυσοῖς ἔσπενδον οἱ τιμῶντες τὸ θεῖον καὶ προσευχόμενοι 
κατατυχεῖν τῆς στρατείας . 
ἀναχθέντες οὖν 
ἐκ τοῦ Πειραιέως περιέπλευσαν τὴν Πελοπόννησον καὶ κατηνέχθησαν εἰς 
Κόρκυραν · ἐνταῦθα γὰρ παραμένειν παρήγγελτο καὶ προσαναλαμβάνειν τοὺς 
παροίκους τῶν συμμάχων . 
ἐπεὶ δ’ ἅπαντες ἠθροίσθησαν , διαπλεύσαντες 
τὸν Ἰόνιον πόρον πρὸς ἄκραν Ἰαπυγίαν κατηνέχθησαν , κἀκεῖθεν ἤδη 
παρελέγοντο τὴν Ἰταλίαν . 
ὑπὸ μὲν οὖν 
Ταραντίνων οὐ προσεδέχθησαν , Μεταποντίνους δὲ καὶ Ἡρακλειώτας 
παρέπλευσαν · εἰς δὲ Θουρίους κατενεχθέντες πάντων ἔτυχον τῶν 
φιλανθρώπων . 
ἐκεῖθεν δὲ καταπλεύσαντες εἰς Κρότωνα , καὶ λαβόντες 
ἀγορὰν παρὰ τῶν Κροτωνιατῶν , τῆς τε Λακινίας Ἥρας τὸ ἱερὸν 
παρέπλευσαν καὶ τὴν Διοσκουριάδα καλουμένην ἄκραν ὑπερέθεντο . 
μετὰ δὲ ταῦτα τὸ καλούμενόν τε 
Σκυλλήτιον καὶ Λοκροὺς παρήλλαξαν , καὶ τοῦ Ῥηγίου καθορμισθέντες 
ἐγγὺς ἔπειθον τοὺς Ῥηγίνους συμμαχεῖν · οἱ δὲ ἀπεκρίναντο 
βουλεύσεσθαι μετὰ τῶν ἄλλων Ἰταλιωτῶν . 
Συρακόσιοι δ’ ἀκούσαντες ἐπὶ τοῦ πορθμοῦ τὰς δυνάμεις εἶναι τῶν 
Ἀθηναίων , στρατηγοὺς κατέστησαν αὐτοκράτορας τρεῖς , Ἑρμοκράτην , 
Σικανόν , Ἡρακλείδην , οἳ τοὺς στρατιώτας κατέγραφον καὶ πρέσβεις 
ἐπὶ τὰς κατὰ Σικελίαν πόλεις ἀπέστελλον , δεόμενοι τῆς κοινῆς 
σωτηρίας ἀντιλαμβάνεσθαι · τοὺς γὰρ Ἀθηναίους τῷ μὲν λόγῳ πρὸς 
Συρακοσίους ἐνίστασθαι τὸν πόλεμον , τῇ δ’ ἀληθείᾳ καταστρέψασθαι 
βουλομένους ὅλην τὴν νῆσον . 
Ἀκραγαντῖνοι μὲν οὖν καὶ Νάξιοι συμμαχήσειν ἔφησαν Ἀθηναίοις , 
Καμαριναῖοι δὲ καὶ Μεσσήνιοι τὴν μὲν εἰρήνην ἄξειν ὡμολόγησαν , 
τὰς δ’ ὑπὲρ τῆς συμμαχίας ἀποκρίσεις ἀνεβάλοντο · Ἱμεραῖοι δὲ καὶ 
Σελινούντιοι , πρὸς δὲ τούτοις Γελῷοι καὶ Καταναῖοι , συναγωνιεῖσθαι 
τοῖς Συρακοσίοις ἐπηγγείλαντο . 
αἱ δὲ τῶν Σικελῶν πόλεις τῇ μὲν 
εὐνοίᾳ πρὸς Συρακοσίους ἔρρεπον , ὅμως δ’ ἐν ἡσυχίᾳ μένουσαι τὸ 
συμβησόμενον ἐκαραδόκουν . 
τῶν δ’ 
Αἰγεσταίων οὐχ ὁμολογούντων δώσειν πλέον τῶν τριάκοντα ταλάντων , οἱ 
στρατηγοὶ τῶν Ἀθηναίων ἐγκαλέσαντες αὐτοῖς ἀνήχθησαν ἐκ Ῥηγίου 
μετὰ τῆς δυνάμεως , καὶ κατέπλευσαν τῆς Σικελίας εἰς Νάξον . 
δεξαμένων 
δ’ αὐτοὺς τῶν ἐν τῇ πόλει φιλοφρόνως , παρέπλευσαν ἐκεῖθεν εἰς 
Κατάνην . 
τῶν δὲ Καταναίων εἰς μὲν τὴν 
πόλιν οὐ δεχομένων τοὺς στρατιώτας , τοὺς δὲ στρατηγοὺς ἐασάντων 
εἰσελθεῖν καὶ παρασχομένων ἐκκλησίαν , οἱ στρατηγοὶ τῶν Ἀθηναίων 
περὶ συμμαχίας διελέγοντο . 
δημηγοροῦντος 
δὲ τοῦ Ἀλκιβιάδου τῶν στρατιωτῶν τινες διελόντες πυλίδα παρεισέπεσον 
εἰς τὴν πόλιν · δῑ ἣν αἰτίαν ἠναγκάσθησαν οἱ Καταναῖοι κοινωνεῖν 
τοῦ κατὰ τῶν Συρακοσίων πολέμου . 
τούτων 
δὲ πραττομένων οἱ κατὰ τὴν ἰδίαν ἔχθραν μισοῦντες τὸν Ἀλκιβιάδην 
ἐν Ἀθήναις , πρόφασιν ἔχοντες τὴν τῶν ἀγαλμάτων περικοπήν , διέβαλον 
αὐτὸν ἐν ταῖς δημηγορίαις ὡς συνωμοσίαν κατὰ τοῦ δήμου πεποιημένον . 
συνελάβετο δ’ αὐτῶν ταῖς διαβολαῖς τὸ πραχθὲν παρὰ τοῖς Ἀργείοις · 
οἱ γὰρ ἰδιόξενοι συνθέμενοι καταλῦσαι τὴν ἐν Ἄργει δημοκρατίαν 
πάντες ὑπὸ τῶν πολιτῶν ἀνῃρέθησαν . 
πιστεύσας οὖν ὁ δῆμος ταῖς κατηγορίαις , καὶ δεινῶς ὑπὸ τῶν 
δημαγωγῶν παροξυνθείς , ἀπέστειλε τὴν Σαλαμινίαν ναῦν εἰς Σικελίαν , 
κελεύων τὴν ταχίστην ἥκειν Ἀλκιβιάδην ἐπὶ τὴν κρίσιν . 
παραγενομένης 
οὖν τῆς νεὼς εἰς τὴν Κατάνην , Ἀλκιβιάδης , ἀκούσας τῶν πρέσβεων 
τὰ δόξαντα τῷ δήμῳ , τοὺς συνδιαβεβλημένους ἀναλαβὼν εἰς τὴν ἰδίαν 
τριήρη μετὰ τῆς Σαλαμινίας ἐξέπλευσεν . 
ἐπεὶ δ’ εἰς Θουρίους κατέπλευσεν , εἴτε καὶ συνειδὼς αὑτῷ τὴν 
ἀσέβειαν ὁ Ἀλκιβιάδης εἴτε καὶ φοβηθεὶς τὸ μέγεθος τοῦ κινδύνου , 
μετὰ τῶν συνδιαβεβλημένων διαδρὰς ἐκποδὼν ἐχωρίσθη . 
οἱ δ’ ἐν τῇ 
Σαλαμινίᾳ νηὶ παραγενόμενοι τὸ μὲν πρῶτον ἐζήτουν τοὺς περὶ τὸν 
Ἀλκιβιάδην · ὡς δ’ οὐχ εὕρισκον , ἀποπλεύσαντες εἰς Ἀθήνας 
ἀπήγγειλαν τῷ δήμῳ τὰ πεπραγμένα . 
οἱ 
μὲν οὖν Ἀθηναῖοι παραδόντες δικαστηρίῳ τοῦ τε Ἀλκιβιάδου καὶ τῶν 
ἄλλων τῶν συμφυγόντων τὰ ὀνόματα δίκην ἐρήμην κατεδίκασαν θανάτου . 
ὁ δ’ Ἀλκιβιάδης ἐκ τῆς Ἰταλίας διαπλεύσας ἐπὶ Πελοπόννησον 
ἔφυγεν εἰς Σπάρτην , καὶ τοὺς Λακεδαιμονίους παρώξυνεν ἐπιθέσθαι 
τοῖς Ἀθηναίοις . 
οἱ δ’ ἐν Σικελίᾳ 
στρατηγοὶ μετὰ τῆς τῶν Ἀθηναίων δυνάμεως παραπλεύσαντες εἰς 
Αἴγεσταν , Ὕκκαρα μὲν Σικελικὸν πολισμάτιον ἑλόντες ἐκ τῶν λαφύρων 
συνήγαγον ἑκατὸν τάλαντα · κομισάμενοι δὲ καὶ τριάκοντα τάλαντα παρὰ 
τῶν Αἰγεσταίων κατέπλευσαν εἰς Κατάνην . 
βουλόμενοι δὲ τὸν πρὸς τῷ μεγάλῳ λιμένι τόπον Συρακοσίων 
ἀκινδύνως καταλαβέσθαι , πέμπουσιν ἄνδρα Καταναῖον , ἑαυτοῖς μὲν 
πιστόν , τοῖς δὲ Συρακοσίων στρατηγοῖς πιθανόν , διακελευσάμενοι λέγειν 
τοῖς ἡγεμόσι τῶν Συρακοσίων , ὅτι τινὲς Καταναίων συστάντες 
βούλονται συχνοὺς τῶν Ἀθηναίων αὐλιζομένους ἀπὸ τῶν ὅπλων ἐν τῇ 
πόλει νυκτὸς ἄφνω συλλαβόντες τὰς ἐν τῷ λιμένι ναῦς ἐμπρῆσαι · πρὸς 
δὲ τὴν τούτων συντέλειαν ἀξιοῦν τοὺς στρατηγοὺς ἐπιφανῆναι μετὰ 
δυνάμεως , μήποτε τῆς ἐπιβολῆς ἀποτύχωσιν . 
ἐλθόντος δὲ τοῦ Καταναίου πρὸς τοὺς ἡγεμόνας τῶν Συρακοσίων καὶ 
δηλώσαντος τὰ προειρημένα , πιστεύσαντες περὶ τούτων οἱ στρατηγοὶ 
συνετάξαντο νύκτα καθ’ ἣν ἐξάξουσι τὴν δύναμιν , καὶ τὸν ἄνθρωπον 
ἐξαπέστειλαν εἰς τὴν Κατάνην . 
οἱ μὲν 
οὖν Συρακόσιοι κατὰ τὴν τεταγμένην νύκτα ἦγον τὸ στρατόπεδον ἐπὶ 
τὴν Κατάνην , οἱ δὲ Ἀθηναῖοι παραπλεύσαντες εἰς τὸν μέγαν λιμένα 
τῶν Συρακοσίων μετὰ πολλῆς ἡσυχίας τοῦ τε Ὀλυμπίου κύριοι 
κατέστησαν καὶ πάντα τὸν περικείμενον τόπον καταλαβόμενοι παρεμβολὴν 
ἐποιήσαντο . 
οἱ δὲ στρατηγοὶ τῶν 
Συρακοσίων ὡς ᾔσθοντο τὴν ἀπάτην , ταχέως ἀναστρέψαντες προσέβαλον 
τῇ παρεμβολῇ τῶν Ἀθηναίων . 
ἐπεξελθόντων οὖν τῶν πολεμίων συνέστη 
μάχη , καθ’ ἣν οἱ Ἀθηναῖοι τετρακοσίους τῶν ἐναντίων ἀνελόντες 
φυγεῖν ἠνάγκασαν τοὺς Συρακοσίους . 
οἱ 
δὲ τῶν Ἀθηναίων στρατηγοὶ θεωροῦντες τοὺς πολεμίους ἱπποκρατοῦντας , 
καὶ βουλόμενοι βέλτιον τὰ πρὸς τὴν πολιορκίαν κατασκευάσασθαι , πάλιν 
ἀπέπλευσαν εἰς τὴν Κατάνην . 
πέμψαντες δ’ εἰς Ἀθήνας τινὰς ἔγραψαν 
πρὸς τὸν δῆμον ἐπιστολάς , ἐν αἷς ἠξίουν ἱππεῖς ἀποστεῖλαι καὶ 
χρήματα · πολυχρόνιον γὰρ ἔσεσθαι τὴν πολιορκίαν ὑπελάμβανον . 
οἱ δ’ 
Ἀθηναῖοι τριακόσια τάλαντα καὶ τῶν ἱππέων τινὰς ἐψηφίσαντο πέμπειν 
εἰς τὴν Σικελίαν . 
τούτων δὲ πραττομένων 
Διαγόρας ὁ κληθεὶς ἄθεος , διαβολῆς τυχὼν ἐπ’ ἀσεβείᾳ καὶ φοβηθεὶς 
τὸν δῆμον , ἔφυγεν ἐκ τῆς Ἀττικῆς · οἱ δ’ Ἀθηναῖοι τῷ ἀνελόντι 
Διαγόραν ἀργυρίου τάλαντον ἐπεκήρυξαν . 
κατὰ δὲ τὴν Ἰταλίαν Ῥωμαῖοι πρὸς 
Αἴκους πόλεμον ἔχοντες Λαβικοὺς ἐξεπολιόρκησαν . 
ταῦτα μὲν οὖν 
ἐπράχθη κατὰ τοῦτον τὸν ἐνιαυτόν . 
ἐπ’ 
ἄρχοντος δ’ Ἀθήνησι Τισάνδρου Ῥωμαῖοι μὲν ἀντὶ τῶν ὑπάτων 
χιλιάρχους κατέστησαν τέτταρας , Πόπλιον Λουκρήτιον , Γάιον Σερουίλιον , 
Ἀγρίππαν Μενήνιον , Σπούριον Οὐετούριον . 
ἐπὶ δὲ τούτων Συρακόσιοι 
πρέσβεις ἀποστείλαντες εἴς τε Κόρινθον καὶ Λακεδαίμονα παρεκάλουν 
βοηθῆσαι καὶ μὴ περιορᾶν αὐτοὺς περὶ τῶν ὅλων κινδυνεύοντας . 
συνηγορήσαντος δ’ αὐτοῖς Ἀλκιβιάδου 
Λακεδαιμόνιοι μὲν ψηφισάμενοι βοηθεῖν τοῖς Συρακοσίοις στρατηγὸν 
εἵλοντο Γύλιππον , Κορίνθιοι δὲ πλείονας μὲν τριήρεις παρεσκευάζοντο 
πέμπειν , τότε δὲ μετὰ Γυλίππου Πύθην μετὰ δύο τριήρων προαπέστειλαν 
εἰς Σικελίαν . 
ἐν δὲ τῇ Κατάνῃ 
Νικίας καὶ Λάμαχος οἱ τῶν Ἀθηναίων στρατηγοί , παραγενομένων αὐτοῖς 
ἐξ Ἀθηνῶν ἱππέων μὲν διακοσίων πεντήκοντα , ἀργυρίου δὲ ταλάντων 
τριακοσίων , ἀναλαβόντες τὴν δύναμιν ἔπλευσαν εἰς Συρακούσας . 
καὶ 
προσενεχθέντες τῇ πόλει νυκτὸς ἔλαθον τοὺς Συρακοσίους καταλαβόμενοι 
τὰς Ἐπιπολάς . 
αἰσθόμενοι δ’ οἱ Συρακόσιοι κατὰ τάχος ἐβοήθουν , καὶ 
ἀποβαλόντες τῶν στρατιωτῶν τριακοσίους εἰς τὴν πόλιν συνεδιώχθησαν . 
μετὰ δὲ ταῦτα παραγενομένων τοῖς 
Ἀθηναίοις ἐξ Αἰγέστης τριακοσίων μὲν ἱππέων , παρὰ δὲ τῶν Σικελῶν 
ἱππέων διακοσίων πεντήκοντα , συνήγαγον ἱππεῖς τοὺς πάντας 
ὀκτακοσίους . 
κατασκευάσαντες δὲ περὶ τὸ Λάβδαλον ὀχύρωμα , τὴν πόλιν 
τῶν Συρακοσίων ἀπετείχιζον καὶ πολὺν φόβον τοῖς Συρακοσίοις 
ἐπέστησαν . 
διόπερ ἐπεξελθόντες ἐκ τῆς 
πόλεως ἐπεχείρησαν διακωλύειν τοὺς οἰκοδομοῦντας τὸ τεῖχος · γενομένης 
δ’ ἱππομαχίας συχνοὺς ἀποβαλόντες ἐτράπησαν . 
οἱ δ’ Ἀθηναῖοι τῷ 
μέρει τῆς δυνάμεως τὸν ὑπερκείμενον τοῦ λιμένος τόπον κατελάβοντο , 
καὶ τὴν καλουμένην Πολίχνην τειχίσαντες τό τε τοῦ Διὸς ἱερὸν 
περιεβάλοντο καὶ ἐξ ἀμφοτέρων τῶν μερῶν τὰς Συρακούσας ἐπολιόρκουν . 
τοιούτων δὲ ἐλαττωμάτων περὶ τοὺς 
Συρακοσίους γενομένων ἠθύμουν οἱ κατὰ τὴν πόλιν · ὡς δ’ ἤκουσαν 
Γύλιππον εἰς Ἱμέραν καταπεπλευκέναι καὶ στρατιώτας ἀθροίζειν , πάλιν 
ἐθάρρησαν . 
ὁ γὰρ Γύλιππος μετὰ τεττάρων 
τριήρων καταπλεύσας εἰς Ἱμέραν τὰς μὲν ναῦς ἐνεώλκησε , τοὺς δ’ 
Ἱμεραίους πείσας συμμαχεῖν τοῖς Συρακοσίοις , παρά τε τούτων καὶ 
Γελῴων , ἔτι δὲ Σελινουντίων καὶ Σικανῶν ἤθροιζε στρατιώτας . 
συναγαγὼν δὲ τοὺς ἅπαντας τρισχιλίους μὲν πεζούς , διακοσίους δ’ 
ἱππεῖς , διὰ τῆς μεσογείου παρῆγεν εἰς Συρακούσας . 
καὶ μετ’ ὀλίγας ἡμέρας 
μετὰ τῶν Συρακοσίων ἐξήγαγε τὴν δύναμιν ἐπὶ τοὺς Ἀθηναίους . 
γενομένης δὲ μάχης ἰσχυρᾶς Λάμαχος ὁ τῶν Ἀθηναίων στρατηγὸς 
μαχόμενος ἐτελεύτησε · πολλῶν δὲ παρ’ ἀμφοτέρων ἀναιρεθέντων ἐνίκησαν 
Ἀθηναῖοι . 
μετὰ δὲ τὴν μάχην 
παραγενομένων τρισκαίδεκα τριήρων ἐκ Κορίνθου , τοὺς ἐκ τῶν πληρωμάτων 
ἀναλαβὼν ὁ Γύλιππος μετὰ τῶν Συρακοσίων προσέβαλε τῇ παρεμβολῇ 
τῶν πολεμίων , καὶ τὰς Ἐπιπολὰς ἐπολιόρκει . 
ἐξελθόντων δὲ τῶν 
Ἀθηναίων συνῆψαν μάχην οἱ Συρακόσιοι , καὶ πολλοὺς τῶν Ἀθηναίων 
ἀποκτείναντες ἐνίκησαν , καὶ δῑ ὅλης τῆς Ἐπιπολῆς τὸ τεῖχος 
κατέσκαψαν · οἱ δ’ Ἀθηναῖοι καταλιπόντες τὸν πρὸς ταῖς Ἐπιπολαῖς 
τόπον πᾶσαν τὴν δύναμιν εἰς τὴν ἄλλην παρεμβολὴν μετήγαγον . 
τούτων δὲ πραχθέντων οἱ Συρακόσιοι μὲν 
πρέσβεις ἀπέστειλαν εἰς Κόρινθον καὶ Λακεδαίμονα περὶ βοηθείας · οἷς 
ἀπέστειλαν Κορίνθιοι μετὰ Βοιωτῶν μὲν καὶ Σικυωνίων χιλίους , 
Σπαρτιᾶται δ’ ἑξακοσίους · Γύλιππος δὲ 
περιπορευόμενος τὰς κατὰ Σικελίαν πόλεις πολλοὺς προετρέπετο συμμαχεῖν , 
καὶ λαβὼν στρατιώτας παρά τε τῶν Ἱμεραίων καὶ Σικανῶν τρισχιλίους 
ἦγε διὰ τῆς μεσογείου . 
πυθόμενοι δὲ οἱ Ἀθηναῖοι τὴν παρουσίαν 
αὐτῶν , ἐπιθέμενοι τοὺς ἡμίσεις ἀνεῖλον · οἱ δὲ περιλειφθέντες 
διεσώθησαν εἰς Συρακούσας . 
ἐλθόντων δὲ 
τῶν συμμάχων οἱ Συρακόσιοι βουλόμενοι καὶ τῶν κατὰ θάλατταν ἀγώνων 
ἀντιποιεῖσθαι , τάς τε προϋπαρχούσας ναῦς καθείλκυσαν καὶ ἄλλας 
προσκατασκευάσαντες . 
ἐν τῷ μικρῷ λιμένι τὰς ἀναπείρας ἐποιοῦντο . 
Νικίας δὲ ὁ τῶν Ἀθηναίων στρατηγὸς 
ἀπέστειλεν εἰς Ἀθήνας ἐπιστολάς , ἐν αἷς ἐδήλου ὅτι πολλοὶ 
πάρεισι σύμμαχοι τοῖς Συρακοσίοις , καὶ διότι ναῦς οὐκ ὀλίγας 
πληρώσαντες ναυμαχεῖν διέγνωσαν · κατὰ τάχος οὖν ἠξίου τριήρεις τε 
πέμπειν καὶ χρήματα καὶ στρατηγοὺς τοὺς συνδιοικήσοντας τὸν πόλεμον · 
Ἀλκιβιάδου μὲν γὰρ πεφευγότος , Λαμάχου δὲ τετελευτηκότος αὐτὸν 
μόνον ἀπολελεῖφθαι , καὶ ταῦτ’ ἀσθενῶς διακείμενον . 
οἱ δ’ Ἀθηναῖοι μετ’ Εὐρυμέδοντος μὲν τοῦ στρατηγοῦ 
δέκα ναῦς ἀπέστειλαν εἰς Σικελίαν καὶ ἀργυρίου τάλαντα ἑκατὸν 
τεσσαράκοντα περὶ τὰς χειμερινὰς τροπάς · περὶ δὲ τὴν ἐαρινὴν ὥραν 
παρεσκευάζοντο μέγαν στόλον ἀποστέλλειν . 
διόπερ στρατιώτας τε πανταχόθεν 
παρὰ τῶν συμμάχων κατέγραφον καὶ χρήματα συνήθροιζον . 
κατὰ δὲ τὴν Πελοπόννησον οἱ Λακεδαιμόνιοι 
παροξυνθέντες ὑπὸ Ἀλκιβιάδου τὰς σπονδὰς ἔλυσαν τὰς πρὸς 
Ἀθηναίους , καὶ ὁ πόλεμος οὗτος διέμεινεν ἔτη δώδεκα . 
τοῦ δὲ ἔτους τούτου διελθόντος Κλεόκριτος μὲν ἄρχων 
Ἀθηναίων ἦν , ἐν Ῥώμῃ δ’ ἀντὶ τῶν ὑπάτων χιλίαρχοι τέτταρες 
ὑπῆρχον , Αὖλος Σεμπρώνιος καὶ Μάρκος Παπίριος , Κόιντος Φάβιος , 
Σπόριος Ναύτιος . 
ἐπὶ δὲ τούτων 
Λακεδαιμόνιοι μετὰ τῶν συμμάχων ἐνέβαλον εἰς τὴν Ἀττικήν , Ἄγιδός 
ἡγουμένου καὶ Ἀλκιβιάδου τοῦ Ἀθηναίου . 
καταλαβόμενοι δὲ χωρίον 
ὀχυρὸν Δεκέλειαν φρούριον ἐποίησαν κατὰ τῆς Ἀττικῆς · διὸ καὶ 
συνέβη τὸν πόλεμον τοῦτον Δεκελεικὸν προσαγορευθῆναι . 
Ἀθηναῖοι δὲ 
περὶ μὲν τὴν Λακωνικὴν τριάκοντα τριήρεις ἀπέστειλαν καὶ Χαρικλέα 
στρατηγόν , εἰς δὲ τὴν Σικελίαν ἐψηφίσαντο πέμπειν ὀγδοήκοντα μὲν 
τριήρεις , ὁπλίτας δὲ πεντακισχιλίους . 
οἱ 
δὲ Συρακόσιοι κρίναντες ναυμαχεῖν , καὶ πληρώσαντες ὀγδοήκοντα 
τριήρεις , ἐπέπλεον τοῖς πολεμίοις . 
τῶν δὲ Ἀθηναίων ἑξήκοντα ναυσὶν 
ἀνταναχθέντων , καὶ τῆς ναυμαχίας ἐνεργοῦ γενομένης ἤδη , πάντες οἱ 
ἀπὸ τῶν φρουρίων Ἀθηναῖοι κατέβησαν ἐπὶ τὴν θάλατταν · οἱ μὲν γὰρ 
θεάσασθαι τὴν μάχην ἐπεθύμουν , οἱ δ’ , εἴ τι πταίσειαν ἐν τῇ 
ναυμαχίᾳ , βοηθήσειν τοῖς φεύγουσιν ἤλπιζον . 
οἱ δὲ τῶν Συρακοσίων στρατηγοὶ προϊδόμενοι τὸ 
γινόμενον ἀπεστάλκεισαν τοὺς κατὰ τὴν πόλιν ἐπὶ τὰ τῶν Ἀθηναίων 
ὀχυρώματα , χρημάτων καὶ ναυτικῶν σκευῶν , ἔτι δὲ τῆς ἄλλης 
παρασκευῆς ὑπάρχοντα πλήρη · ἃ δὴ καταλαβόντες οἱ Συρακόσιοι παντελῶς 
ὑπ’ ὀλίγων τηρούμενα κατέσχον καὶ τῶν ἀπὸ τῆς θαλάττης 
προσβοηθούντων πολλοὺς ἀπέκτειναν . 
κραυγῆς 
δὲ πολλῆς γενομένης περὶ τὰ φρούρια καὶ τὴν παρεμβολήν , οἱ 
ναυμαχοῦντες Ἀθηναῖοι καταπλαγέντες ἐτράπησαν καὶ πρὸς τὸ λειπόμενον 
τῶν φρουρίων ἔφυγον . 
τῶν δὲ Συρακοσίων ἀτάκτως διωκόντων οἱ 
Ἀθηναῖοι πρὸς τὴν γῆν καταφεύγειν οὐ δυνάμενοι διὰ τὸ τοὺς 
Συρακοσίους δυεῖν φρουρίων κυριεύειν , ἠναγκάσθησαν ἐξ ὑποστροφῆς 
πάλιν ναυμαχῆσαι . 
τῶν δὲ Συρακοσίων 
λελυκότων τὰς τάξεις καὶ κατὰ τὸν διωγμὸν διερριμμένων , ἀθρόαις ταῖς 
ναυσὶν ἐπιπλεύσαντες ἕνδεκα μὲν κατέδυσαν , τὰς δὲ λοιπὰς ἕως τῆς 
Νήσου κατεδίωξαν . 
διαλυθείσης δὲ τῆς μάχης ἑκάτεροι τρόπαιον 
ἔστησαν , οἱ μὲν Ἀθηναῖοι τῆς ναυμαχίας , οἱ δὲ Συρακόσιοι τῶν ἐπὶ 
τῆς γῆς κατωρθωμένων . 
τῆς δὲ ναυμαχίας τοιοῦτο 
τέλος λαβούσης , οἱ μὲν Ἀθηναῖοι πυνθανόμενοι τὸν μετὰ Δημοσθένους 
στόλον ἐν ὀλίγαις ἡμέραις ἥξειν , ἔκριναν μηκέτι διακινδυνεύειν , 
ἕως ἂν ἡ δύναμις ἐκείνη παραγένηται , οἱ δὲ Συρακόσιοι τοὐναντίον 
βουλόμενοι πρὶν ἐλθεῖν τὴν μετὰ Δημοσθένους στρατιὰν περὶ τῶν ὅλων 
διακριθῆναι , καθ’ ἡμέραν ἐπιπλέοντες ταῖς τῶν Ἀθηναίων ναυσὶν 
ἐξήπτοντο τῆς μάχης . 
συμβουλεύσαντος δ’ 
αὐτοῖς Ἀρίστωνος τοῦ Κορινθίου κυβερνήτου τὰς πρῴρας τῶν νεῶν 
ποιῆσαι βραχυτέρας καὶ ταπεινοτέρας , πεισθέντες οἱ Συρακόσιοι πολλὰ 
διὰ ταύτην τὴν αἰτίαν ἐν τοῖς μετὰ ταῦτα κινδύνοις ἐπλεονέκτησαν . 
αἱ μὲν γὰρ Ἀττικαὶ τριήρεις ἦσαν 
ἀσθενεστέρας ἔχουσαι τὰς πρῴρας καὶ μετεώρους · διὸ συνέβαινεν αὐτῶν 
τὰς ἐμβολὰς τιτρώσκειν τοὺς ὑπερέχοντας τῆς θαλάττης τόπους , ὥστε 
τοὺς πολεμίους μὴ μεγάλοις ἐλαττώμασι περιπίπτειν · αἱ δὲ τῶν 
Συρακοσίων τὸν περὶ τὴν πρῴραν τόπον ἰσχυρὸν ἔχουσαι καὶ ταπεινόν , 
κατὰ τὰς τῶν ἐμβολῶν δόσεις μιᾷ πολλάκις πληγῇ κατέδυον τὰς τῶν 
Ἀθηναίων τριήρεις . 
ἐπὶ μὲν οὖν συχνὰς 
ἡμέρας οἱ Συρακόσιοι τῇ παρεμβολῇ τῶν πολεμίων καὶ κατὰ γῆν καὶ 
κατὰ θάλατταν προσβάλλοντες οὐδὲν ἤνυον , τῶν Ἀθηναίων ἀγόντων 
ἡσυχίαν · ἐπειδὴ δέ τινες τῶν τριηράρχων οὐκέτι δυνάμενοι καρτερεῖν 
τὴν τῶν Συρακοσίων καταφρόνησιν ἀντανήχθησαν τοῖς πολεμίοις ἐν τῷ 
μεγάλῳ λιμένι , συνέστη πασῶν τῶν τριήρων ναυμαχία . 
οἱ μὲν οὖν Ἀθηναῖοι ταχυναυτούσας ἔχοντες 
τριήρεις , καὶ ταῖς κατὰ θάλατταν ἐμπειρίαις , ἔτι δὲ ταῖς τῶν 
κυβερνητῶν τέχναις προτεροῦντες , ἄπρακτον εἶχον τὴν ἐν τούτοις 
ὑπεροχήν , τῆς ναυμαχίας ἐν στενῷ τόπῳ γινομένης · οἱ δὲ Συρακόσιοι 
συμπλεκόμενοι καὶ τοῖς πολεμίοις οὐδεμίαν διδόντες ἀναστροφήν , τούς τε 
ἐπὶ τῶν καταστρωμάτων ἠκόντιζον καὶ λιθοβολοῦντες λιπεῖν ἠνάγκαζον 
τὰς πρῴρας , ἁπλῶς δὲ πολλαῖς τῶν ἐμπιπτουσῶν νεῶν ἐμβολὰς διδόντες 
καὶ εἰς τὰς τῶν ἐναντίων ναῦς εἰσαλλόμενοι πεζομαχίαν ἐν ταῖς ναυσὶ 
συνίσταντο . 
θλιβόμενοι δὲ πανταχόθεν οἱ 
Ἀθηναῖοι πρὸς φυγὴν ὥρμησαν · οἱ δὲ Συρακόσιοι διώξαντες ἑπτὰ μὲν 
τριήρεις κατέδυσαν , πολλὰς δὲ ἀχρήστους ἐποίησαν . 
τῶν δὲ Συρακοσίων ἐπηρμένων ταῖς ἐλπίσι διὰ τὸ καὶ 
κατὰ γῆν καὶ κατὰ θάλατταν τοὺς πολεμίους νενικηκέναι , παρῆν 
Εὐρυμέδων καὶ Δημοσθένης , καταπεπλευκότες μὲν ἐξ Ἀθηνῶν μετὰ 
δυνάμεως πολλῆς , ἐν δὲ τῷ παράπλῳ παρὰ Θουρίων καὶ Μεσσαπίων 
προσειληφότες συμμαχίαν . 
ἦγον δὲ τριήρεις 
πλείους τῶν ὀγδοήκοντα , στρατιωτῶν δὲ χωρὶς τῶν ἐν τοῖς πληρώμασι 
πεντακισχιλίους · ὅπλα δὲ καὶ χρήματα , πρὸς δὲ τούτοις τὰ πρὸς 
πολιορκίαν ὄργανα καὶ τὴν ἄλλην παρασκευὴν ἐν στρογγύλοις πλοίοις 
ἐκόμιζον . 
δῑ ἣν αἰτίαν οἱ Συρακόσιοι πάλιν ἐταπεινοῦντο ταῖς 
ἐλπίσι , νομίζοντες μηκέτι ῥᾳδίως ἐξισωθῆναι τοῖς πολεμίοις 
δυνήσεσθαι . 
Δημοσθένης δὲ πείσας τοὺς 
συνάρχοντας ἐπιθέσθαι ταῖς Ἐπιπολαῖς—ἄλλως γὰρ οὐ δυνατὸν 
ἦν ἀποτειχίσαι τὴν πόλιν— , ἀναλαβὼν μυρίους μὲν ὁπλίτας , 
ἄλλους δὲ τοσούτους ψιλούς , νυκτὸς ἐπέθετο τοῖς Συρακοσίοις . 
ἀπροσδοκήτου δὲ γενομένης τῆς ἐφόδου φρουρίων τέ τινων ἐκράτησαν καὶ 
παρεισπεσόντες ἐντὸς τοῦ τειχίσματος τῆς Ἐπιπολῆς μέρος τι τοῦ 
τείχους κατέβαλον . 
τῶν δὲ Συρακοσίων 
πανταχόθεν συνδραμόντων ἐπὶ τὸν τόπον , ἔτι δὲ Ἑρμοκράτους μετὰ τῶν 
ἐπιλέκτων ἐπιβοηθήσαντος , ἐξεώσθησαν οἱ Ἀθηναῖοι καὶ νυκτὸς οὔσης 
διὰ τὴν ἀπειρίαν τῶν τόπων ἄλλοι κατ’ ἄλλους τόπους ἐσκεδάσθησαν . 
οἱ δὲ Συρακόσιοι μετὰ τῶν συμμάχων 
καταδιώξαντες , δισχιλίους μὲν καὶ πεντακοσίους τῶν πολεμίων 
ἀποκτείναντες , οὐκ ὀλίγους δὲ τραυματίας ποιήσαντες , πολλῶν ὅπλων 
ἐκυρίευσαν . 
μετὰ δὲ τὴν μάχην 
Συρακόσιοι μὲν Σικανὸν ἕνα τῶν στρατηγῶν μετὰ δώδεκα τριήρων 
ἀπέστειλαν εἰς τὰς ἄλλας πόλεις , τήν τε νίκην ἀπαγγελοῦντα τοῖς 
συμμάχοις καὶ βοηθεῖν ἀξιοῦντα . 
Ἀθηναῖοι δέ , τῶν πραγμάτων αὐτοῖς 
ἐπὶ τὸ χεῖρον ἐκβάντων καὶ διὰ τὸ τὸν περικείμενον τόπον ὑπάρχειν 
ἑλώδη λοιμικῆς καταστάσεως εἰς τὸ στρατόπεδον ἐμπεσούσης , 
ἐβουλεύοντο , πῶς δεῖ χρῆσθαι τοῖς πράγμασιν . 
Δημοσθένης μὲν οὖν ᾤετο δεῖν ἀποπλεῖν τὴν 
ταχίστην εἰς Ἀθήνας φάσκων αἱρετώτερον εἶναι πρὸς Λακεδαιμονίους 
ὑπὲρ τῆς πατρίδος κινδυνεύειν ἢ καθημένους εἰς Σικελίαν μηδὲν τῶν 
χρησίμων ἐπιτελεῖν · ὁ δὲ Νικίας οὐκ ἔφη δεῖν αἰσχρῶς οὕτως 
ἐγκαταλιπεῖν τὴν πολιορκίαν , καὶ τριήρων καὶ στρατιωτῶν , ἔτι δὲ 
χρημάτων εὐποροῦντας · πρὸς δὲ τούτοις , ἐὰν ἄνευ τῆς τοῦ δήμου 
γνώμης εἰρήνην ποιησάμενοι πρὸς τοὺς Συρακοσίους ἀποπλεύσωσιν εἰς 
τὴν πατρίδα , κίνδυνον αὐτοῖς ἐπακολουθήσειν ἀπὸ τῶν εἰωθότων τοὺς 
στρατηγοὺς συκοφαντεῖν . 
τῶν δὲ εἰς τὸ 
συμβούλιον παρειλημμένων οἱ μὲν τῷ Δημοσθένει συγκατέθεντο περὶ τῆς 
ἀναγωγῆς , οἱ δὲ τῷ Νικίᾳ τὴν αὐτὴν γνώμην ἀπεφαίνοντο · διόπερ 
οὐδὲν σαφὲς ἐπικρίναντες ἐφ’ ἡσυχίας ἔμενον . 
τοῖς δὲ Συρακοσίοις παραγενομένης συμμαχίας παρά τε 
Σικελῶν καὶ Σελινουντίων , ἔτι δὲ Γελῴων , πρὸς δὲ τούτοις 
Ἱμεραίων καὶ Καμαριναίων , οἱ μὲν Συρακόσιοι μᾶλλον ἐθάρρουν , οἱ δ’ 
Ἀθηναῖοι περιδεεῖς ἐγίνοντο . 
τῆς δὲ νόσου μεγάλην ἐπίτασιν 
λαμβανούσης πολλοὶ τῶν στρατιωτῶν ἀπέθνησκον , καὶ πάντες μετεμέλοντο 
διὰ τὸ μὴ πάλαι τὸν ἀπόπλουν πεποιῆσθαι . 
διὸ καὶ τοῦ πλήθους θορυβοῦντος , καὶ τῶν ἄλλων πάντων ἐπὶ τὰς 
ναῦς ὁρμώντων , ὁ Νικίας ἠναγκάσθη συγχωρῆσαι περὶ τῆς εἰς οἶκον 
ἀναγωγῆς . 
ὁμογνωμόνων δὲ ὄντων τῶν στρατηγῶν , οἱ στρατιῶται τὰ 
σκεύη ἐνετίθεντο καὶ τὰς τριήρεις πληρώσαντες ᾖρον τὰς κεραίας · καὶ 
παρήγγειλαν οἱ στρατηγοὶ τοῖς πλήθεσιν , ὅταν σημήνῃ , μηδένα τῶν κατὰ 
τὸ στρατόπεδον ὑστερεῖν , ὡς ἀπολειφθησόμενον τὸν βραδύνοντα . 
μελλόντων δ’ αὐτῶν τῇ ὑστεραίᾳ πλεῖν , 
ἐξέλιπεν ἡ σελήνη τῆς ἐπιούσης νυκτός . 
διόπερ ὁ Νικίας , καὶ φύσει 
δεισιδαίμων ὑπάρχων καὶ διὰ τὴν ἐν τῷ στρατοπέδῳ νόσον εὐλαβῶς 
διακείμενος , συνεκάλεσε τοὺς μάντεις . 
τούτων δ’ ἀποφηναμένων ἀναγκαῖον 
εἶναι τὰς εἰθισμένας τρεῖς ἡμέρας ἀναβαλέσθαι τὸν ἔκπλουν , 
ἠναγκάσθησαν καὶ οἱ περὶ τὸν Δημοσθένην συγκαταθέσθαι διὰ τὴν πρὸς 
τὸ θεῖον εὐλάβειαν . 
οἱ δὲ Συρακόσιοι παρά 
τινων αὐτομόλων πυθόμενοι τὴν αἰτίαν τοῦ ὑπερτεθεῖσθαι τὸν ἀπόπλουν , 
τάς τε τριήρεις πάσας ἐπλήρωσαν , οὔσας ἑβδομήκοντα καὶ τέσσαρας , καὶ 
τὰς πεζὰς δυνάμεις ἐξαγαγόντες προσέβαλον τοῖς πολεμίοις καὶ κατὰ γῆν 
καὶ κατὰ θάλατταν . 
οἱ δ’ Ἀθηναῖοι 
τριήρεις πληρώσαντες ἓξ πρὸς ταῖς ὀγδοήκοντα , τὸ μὲν δεξιὸν κέρας 
παρέδωκαν Εὐρυμέδοντι τῷ στρατηγῷ , καθ’ ὃ ἐτάχθη ὁ τῶν 
Συρακοσίων στρατηγὸς Ἀγάθαρχος · ἐπὶ δὲ θατέρου μέρους Εὐθύδημος 
ἐτέτακτο , καθ’ ὃν ἀντετάξατο Σικανὸς τῶν Συρακοσίων ἡγούμενος · τῆς 
δὲ μέσης τάξεως εἶχε τὴν ἡγεμονίαν παρὰ μὲν τοῖς Ἀθηναίοις 
Μένανδρος , παρὰ δὲ τοῖς Συρακοσίοις Πύθης ὁ Κορίνθιος . 
ὑπερτεινούσης δὲ τῆς τῶν Ἀθηναίων φάλαγγος 
διὰ τὸ πλείοσιν αὐτοὺς ἀγωνίζεσθαι τριήρεσιν , οὐχ ἥκιστα καθ’ ὃ 
πλεονεκτεῖν ἐδόκουν κατὰ τοῦτο ἠλαττώθησαν . 
ὁ γὰρ Εὐρυμέδων 
ἐπιχειρήσας περιπλεῖν τὸ κέρας τῶν ἐναντίων , ὡς ἀπεσπάσθη τῆς 
τάξεως , ἐπιστρεψάντων ἐπ’ αὐτὸν τῶν Συρακοσίων ἀπελήφθη πρὸς τὸν 
κόλπον τὸν Δάσκωνα μὲν καλούμενον , ὑπὸ δὲ τῶν Συρακοσίων 
κατεχόμενον . 
κατακλεισθεὶς δ’ εἰς στενὸν 
τόπον καὶ βιασθεὶς εἰς τὴν γῆν ἐκπεσεῖν , αὐτὸς μὲν ὑπό τινος 
τρωθεὶς καιρίᾳ πληγῇ τὸν βίον μετήλλαξεν , ἑπτὰ δὲ ναῦς ἐν τούτῳ 
τῷ τόπῳ διεφθάρησαν . 
τῆς δὲ ναυμαχίας 
ἤδη γινομένης ὅλοις τοῖς στόλοις , ὡς διεδόθη λόγος τόν τε στρατηγὸν 
ἀνῃρῆσθαι καί τινας ναῦς ἀπολωλέναι , τὸ μὲν πρῶτον αἱ μάλιστα 
συνεγγίζουσαι ταῖς διεφθαρμέναις ναυσὶν ἐνέκλιναν , μετὰ δὲ ταῦτα τῶν 
Συρακοσίων ἐπικειμένων καὶ διὰ τὸ γεγονὸς εὐημέρημα θρασέως 
ἀγωνιζομένων , βιασθέντες οἱ Ἀθηναῖοι πάντες φυγεῖν ἠναγκάσθησαν . 
γενομένου δὲ τοῦ διωγμοῦ πρὸς τὸ 
τεναγῶδες μέρος τοῦ λιμένος , οὐκ ὀλίγαι τῶν τριήρων ἐν τοῖς βράχεσιν 
ἐπώκειλαν . 
ὧν συμβαινόντων Σικανὸς ὁ τῶν Συρακοσίων στρατηγὸς 
ταχέως ὁλκάδα κληματίδων καὶ δᾴδων , ἔτι δὲ πίττης πληρώσας , 
ἐνέπρησε τὰς ἐν τοῖς βράχεσι ναῦς κυλινδουμένας . 
ὧν ἀναφθεισῶν οἱ μὲν Ἀθηναῖοι ταχέως τήν τε 
φλόγα κατέσβεσαν καὶ ἀπὸ τῶν νεῶν ἐρρωμένως ἠμύναντο τοὺς 
ἐπιφερομένους , ἄλλην οὐδεμίαν εὑρίσκοντες σωτηρίαν · τὰ δὲ πεζὰ 
στρατόπεδα παρεβοήθει παρὰ τὸν αἰγιαλόν , ἐφ’ ὃν αἱ ναῦς 
ἐξεπεπτώκεισαν . 
ἁπάντων δὲ καρτερῶς 
ὑπομενόντων τὸν κίνδυνον , ἐπὶ μὲν τῆς γῆς ἐτράπησαν οἱ Συρακόσιοι , 
κατὰ θάλατταν δὲ προτερήσαντες ἀπέπλευσαν εἰς τὴν πόλιν . 
ἀπώλοντο δὲ 
τῶν μὲν Συρακοσίων ὀλίγοι , τῶν δ’ Ἀθηναίων ἄνδρες μὲν οὐκ 
ἐλάττους δισχιλίων , τριήρεις δ’ ὀκτωκαίδεκα . 
οἱ δὲ Συρακόσιοι νομίζοντες μηκέτι τὸν κίνδυνον εἶναι 
περὶ τῆς πόλεως , ἀλλὰ πολὺ μᾶλλον ἐνεστηκέναι τὸν ἀγῶνα περὶ τοῦ 
λαβεῖν τὸ στρατόπεδον μετὰ τῶν πολεμίων αἰχμάλωτον , ἀπέφραττον τὸ 
στόμα τοῦ λιμένος ζεῦγμα κατασκευάζοντες . 
ἀκάτους τε γὰρ καὶ τριήρεις , ἔτι δὲ στρογγύλας ναῦς ἐπ’ ἀγκυρῶν 
ὁρμίσαντες , καὶ σιδηραῖς ἁλύσεσι διαλαμβάνοντες , ἐπὶ τὰ σκάφη 
γεφύρας ἐκ σανίδων κατεσκεύασαν καὶ πέρας ἐν ἡμέραις τρισὶ τοῖς 
ἔργοις ἐπέθηκαν . 
οἱ δ’ Ἀθηναῖοι 
θεωροῦντες αὑτοῖς πάντοθεν τὴν σωτηρίαν ἀποκεκλεισμένην , ἔκριναν 
ἁπάσας τὰς τριήρεις πληροῦν καὶ τῶν πεζῶν τοὺς κρατίστους ἐμβιβάσαι , 
τῷ τε πλήθει τῶν νεῶν καὶ τῇ τῶν ἀγωνιζομένων ὑπὲρ τῆς σωτηρίας 
ἀπονοίᾳ καταπλήξειν τοὺς Συρακοσίους . 
διόπερ τοὺς ἐπὶ ταῖς ἡγεμονίαις τεταγμένους καὶ τοὺς ἀρίστους ἐξ 
ὅλου τοῦ στρατεύματος ἐμβιβάσαντες τριήρεις μὲν ἐπλήρωσαν πέντε 
λειπούσας τῶν ἑκατὸν εἴκοσι , τοὺς δὲ λοιποὺς ἐπὶ τῆς γῆς ἔταξαν 
παρὰ τὸν αἰγιαλόν . 
οἱ δὲ Συρακόσιοι τὸ μὲν πεζὸν στράτευμα πρὸ τῆς 
πόλεως ἔστησαν , τριήρεις δὲ συνεπλήρωσαν ἑβδομήκοντα τέσσαρας · 
συμπαρείποντό τε τὰς ὑπηρετικὰς ἔχοντες ναῦς παῖδες ἐλεύθεροι , τοῖς 
τε ἔτεσιν ὄντες ὑπὸ τὴν τῶν νεανίσκων ἡλικίαν καὶ συναγωνιζόμενοι 
μετὰ τῶν πατέρων . 
τὰ δὲ περὶ τὸν λιμένα 
τείχη καὶ πᾶς ὁ τῆς πόλεως ὑπερκείμενος τόπος ἔγεμε σωμάτων · 
γυναῖκές τε γὰρ καὶ παρθένοι καὶ οἱ ταῖς ἡλικίαις τὴν ἐν τῷ 
πολέμῳ χρείαν παρέχεσθαι μὴ δυνάμενοι , τοῦ παντὸς πολέμου τὴν κρίσιν 
λαμβάνοντος , μετὰ πολλῆς ἀγωνίας ἐπεθεώρουν τὴν μάχην . 
καθ’ ὃν δὴ 
χρόνον Νικίας ὁ τῶν Ἀθηναίων στρατηγὸς ἐπιβλέψας τὰς ναῦς καὶ τὸ 
μέγεθος τοῦ κινδύνου λογισάμενος , οὐκ ἐπέμεινεν ἐπὶ τῆς ἐν τῇ γῇ 
τάξεως , ἀλλὰ καταλιπὼν τοὺς πεζοὺς ἐπί τινα ναῦν ἀνέβη καὶ παρέπλει 
τὰς τριήρεις τῶν Ἀθηναίων . 
ἕκαστον δὲ τῶν τριηράρχων ἐξ ὀνόματος 
προσφωνῶν καὶ τὰς χεῖρας ἐκτείνων ἐδεῖτο πάντων , εἰ καὶ πρότερον , 
τὸ νῦν ἀντιλαβέσθαι τῆς μόνης καταλελειμμένης ἐλπίδος · ἐν γὰρ ταῖς 
τῶν ναυμαχεῖν μελλόντων ἀρεταῖς καὶ ἑαυτῶν ἁπάντων καὶ τῆς πατρίδος 
κεῖσθαι τὴν σωτηρίαν . 
καὶ τοὺς μὲν 
τέκνων ὄντας πατέρας τῶν υἱῶν ὑπομιμνήσκων , τοὺς δ’ ἐνδόξων 
γεγονότας πατέρων παρακαλῶν τὰς τῶν προγόνων ἀρετὰς μὴ καταισχῦναι , 
τοὺς δ’ ὑπὸ τοῦ δήμου τετιμημένους προτρεπόμενος ἀξίους φανῆναι τῶν 
στεφάνων , ἅπαντας δ’ ἀναμνησθέντας τῶν ἐν Σαλαμῖνι τροπαίων ἠξίου 
μὴ καταρρῖψαι τῆς πατρίδος τὴν περιβόητον δόξαν , μηδὲ αὑτοὺς 
ἀνδραπόδων τρόπον παραδοῦναι τοῖς Συρακοσίοις . 
ὁ μὲν οὖν Νικίας τοιούτοις χρησάμενος λόγοις πάλιν 
ἐπὶ τὴν ἰδίαν τάξιν ἐπανῆλθεν · οἱ δ’ ἐν ταῖς ναυσὶ παιανίσαντες 
ἔπλεον , καὶ φθάσαντες τοὺς πολεμίους διέλυον τὸ ζεῦγμα . 
οἱ δὲ 
Συρακόσιοι ταχέως ἐπαναχθέντες συνετάττοντο ταῖς τριήρεσι , καὶ 
συμπλεκόμενοι τοῖς ἐναντίοις ἠνάγκασαν αὐτοὺς ἐπιστρέφειν ἀπὸ τοῦ 
ζεύγματος καὶ διαμάχεσθαι . 
ποιουμένων δὲ 
τὰς ἀνακρούσεις τῶν μὲν ἐπὶ τὸν αἰγιαλόν , τῶν δ’ εἰς μέσον τὸν 
λιμένα , τινῶν δὲ πρὸς τὰ τείχη , ταχέως ἀπ’ ἀλλήλων διεσπάσθησαν αἱ 
τριήρεις ἅπασαι , καὶ χωρισθέντων ἀπὸ τῶν κλείθρων πλήρης ἦν ὁ 
λιμὴν τῶν κατ’ ὀλίγους ναυμαχούντων . 
ἔνθα δὴ παραβόλως ἀμφοτέρων περὶ τῆς νίκης ἀγωνιζομένων , οἱ μὲν 
Ἀθηναῖοι τῷ τε πλήθει τῶν νεῶν θαρροῦντες καὶ σωτηρίαν ἄλλην οὐχ 
ὁρῶντες θρασέως ἐκινδύνευον καὶ τὸν ἐν τῇ μάχῃ θάνατον εὐγενῶς 
ὑπέμενον · οἱ δὲ Συρακόσιοι θεατὰς τῶν ἀγώνων ἔχοντες γονεῖς καὶ 
παῖδας ἐφιλοτιμοῦντο πρὸς ἀλλήλους , ἑκάστου βουλομένου δῑ ἑαυτοῦ 
τὴν νίκην περιγενέσθαι τῇ πατρίδι . 
διὸ καὶ πολλοὶ ταῖς τῶν ἐναντίων 
πρῴραις ἐπιβάντες , τῆς οἰκείας νεὼς ὑφ’ ἑτέρας τρωθείσης , ἐν 
μέσοις τοῖς πολεμίοις ἀπελαμβάνοντο . 
ἔνιοι δὲ σιδηρᾶς χεῖρας 
ἐπιβάλλοντες ἠνάγκαζον τοὺς ἀντιταττομένους ἐπὶ τῶν νεῶν πεζομαχεῖν . 
πολλάκις δὲ τὰς ἰδίας ἔχοντες ναῦς 
συντετριμμένας , εἰς τὰς τῶν ἐναντίων μεθαλλόμενοι , καὶ τοὺς μὲν 
ἀποκτείνοντες , τοὺς δ’ εἰς τὴν θάλατταν προωθοῦντες , ἐκυρίευον τῶν 
τριήρων . 
ἁπλῶς δὲ καθ’ ὅλον τὸν λιμένα τῶν τ’ ἐμβολῶν ψόφος 
ἐγίνετο καὶ βοὴ τῶν ἀγωνιζομένων ἐναλλὰξ ἀπολλυμένων . 
ὅτε γὰρ ἀποληφθείη ναῦς ὑπὸ πλειόνων 
τριήρων , πανταχόθεν τυπτομένη τοῖς χαλκώμασι , τοῦ ῥεύματος 
εἰσπίπτοντος αὔτανδρος ὑπὸ τῆς θαλάττης κατεπίνετο . 
ἔνιοι δὲ 
καταδυομένων τῶν νεῶν ἀποκολυμβῶντες τοῖς τε τόξοις κατετιτρώσκοντο καὶ 
τοῖς δόρασι τυπτόμενοι διεφθείροντο . 
οἱ 
δὲ κυβερνῆται θεωροῦντες τεταραγμένην τὴν μάχην , καὶ πάντα τόπον ὄντα 
πλήρη θορύβου , καὶ πολλάκις ἐπὶ μίαν ναῦν πλείους ἐπιφερομένας , 
οὔθ’ ὅ , τι σημαίνοιεν εἶχον , μὴ τῶν αὐτῶν πρὸς ἅπαντα συμφερόντων , 
οὔτε πρὸς τοὺς κελεύοντας τοὺς ἐνεδέχετο βλέπειν διὰ τὸ πλῆθος τῶν 
βελῶν . 
ἁπλῶς δὲ τῶν παραγγελλομένων 
οὐδεὶς οὐδὲν ἤκουε , τῶν σκαφῶν θραυομένων καὶ παρασυρομένων τῶν 
ταρσῶν , ἅμα δὲ καὶ τῇ κραυγῇ τῶν ναυμαχούντων καὶ τῶν ἀπὸ τῆς 
γῆς συμφιλοτιμουμένων . 
τοῦ γὰρ αἰγιαλοῦ 
παντὸς τὸ μὲν ὑπὸ τῶν πεζῶν τῶν Ἀθηναίων κατείχετο , τὸ δ’ ὑπὸ 
τῶν Συρακοσίων , ὥστ’ ἐνίοτε τοὺς παρὰ τὴν γῆν ναυμαχοῦντας 
συμμάχους ἔχειν τοὺς ἐπὶ τῆς χέρσου στρατοπεδεύοντας . 
οἱ δ’ ἐπὶ τῶν τειχῶν ὅτε μὲν ἴδοιεν τοὺς ἰδίους 
εὐημεροῦντας , ἐπαιάνιζον , ὅτε δ’ ἐλαττουμένους , ἔστενον καὶ μετὰ 
δακρύων τοῖς θεοῖς προσηύχοντο . 
ἐνίοτε γάρ , εἰ τύχοι , τῶν Συρακοσίων 
τριήρων παρὰ τὰ τείχη διαφθείρεσθαί τινας συνέβαινε , καὶ τοὺς ἰδίους 
ἐν ὀφθαλμοῖς τῶν συγγενῶν ἀναιρεῖσθαι , καὶ θεωρεῖν γονεῖς μὲν τέκνων 
ἀπώλειαν , ἀδελφὰς δὲ καὶ γυναῖκας ἀνδρῶν καὶ ἀδελφῶν οἰκτρὰν 
καταστροφήν . 
ἐπὶ πολὺν δὲ χρόνον πολλῶν ἀπολλυμένων ἡ μάχη τέλος οὐκ 
ἐλάμβανεν · οὐδὲ γὰρ οἱ θλιβόμενοι πρὸς τὴν γῆν φεύγειν ἐτόλμων . 
οἱ 
μὲν γὰρ Ἀθηναῖοι τοὺς ἀφισταμένους τῆς μάχης καὶ τῇ γῇ 
προσπλέοντας ἠρώτων , εἰ διὰ τῆς γῆς εἰς Ἀθήνας πλεῦσαι νομίζουσιν , 
οἱ δὲ πεζοὶ τῶν Συρακοσίων τοὺς προσπλέοντας ἀνέκρινον , διὰ τί 
βουλομένων αὐτῶν εἰς τὰς τριήρεις ἐμβαίνειν κωλύσαντες αὐτοὺς 
μάχεσθαι νῦν προδιδόασι τὴν πατρίδα , καὶ εἰ διὰ τοῦτο ἔφραξαν τὸ 
στόμα τοῦ λιμένος , ὅπως κωλύσαντες τοὺς πολεμίους αὐτοὶ φεύγωσιν 
ἐπὶ τὸν αἰγιαλόν , καὶ τοῦ τελευτᾶν ὀφειλομένου πᾶσιν ἀνθρώποις 
ποῖον ζητοῦσι καλλίω θάνατον ἢ τὸν ὑπὲρ τῆς πατρίδος , ἣν ἔχοντες 
μάρτυρα τῶν ἀγώνων αἰσχρῶς ἐγκαταλείπουσιν . 
τοιαῦτα δὲ τῶν ἀπὸ τῆς γῆς στρατιωτῶν ὀνειδιζόντων 
τοῖς προσπλέουσιν , οἱ πρὸς τοὺς αἰγιαλοὺς ἀποφεύγοντες πάλιν 
ἀνέστρεφον , καίπερ συντετριμμένας ἔχοντες τὰς ναῦς καὶ ὑπὸ τῶν 
τραυμάτων καταβαρούμενοι . 
τῶν δὲ παρὰ τὴν 
πόλιν κινδυνευόντων Ἀθηναίων ἐκβιασθέντων καὶ πρὸς φυγὴν ὁρμησάντων , 
οἱ προσεχεῖς ἀεὶ τῶν Ἀθηναίων ἐνέκλινον , καὶ κατ’ ὀλίγον ἅπαντες 
ἐτράπησαν . 
οἱ μὲν οὖν Συρακόσιοι μετὰ 
πολλῆς κραυγῆς κατεδίωκον τὰς ναῦς ἐπὶ τὴν γῆν · τῶν δὲ Ἀθηναίων 
ὅσοι μὴ μετέωροι διεφθάρησαν , ἐπεὶ πρὸς τὰ βράχη προσηνέχθησαν , 
ἐκπηδῶντες ἐκ τῶν νεῶν εἰς τὸ πεζὸν στρατόπεδον ἔφευγον . 
ὁ δὲ λιμὴν πλήρης ἦν ὅπλων τε καὶ ναυαγίων , 
ὡς ἂν Ἀττικῶν μὲν νεῶν ἀπολομένων ἑξήκοντα , παρὰ δὲ τῶν 
Συρακοσίων ὀκτὼ μὲν τελέως διεφθαρμένων , ἑκκαίδεκα δὲ συντετριμμένων . 
οἱ δὲ Συρακόσιοι τῶν τε τριήρων ὅσας δυνατὸν ἦν εἷλκον ἐπὶ τὴν 
γῆν , καὶ τοὺς τετελευτηκότας πολίτας τε καὶ συμμάχους ἀνελόμενοι 
δημοσίας ταφῆς ἠξίωσαν . 
οἱ δ’ Ἀθηναῖοι 
συνδραμόντες ἐπὶ τὰς τῶν ἡγεμόνων σκηνὰς ἐδέοντο τῶν στρατηγῶν , μὴ 
τῶν νεῶν , ἀλλὰ τῆς ἑαυτῶν φροντίζειν σωτηρίας . 
Δημοσθένης μὲν οὖν 
ἔφη δεῖν , λελυμένου τοῦ ζεύγματος , κατὰ τάχος πληροῦν τὰς τριήρεις , 
καὶ ἀπροσδοκήτως ἐπιθεμένους ἐπηγγέλλετο ῥᾳδίως κρατήσειν τῆς 
ἐπιβολῆς · Νικίας δὲ συνεβούλευε 
καταλιπόντας τὰς ναῦς διὰ τῆς μεσογείου πρὸς τὰς συμμαχίδας πόλεις 
ἀναχωρεῖν . 
ᾧ πάντες ὁμογνώμονες γενόμενοι τῶν νεῶν τινας ἐνέπρησαν 
καὶ τὰ πρὸς τὴν ἀπαλλαγὴν παρεσκευάζοντο . 
φανεροῦ δ’ ὄντος ὅτι τῆς νυκτὸς ἀναζεύξουσιν , Ἑρμοκράτης 
συνεβούλευε τοῖς Συρακοσίοις ἐξάγειν τῆς νυκτὸς ἅπαν τὸ στρατόπεδον 
καὶ τὰς ὁδοὺς ἁπάσας προκαταλαβέσθαι . 
οὐ πειθομένων δὲ τῶν στρατηγῶν διὰ τὸ πολλοὺς μὲν τραυματίας εἶναι 
τῶν στρατιωτῶν , πάντας δ’ ὑπὸ τῆς μάχης κατακόπους ὑπάρχειν τοῖς 
σώμασιν , ἀπέστειλέ τινας τῶν ἱππέων ἐπὶ τὴν παρεμβολὴν τῶν 
Ἀθηναίων τοὺς ἐροῦντας , ὅτι προαπεστάλκασιν οἱ Συρακόσιοι τοὺς τὰς 
ὁδοὺς καὶ τοὺς ἐπικαιροτάτους τόπους προκαταληψομένους . 
ποιησάντων δὲ τῶν ἱππέων τὸ προσταχθὲν ἤδη νυκτὸς 
οὔσης , οἱ μὲν Ἀθηναῖοι νομίσαντες τῶν Λεοντίνων τινὰς εἶναι τοὺς 
δῑ εὔνοιαν ἀπηγγελκότας , διεταράχθησαν οὐ μικρῶς καὶ τὴν ἀπαλλαγὴν 
ὑπερέθεντο · ᾧπερ εἰ μὴ παρεκρούσθησαν , ἀσφαλῶς ἂν ἐχωρίσθησαν . 
οἱ μὲν οὖν Συρακόσιοι τῆς ἡμέρας 
ὑποφωσκούσης ἀπέστειλαν τοὺς προκαταληψομένους τὰ στενόπορα τῶν ὁδῶν · 
οἱ δὲ τῶν Ἀθηναίων στρατηγοὶ διελόμενοι τοὺς στρατιώτας εἰς δύο 
μέρη , καὶ τὰ μὲν σκευοφόρα καὶ τοὺς ἀρρώστους εἰς μέσον λαβόντες , 
τοὺς δὲ δυναμένους μάχεσθαι προηγεῖσθαι καὶ οὐραγεῖν τάξαντες , 
προῄεσαν ἐπὶ Κατάνης , ὧν μὲν Δημοσθένους , ὧν δὲ Νικίου 
καθηγουμένων . 
οἱ δὲ Συρακόσιοι πεντήκοντα μὲν τὰς καταλειφθείσας ναῦς ἀναψάμενοι 
κατήγαγον εἰς τὴν πόλιν , ἐκβιβάσαντες δ’ ἐκ τῶν τριήρων ἅπαντας καὶ 
καθοπλίσαντες , μετὰ πάσης τῆς δυνάμεως ἠκολούθουν τοῖς Ἀθηναίοις , 
ἐξαπτόμενοι καὶ βαδίζειν εἰς τοὔμπροσθεν διακωλύοντες . 
ἐπὶ τρεῖς δ’ ἡμέρας ἐπακολουθοῦντες καὶ πανταχόθεν 
περιλαμβάνοντες ἀπεῖργον εὐθυπορεῖν πρὸστὴν σύμμαχον Κατάνην , 
παλινοδίαν δὲ καταναγκάσαντες ποιήσασθαι διὰ τοῦ Ἐλωρίου πεδίου , πρὸς 
τῷ Ἀσινάρῳ ποταμῷ περικυκλώσαντες ἀπέκτειναν μὲν μυρίους 
ὀκτακισχιλίους , ἐζώγρησαν δὲ ἑπτακισχιλίους , ἐν οἷς καὶ τοὺς 
στρατηγοὺς Δημοσθένην καὶ Νικίαν · οἱ δὲ λοιποὶ διηρπάσθησαν ὑπὸ τῶν 
στρατιωτῶν . 
οἱ γὰρ Ἀθηναῖοι πάντοθεν 
ἀποκλειομένης τῆς σωτηρίας ἠναγκάσθησαν τὰ ὅπλα καὶ ἑαυτοὺς 
παραδοῦναι τοῖς πολεμίοις . 
τούτων δὲ πραχθέντων οἱ Συρακόσιοι 
στήσαντες δύο τρόπαια , καὶ τὰ τῶν στρατηγῶν ὅπλα πρὸς ἑκάτερον 
προσηλώσαντες , ἀνέστρεψαν εἰς τὴν πόλιν . 
τότε μὲν οὖν τοῖς θεοῖς ἔθυσαν 
πανδημεί , τῇ δ’ ὑστεραίᾳ συναχθείσης ἐκκλησίας ἐβουλεύοντο , πῶς 
χρήσονται τοῖς αἰχμαλώτοις . 
Διοκλῆς δέ τις , τῶν δημαγωγῶν ἐνδοξότατος 
ὤν , ἀπεφήνατο γνώμην ὡς δέοι τοὺς μὲν στρατηγοὺς τῶν Ἀθηναίων μετ’ 
αἰκίας ἀνελεῖν , τοὺς δ’ ἄλλους αἰχμαλώτους ἐν μὲν τῷ παρόντι 
τεθῆναι πάντας εἰς τὰς λατομίας , μετὰ δὲ ταῦτα τοὺς μὲν συμμαχήσαντας 
τοῖς Ἀθηναίοις λαφυροπωλῆσαι , τοὺς δ’ Ἀθηναίους ἐργαζομένους ἐν τῷ 
δεσμωτηρίῳ λαμβάνειν ἀλφίτων δύο κοτύλας . 
ἀναγνωσθέντος δὲ τοῦ ψηφίσματος Ἑρμοκράτης παρελθὼν εἰς τὴν 
ἐκκλησίαν ἐνεχείρει λέγειν , ὡς κάλλιόν ἐστι τοῦ νικᾶν τὸ τὴν νίκην 
ἐνεγκεῖν ἀνθρωπίνως . 
θορυβοῦντος δὲ τοῦ 
δήμου καὶ τὴν δημηγορίαν οὐχ ὑπομένοντος , Νικόλαός τις , ἐστερημένος 
ἐν τῷ πολέμῳ δυεῖν υἱῶν , ἀνέβαινεν ἐπὶ τὸ βῆμα κατεχόμενος ὑπὸ 
τῶν οἰκετῶν διὰ τὸ γῆρας · ὃν ὡς εἶδεν ὁ δῆμος , ἔληξε τοῦ 
θορύβου , νομίζων κατηγορήσειν τῶν αἰχμαλώτων . 
γενομένης οὖν σιωπῆς ὁ 
πρεσβύτερος ἐντεῦθεν ἤρξατο τῶν λόγων . 
τῶν κατὰ 
τὸν πόλεμον ἀτυχημάτων , ἄνδρες Συρακόσιοι , μέρος οὐκ ἐλάχιστον ἐγὼ 
μετέσχηκα · δυεῖν γὰρ υἱῶν γενόμενος πατὴρ ἐξέπεμψα μὲν αὐτοὺς εἰς 
τὸν ὑπὲρ τῆς πατρίδος κίνδυνον , ὑπεδεξάμην δ’ ἀντ’ αὐτῶν ἀγγελίαν , 
ἣ τὸν ἐκείνων θάνατον ἐμήνυεν . 
διὸ 
καὶ καθ’ ἡμέραν ἐπιζητῶν τὴν συμβίωσιν , καὶ τὴν τελευτὴν 
ἀναλογιζόμενος , ἐκείνους μὲν μακαρίζω , τὸν ἐμαυτοῦ δὲ βίον ἐλεῶ , 
πάντων ἡγούμενος εἶναι δυστυχέστατος . 
ἐκεῖνοι μὲν γὰρ τὸν ὀφειλόμενον τῇ φύσει θάνατον εἰς πατρίδος 
σωτηρίαν ἀναλώσαντες ἀθάνατον ἑαυτῶν δόξαν καταλελοίπασιν , ἐγὼ δ’ 
ἐπὶ τῆς ἐσχάτης ἡλικίας ἔρημος ὢν τῶν θεραπευσόντων τὸ γῆρας 
διπλοῦν ἔχω τὸ πένθος , τὴν συγγένειαν ἅμα καὶ ἀρετὴν ἐπιζητῶν · 
ὅσῳ γὰρ εὐγενέστερον ἐτελεύτησαν , 
τοσούτῳ ποθεινοτέραν τὴν ὑπὲρ αὐτῶν μνήμην καταλελοίπασιν . 
εἰκότως 
οὖν μισῶ τοὺς Ἀθηναίους , δῑ ἐκείνους οὐχ ὑπὸ τῶν τέκνων , ἀλλ’ 
ὑπὸ οἰκετῶν , ὡς ὁρᾶτε , χειραγωγούμενος . 
εἰ μὲν οὖν ἑώρων , ὦ ἄνδρες Συρακόσιοι , τὴν παροῦσαν 
ἐνεστηκέναι βουλὴν ὑπὲρ Ἀθηναίων , εἰκότως ἂν καὶ διὰ τὰς κοινὰς 
τῆς πατρίδος συμφορὰς καὶ διὰ τὰς ἰδίας ἀτυχίας πικρῶς ἂν αὐτοῖς 
προσηνέχθην · ἐπεὶ δ’ ἅμα τῷ πρὸς τοὺς ἠτυχηκότας ἐλέῳ κρίνεται 
τό τε κοινῇ συμφέρον καὶ ἡ πρὸς ἅπαντας ἀνθρώπους ὑπὲρ τοῦ δήμου 
τῶν Συρακοσίων ἐξενεχθησομένη δόξα , ἀκέραιον ποιήσομαι τὴν τοῦ 
συμφέροντος συμβουλίαν . 
ὁ μὲν οὖν δῆμος τῶν Ἀθηναίων τῆς ἰδίας ἀνοίας 
ἀξίαν κεκόμισται τιμωρίαν , πρῶτον μὲν παρὰ θεῶν , μετὰ δὲ ταῦτα παρ’ 
ἡμῶν τῶν ἀδικηθέντων . 
ἀγαθὸν γάρ ἐστι 
τὸ θεῖον τοὺς ἀδίκου πολέμου καταρχομένους καὶ τὴν αὑτῶν ὑπεροχὴν 
οὐκ ἐνεγκόντας ἀνθρωπίνως ἀνελπίστοις περιβαλεῖν συμφοραῖς . 
τίς γὰρ ἂν ἤλπισεν Ἀθηναίους , μύρια μὲν 
εἰληφότας ἐκ Δήλου τάλαντα , τριήρεις δὲ διακοσίας εἰς Σικελίαν 
ἀπεσταλκότας καὶ τοὺς ἀγωνισομένους ἄνδρας πλείους τῶν 
τετρακισμυρίων , οὕτως μεγάλαις συμφοραῖς περιπεσεῖσθαι ; 
ἀπὸ γὰρ τῆς 
τηλικαύτης παρασκευῆς οὔτε ναῦς οὔτ’ ἀνὴρ οὐθεὶς ἐπανῆλθεν , ὥστε 
μηδὲ τὸν ἀγγελοῦντα αὐτοῖς τὴν συμφορὰν περιλειφθῆναι . 
εἰδότες οὖν , ἄνδρες Συρακόσιοι , τοὺς 
ὑπερηφανοῦντας παρὰ θεοῖς καὶ παρ’ ἀνθρώποις μισουμένους , προσκυνοῦντες 
τὴν τύχην μηθὲν ὑπὲρ ἄνθρωπον πράξητε . 
τί γὰρ σεμνὸν φονεῦσαι τὸν 
ὑποπεπτωκότα ; 
τί δ’ ἔνδοξον τιμωρίᾳ περιβαλεῖν ; 
ὁ γὰρ ἀμετάθετον 
ἔχων τὴν περὶ τῶν ἀτυχημάτων ὠμότητα συναδικεῖ τὴν κοινὴν ἀνθρώπων 
ἀσθένειαν . 
οὐθεὶς γάρ ἐστιν οὕτω 
φρόνιμος , ὥστε μεῖζον ἰσχῦσαι τῆς τύχης , ἣ φύσει ταῖς ἀνθρωπίναις 
ἡδομένη συμφοραῖς ὀξείας τῆς εὐδαιμονίας ποιεῖ τὰς μεταβολάς . 
ἐροῦσί τινες ἴσως , ἠδίκησαν , καὶ τῆς κατ’ αὐτῶν τιμωρίας ἔχομεν 
τὴν ἐξουσίαν . 
οὐκοῦν παρὰ μὲν τοῦ 
δήμου πολλαπλασίαν εἰλήφατε τιμωρίαν , παρὰ δὲ τῶν αἰχμαλώτων ἱκανὴν 
ἔχετε κόλασιν ; 
παρέδωκαν γὰρ ἑαυτοὺς μετὰ τῶν ὅπλων πιστεύσαντες 
τῇ τῶν κρατούντων εὐγνωμοσύνῃ · διόπερ οὐκ ἄξιον αὐτοὺς τῆς 
ἡμετέρας ψευσθῆναι φιλανθρωπίας . 
οἱ μὲν 
οὖν ἀμετάθετον τὴν ἔχθραν φυλάττοντες μαχόμενοι τετελευτήκασιν , οἱ δ’ 
ἑαυτοὺς ἡμῖν ἐγχειρίσαντες ἀντὶ πολεμίων γεγόνασιν ἱκέται . 
οἱ γὰρ 
ἐν ταῖς μάχαις τοῖς ἐναντίοις τὰ σώματα ἐγχειρίζοντες , ἐπ’ ἐλπίδι 
σωτηρίας τοῦτο πράττουσιν · εἰ δὲ πιστεύσαντες τιμωρίας τεύξονται 
τηλικαύτης , οἱ μὲν παθόντες ἀναδέξονται τὴν συμφοράν , οἱ δὲ πράξαντες 
ἀγνώμονες ἂν κληθεῖεν . 
δεῖ δὲ τοὺς τῆς 
ἡγεμονίας ἀντιποιουμένους , ὦ ἄνδρες Συρακόσιοι , μὴ οὕτως τοῖς 
ὅπλοις ἑαυτοὺς ἰσχυροὺς κατασκευάζειν , ὡς τοῖς τρόποις ἐπιεικεῖς 
παρέχεσθαι . 
οἱ γὰρ ὑποτεταγμένοι τοὺς μὲν φόβῳ κατισχύοντας καιροτηρήσαντες 
ἀμύνονται διὰ τὸ μῖσος , τοὺς δὲ φιλανθρώπως ἀφηγουμένους βεβαίως 
ἀγαπῶντες ἀεὶ συναύξουσι τὴν ἡγεμονίαν . 
τί καθεῖλε τὴν Μήδων 
ἀρχήν ; 
ἡ πρὸς τοὺς ταπεινοτέρους ὠμότης . 
ἀποστάντων γὰρ Περσῶν καὶ τὰ πλεῖστα τῶν ἐθνῶν συνεπέθετο . 
πῶς 
γὰρ Κῦρος ἐξ ἰδιώτου τῆς Ἀσίας ὅλης ἐβασίλευσε ; 
τῇ πρὸς τοὺς 
κρατηθέντας εὐγνωμοσύνῃ . 
Κροῖσον γὰρ τὸν βασιλέα λαβὼν αἰχμάλωτον 
οὐχ ὅπως ἠδίκησεν , ἀλλὰ καὶ προσευηργέτησεν · παραπλησίως δὲ καὶ 
τοῖς ἄλλοις βασιλεῦσί τε καὶ δήμοις προσηνέχθη . 
τοιγαροῦν διαδοθείσης εἰς πάντα τόπον τῆς ἡμερότητος 
ἅπαντες οἱ κατὰ τὴν Ἀσίαν ἀλλήλους φθάνοντες εἰς τὴν τοῦ βασιλέως 
συμμαχίαν παρεγίνοντο . 
τί λέγω τὰ μακρὰν 
καὶ τόποις καὶ χρόνοις ἀφεστηκότα ; 
κατὰ γὰρ τὴν ἡμετέραν πόλιν οὐ 
πάλαι Γέλων ἐξ ἰδιώτου τῆς Σικελίας ὅλης ἡγεμὼν ἐγένετο , τῶν 
πόλεων ἑκουσίως εἰς τὴν ἐξουσίαν ἐκείνου παραγενομένων · προσεκαλεῖτο 
γὰρ ἡ τἀνδρὸς ἐπιείκεια πάντας ἀνθρώπους , τὴν εἰς τοὺς ἠτυχηκότας 
συγγνώμην προσλαβοῦσα . 
ἀπ’ ἐκείνων οὖν 
τῶν χρόνων τῆς κατὰ Σικελίαν ἡγεμονίας ἀντιποιουμένης τῆς πόλεως , 
μὴ καταρρίψωμεν τὸν ὑπὲρ τῶν προγόνων ἔπαινον , μηδ’ ἑαυτοὺς 
θηριώδεις καὶ ἀπαραιτήτους πρὸς ἀνθρωπίνην ἀτυχίαν παράσχωμεν . 
οὐ 
γὰρ προσήκει δοῦναι τῷ φθόνῳ καθ’ ἡμῶν ἀφορμὴν εἰπεῖν , ὡς 
ἀναξίως εὐτυχοῦμεν · καλὸν γὰρ καὶ τὸ τῆς τύχης ἀντιπραττούσης 
ἔχειν τοὺς συναλγήσοντας καὶ πάλιν ἐν τοῖς κατορθώμασι τοὺς 
ἡδομένους . 
τὰ μὲν οὖν ἐν τοῖς ὅπλοις 
πλεονεκτήματα τύχῃ καὶ καιρῷ κρίνεται πολλάκις , ἡ δ’ ἐν ταῖς 
εὐπραξίαις ἡμερότης ἴδιόν ἐστι σημεῖον τῆς τῶν εὐτυχούντων 
ἀρετῆς . 
διὸ μὴ φθονήσητε τῇ πατρίδι περιβόητον γενέσθαι παρὰ πᾶσιν 
ἀνθρώποις , ὅτι τοὺς Ἀθηναίους ἐνίκησεν οὐ μόνον τοῖς ὅπλοις , 
ἀλλὰ καὶ τῇ φιλανθρωπίᾳ . 
φανήσονται 
γὰρ οἱ τῶν ἄλλων ὑπερέχειν ἡμερότητι σεμνυνόμενοι τῇ παρ’ ἡμῶν 
εὐγνωμοσύνῃ πολυωρούμενοι , καὶ οἱ πρῶτοι βωμὸν ἐλέου καθιδρυσάμενοι 
τοῦτον ἐν τῇ πόλει τῶν Συρακοσίων εὑρήσουσιν . 
ἐξ ὧν πᾶσιν ἔσται φανερόν , ὡς ἐκεῖνοι μὲν 
δικαίως ἐσφάλησαν , ἡμεῖς δ’ ἀξίως ηὐτυχήσαμεν , εἴπερ οἱ μὲν 
τοιούτους ἀδικεῖν ἐπεχείρησαν οἳ καὶ πρὸς τοὺς ἐχθροὺς 
εὐγνωμόνησαν , ἡμεῖς δὲ τοιούτους ἐνικήσαμεν οἳ καὶ τοῖς 
πολεμιωτάτοις μερίζουσι τὸν ἔλεον ἐτόλμησαν ἐπιβουλεῦσαι · ὥστε μὴ 
μόνον ὑπὸ τῶν ἄλλων κατηγορίας τυγχάνειν τοὺς Ἀθηναίους , ἀλλὰ καὶ 
αὐτοὺς ἑαυτῶν καταγινώσκειν , εἰ τοιούτους ἄνδρας ἀδικεῖν 
ἐνεχείρησαν . 
καλόν , ὦ ἄνδρες Συρακόσιοι , κατάρξασθαι φιλίας , καὶ τῷ τῶν 
ἠτυχηκότων ἐλέῳ σπείσασθαι τὴν διαφοράν . 
δεῖ γὰρ τὴν μὲν πρὸς τοὺς 
φίλους εὔνοιαν ἀθάνατον φυλάττειν , τὴν δὲ πρὸς τοὺς ἐναντίους 
ἔχθραν θνητήν · οὕτω γὰρ συμβήσεται τοὺς μὲν συμμάχους γίνεσθαι 
πλείους , τοὺς δὲ πολεμίους ἐλάττους . 
τὴν 
δὲ διαφορὰν αἰώνιον διαφυλάττοντας παραδιδόναι παισὶ παίδων οὔτ’ 
εὔγνωμον οὔτε ἀσφαλές · ἐνίοτε γὰρ οἱ δοκοῦντες ὑπερέχειν ἐν 
ῥοπῇ καιροῦ τῶν πρότερον ὑποπεπτωκότων ἀσθενέστεροι γίνονται . 
μαρτυρεῖ δ’ ὁ νῦν γενόμενος πόλεμος · 
οἱ γὰρ ἐπὶ πολιορκίᾳ παραγενόμενοι καὶ διὰ τὴν ὑπεροχὴν 
ἀποτειχίσαντες τὴν πόλιν ἐκ μεταβολῆς αἰχμάλωτοι γεγόνασιν , ὡς 
ὁρᾶτε . 
καλὸν οὖν ἐν ταῖς τῶν ἄλλων ἀτυχίαις ἡμέρους φανέντας 
ἕτοιμον ἔχειν τὸν παρὰ πάντων ἔλεον , ἐάν τι συμβαίνῃ τῶν 
ἀνθρωπίνων . 
πολλὰ γὰρ ὁ βίος ἔχει παράδοξα , στάσεις πολιτικάς , 
λῃστείας , πολέμους , ἐν οἷς οὐ ῥᾴδιον διαφεύγειν τὸν κίνδυνον 
ἄνθρωπον ὄντα . 
διόπερ εἰ τὸν πρὸς τοὺς 
ὑποπεπτωκότας ἔλεον ἀποκόψομεν , πικρὸν καθ’ ἑαυτῶν νόμον θήσομεν εἰς 
ἅπαντα τὸν αἰῶνα . 
οὐ γὰρ δυνατὸν τοὺς ἄλλοις ἀνημέρως χρησαμένους 
αὐτοὺς παρ’ ἑτέρων τυχεῖν ποτε φιλανθρωπίας , ἄλλους τε πράξαντας δεινὰ 
παθεῖν εὐγνώμονα , καὶ παρὰ τοὺς τῶν Ἑλλήνων ἐθισμοὺς τοσούτους 
ἄνδρας φονεύσαντας ἐν ταῖς τοῦ βίου μεταβολαῖς ἐπιβοᾶσθαι τὰ κοινὰ 
πάντων νόμιμα . 
τίς γὰρ Ἑλλήνων τοὺς 
παραδόντας ἑαυτοὺς καὶ τῇ τῶν κρατούντων εὐγνωμοσύνῃ πιστεύσαντας 
ἀπαραιτήτου τιμωρίας ἠξίωκεν , ἢ τίς ἧττον τοῦ μὲν ὠμοῦ τὸν 
ἔλεον , τῆς δὲ προπετείας τὴν εὐλάβειαν ἔσχηκεν ; 
πάντες δὲ ἀνατείνονται 
μὲν πρὸς τοὺς ἀντιταττομένους , εἴκουσι δὲ τοῖς ὑποπεπτωκόσιν , ὧν 
μὲν τὴν τόλμαν καταπονοῦντες , ὧν δὲ τὴν ἀτυχίαν οἰκτείροντες . 
θραύεται γὰρ ἡμῶν ὁ θυμός , ὅταν ὁ πρότερον ἐχθρὸς ὢν ἐκ 
μεταβολῆς ἱκέτης γενόμενος ὑπομένῃ παθεῖν ὅ , τι ἂν δοκῇ τοῖς 
κρατοῦσιν . 
ἁλίσκονται δ’ , οἶμαι , τῶν 
ἡμέρων ἀνδρῶν αἱ ψυχαὶ μάλιστά πως ἐλέῳ διὰ τὴν κοινὴν τῆς 
φύσεως ὁμοπάθειαν . 
Ἀθηναῖοι γὰρ κατὰ τὸν Πελοποννησιακὸν πόλεμον 
εἰς τὴν Σφακτηρίαν νῆσον πολλοὺς τῶν Λακεδαιμονίων κατακλείσαντες καὶ 
λαβόντες αἰχμαλώτους ἀπελύτρωσαν τοῖς Σπαρτιάταις . 
πάλιν Λακεδαιμόνιοι πολλοὺς τῶν Ἀθηναίων καὶ τῶν 
συμμάχων αἰχμαλωτισάμενοι παραπλησίως ἐχρήσαντο . 
καὶ καλῶς ἀμφότεροι 
ταῦτ’ ἔπραξαν . 
δεῖ γὰρ τοῖς Ἕλλησι τὴν ἔχθραν εἶναι μέχρι τῆς 
νίκης , καὶ κολάζειν μέχρι τοῦ κρατῆσαι τῶν ἐναντίων . 
ὁ δὲ περαιτέρω τὸν ὑποπεσόντα καὶ πρὸς τὴν τοῦ 
κρατοῦντος εὐγνωμοσύνην προσφεύγοντα τιμωρούμενος οὐκέτι τὸν ἐχθρὸν 
κολάζει , πολὺ δὲ μᾶλλον ἀδικεῖ τὴν ἀνθρωπίνην ἀσθένειαν . 
εἴποι γὰρ ἄν τις πρὸς τὴν τοῦ τοιούτου 
σκληρότητα τὰς τῶν πάλαι σοφῶν ἀποφάσεις , ἄνθρωπε , μὴ μέγα φρόνει , 
γνῶθι σαυτόν , ἰδὲ τὴν τύχην ἁπάντων οὖσαν κυρίαν . 
τίνος γὰρ χάριν 
οἱ πρόγονοι πάντων τῶν Ἑλλήνων ἐν ταῖς κατὰ πόλεμον νίκαις 
κατέδειξαν οὐ διὰ λίθων , διὰ δὲ τῶν τυχόντων ξύλων ἱστάναι τὰ 
τρόπαια ; 
ἆρ’ οὐχ ὅπως ὀλίγον χρόνον 
διαμένοντα ταχέως ἀφανίζηται τὰ τῆς ἔχθρας ὑπομνήματα ; 
καθόλου δ’ εἰ 
μὲν αἰώνιον ἵστασθαι τὴν διαφορὰν βούλεσθε , μάθετε τὴν ἀνθρωπίνην 
ἀσθένειαν ὑπερφρονοῦντες · εἷς γὰρ καιρὸς καὶ βραχεῖα ῥοπὴ τύχης 
ταπεινοῖ πολλάκις τοὺς ὑπερηφάνους . 
εἰ δ’ , ὅπερ εἰκός ἐστι , παύσεσθε 
πολεμοῦντες , τίνα καλλίω καιρὸν εὑρήσετε τοῦ νῦν ὑπάρχοντος , ἐν ᾧ 
τὴν πρὸς τοὺς ἐπταικότας φιλανθρωπίαν ἀφορμὴν τῆς φιλίας ποιήσεσθε ; 
μὴ γὰρ οἴεσθε τὸν τῶν Ἀθηναίων δῆμον τελέως ἐξησθενηκέναι διὰ τὴν 
ἐν Σικελίᾳ συμφοράν , ὃς κρατεῖ σχεδὸν τῶν τε κατὰ τὴν Ἑλλάδα 
νήσων ἁπασῶν , καὶ τῆς παραλίου τῆς τε κατὰ τὴν Εὐρώπην καὶ τὴν 
Ἀσίαν ἔχει τὴν ἡγεμονίαν . 
καὶ γὰρ 
πρότερον περὶ τὴν Αἴγυπτον τριακοσίας τριήρεις αὐτάνδρους ἀπολέσας 
τὸν δοκοῦντα κρατεῖν βασιλέα συνθήκας ἀσχήμονας ποιεῖν ἠνάγκασε , καὶ 
πάλιν ὑπὸ Ξέρξου τῆς πόλεως κατασκαφείσης μετ’ ὀλίγον κἀκεῖνον 
ἐνίκησε καὶ τῆς Ἑλλάδος τὴν ἡγεμονίαν ἐκτήσατο . 
ἀγαθὴ γὰρ ἡ πόλις ἐν τοῖς μεγίστοις ἀτυχήμασι 
μεγίστην ἐπίδοσιν λαβεῖν καὶ μηδέποτε ταπεινὸν μηδὲν βουλεύεσθαι . 
καλὸν οὖν ἀντὶ τοῦ τὴν ἔχθραν ἐπαύξειν συμμάχους αὐτοὺς ἔχειν 
φεισαμένους τῶν αἰχμαλώτων . 
ἀνελόντες 
μὲν γὰρ αὐτοὺς τῷ θυμῷ μόνον χαριούμεθα , τὴν ἄκαρπον ἐπιθυμίαν 
ἐκπληροῦντες , φυλάξαντες δὲ παρὰ μὲν τῶν εὖ παθόντων τὴν χάριν 
ἕξομεν , παρὰ δὲ τῶν ἄλλων ἁπάντων τὴν εὐδοξίαν . 
ναί , ἀλλά τινες τῶν 
Ἑλλήνων ἀπέσφαξαν τοὺς αἰχμαλώτους . 
τί οὖν ; 
εἰ μὲν αὐτοῖς ἐκ 
ταύτης τῆς πράξεως ἔπαινοι τυγχάνουσι , μιμησώμεθα τοὺς τῆς δόξης 
πεφροντικότας · εἰ δὲ παρὰ πρώτων ἡμῶν τυγχάνουσι κατηγορίας , μηδὲ 
αὐτοὶ πράξωμεν τὰ αὐτὰ τοῖς ὁμολογουμένως ἡμαρτηκόσι . 
μέχρι μὲν γὰρ τοῦ μηδὲν ἀνήκεστον πεπονθέναι 
τοὺς εἰς τὴν ἡμετέραν πίστιν ἑαυτοὺς παραδόντας , ἅπαντες 
καταμέμψονται δικαίως τὸν Ἀθηναίων δῆμον · ἐὰν δὲ ἀκούσωσι παρὰ τὰ 
κοινὰ νόμιμα τοὺς αἰχμαλώτους παρεσπονδημένους , ἐφ’ ἡμᾶς μετοίσουσι 
τὴν κατηγορίαν . 
καὶ γὰρ εἴ τινων ἄλλων , Ἀθηναίων ἄξιόν ἐστιν 
ἐντραπῆναι μὲν τὸ τῆς πόλεως ἀξίωμα , χάριν δ’ αὐτοῖς ἀπομερίσαι 
τῶν εἰς ἄνθρωπον εὐεργετημάτων . 
οὗτοι 
γάρ εἰσιν οἱ πρῶτοι τροφῆς ἡμέρου τοῖς Ἕλλησι μεταδόντες , ἣν 
ἰδίᾳ παρὰ θεῶν λαβόντες τῇ χρείᾳ κοινὴν ἐποίησαν · οὗτοι νόμους 
εὗρον , δῑ οὓς ὁ κοινὸς βίος ἐκ τῆς ἀγρίας καὶ ἀδίκου ζωῆς εἰς 
ἥμερον καὶ δικαίαν ἐλήλυθε συμβίωσιν · οὗτοι πρῶτοι τοὺς καταφυγόντας 
διασώσαντες τοὺς περὶ τῶν ἱκετῶν νόμους παρὰ πᾶσιν ἀνθρώποις 
ἰσχῦσαι παρεσκεύασαν · ὧν ἀρχηγοὺς γενομένους οὐκ ἄξιον αὐτοὺς 
ἀποστερῆσαι . 
καὶ ταῦτα μὲν πρὸς ἅπαντας · ἰδίᾳ δ’ ἐνίους ὑπομνήσω 
τῶν φιλανθρώπων . 
ὅσοι μὲν γὰρ λόγου καὶ παιδείας ἐν τῇ πόλει 
μετεσχήκατε , δότε τὸν ἔλεον τοῖς τὴν πατρίδα κοινὸν παιδευτήριον 
παρεχομένοις πᾶσιν ἀνθρώποις · ὅσοι δὲ τῶν ἁγνοτάτων μυστηρίων 
μετειλήφατε , σώσατε τοὺς μυήσαντας , οἱ μὲν ἤδη μετεσχηκότες τῶν 
φιλανθρωπιῶν τὴν χάριν διδόντες τῆς εὐεργεσίας , οἱ δὲ μέλλοντες 
μεταλήψεσθαι μὴ παραιρούμενοι τῷ θυμῷ τὴν ἐλπίδα . 
ποῖος γὰρ τόπος τοῖς ξένοις βάσιμος εἰς παιδείαν 
ἐλευθέριον τῆς Ἀθηναίων πόλεως ἀνῃρημένης ; 
βραχὺ τὸ διὰ τὴν 
ἁμαρτίαν μῖσος , μεγάλα δὲ καὶ πολλὰ τὰ πρὸς εὔνοιαν αὐτοῖς 
εἰργασμένα . 
χωρὶς δὲ τῆς περὶ τὴν πόλιν ἐντροπῆς καὶ κατ’ ἰδίαν 
ἄν τις τοὺς αἰχμαλώτους ἐξετάζων εὕροι δικαίως ἐλέου τυγχάνοντας . 
οἱ μὲν γὰρ σύμμαχοι τῇ τῶν κρατούντων ὑπεροχῇ βιασθέντες 
ἠναγκάσθησαν συστρατεύειν . 
διόπερ εἰ τοὺς 
ἐξ ἐπιβολῆς ἀδικήσαντας δίκαιόν ἐστι τιμωρεῖσθαι , τοὺς ἀκουσίως 
ἐξαμαρτάνοντας προσῆκον ἂν εἴη συγγνώμης ἀξιοῦν . 
τί λέγω Νικίαν , 
ὃς ἀπ’ ἀρχῆς τὴν πολιτείαν ὑπὲρ Συρακοσίων ἐνστησάμενος μόνος 
ἀντεῖπεν ὑπὲρ τῆς εἰς Σικελίαν στρατείας , ἀεὶ δὲ τῶν 
παρεπιδημούντων Συρακοσίων φροντίζων καὶ πρόξενος ὢν διατετέλεκεν ; 
ἄτοπον οὖν Νικίαν κολάζεσθαι τὸν 
ὑπὲρ ἡμῶν Ἀθήνησι πεπολιτευμένον , καὶ διὰ μὲν τὴν εἰς ἡμᾶς 
εὔνοιαν μὴ τυχεῖν φιλανθρωπίας , διὰ δὲ τὴν ἐν τοῖς κοινοῖς 
ὑπηρεσίαν ἀπαραιτήτῳ περιπεσεῖν τιμωρίᾳ , καὶ τὸν μὲν ἐπαγαγόντα 
τὸν πόλεμον ἐπὶ Συρακοσίους Ἀλκιβιάδην ἅμα καὶ παρ’ ἡμῶν καὶ παρ’ 
Ἀθηναίων ἐκφυγεῖν τὴν τιμωρίαν , τὸν δ’ ὁμολογουμένως φιλανθρωπότατον 
Ἀθηναίων γεγενημένον μηδὲ τοῦ κοινοῦ τυχεῖν ἐλέου . 
διόπερ ἔγωγε τὴν τοῦ βίου μεταβολὴν θεωρῶν ἐλεῶ 
τὴν τύχην . 
πρότερον μὲν γὰρ ἐν τοῖς ἐπισημοτάτοις τῶν Ἑλλήνων 
ὑπάρχων καὶ διὰ τὴν καλοκἀγαθίαν ἐπαινούμενος μακαριστὸς ἦν καὶ 
περίβλεπτος κατὰ πᾶσαν πόλιν · νυνὶ δ’ 
ἐξηγκωνισμένος καὶ ἐν ἀσχήμονί χιτῶνι προσόψει τῶν τῆς αἰχμαλωσίας 
οἰκτρῶν πεπείραται , καθαπερεὶ τῆς τύχης ἐν τῷ τούτου βίῳ τὴν 
ἑαυτῆς δύναμιν ἐπιδείξασθαι βουλομένης . 
ἧς τὴν εὐημερίαν ἀνθρωπίνως 
ἡμᾶς ὑπενεγκεῖν προσήκει καὶ μὴ βάρβαρον ὠμότητα πρὸς ὁμοεθνεῖς 
ἀνθρώπους ἐνδείξασθαι . 
Νικόλαος μὲν οὖν πρὸς 
τοὺς Συρακοσίους τοιούτοις χρησάμενος λόγοις κατέπαυσε τὴν δημηγορίαν , 
συμπαθεῖς ποιήσας τοὺς ἀκούοντας . 
Γύλιππος δ’ ὁ Λάκων ἀπαραίτητον 
τὸ πρὸς Ἀθηναίους μῖσος διαφυλάττων , ἀναβὰς ἐπὶ τὸ βῆμα τῶν λόγων 
τὴν ἀρχὴν ἐντεῦθεν ἐποιήσατο . 
θαυμάζω 
μεγάλως , ἄνδρες Συρακόσιοι , θεωρῶν ὑμᾶς οὕτως ταχέως , περὶ ὧν 
ἔργῳ κακῶς πεπόνθατε , περὶ τούτων τῷ λόγῳ μεταδιδασκομένους . 
εἰ 
γὰρ ὑμεῖς ὑπὲρ ἀναστάσεως κινδυνεύσαντες πρὸς τοὺς ἐπὶ κατασκαφῇ 
τῆς πατρίδος ὑμῶν παραγεγενημένους ἀνεῖσθε τοῖς θυμοῖς , τί χρὴ νῦν 
ἡμᾶς διατείνεσθαι τοὺς μηδὲν ἠδικημένους ; 
δότε δέ μοι πρὸς θεῶν , ἄνδρες Συρακόσιοι , συγγνώμην τὴν συμβουλίαν 
ἐκτιθεμένῳ μετὰ παρρησίας · Σπαρτιάτης γὰρ ὢν καὶ τὸν λόγον ἔχω 
Σπαρτιάτην . 
καὶ πρῶτον ἄν τις ἐπιζητήσειε , πῶς Νικόλαος ἐλεῆσαί 
φησι τοὺς Ἀθηναίους , οἳ τὸ γῆρας αὐτοῦ διὰ τὴν ἀπαιδίαν ἐλεεινὸν 
πεποιήκασι , καὶ παριὼν εἰς ἐκκλησίαν ἐν ἐσθῆτι πενθίμῃ δακρύει καὶ 
λέγει δεῖν οἰκτείρειν τοὺς φονεῖς τῶν ἰδίων τέκνων . 
οὐκέτι γὰρ ἐπιεικής ἐστιν ὁ τῶν συγγενεστάτων μετὰ 
τὴν τελευτὴν ἀμνημονῶν , τοὺς δὲ πολεμιωτάτους σῶσαι προαιρούμενος . 
ἐπεὶ πόσοι τῶν ἐκκλησιαζόντων υἱοὺς ἀνῃρημένους κατὰ τὸν πόλεμον 
ἐπενθήσατε ; 
πολλοὶ γοῦν τῶν καθημένων ἐθορύβησαν . 
ὁ δ’ ἐπιβαλών , Ὁρᾷς , φησί , τοὺς τῷ θορύβῳ τὴν 
συμφορὰν ἐμφανίζοντας ; 
πόσοι δὲ ἀδελφοὺς ἢ συγγενεῖς ἢ φίλους 
ἀπολωλεκότες ἐπιζητεῖτε ; 
καὶ πολλῷ πλείους ἐπεσημήναντο . 
καὶ ὁ Γύλιππος , θεωρεῖς , ἔφη , τὸ πλῆθος τῶν 
δῑ Ἀθηναίους δυστυχούντων ; 
οὗτοι πάντες οὐδὲν εἰς ἐκείνους 
ἁμαρτάνοντες τῶν ἀναγκαιοτάτων σωμάτων ἐστερήθησαν , καὶ τοσοῦτο 
μισεῖν τοὺς Ἀθηναίους ὀφείλουσιν , ὅσον τοὺς ἰδίους ἠγαπήκασι . 
πῶς 
οὖν οὐκ ἄτοπον , ἄνδρες Συρακόσιοι , τοὺς μὲν τετελευτηκότας 
ἑκούσιον ὑπὲρ ὑμῶν ἑλέσθαι θάνατον , ὑμᾶς δὲ ὑπὲρ ἐκείνων μηδὲ 
παρὰ τῶν πολεμιωτάτων λαβεῖν τιμωρίαν , καὶ ἐπαινεῖν μὲν τοὺς ὑπὲρ 
τῆς κοινῆς ἐλευθερίας τοὺς ἰδίους ἀναλώσαντας βίους , περὶ πλείονος 
δὲ τὴν τῶν φονέων ποιεῖσθαι σωτηρίαν τῆς ἐκείνων τιμῆς ; 
κοσμεῖν ἐψηφίσασθε δημοσίᾳ τοὺς τάφους τῶν 
μετηλλαχότων · καὶ τίνα καλλίονα κόσμον εὑρήσετε τοῦ κολάσαι τοὺς 
ἐκείνων αὐτόχειρας ; 
εἰ μὴ νὴ Δία πολιτογραφήσαντες αὐτοὺς βούλεσθε 
καταλιπεῖν ἔμψυχα τρόπαια τῶν μετηλλαχότων . 
ἀλλὰ μεταβαλόντες τὴν τῶν πολεμίων προσηγορίαν 
γεγόνασιν ἱκέται · πόθεν αὐτοῖς ταύτης τῆς φιλανθρωπίας συγκεχωρημένης ; 
οἱ γὰρ ἀπ’ ἀρχῆς τὰ περὶ τούτων νόμιμα διατάξαντες τοῖς μὲν 
δυστυχοῦσι τὸν ἔλεον , τοῖς δὲ διὰ πονηρίαν ἀδικοῦσιν ἔταξαν 
τιμωρίαν . 
ἐν ποτέρᾳ δὴ τάξει θῶμεν τοὺς 
αἰχμαλώτους ; 
ἐν τῇ τῶν ἠτυχηκότων ; 
καὶ τίς αὐτοὺς τύχη μὴ 
προαδικηθέντας ἐβιάσατο πολεμεῖν Συρακοσίοις καὶ τὴν παρὰ πᾶσιν 
ἐπαινουμένην εἰρήνην ἀφέντας ἐπὶ κατασκαφῇ παρεῖναι τῆς ὑμετέρας 
πόλεως ; 
διόπερ ἑκουσίως ἑλόμενοι πόλεμον 
ἄδικον εὐψύχως ὑπομενόντων τὰ τούτου δεινά , καὶ μή , κρατοῦντες μέν , 
ἀπαραίτητον ἐχόντων τὴν καθ’ ὑμῶν ὠμότητα , σφαλέντες δέ , τοῖς τῆς 
ἱκεσίας φιλανθρώποις παραιτείσθων τὴν τιμωρίαν . 
εἰ δ’ ἐλέγχονται διὰ πονηρίαν καὶ πλεονεξίαν 
τοιούτοις ἐλαττώμασι περιπεπτωκότες , μὴ καταμεμφέσθων τὴν τύχην , μηδ’ 
ἐπικαλείσθων τὸ τῆς ἱκεσίας ὄνομα . 
τοῦτο γὰρ παρ’ ἀνθρώποις 
φυλάττεται τοῖς καθαρὰν μὲν τὴν ψυχήν , ἀγνώμονα δὲ τὴν τύχην 
ἐσχηκόσιν . 
οὗτοι δ’ ἁπάντων τῶν 
ἀδικημάτων πλήρη τὸν βίον ἔχοντες οὐδένα τόπον αὐτοῖς βάσιμον εἰς 
ἔλεον καὶ καταφυγὴν ἀπολελοίπασι . 
τί γὰρ τῶν αἰσχίστων οὐκ 
ἐβουλεύσαντο , τί δὲ τῶν δεινοτάτων οὐκ ἔπραξαν ; 
πλεονεξίας ἴδιόν 
ἐστι τὸ ταῖς ἰδίαις εὐτυχίαις οὐκ ἀρκούμενον τῶν πόρρω κειμένων 
καὶ μηδὲν προσηκόντων ἐπιθυμεῖν · οὗτοι ταῦτ’ ἔπραξαν . 
εὐδαιμονέστατοι γὰρ ὄντες τῶν Ἑλλήνων , τὴν εὐτυχίαν ὥσπερ βαρὺ 
φορτίον οὐ φέροντες , τὴν πελάγει τηλικούτῳ διειργομένην Σικελίαν 
ἐπεθύμησαν κατακληρουχῆσαι , τοὺς ἐνοικοῦντας ἐξανδραποδισάμενοι . 
δεινόν ἐστι μὴ προαδικηθέντας πόλεμον 
ἐπιφέρειν · καὶ τοῦτ’ ἐνήργησαν . 
φίλοι γὰρ ὄντες τὸν ἔμπροσθεν 
χρόνον , ἐξαίφνης ἀνελπίστως τηλικαύτῃ δυνάμει Συρακοσίους 
ἐπολιόρκησαν . 
ὑπερηφάνων ἐστὶ τὸ τῶν 
μήπω κρατηθέντων προλαμβάνοντας τὴν τύχην καταψηφίζεσθαι τιμωρίαν · οὐδὲ 
τοῦτο παραλελοίπασι . 
πρὸ τοῦ γὰρ ἐπιβῆναι τῆς Σικελίας γνώμην 
ἐκύρωσαν Συρακοσίους μὲν καὶ Σελινουντίους ἐξανδραποδίσασθαι , τοὺς 
δὲ λοιποὺς διδόναι φόρους ἀναγκάζειν . 
ὅταν οὖν περὶ τοὺς αὐτοὺς 
ἀνθρώπους ὑπάρχῃ πλεονεξία , ἐπιβουλή , ὑπερηφανία , τίς ἂν νοῦν 
ἔχων αὐτοὺς ἐλεήσειεν ; 
ἐπεί τοί γε 
Ἀθηναῖοι πῶς ἐχρήσαντο Μιτυληναίοις ; 
κρατήσαντες γὰρ αὐτῶν , 
ἀδικῆσαι μὲν οὐδὲν βουλομένων , ἐπιθυμούντων δὲ τῆς ἐλευθερίας , 
ἐψηφίσαντο τοὺς ἐν τῇ πόλει κατασφάξαι . 
ὠμόν τε καὶ βάρβαρον τὸ πεπραγμένον . 
καὶ ταῦτα ἐξήμαρτον εἰς 
Ἕλληνας , εἰς συμμάχους , εἰς εὐεργέτας πολλάκις γεγενημένους . 
μὴ δὴ 
νῦν ἀγανακτούντων , εἰ τοιαῦτα πρὸς τοὺς ἄλλους πράξαντες αὐτοὶ 
παραπλησίας τεύξονται τιμωρίας · δικαιότατον γάρ ἐστιν , ὃν καθ’ ἑτέρων 
νόμον τις ἔθηκε , τούτῳ χρώμενον μὴ ἀγανακτεῖν . 
καὶ τί λέγω Μηλίους , οὓς ἐκπολιορκήσαντες ἡβηδὸν 
ἀπέκτειναν , καὶ Σκιωναίους , οἳ συγγενεῖς ὄντες τῆς αὐτῆς Μηλίοις 
τύχης ἐκοινώνησαν ; 
ὥστε δύο δήμους πρὸς Ἀττικὴν ὀργὴν ἐπταικότας 
οὐδὲ τοὺς κηδεύσοντας ἔχειν τὰ τῶν τετελευτηκότων σώματα . 
οὐ Σκύθαι τοῦτ’ ἔπραξαν , ἀλλ’ ὁ 
προσποιούμενος φιλανθρωπίᾳ διαφέρειν δῆμος ψηφίσμασι τὰς πόλεις ἄρδην 
ἀνῄρηκεν . 
ἤδη λογίζεσθε , τί ἂν ἔπραξαν , εἰ τὴν τῶν Συρακοσίων 
πόλιν ἐξεπόρθησαν · οἱ γὰρ τοῖς οἰκείοις οὕτως ὠμῶς χρησάμενοι τοῖς 
μηδὲν προσήκουσι βαρυτέραν ἂν ἐξεῦρον τιμωρίαν . 
οὐκ ἔστιν οὖν τούτοις 
δίκαιος ἀποκείμενος ἔλεος · αὐτοὶ γὰρ αὐτὸν ἐπὶ τῶν ἰδίων 
ἀκληρημάτων ἀνῃρήκασι . 
ποῦ γὰρ ἄξιον τούτοις καταφυγεῖν ; 
πρὸς 
θεούς , ὧν τὰς πατρίους τιμὰς ἀφελέσθαι προείλοντο ; 
πρὸς ἀνθρώπους , 
οὓς δουλωσόμενοι παρεγένοντο ; 
Δήμητρα καὶ Κόρην καὶ τὰ τούτων 
ἐπικαλοῦνται μυστήρια , τὴν ἱερὰν αὐτῶν νῆσον πεπορθηκότες ; 
ναί , ἀλλ’ οὐκ αἴτιον τὸ πλῆθος τῶν 
Ἀθηναίων , ἀλλ’ Ἀλκιβιάδης ὁ ταῦτα συμβουλεύσας . 
ἀλλ’ εὑρήσομεν 
τοὺς συμβούλους κατὰ τὸ πλεῖστον στοχαζομένους τῆς τῶν ἀκουόντων 
βουλήσεως , ὥσθ’ ὁ χειροτονῶν τῷ ῥήτορι λόγον οἰκεῖον ὑποβάλλει 
τῆς ἑαυτοῦ προαιρέσεως . 
οὐ γὰρ ὁ λέγων κύριος τοῦ πλήθους , ἀλλ’ ὁ 
δῆμος ἐθίζει τὸν ῥήτορα τὰ βέλτιστα λέγειν χρηστὰ βουλευόμενος . 
εἰ δὲ τοῖς ἀδικοῦσιν ἀνήκεστα 
συγγνώμην δώσομεν , ἐὰν εἰς τοὺς συμβούλους τὴν αἰτίαν ἀναφέρωσιν , 
εὐχερῆ τοῖς πονηροῖς τὴν ἀπολογίαν παρεξόμεθα . 
ἁπλῶς δὲ πάντων 
ἐστὶν ἀδικώτατον τῶν μὲν εὐεργεσιῶν μὴ τοὺς συμβούλους , ἀλλὰ τὸν 
δῆμον ἀπολαμβάνειν τὰς χάριτας παρὰ τῶν εὖ παθόντων , τῶν δ’ 
ἀδικημάτων ἐπὶ τοὺς ῥήτορας μεταφέρειν τὴν τιμωρίαν . 
καὶ ἐπὶ τοσοῦτόν τινες ἐξεστήκασι τῶν λογισμῶν , 
ὥστ’ Ἀλκιβιάδην , εἰς ὃν τὴν ἐξουσίαν οὐκ ἔχομεν , φασὶ δεῖν 
τιμωρεῖσθαι , τοὺς δ’ αἰχμαλώτους ἀγομένους ἐπὶ τὴν προσήκουσαν 
τιμωρίαν ἀφεῖναι , καὶ πᾶσιν ἐνδείξασθαι , διότι τὴν δικαίαν 
μισοπονηρίαν οὐκ ἔσχηκεν ὁ δῆμος τῶν Συρακοσίων . 
εἰ δὲ καὶ κατ’ ἀλήθειαν αἴτιοι γεγόνασιν οἱ 
σύμβουλοι τοῦ πολέμου , μεμφέσθω τὸ μὲν πλῆθος τοῖς ῥήτορσιν ὑπὲρ 
ὧν ἐξηπάτησαν , ὑμεῖς δὲ δικαίως μετελεύσεσθε τὸ πλῆθος ὑπὲρ ὧν 
ἠδίκησθε . 
καθόλου δ’ εἰ μὲν ἐπιστάμενοι σαφῶς ἠδίκησαν , δῑ αὐτὴν 
τὴν προαίρεσιν ἄξιοι τιμωρίας , εἰ δ’ εἰκῇ βουλευσάμενοι τὸν πόλεμον 
ἐξήνεγκαν , οὐδ’ ὣς αὐτοὺς ἀφετέον , ἵνα μὴ σχεδιάζειν ἐν τοῖς τῶν 
ἄλλων βίοις ἐθισθῶσιν . 
οὐ γὰρ δίκαιόν ἐστι τὴν Ἀθηναίων ἄγνοιαν 
Συρακοσίοις φέρειν ἀπώλειαν , οὐδ’ ἐν οἷς τὸ πραχθὲν ἀνήκεστόν 
ἐστιν , ἐν τούτοις ἀπολογίαν ὑπολείπεσθαι τοῖς ἁμαρτάνουσι . 
νὴ Δία , ἀλλὰ 
Νικίας ὑπὲρ Συρακοσίων ἐπολιτεύσατο καὶ μόνος συνεβούλευσε μὴ 
πολεμεῖν . 
τὸν μὲν ἐκεῖ γεγενημένον λόγον ἀκούομεν , τὰ δ’ ἐνταῦθα 
πεπραγμένα τεθεωρήκαμεν . 
ὁ γὰρ ἀντειπὼν 
ἐκεῖ περὶ τῆς στρατείας , ἐνταῦθα στρατηγὸς ἦν τῆς δυνάμεως · καὶ ὁ 
πολιτευόμενος ὑπὲρ Συρακοσίων , ἀπετείχισεν ὑμῶν τὴν πόλιν · καὶ ὁ 
φιλανθρώπως διακείμενος πρὸς ὑμᾶς , Δημοσθένους καὶ τῶν ἄλλων 
ἁπάντων βουλομένων λῦσαι τὴν πολιορκίαν , μόνος ἐβιάσατο μένειν καὶ 
πολεμεῖν . 
διόπερ ἔγωγε νομίζω μὴ δεῖν παρ’ ὑμῖν πλέον ἰσχῦσαι τὸν 
μὲν λόγον τῶν ἔργων , τὴν δ’ ἀπαγγελίαν τῆς πείρας , τὰ δ’ ἀφανῆ τῶν 
ὑπὸ πάντων ἑωραμένων . 
νὴ Δί’ , ἀλλὰ 
καλὸν μὴ ποιεῖν τὴν ἔχθραν αἰώνιον . 
οὐκοῦν μετὰ τὴν τῶν 
ἠδικηκότων κόλασιν , ἐὰν ὑμῖν δοκῇ , προσηκόντως διαλύσεσθε τὴν 
ἔχθραν . 
οὐ γὰρ δίκαιον , ὅταν μὲν κρατῶσιν , ὡς δούλοις χρῆσθαι τοῖς 
ἡλωκόσιν , ὅταν δὲ κρατηθῶσιν , ὡς οὐδὲν ἠδικηκότας συγγνώμης 
τυγχάνειν . 
καὶ τοῦ μὲν δοῦναι δίκην ὧν ἔπραξαν ἀφεθήσονται , λόγῳ 
δ’ εὐσχήμονι καθ’ ὃν ἂν χρόνον αὐτοῖς συμφέρῃ τῆς φιλίας 
μνημονεύσουσιν . 
ἐῶ γὰρ ὅτι τοῦτο 
πράξαντες σὺν πολλοῖς ἄλλοις καὶ τοὺς Λακεδαιμονίους ἀδικήσετε , 
ὑμῶν χάριν κἀκεῖ τὸν πόλεμον ἐπανῃρημένους καὶ ἐνταῦθα συμμαχίαν 
ἀποστείλαντας · ἐξῆν γὰρ αὐτοῖς ἀγαπητῶς ἄγειν εἰρήνην καὶ 
περιορᾶν τὴν Σικελίαν πορθουμένην . 
διόπερ 
ἐὰν τοὺς αἰχμαλώτους ἀφέντες φιλίαν συνάπτησθε , προδόται φανήσεσθε 
τῶν συμμαχησάντων , καὶ τοὺς κοινοὺς ἐχθροὺς δυνάμενοι ταπεινῶσαι , 
τοσούτους στρατιώτας ἀποδόντες πάλιν ἰσχυροὺς κατασκευάσετε . 
οὐ γὰρ 
ἄν ποτ’ ἔγωγε πιστεύσαιμι , ὡς Ἀθηναῖοι τηλικαύτην ἔχθραν 
ἐπανῃρημένοι βεβαίαν φυλάξουσι τὴν φιλίαν , ἀλλ’ ἀσθενεῖς μὲν ὄντες 
ὑποκριθήσονται τὴν εὔνοιαν , ἀναλαβόντες δ’ αὑτοὺς τὴν ἀρχαίαν 
προαίρεσιν εἰς τέλος ἄξουσιν . 
ἐγὼ μὲν 
οὖν , ὦ Ζεῦ καὶ πάντες θεοί , μαρτύρομαι πάντας ὑμᾶς μὴ σώζειν 
τοὺς πολεμίους , μὴ ἐγκαταλιπεῖν τοὺς συμμάχους , μὴ πάλιν ἕτερον 
ἐπάγειν τῇ πατρίδι κίνδυνον . 
ὑμεῖς δέ , ὦ ἄνδρες Συρακόσιοι , 
τούτους ἀφέντες , ἐὰν ἀποβῇ τι δυσχερές , οὐδ’ ἀπολογίαν ἑαυτοῖς 
εὐσχήμονα καταλείψετε . 
τοιαῦτα διαλεχθέντος τοῦ 
Λάκωνος μετέπεσε τὸ πλῆθος καὶ τὴν Διοκλέους γνώμην ἐκύρωσεν . 
διόπερ οἱ μὲν στρατηγοὶ παραχρῆμα ἀνῃρέθησαν καὶ οἱ σύμμαχοι , οἱ δ’ 
Ἀθηναῖοι παρεδόθησαν εἰς τὰς λατομίας , ὧν ὕστερον οἱ μὲν ἐπὶ 
πλεῖον παιδείας μετεσχηκότες ὑπὸ τῶν νεωτέρων ἐξαρπαγέντες διεσώθησαν , 
οἱ δὲ λοιποὶ σχεδὸν ἅπαντες ἐν τῷ δεσμωτηρίῳ κακούμενοι τὸν βίον 
οἰκτρῶς κατέστρεψαν . 
μετὰ δὲ τὴν κατάλυσιν τοῦ πολέμου Διοκλῆς τοὺς νόμους 
ἀνέγραψε τοῖς Συρακοσίοις , καὶ συνέβη παράδοξον περὶ τὸν ἄνδρα 
τοῦτον γενέσθαι περιπέτειαν . 
ἀπαραίτητος γὰρ ἐν τοῖς ἐπιτιμίοις 
γενόμενος καὶ σκληρῶς κολάζων τοὺς ἐξαμαρτάνοντας , ἔγραψεν ἐν τοῖς 
νόμοις , ἐάν τις ὅπλον ἔχων εἰς τὴν ἀγορὰν παραγένηται , θάνατον 
εἶναι πρόστιμον , οὔτε ἀγνοίᾳ δοὺς οὔτε ἄλλῃ τινὶ περιστάσει 
συγγνώμην . 
προσαγγελθέντων δὲ πολεμίων 
ἐπὶ τῆς χώρας ἐξεπορεύετο ξίφος ἔχων · αἰφνιδίου δὲ στάσεως καὶ 
ταραχῆς κατὰ τὴν ἀγορὰν γενομένης , ἀγνοήσας μετὰ τοῦ ξίφους παρῆν 
εἰς τὴν ἀγοράν . 
τῶν δὲ ἰδιωτῶν τινος κατανοήσαντος καὶ εἰπόντος , 
ὅτι τοὺς ἰδίους αὐτὸς καταλύει νόμους , ἀνεβόησε , Μὰ Δία οὐ μὲν 
οὖν , ἀλλὰ καὶ κυρίους ποιήσω . 
καὶ σπασάμενος τὸ ξίφος ἑαυτὸν 
ἀπέκτεινεν . 
ταῦτα μὲν οὖν ἐπράχθη κατὰ τοῦτον τὸν ἐνιαυτόν . 
ἐπ’ ἄρχοντος δ’ Ἀθήνησι Καλλίου 
Ῥωμαῖοι μὲν ἀντὶ τῶν ὑπάτων χιλιάρχους κατέστησαν τέτταρας , 
Πόπλιον Κορνήλιον Γάιον Φάβιον , Ὀλυμπιὰς δ’ ἤχθη παρ’ Ἠλείοις 
δευτέρα πρὸς ταῖς ἐνενήκοντα , καθ’ ἣν ἐνίκα στάδιον Ἐξαίνετος 
Ἀκραγαντῖνος . 
ἐπὶ δὲ τούτων Ἀθηναίων περὶ Σικελίαν ἐπταικότων 
συνέβη τὴν ἡγεμονίαν αὐτῶν καταφρονηθῆναι · εὐθὺς γὰρ Χῖοι καὶ Σάμιοι καὶ Βυζάντιοι καὶ 
πολλοὶ τῶν συμμάχων ἀπέστησαν πρὸς τοὺς Λακεδαιμονίους . 
διόπερ ὁ 
δῆμος ἀθυμήσας ἐξεχώρησεν ἑκουσίως τῆς δημοκρατίας , ἑλόμενος δὲ 
ἄνδρας τετρακοσίους , τούτοις τὴν διοίκησιν ἐπέτρεψε τῶν κοινῶν . 
οἱ 
δὲ τῆς ὀλιγαρχίας προεστῶτες ναυπηγησάμενοι πλείους τριήρεις 
ἀπέστειλαν τεσσαράκοντα καὶ στρατηγούς . 
οὗτοι δὲ στασιάζοντες πρὸς ἀλλήλους εἰς Ὠρωπὸν ἐξέπλευσαν · ἐκεῖ 
γὰρ ὥρμουν αἱ τῶν πολεμίων τριήρεις . 
γενομένης οὖν ναυμαχίας ἐνίκων 
οἱ Λακεδαιμόνιοι , καὶ σκαφῶν εἴκοσι καὶ δυεῖν ἐκυρίευσαν . 
Συρακόσιοι δὲ 
καταλελυκότες τὸν πρὸς Ἀθηναίους πόλεμον , τοὺς μὲν Λακεδαιμονίους 
συμμαχήσαντας , ὧν ἦρχε Γύλιππος , ἐτίμησαν τοῖς ἐκ τοῦ πολέμου 
λαφύροις , συναπέστειλαν δ’ αὐτοῖς εἰς Λακεδαίμονα συμμαχίαν εἰς τὸν 
πρὸς Ἀθηναίους πόλεμον τριάκοντα καὶ πέντε τριήρεις , ὧν ἦρχεν 
Ἑρμοκράτης ὁ πρωτεύων τῶν πολιτῶν . 
αὐτοὶ δὲ τὰς ἐκ τοῦ πολέμου γενομένας ὠφελείας ἀθροίσαντες τοὺς 
μὲν ναοὺς ἀναθήμασι καὶ σκύλοις ἐκόσμησαν , τῶν δὲ στρατιωτῶν τοὺς 
ἀριστεύσαντας ταῖς προσηκούσαις δωρεαῖς ἐτίμησαν . 
μετὰ δὲ ταῦτα τῶν δημαγωγῶν ὁ πλεῖστον παρ’ αὐτοῖς 
ἰσχύσας Διοκλῆς ἔπεισε τὸν δῆμον μεταστῆσαι τὴν πολιτείαν εἰς τὸ 
κλήρῳ τὰς ἀρχὰς διοικεῖσθαι , ἑλέσθαι δὲ καὶ νομοθέτας εἰς τὸ τὴν 
πολιτείαν διατάξαι καὶ νόμους καινοὺς ἰδίᾳ συγγράψαι . 
διόπερ οἱ Συρακόσιοι 
τοὺς φρονήσει διαφέροντας τῶν πολιτῶν εἵλοντο νομοθέτας , ὧν ἦν 
ἐπιφανέστατος Διοκλῆς . 
τοσοῦτο γὰρ τῶν ἄλλων διήνεγκε συνέσει καὶ 
δόξῃ , ὥστε τῆς νομοθεσίας ὑπὸ πάντων κοινῇ γραφείσης ὀνομασθῆναι 
τοὺς νόμους Διοκλέους . 
οὐ μόνον δὲ τὸν 
ἄνδρα τοῦτον ζῶντα ἐθαύμασαν οἱ Συρακόσιοι , ἀλλὰ καὶ τελευτήσαντα 
τιμαῖς ἡρωικαῖς ἐτίμησαν καὶ νεὼν ᾠκοδόμησαν δημοσίᾳ τὸν ὕστερον 
ὑπὸ Διονυσίου κατὰ τὴν τειχοποιίαν καθαιρεθέντα . 
ἐθαυμάσθη δὲ ὁ 
ἀνὴρ οὗτος καὶ παρὰ τοῖς ἄλλοις Σικελιώταις · πολλαὶ γοῦν τῶν κατὰ τὴν νῆσον πόλεων χρώμεναι 
διετέλεσαν τοῖς τούτου νόμοις , μέχρι ὅτου πάντες οἱ Σικελιῶται τῆς 
Ῥωμαίων πολιτείας ἠξιώθησαν . 
οἱ δ’ οὖν Συρακόσιοι κατὰ τοὺς 
νεωτέρους χρόνους κατὰ μὲν Τιμολέοντα νομοθετήσαντος αὐτοῖς Κεφάλου , 
κατὰ δὲ τὸν Ἱέρωνα τὸν βασιλέα Πολυδώρου , οὐδέτερον αὐτῶν 
ὠνόμασαν νομοθέτην , ἀλλ’ ἢ ἐξηγητὴν τοῦ νομοθέτου , διὰ τὸ τοὺς 
νόμους γεγραμμένους ἀρχαίᾳ διαλέκτῳ δοκεῖν εἶναι δυσκατανοήτους . 
μεγάλης δὲ οὔσης κατὰ τὴν νομοθεσίαν 
ἀναθεωρήσεως , μισοπόνηρος μὲν φαίνεται διὰ τὸ πάντων τῶν νομοθετῶν 
πικρότατα πρόστιμα θεῖναι κατὰ πάντων τῶν ἀδικούντων , δίκαιος δ’ ἐκ 
τοῦ περιττότερον τῶν πρὸ αὐτοῦ κατ’ ἀξίαν ἑκάστῳ τὸ ἐπιτίμιον 
ὑπάρξαι , πραγματικὸς δὲ καὶ πολύπειρος ἐκ τοῦ πᾶν ἔγκλημα καὶ 
πρᾶγμα δημόσιόν τε καὶ ἰδιωτικὸν ἀμφισβητούμενον ὡρισμένης ἀξιῶσαι 
τιμωρίας · ἔστι δὲ καὶ κατὰ τὴν λέξιν σύντομος καὶ πολλὴν τοῖς 
ἀναγινώσκουσιν ἀπολείπων ἀναθεώρησιν . 
ἐμαρτύρησε δ’ αὐτοῦ τὴν ἀρετὴν καὶ τὴν σκληρότητα τῆς ψυχῆς ἡ 
περὶ τὴν τελευτὴν περιπέτεια . 
ταῦτα μὲν οὖν ἀκριβέστερον εἰπεῖν 
προήχθην διὰ τὸ τοὺς πλείους τῶν συγγραφέων ὀλιγωρότερον περὶ αὐτοῦ 
διειλέχθαι . 
οἱ δ’ Ἀθηναῖοι πυθόμενοι τὴν ἐν 
Σικελίᾳ δύναμιν ἄρδην ἀνῃρημένην , βαρέως ἔφερον τὸ πλῆθος τῆς 
συμφορᾶς . 
οὐ μὴν ἔληγόν γε διὰ τοῦτο τῆς φιλοτιμίας περὶ τῆς 
ἡγεμονίας , ἀλλὰ ναῦς τε κατεσκεύαζον πλείους καὶ χρήματα ἐπορίζοντο , 
ὅπως φιλονικῶσι μέχρι τῆς ἐσχάτης ἐλπίδος ὑπὲρ τῶν πρωτείων . 
ἑλόμενοι δὲ τετρακοσίους ἄνδρας , 
τούτοις ἔδωκαν τὴν ἐξουσίαν αὐτοκράτορα διοικεῖν τὰ κατὰ τὸν 
πόλεμον · ὑπελάμβανον γὰρ τὴν ὀλιγαρχίαν εὐθετωτέραν εἶναι τῆς 
δημοκρατίας ἐν ταῖς τοιαύταις περιστάσεσιν . 
οὐ μὴν τὰ πράγματά γε κατὰ τὴν ἐκείνων ἠκολούθησε κρίσιν , ἀλλὰ 
πολὺ χεῖρον τὸν πόλεμον διῴκησαν . 
ἀποστείλαντες γὰρ τεσσαράκοντα ναῦς 
συνεξέπεμψαν τοὺς ἀφηγησομένους δύο στρατηγοὺς ἀλλοτρίως ἔχοντας πρὸς 
ἀλλήλους . 
τῶν δὲ περὶ τοὺς Ἀθηναίους πραγμάτων τεταπεινωμένων ὁ μὲν 
καιρὸς προσεδεῖτο πολλῆς ὁμονοίας , οἱ δὲ στρατηγοὶ πρὸς ἀλλήλους 
ἐστασίαζον . 
καὶ τέλος ἐκπλεύσαντες εἰς 
Ὠρωπὸν ἀπαράσκευοι πρὸς τοὺς Πελοποννησίους ἐναυμάχησαν · κακῶς δὲ 
καὶ τὴν μάχην ἐνστησάμενοι καὶ τὸν κίνδυνον ἀγεννῶς ὑπομείναντες , 
ἀπέβαλον ναῦς δύο πρὸς ταῖς εἴκοσι , τὰς δὲ λοιπὰς μόγις διέσωσαν 
εἰς Ἐρέτριαν . 
τούτων δὲ πραχθέντων οἱ 
σύμμαχοι τῶν Ἀθηναίων διά τε τὰς περὶ Σικελίαν ἀτυχίας καὶ διὰ 
τὰς τῶν ἡγεμόνων καχεξίας μεθίσταντο πρὸς Λακεδαιμονίους . 
συμμάχου δ’ 
ὄντος τοῖς Λακεδαιμονίοις Δαρείου τοῦ Περσῶν βασιλέως , Φαρνάβαζος 
ὁ τῶν ἐπὶ θαλάττης τόπων ἔχων τὴν στρατηγίαν ἐχορήγει χρήματα τοῖς 
Λακεδαιμονίοις · μετεπέμψατο δὲ καὶ τὰς ἐκ Φοινίκης τριήρεις 
τριακοσίας , διαλογιζόμενος ἀποστεῖλαι τοῖς Λακεδαιμονίοις ἐπὶ τὴν 
βοήθειαν . 
τοιούτων δ’ ἐλαττωμάτων τοῖς 
Ἀθηναίοις εἰς ἕνα καιρὸν συνδραμόντων ἅπαντες καταλελύσθαι τὸν 
πόλεμον διειλήφεισαν · οὐκέτι γὰρ τοὺς Ἀθηναίους οὐδὲ τὸν ἐλάχιστον 
χρόνον οὐδεὶς ἤλπιζε τοιαῦτα ὑποστήσεσθαι . 
οὐ μὴν τὰ πράγματά γε 
τῇ τῶν πολλῶν ὑπολήψει τέλος ἔσχεν ἀκόλουθον , ἀλλ’ εἰς τοὐναντίον 
πάντα διὰ τὰς τῶν διαπολεμούντων ὑπεροχὰς μεταπεσεῖν συνέβη διὰ 
τοιαύτας αἰτίας . 
Ἀλκιβιάδης φυγὰς ὢν 
ἐξ Ἀθηνῶν συνεπολέμησε χρόνον τινὰ τοῖς Λακεδαιμονίοις , καὶ μεγάλας 
ἐν τῷ πολέμῳ χρείας παρέσχετο · ἦν γὰρ καὶ λόγῳ δυνατώτατος καὶ 
τόλμῃ πολὺ προέχων τῶν πολιτῶν , ἔτι δ’ εὐγενείᾳ καὶ πλούτῳ πρῶτος 
Ἀθηναίων . 
οὗτος οὖν ἐπιθυμῶν τῆς εἰς 
τὴν πατρίδα τυχεῖν καθόδου , πάντα ἐμηχανᾶτο πρὸς τὸ τοῖς Ἀθηναίοις 
πρᾶξαί τι τῶν χρησίμων , καὶ μάλιστ’ ἐν οἷς καιροῖς ἐδόκουν τοῖς 
ὅλοις ἐλαττοῦσθαι . 
ἔχων οὖν φιλίαν 
πρὸς Φαρνάβαζον τὸν Δαρείου σατράπην , καὶ θεωρῶν αὐτὸν μέλλοντα 
τριακοσίας ναῦς ἀποστέλλειν τοῖς Λακεδαιμονίοις εἰς συμμαχίαν , 
ἔπεισεν ἀποστῆναι τῆς πράξεως · ἐδίδασκε γὰρ ὡς οὐ συμφέρει τῷ 
βασιλεῖ τοὺς Λακεδαιμονίους ποιεῖν ἄγαν ἰσχυρούς · οὐ γὰρ συνοίσειν 
Πέρσαις · κρεῖττον οὖν εἶναι περιορᾶν τοὺς διαπολεμοῦντας ἴσους 
ὄντας , ὅπως πρὸς ἀλλήλους ὡς πλεῖστον χρόνον διαφέρωνται . 
ὅθεν ὁ Φαρνάβαζος διαλαβὼν εὖ λέγειν τὸν 
Ἀλκιβιάδην , πάλιν τὸν στόλον ἀπέστειλεν εἰς Φοινίκην . 
τότε μὲν 
οὖν τηλικαύτην τῶν Λακεδαιμονίων συμμαχίαν παρείλατο · μετὰ δέ τινα 
χρόνον τυχὼν τῆς καθόδου , καὶ δυνάμεως ἡγησάμενος , πολλαῖς μὲν μάχαις 
ἐνίκησε Λακεδαιμονίους , καὶ τελέως τὰ τῶν Ἀθηναίων πράγματα πεσόντα 
πάλιν ἤγειρεν . 
ἀλλὰ περὶ μὲν τούτων ἐν 
τοῖς οἰκείοις χρόνοις ἀκριβέστερον ἐροῦμεν , ἵνα μὴ παρὰ φύσιν 
προλαμβάνωμεν τῇ γραφῇ τοὺς καιρούς . 
τοῦ γὰρ 
ἐνιαυσιαίου χρόνου διεληλυθότος Ἀθήνησι μὲν ἦρχε Θεόπομπος , 
Ῥωμαῖοι δ’ ἀντὶ τῶν ὑπάτων τέτταρας χιλιάρχους κατέστησαν , Τιβέριον 
Ποστούμιον καὶ Γάιον Κορνήλιον , πρὸς δὲ τούτοις Γάιον Οὐαλέριον 
καὶ Καίσωνα Φάβιον . 
περὶ δὲ τούτους τοὺς χρόνους Ἀθηναῖοι τὴν ἐκ 
τῶν τετρακοσίων ὀλιγαρχίαν κατέλυσαν καὶ τὸ σύστημα τῆς πολιτείας ἐκ 
τῶν πολιτῶν συνεστήσαντο . 
τούτων δὲ 
πάντων ἦν εἰσηγητὴς Θηραμένης , ἀνὴρ καὶ τῷ βίῳ κόσμιος καὶ 
φρονήσει δοκῶν διαφέρειν τῶν ἄλλων · καὶ γὰρ τὸν Ἀλκιβιάδην οὗτος 
μόνος συνεβούλευσε κατάγειν , δῑ ὃν πάλιν ἑαυτοὺς ἀνέλαβον , καὶ 
πολλῶν ἄλλων εἰσηγητὴς γενόμενος ἐπ’ ἀγαθῷ τῆς πατρίδος οὐ μετρίας 
ἀποδοχῆς ἐτύγχανεν . 
ἀλλὰ ταῦτα μὲν 
μικρὸν ὕστερον ἐγενήθη , εἰς δὲ τὸν πόλεμον Ἀθηναῖοι μὲν στρατηγοὺς 
κατέστησαν Θράσυλλον καὶ Θρασύβουλον , οἳ τὸν στόλον εἰς Σάμον 
ἀθροίσαντες ἐγύμναζον τοὺς στρατιώτας εἰς ναυμαχίαν καθ’ ἡμέραν 
ἀναπείρας ποιούμενοι . 
Μίνδαρος δ’ ὁ τῶν 
Λακεδαιμονίων ναύαρχος χρόνον μέν τινα περὶ τὴν Μίλητον διέτριβε , 
προσδοκῶν τὴν παρὰ Φαρναβάζου βοήθειαν · τριακοσίας γὰρ τριήρεις 
ἀκούων ἐκ Φοινίκης καταπεπλευκέναι μετέωρος ἦν ταῖς ἐλπίσι , νομίζων 
τηλικούτῳ στόλῳ καταλύσειν τὴν Ἀθηναίων ἡγεμονίαν · μετ’ ὀλίγον δὲ πυθόμενός τινων , ὅτι πεισθεὶς 
Ἀλκιβιάδῃ πάλιν ἀπέστειλε τὸν στόλον εἰς Φοινίκην , τὰς μὲν παρὰ 
Φαρναβάζου ἐλπίδας ἀπέγνω , αὐτὸς δὲ καταρτίσας τάς τ’ ἐκ 
Πελοποννήσου ναῦς καὶ τὰς παρὰ τῶν ἔξωθεν συμμάχων , Δωριέα μὲν 
μετὰ τριῶν καὶ δέκα νεῶν ἀπέστειλεν εἰς Ῥόδον , πυνθανόμενος ἐπὶ 
νεωτερισμῷ τινας συνίστασθαι τῶν Ῥοδίων · προσφάτως γὰρ τοῖς Λακεδαιμονίοις τινὲς τῶν ἀπὸ τῆς Ἰταλίας 
Ἑλλήνων ἀπεστάλκεισαν εἰς συμμαχίαν τὰς προειρημένας ναῦς · αὐτὸς δὲ 
τὰς ἄλλας πάσας ἀναλαβών , οὔσας ὀγδοήκοντα καὶ τρεῖς , ἀπῆρεν εἰς 
Ἑλλήσποντον διὰ τὸ πυνθάνεσθαι τὸν τῶν Ἀθηναίων στόλον ἐν Σάμῳ 
διατρίβειν . 
καθ’ ὃν δὴ χρόνον οἱ τῶν 
Ἀθηναίων στρατηγοὶ θεωροῦντες παραπλέοντας , ἀνήχθησαν ἐπ’ αὐτοὺς 
μετὰ νεῶν ἑξήκοντα . 
τῶν δὲ Λακεδαιμονίων κατενεχθέντων εἰς Χίον 
ἔδοξε τοῖς τῶν Ἀθηναίων στρατηγοῖς προσπλεῦσαι τῇ Λέσβῳ , κἀκεῖ 
παρὰ τῶν συμμάχων ἀθροῖσαι τριήρεις , ὅπως μὴ συμβαίνῃ τοὺς 
πολεμίους ὑπερέχειν τῷ πλήθει τῶν νεῶν . 
οὗτοι 
μὲν οὖν περὶ ταῦτα διέτριβον . 
Μίνδαρος δ’ ὁ τῶν Λακεδαιμονίων 
ναύαρχος νυκτὸς μετὰ τοῦ στόλου παντὸς ἐκπλεύσας εἰς Ἑλλήσποντον 
ἐκομίζετο κατὰ σπουδήν , καὶ δευτεραῖος εἰς Σίγειον κατέπλευσεν . 
οἱ δ’ 
Ἀθηναῖοι πυθόμενοι τὸν παράπλουν , οὐκ ἀνέμειναν ἁπάσας τὰς παρὰ 
τῶν συμμάχων τριήρεις , τριῶν δὲ μόνον προσγενομένων αὐτοῖς , ἐδίωκον 
τοὺς Λακεδαιμονίους . 
ἐπεὶ δ’ ἦλθον εἰς 
Σίγειον , εὗρον τὸν μὲν στόλον ἐκπεπλευκότα , τρεῖς δὲ ναῦς 
ὑπολελειμμένας , ὧν εὐθέως ἐκυρίευσαν · καὶ μετὰ ταῦτ’ εἰς Ἐλεοῦντα 
καταπλεύσαντες τὰ περὶ τὴν ναυμαχίαν παρεσκευάζοντο . 
Λακεδαιμόνιοι δὲ θεωροῦντες τοὺς πολεμίους τὰ πρὸς 
τὴν μάχην ἑτοιμαζομένους , καὶ αὐτοὶ πένθ’ ἡμέρας ἀναπείρας 
ποιούμενοι καὶ γυμνάσαντες τοὺς ἐρέτας , ἐξέταξαν τὸν στόλον εἰς 
ναυμαχίαν , ὄντα νεῶν δυεῖν ἐλάττω τῶν ἐνενήκοντα . 
οὗτοι μὲν οὖν 
ἐκ τοῦ πρὸς τὴν Ἀσίαν μέρους ἔστησαν τὰς ναῦς , οἱ δ’ Ἀθηναῖοι 
τὸ πρὸς τὴν Εὐρώπην ἔχοντες ἀντανήγοντο , τῷ μὲν πλήθει 
λειπόμενοι , ταῖς δ’ ἐμπειρίαις ὑπερέχοντες . 
Λακεδαιμόνιοι μὲν οὖν ἐπὶ τοῦ δεξιοῦ κέρατος 
ἔταξαν τοὺς Συρακοσίους , ὧν Ἑρμοκράτης ἀφηγεῖτο , τὸ δ’ εὐώνυμον 
αὐτοὶ συνεπλήρουν Πελοποννήσιοι , Μινδάρου τὴν ἡγεμονίαν ἔχοντος . 
τῶν δ’ Ἀθηναίων ἐπὶ μὲν τὸ δεξιὸν ἐτάχθη Θράσυλλος , ἐπὶ δὲ τὸ 
εὐώνυμον Θρασύβουλος . 
καὶ τὸ μὲν πρῶτον ἔσπευδον ἀμφότεροι 
φιλοτιμούμενοι περὶ τοῦ τόπου , ὅπως μὴ τὸν ῥοῦν ἔχωσιν ἐναντίον . 
διὸ καὶ πολὺν χρόνον ἀλλήλους 
περιέπλεον , διακλείοντες τὰ στενὰ καὶ περὶ τῆς στάσεως τοπομαχοῦντες · 
μεταξὺ γὰρ Ἀβύδου καὶ Σηστοῦ τῆς ναυμαχίας γινομένης συνέβαινε τὸν 
ῥοῦν οὐ μετρίως ἐμποδίζειν ἐν στενοῖς τόποις . 
οὐ μὴν ἀλλ’ οἱ τῶν 
Ἀθηναίων κυβερνῆται πολὺ ταῖς ἐμπειρίαις προέχοντες πολλὰ πρὸς τὴν 
νίκην συνεβάλοντο . 
τῶν γὰρ Πελοποννησίων ὑπερεχόντων τῷ πλήθει τῶν 
νεῶν καὶ ταῖς τῶν ἐπιβατῶν ἀρεταῖς , ἡ τέχνη τῶν κυβερνητῶν 
ἄχρηστον τὴν ὑπεροχὴν τῶν ἐναντίων ἐποίει . 
ὁπότε γὰρ οἱ 
Πελοποννήσιοι κατὰ σπουδὴν ἀθρόαις ταῖς ναυσὶν εἰς ἐμβολὴν 
ἐπιφέροιντο , τὰς ἑαυτῶν οὕτως φιλοτέχνως καθίστανον , ὥστε τοῦ μὲν 
ἄλλου μέρους αὐτὰς μὴ δύνασθαι θιγεῖν , τοῖς δὲ στόμασι τῶν ἐμβόλων 
μόνοις ἀναγκάζεσθαι συμβάλλειν . 
διόπερ ὁ 
Μίνδαρος ὁρῶν ἄπρακτον οὖσαν τὴν ἐκ τῶν ἐμβολῶν βίαν , κατ’ 
ὀλίγας καὶ κατὰ μίαν ἐκέλευσε συμπλέκεσθαι . 
οὐ μὴν οὐδ’ ἐνταῦθα 
τὴν τῶν κυβερνητῶν τέχνην ἄπρακτον εἶναι συνέβαινεν , ἀλλ’ εὐφυῶς 
ἐκκλίνοντες τὰς τῶν νεῶν ἐπιφερομένας ἐμβολὰς πλαγίαις ἐνέσειον καὶ 
πολλὰς κατετίτρωσκον . 
φιλοτιμίας δ’ 
ἐμπεσούσης εἰς ἀμφοτέρους , οὐ μόνον ταῖς ἐμβολαῖς διεκινδύνευον , 
ἀλλὰ συμπλεκόμενοι τοῖς ἐπιβάταις διηγωνίζοντο . 
πολλὰ δ’ ὑπὸ τῆς τοῦ 
ῥοῦ βίας διακωλυόμενοι πράττειν ἐφ’ ἱκανὸν χρόνον διεκινδύνευον , 
οὐδετέρων δυναμένων τυχεῖν τῆς νίκης . 
ἰσορρόπου δὲ τῆς μάχης οὔσης , ἐπεφάνησαν ὑπέρ τινος ἄκρας ναῦς 
εἴκοσι πέντε παρὰ τῶν συμμάχων ἀπεσταλμέναι τοῖς Ἀθηναίοις . 
φοβηθέντες δὲ οἱ Πελοποννήσιοι πρὸς τὴν Ἄβυδον ἔφυγον , ἐξαπτομένων 
τῶν Ἀθηναίων καὶ φιλοτιμότερον διωξάντων . 
τῆς δὲ ναυμαχίας τοιοῦτον τέλος λαβούσης , Ἀθηναῖοι ναῦς ἔλαβον 
ὀκτὼ μὲν Χίων , πέντε δὲ Κορινθίων , Ἀμβρακιωτῶν δὲ δύο , 
Συρακοσίων δὲ καὶ Πελληνέων καὶ Λευκαδίων μίαν ἐξ ἑκάστων · αὐτοὶ 
δὲ πέντε ναῦς ἀπέβαλον , ἃς πάσας βυθισθῆναι συνέβη . 
μετὰ δὲ ταῦθ’ οἱ περὶ τὸν Θρασύβουλον ἔστησαν 
τρόπαιον ἐπὶ τῆς ἄκρας , οὗ τὸ τῆς Ἑκάβης ἐστὶ μνημεῖον , καὶ 
τοὺς ἀπαγγελοῦντας τὴν νίκην εἰς Ἀθήνας ἔπεμψαν , αὐτοὶ δὲ μετὰ 
παντὸς τοῦ στόλου τὸν πλοῦν ἐπὶ Κύζικον ἐποιήσαντο · αὕτη γὰρ πρὸ 
τῆς ναυμαχίας ἦν ἀφεστηκυῖα πρὸς Φαρνάβαζον τὸν Δαρείου στρατηγὸν 
καὶ Κλέαρχον τὸν Λακεδαιμονίων ἡγεμόνα . 
εὑρόντες δ’ αὐτὴν 
ἀτείχιστον ῥᾳδίως τῆς ἐπιβολῆς ἐκράτησαν , καὶ χρήματα πραξάμενοι 
τοὺς Κυζικηνοὺς ἀπέπλευσαν εἰς Σηστόν . 
Μίνδαρος 
δ’ ὁ τῶν Λακεδαιμονίων ναύαρχος ἀπὸ τῆς ἥττης φυγὼν εἰς Ἄβυδον 
τάς τε πεπονηκυίας ναῦς ἐπεσκεύασε καὶ πρὸς τὰς ἐν Εὐβοίᾳ τριήρεις 
ἀπέστειλεν Ἐπικλέα τὸν Σπαρτιάτην , προστάξας ἄγειν τὴν ταχίστην . 
ὃς ἐπεὶ κατέπλευσεν εἰς Εὔβοιαν , 
ἀθροίσας τὰς ναῦς οὔσας πεντήκοντα κατὰ σπουδὴν ἀνήχθη · καὶ κατὰ 
τὸν Ἄθω γενομένων τῶν τριήρων ἐπεγενήθη χειμὼν τηλικοῦτος ὥστε τὰς 
μὲν ναῦς ἁπάσας ἀπολέσθαι , τῶν δὲ ἀνδρῶν δώδεκα μόνον διασωθῆναι . 
δηλοῖ δὲ τὰ περὶ τούτων ἀνάθημα 
κείμενον ἐν τῷ περὶ Κορώνειαν νεῷ , καθάπερ φησὶν Ἔφορος , τὴν 
ἐπιγραφὴν ἔχον ταύτην · 
οἵδ’ ἀπὸ πεντήκοντα νεῶν θάνατον προφυγόντες 
πρὸς σκοπέλοισιν Ἄθω σώματα γῇ πέλασαν 
δώδεκα , τοὺς δ’ ἄλλους ὄλεσεν μέγα λαῖτμα θαλάσσης , 
νῆάς τε στυγεροῖς πνεύμασι χρησαμένας . 
περὶ δὲ τὸν 
αὐτὸν καιρὸν Ἀλκιβιάδης ἔχων τρισκαίδεκα τριήρεις κατέπλευσε πρὸς 
τοὺς ἐν Σάμῳ διατρίβοντας , οἳ πάλαι προακηκοότες ἦσαν , ὅτι 
πεπεικὼς εἴη τὸν Φαρνάβαζον μηκέτι ταῖς τριακοσίαις ναυσὶ βοηθεῖν 
τοῖς Λακεδαιμονίοις . 
φιλοφρόνως δ’ αὐτὸν 
ἀποδεξαμένων τῶν ἐν τῇ Σάμῳ , διελέγετο πρὸς αὐτοὺς περὶ τῆς 
καθόδου , πολλὰ κατεπαγγελλόμενος χρήσιμος ἔσεσθαι τῇ πατρίδι , ὁμοίως 
καὶ τὰ καθ’ ἑαυτὸν ἀπολογησάμενος , καὶ πολλὰ τὴν ἑαυτοῦ δακρύσας 
τύχην , ὅτι τὴν ἰδίαν ἀρετὴν ὑπὸ τῶν ἐχθρῶν ἠνάγκασται κατὰ τῆς 
πατρίδος ἐνδείξασθαι . 
τῶν δὲ στρατιωτῶν ἀσμένως τοὺς λόγους προσδεξαμένων , 
καὶ περὶ τούτων διαπεμψαμένων εἰς Ἀθήνας , ἔδοξε τῷ δήμῳ τὸν 
ἄνδρα τῶν ἐγκλημάτων ἀπολῦσαι καὶ μεταδοῦναι τῆς στρατηγίας · 
θεωροῦντες γὰρ αὐτοῦ τὸ πρακτικὸν τῆς τόλμης καὶ τὴν παρὰ τοῖς 
Ἕλλησι δόξαν , ὑπελάμβανον , ὅπερ ἦν εἰκός , οὐ μικρὰν ῥοπὴν 
ἔσεσθαι τοῖς σφετέροις πράγμασι τούτου προσγενομένου . 
καὶ γὰρ ὁ τῆς πολιτείας ἀφηγούμενος τότε 
Θηραμένης , ἀνὴρ εἰ καί τις ἄλλος εἶναι δόξας συνετός , τῷ δήμῳ 
συνεβούλευσε κατάγειν τὸν Ἀλκιβιάδην . 
τούτων δ’ ἀπαγγελθέντων εἰς 
Σάμον , Ἀλκιβιάδης πρὸς αἷς εἶχεν ἰδίαις ναυσὶ τρισκαίδεκα ἐννέα 
προσέλαβε , καὶ μετὰ τούτων ἐκπλεύσας εἰς Ἁλικαρνασσὸν παρὰ τῆς 
πόλεως εἰσεπράξατο χρήματα . 
μετὰ δὲ 
ταῦτα τὴν Μεροπίδα πορθήσας μετὰ πολλῆς λείας ἀνέπλευσεν εἰς Σάμον . 
πολλῶν δὲ συναχθέντων λαφύρων , τοῖς τ’ ἐν Σάμῳ στρατιώταις καὶ τοῖς 
μεθ’ ἑαυτοῦ διελόμενος τὰς ὠφελείας ταχὺ τοὺς εὖ παθόντας εὔνους 
ἑαυτῷ κατεσκεύασεν . 
περὶ δὲ τὸν αὐτὸν 
χρόνον Ἀντάνδριοι , φρουρὰν ἔχοντες , μετεπέμψαντο παρὰ Λακεδαιμονίων 
στρατιώτας , μεθ’ ὧν ἐκβαλόντες τὴν φυλακὴν ἐλευθέραν ᾤκουν τὴν 
πατρίδα · οἱ γὰρ Λακεδαιμόνιοι περὶ τῆς εἰς Φοινίκην ἀποστολῆς τῶν 
τριακοσίων νεῶν ἐγκαλοῦντες τῷ Φαρναβάζῳ τοῖς Ἄντανδρον οἰκοῦσι 
συνεμάχησαν . 
τῶν δὲ συγγραφέων Θουκυδίδης μὲν τὴν ἱστορίαν κατέστροφε , περιλαβὼν 
χρόνον ἐτῶν εἴκοσι καὶ δυοῖν ἐν βύβλοις ὀκτώ · τινὲς δὲ διαιροῦσιν 
εἰς ἐννέα · Ξενοφῶν δὲ καὶ Θεόπομπος ἀφ’ ὧν ἀπέλιπε Θουκυδίδης 
τὴν ἀρχὴν πεποίηνται , καὶ Ξενοφῶν μὲν περιέλαβε χρόνον ἐτῶν 
τεσσαράκοντα καὶ ὀκτώ , Θεόπομπος δὲ τὰς Ἑλληνικὰς πράξεις διελθὼν 
ἐπ’ ἔτη ἑπτακαίδεκα καταλήγει τὴν ἱστορίαν εἰς τὴν περὶ Κνίδον 
ναυμαχίαν ἐν βύβλοις δώδεκα . 
τὰ μὲν οὖν κατὰ τὴν Ἑλλάδα καὶ τὴν Ἀσίαν 
ἐν τούτοις ἦν . 
Ῥωμαῖοι δὲ πρὸς Αἴκους διαπολεμοῦντες ἐνέβαλον 
αὐτῶν εἰς τὴν χώραν μετὰ πολλῆς δυνάμεως · περιστρατοπεδεύσαντες δὲ 
πόλιν Βώλας ὀνομαζομένην ἐξεπολιόρκησαν . 
τῶν δὲ 
κατὰ τὸν ἐνιαυτὸν τοῦτον πράξεων τέλος ἐχουσῶν Ἀθήνησι μὲν ἦρχε 
Γλαύκιππος , ἐν δὲ τῇ Ῥώμῃ κατεστάθησαν ὕπατοι Μάρκος Κορνήλιος 
καὶ Λεύκιος Φούριος . 
περὶ δὲ τούτους τοὺς χρόνους Αἰγεσταῖοι κατὰ 
τὴν Σικελίαν σύμμαχοι γεγενημένοι τοῖς Ἀθηναίοις κατὰ Συρακοσίων , 
καταλυθέντος τοῦ πολέμου περιδεεῖς καθειστήκεισαν · ἤλπιζον γάρ , ὅπερ 
ἦν εἰκός , τιμωρίαν δώσειν τοῖς Σικελιώταις , ὑπὲρ ὧν εἰς αὐτοὺς 
ἐξήμαρτον . 
τῶν δὲ Σελινουντίων περὶ τῆς 
ἀμφισβητησίμου χώρας πολεμούντων αὐτούς , ἑκουσίως ἐξεχώρουν , 
εὐλαβούμενοι , μὴ διὰ ταύτην τὴν πρόφασιν οἱ Συρακόσιοι συνεπιλάβωνται 
τοῦ πολέμου τοῖς Σελινουντίοις , καὶ κινδυνεύσωσιν ἄρδην ἀπολέσαι τὴν 
πατρίδα . 
ἐπεὶ δ’ οἱ Σελινούντιοι χωρὶς 
τῆς ἀμφισβητησίμου πολλὴν τῆς παρακειμένης ἀπετέμοντο , τηνικαῦθ’ οἱ 
τὴν Αἴγεσταν οἰκοῦντες πρέσβεις ἀπέστειλαν εἰς Καρχηδόνα , δεόμενοι 
βοηθῆσαι καὶ τὴν πόλιν αὐτοῖς ἐγχειρίζοντες . 
καταπλευσάντων δὲ τῶν πεμφθέντων , καὶ τῇ γερουσίᾳ 
τὰς παρὰ τοῦ δήμου δεδομένας ἐντολὰς εἰπόντων , οὐ μετρίως διηπόρησαν 
οἱ Καρχηδόνιοι · ἅμα μὲν γὰρ ἐπεθύμουν παραλαβεῖν πόλιν εὔκαιρον , 
ἅμα δ’ ἐφοβοῦντο τοὺς Συρακοσίους , ἑωρακότες προσφάτως 
καταπεπολεμημένας τὰς τῶν Ἀθηναίων δυνάμεις . 
οὐ μὴν ἀλλὰ καὶ τοῦ παρ’ αὐτοῖς πρωτεύοντος 
Ἀννίβου συμβουλεύοντος παραλαβεῖν τὴν πόλιν , τοῖς μὲν πρεσβευταῖς 
ἀπεκρίθησαν βοηθήσειν , εἰς δὲ τὴν τούτων διοίκησιν , ἂν ᾖ χρεία 
πολεμεῖν , στρατηγὸν κατέστησαν τὸν Ἀννίβαν , κατὰ νόμους τότε 
βασιλεύοντα . 
οὗτος δὲ ἦν υἱωνὸς μὲν τοῦ πρὸς Γέλωνα πολεμήσαντος 
Ἀμίλκου καὶ πρὸς Ἱμέρᾳ τελευτήσαντος , υἱὸς δὲ Γέσκωνος , ὃς διὰ 
τὴν τοῦ πατρὸς ἧτταν ἐφυγαδεύθη καὶ κατεβίωσεν ἐν τῇ Σελινοῦντι . 
ὁ δ’ οὖν Ἀννίβας , ὢν μὲν καὶ 
φύσει μισέλλην , ὁμοῦ δὲ τὰς τῶν προγόνων ἀτιμίας διορθώσασθαι 
βουλόμενος , ἔσπευδε δῑ ἑαυτοῦ τι κατασκευάσαι χρήσιμον τῇ πατρίδι . 
θεωρῶν οὖν τοὺς Σελινουντίους οὐκ ἀρκουμένους τῇ παραχωρήσει τῆς 
ἀμφισβητησίμου χώρας , πρέσβεις ἀπέστειλε μετὰ τῶν Αἰγεσταίων πρὸς 
Συρακοσίους , ἐπιτρέπων αὐτοῖς τὴν κρίσιν τούτων , τῷ μὲν λόγῳ 
προσποιούμενος δικαιοπραγεῖν , τῇ δ’ ἀληθείᾳ νομίζων ἐκ τοῦ μὴ 
βούλεσθαι τοὺς Σελινουντίους διακριθῆναι μὴ συμμαχήσειν αὐτοῖς τοὺς 
Συρακοσίους . 
ἀποστειλάντων δὲ καὶ 
Σελινουντίων πρέσβεις , διακριθῆναι μὲν μὴ βουλομένων , πολλὰ δὲ πρὸς 
τοὺς παρὰ Καρχηδονίων καὶ τῶν Αἰγεσταίων πρέσβεις ἀντειπόντων , 
τέλος ἔδοξε τοῖς Συρακοσίοις ψηφίσασθαι τηρεῖν πρὸς μὲν 
Σελινουντίους τὴν συμμαχίαν , πρὸς δὲ Καρχηδονίους τὴν εἰρήνην . 
μετὰ δὲ 
τὴν ἐπάνοδον τῶν πρεσβευτῶν Καρχηδόνιοι μὲν τοῖς Αἰγεσταίοις 
ἀπέστειλαν Λίβυάς τε πεντακισχιλίους καὶ τῶν Καμπανῶν ὀκτακοσίους . 
οὗτοι δ’ ἦσαν ὑπὸ τῶν Χαλκιδέων 
τοῖς Ἀθηναίοις εἰς τὸν πρὸς Συρακοσίους πόλεμον μεμισθωμένοι , καὶ 
μετὰ τὴν ἧτταν καταπεπλευκότες οὐκ εἶχον τοὺς μισθοδοτήσοντας · οἱ δὲ 
Καρχηδόνιοι πᾶσιν ἵππους ἀγοράσαντες καὶ μισθοὺς ἀξιολόγους δόντες 
εἰς τὴν Αἴγεσταν κατέστησαν . 
οἱ δὲ 
Σελινούντιοι κατ’ ἐκείνους τοὺς χρόνους εὐδαιμονοῦντες , καὶ τῆς 
πόλεως αὐτοῖς πολυανδρούσης , κατεφρόνουν τῶν Αἰγεσταίων . 
καὶ τὸ μὲν 
πρῶτον ἐν τάξει τὴν ὅμορον χώραν ἐπόρθουν , πολὺ προέχοντες ταῖς 
δυνάμεσι , μετὰ δὲ ταῦτα καταφρονήσαντες κατὰ πᾶσαν τὴν χώραν 
ἐσκεδάσθησαν . 
οἱ δὲ τῶν Αἰγεσταίων 
στρατηγοὶ παρατηρήσαντες αὐτοὺς ἐπέθεντο μετὰ τῶν Καρχηδονίων καὶ 
τῶν Καμπανῶν . 
ἀπροσδοκήτου δὲ τῆς ἐφόδου γενομένης ῥᾳδίως 
ἐτρέψαντο τοὺς Σελινουντίους , καὶ τῶν μὲν στρατιωτῶν ἀνεῖλον περὶ 
χιλίους , τῆς δὲ λείας πάσης ἐκυρίευσαν . 
μετὰ δὲ τὴν μάχην εὐθέως 
ἀπέστειλαν πρέσβεις , οἱ μὲν Σελινούντιοι πρὸς Συρακοσίους , οἱ δ’ 
Αἰγεσταῖοι πρὸς Καρχηδονίους , περὶ βοηθείας . 
ἑκατέρων δ’ ἐπαγγειλαμένων συμμαχήσειν , ὁ μὲν 
Καρχηδονιακὸς πόλεμος ταύτην ἔλαβεν ἀρχήν · οἱ δὲ Καρχηδόνιοι 
προορώμενοι τὸ μέγεθος τοῦ πολέμου , τὴν ἐπιτροπὴν ἔδωκαν Ἀννίβᾳ 
τῷ στρατηγῷ περὶ τοῦ μεγέθους τῆς δυνάμεως , καὶ πάντα προθύμως 
ὑπηρέτουν . 
ὁ δὲ Ἀννίβας τό τε θέρος 
ἐκεῖνο καὶ τὸν συνάπτοντα χειμῶνα πολλοὺς μὲν ἐξ Ἰβηρίας 
ἐξενολόγησεν , οὐκ ὀλίγους δὲ καὶ τῶν πολιτῶν κατέγραφεν · ἐπῄει δὲ 
καὶ τὴν Λιβύην ἐπιλεγόμενος ἐξ ἁπάσης πόλεως τοὺς κρατίστους , καὶ 
ναῦς παρεσκευάζετο , διανοούμενος τῆς ἐαρινῆς ὥρας ἐνισταμένης 
διαβιβάζειν τὰς δυνάμεις . 
τὰ μὲν οὖν κατὰ τὴν Σικελίαν ἐν τούτοις 
ἦν . 
κατὰ δὲ τὴν Ἑλλάδα Δωριεὺς ὁ 
Ῥόδιος , ναύαρχος ὢν τῶν ἐξ Ἰταλίας τριήρων , ἐπειδὴ κατέστησε τὴν 
ἐν Ῥόδῳ ταραχήν , ἐξέπλευσεν ἐφ’ Ἑλλήσποντον , σπεύδων συμμῖξαι τῷ 
Μινδάρῳ · οὗτος γὰρ ἐν Ἀβύδῳ διατρίβων συνῆγε πανταχόθεν τὰς 
συμμαχούσας ναῦς τοῖς Πελοποννησίοις . 
ἤδη δὲ τοῦ Δωριέως ὄντος περὶ τὸ Σίγειον τῆς Τρῳάδος , οἱ 
περὶ Σηστὸν ὄντες Ἀθηναῖοι πυθόμενοι τὸν παράπλουν ἀνήχθησαν ἐπ’ 
αὐτοὺς πάσαις ταῖς ναυσίν , οὔσαις ἑβδομήκοντα καὶ τέσσαρσιν . 
ὁ δὲ Δωριεὺς μέχρι μέν τινος 
ἀγνοήσας τὸ γινόμενον ἔπλει μετέωρος · κατανοήσας δὲ τὸ μέγεθος τοῦ 
στόλου κατεπλάγη , καὶ σωτηρίαν ἄλλην οὐδεμίαν ὁρῶν κατέφυγεν εἰς 
Δάρδανον . 
ἐκβιβάσας δὲ τοὺς στρατιώτας 
καὶ τοὺς φρουροῦντας τὴν πόλιν προσλαβόμενος , βέλη τε παμπληθῆ ταχέως 
παρεκόμισε καὶ τῶν στρατιωτῶν οὓς μὲν ἐπὶ τὰς πρῴρας ἐπέστησεν , 
οὓς δ’ ἐπὶ τῆς γῆς εὐκαίρως ἔταξεν . 
οἱ δ’ Ἀθηναῖοι κατὰ πολλὴν σπουδὴν καταπλεύσαντες ἐνεχείρησαν 
ἀποσπᾶν τὰς ναῦς , καὶ πανταχόθεν τῷ πλήθει περιχυθέντες κατεπόνουν 
τοὺς ἐναντίους . 
ἃ δὴ πυθόμενος 
Μίνδαρος ὁ τῶν Πελοποννησίων ναύαρχος , εὐθέως ἐξ Ἀβύδου μετὰ 
παντὸς ἀνήχθη τοῦ στόλου , καὶ κατέπλει πρὸς τὸ Δαρδάνειον μετὰ νεῶν 
τεσσάρων πρὸς ταῖς ὀγδοήκοντα , βοηθήσων τοῖς μετὰ τοῦ Δωριέως · 
συμπαρῆν δὲ καὶ τὸ πεζὸν στράτευμα τοῦ Φαρναβάζου , βοηθοῦν τοῖς 
Λακεδαιμονίοις . 
ὡς δ’ ἐγγὺς ἀλλήλων 
ἐγενήθησαν οἱ στόλοι , διέταξαν ἀμφότεροι τὰς τριήρεις εἰς ναυμαχίαν · 
καὶ Μίνδαρος μὲν ἔχων ἑπτὰ πρὸς ταῖς ἐνενήκοντα ναυσὶν ἐπὶ μὲν 
τὸ λαιὸν κέρας ἔταξε Συρακοσίους , τοῦ δεξιοῦ δ’ αὐτὸς εἶχε τὴν 
ἡγεμονίαν · τῶν δ’ Ἀθηναίων τοῦ μὲν δεξιοῦ μέρους Θρασύβουλος 
ἡγεῖτο , τοῦ δ’ ἑτέρου Θράσυλλος . 
τοῦτον 
δὲ τὸν τρόπον αὐτῶν ἐξηρτυμένων , οἱ μὲν ἡγεμόνες αὐτῶν ἦραν τὸ 
σύσσημον τῆς μάχης , οἱ σαλπικταὶ δὲ ἀφ’ ἑνὸς παραγγέλματος ἤρξαντο 
σημαίνειν τὸ πολεμικόν · καὶ τῶν μὲν ἐρετῶν οὐθὲν ἐλλειπόντων 
προθυμίας , τῶν δὲ κυβερνητῶν ἐντέχνως τοῖς οἴαξι χρωμένων , 
καταπληκτικὸν συνέβαινε γίνεσθαι τὸν ἀγῶνα . 
ὁπότε γὰρ αἱ τριήρεις εἰς ἐμβολὴν ἐπιφέροιντο , 
τηνικαῦτα οἱ κυβερνῆται πρὸς αὐτὴν τὴν τοῦ καιροῦ ῥοπὴν ἐπέστρεφον 
τὰς ναῦς πραγματικῶς , ὥστε τὰς πληγὰς γίνεσθαι κατ’ ἐμβολήν . 
οἱ μὲν οὖν ἐπιβάται θεωροῦντες 
πλαγίας τὰς ἑαυτῶν ναῦς συνεπιφερομένας ταῖς τῶν πολεμίων τριήρεσι , 
περιδεεῖς ἐγίνοντο , περὶ σφῶν ἀγωνιῶντες · ὁπότε δ’ οἱ κυβερνῆται 
ταῖς ἐμπειρίαις ἐκκρούσειαν τὰς ἐπιφοράς , πάλιν ἐγίνοντο περιχαρεῖς 
καὶ μετέωροι ταῖς ἐλπίσιν . 
οὐ μὴν οὐδ’ οἱ τοῖς καταστρώμασιν ἐπιβεβηκότες 
ἄπρακτον εἶχον τὴν φιλοτιμίαν , ἀλλ’ οἱ μὲν ἐκ πολλοῦ διαστήματος 
ἐφεστηκότες ἐτόξευον κατὰ τὸ συνεχές , καὶ ταχὺ ὁ τόπος ἦν βελῶν 
πλήρης · οἱ δ’ ἀεὶ προσιόντες ἐγγυτέρω τὰς λόγχας ἠκόντιζον , οἱ μὲν 
ἐπὶ τοὺς ἀμυνομένους ἐπιβάτας , οἱ δ’ ἐπ’ αὐτοὺς βαλεῖν 
φιλοτιμούμενοι τοὺς κυβερνήτας · ὁπότε δὲ συνερείσειαν αἱ ναῦς , τοῖς τε 
δόρασιν ἠγωνίζοντο καὶ κατὰ τὰς προσαγωγὰς εἰς τὰς τῶν πολεμίων 
τριήρεις μεθαλλόμενοι τοῖς ξίφεσιν ἀλλήλους ἠμύνοντο . 
κατὰ δὲ τὰς γινομένας ἐλαττώσεις τῶν νικώντων 
ἐπαλαλαζόντων καὶ τῶν ἄλλων μετὰ βοῆς παραβοηθούντων , κραυγὴ 
σύμμικτος ἐγίνετο παρ’ ὅλον τὸν τῆς ναυμαχίας τόπον . 
ἐπὶ πολὺν οὖν 
χρόνον ἰσόρροπος ἦν ἡ μάχη διὰ τὴν ὑπερβολὴν τῆς παρ’ ἀμφοτέροις 
φιλοτιμίας · μετὰ δὲ ταῦτα Ἀλκιβιάδης ἐκ Σάμου παραδόξως ἐπεφάνη 
μετὰ νεῶν εἴκοσι , πλέων κατὰ τύχην εἰς Ἑλλήσποντον . 
τούτων δὲ πόρρω μὲν οὐσῶν , ἑκάτεροι σφίσι βοήθειαν 
ἐλπίζοντες παραγενέσθαι , μετέωροι ταῖς ἐλπίσιν ἐγίνοντο καὶ πολὺ 
προθυμότερον ταῖς τόλμαις διεκινδύνευον · ἐπεὶ δ’ ἤδη σύνεγγυς ἦν ὁ 
στόλος , καὶ τοῖς μὲν Λακεδαιμονίοις οὐδὲν ἐφαίνετο σύσσημον , τοῖς δ’ 
Ἀθηναίοις Ἀλκιβιάδης μετέωρον ἐποίησεν ἐπίσημον φοινικοῦν ἀπὸ τῆς 
ἰδίας νεώς , ὅπερ ἦν σύσσημον αὐτοῖς διατεταγμένον , οἱ μὲν 
Λακεδαιμόνιοι καταπλαγέντες ἐτράπησαν , οἱ δ’ Ἀθηναῖοι τῷ προτερήματι 
μετεωρισθέντες μετὰ σπουδῆς ἐπεδίωκον τὰς ὑποφευγούσας . 
καὶ δέκα μὲν νεῶν εὐθὺς ἐκυρίευσαν , μετὰ δὲ ταῦτα 
χειμῶνος ἐπιγενομένου καὶ πνευμάτων μεγάλων πολλὰ περὶ τὸν διωγμὸν 
αὐτοὺς ἐμποδίζεσθαι συνέβαινε · διὰ γὰρ τὸ μέγεθος τῶν κυμάτων τὰ 
μὲν σκάφη τοῖς οἴαξιν ἠπείθει , τὰς δ’ ἐμβολὰς ἀπράκτους συνέβαινε 
γίνεσθαι , τῶν τυπτομένων νεῶν ὑποχωρουσῶν . 
τέλος δ’ οἱ μὲν Λακεδαιμόνιοι πρὸς τὴν γῆν κατενεχθέντες ἔφυγον 
πρὸς τὸ πεζὸν τοῦ Φαρναβάζου στρατόπεδον , οἱ δ’ Ἀθηναῖοι τὸ μὲν 
πρῶτον ἐπεχείρησαν ἀποσπᾶν τὰς ναῦς ἀπὸ τῆς γῆς καὶ παραβόλως 
διεκινδύνευον , ὑπὸ δὲ τοῦ Περσικοῦ στρατεύματος ἀνακοπέντες 
ἀπέπλευσαν εἰς Σηστόν . 
ὁ γὰρ 
Φαρνάβαζος βουλόμενος τοῖς Λακεδαιμονίοις ὑπὲρ ὧν ἐνεκάλουν 
ἀπολογεῖσθαι , βιαιότερον διηγωνίζετο πρὸς τοὺς Ἀθηναίους · ἅμα δὲ 
καὶ περὶ τῶν εἰς Φοινίκην ἀποσταλεισῶν νεῶν τριακοσίων ἐδίδαξεν , ὡς 
τοῦτο ἔπραξε πυνθανόμενος τόν τε τῶν Ἀράβων βασιλέα καὶ τὸν τῶν 
Αἰγυπτίων ἐπιβουλεύειν τοῖς περὶ Φοινίκην πράγμασιν . 
τῆς δὲ ναυμαχίας τοιοῦτον τὸ τέλος λαβούσης Ἀθηναῖοι 
τότε μὲν εἰς Σηστὸν ἀπέπλευσαν ἤδη νυκτὸς οὔσης , ἅμα δ’ ἡμέρᾳ 
τά τε ναυάγια συνήγαγον καὶ πρὸς τῷ προτέρῳ τροπαίῳ πάλιν ἕτερον 
ἔστησαν . 
Μίνδαρος δὲ νυκτὸς περὶ πρώτην 
φυλακὴν εἰς Ἄβυδον ἀναχθεὶς τάς τε πεπονηκυίας ναῦς ἐπεσκεύαζε καὶ 
πρὸς Λακεδαιμονίους διεπέμψατο περὶ βοηθείας πεζῆς τε καὶ ναυτικῆς · 
διενοεῖτο γὰρ ἐν ὅσῳ τὰ κατὰ τὸν στόλον ἕτοιμα ἐγίνετο , πεζῇ 
μετὰ Φαρναβάζου τὰς συμμαχούσας κατὰ τὴν Ἀσίαν πόλεις Ἀθηναίοις 
πολιορκήσειν . 
Χαλκιδεῖς δὲ καὶ σχεδὸν οἱ 
λοιποὶ πάντες οἱ τὴν Εὔβοιαν κατοικοῦντες ἀφεστηκότες ἦσαν 
Ἀθηναίων , καὶ διὰ τοῦτο περιδεεῖς ἐγίνοντο , μήποτε νῆσον οἰκοῦντες 
ἐκπολιορκηθῶσιν ὑπ’ Ἀθηναίων θαλασσοκρατούντων · ἠξίουν οὖν Βοιωτοὺς 
κοινῇ χῶσαι τὸν Εὔριπον , ὥστε συνάψαι τὴν Εὔβοιαν τῇ Βοιωτίᾳ . 
συγκαταθεμένων δὲ τῶν Βοιωτῶν διὰ τὸ 
κἀκείνοις συμφέρειν τὴν Εὔβοιαν εἶναι τοῖς μὲν ἄλλοις νῆσον , 
ἑαυτοῖς δ’ ἤπειρον · διόπερ αἱ πόλεις ἅπασαι πρὸς τὴν διάχωσιν 
ἐπερρώσθησαν καὶ πρὸς ἀλλήλας ἡμιλλῶντο · οὐ γὰρ μόνον τοῖς πολίταις 
ἐξιέναι πανδημεὶ προσέταξαν , ἀλλὰ καὶ τοῖς παροικοῦσι ξένοις , ὥστε 
διὰ τὸ πλῆθος τῶν τοῖς ἔργοις προσιόντων τὴν πρόθεσιν ταχέως λαβεῖν 
συντέλειαν . 
τῆς μὲν οὖν Εὐβοίας 
κατεσκευάσθη τὸ χῶμα κατὰ τὴν Χαλκίδα , τῆς δὲ Βοιωτίας πλησίον 
Αὐλίδος · ἐνταῦθα γὰρ ὁ μεταξὺ τόπος ἦν στενώτατος . 
συνέβαινε μὲν 
οὖν καὶ πρότερον ἀεὶ κατ’ ἐκεῖνον τὸν τόπον εἶναι ῥοῦν καὶ 
πυκνὰς ποιεῖσθαι τροπὰς τὴν θάλατταν , τότε δὲ πολὺ μᾶλλον ἦν 
ἐπιτείνοντα τὰ κατὰ τὸν ῥοῦν , ὡς ἂν εἰς στενὸν ἄγαν 
συγκεκλεισμένης τῆς θαλάττης · ὁ γὰρ διέκπλους ἀπελείφθη μιᾷ νηί . 
ᾠκοδόμησαν δὲ καὶ πύργους ὑψηλοὺς ἐπ’ ἀμφοτέρων τῶν ἄκρων , καὶ 
ξυλίνας τοῖς διάρροις ἐπέστησαν γεφύρας . 
Θηραμένης δ’ ὑπ’ Ἀθηναίων ἀποσταλεὶς μετὰ νεῶν τριάκοντα τὸ μὲν 
πρῶτον ἐπεχείρησε κωλύειν τοὺς ἐπὶ τῶν ἔργων , πολλοῦ δὲ πλήθους 
στρατιωτῶν συμπαρόντος τοῖς κατασκευάζουσι τὰ χώματα ταύτης μὲν τῆς 
ἐπιβολῆς ἀπέστη , τὸν δὲ πλοῦν ἐπὶ τῶν νήσων ἐποιήσατο . 
βουλόμενος δὲ τούς τε πολίτας καὶ συμμάχους 
ἀναπαῦσαι τῶν εἰσφορῶν , τήν τε τῶν πολεμίων χώραν ἐπόρθησε καὶ 
πολλὰς ὠφελείας ἤθροισεν . 
ἐπῄει δὲ καὶ τὰς συμμαχίδας πόλεις , καὶ 
τοὺς ἐν αὐταῖς νεωτερίζοντας εἰσεπράττετο χρήματα . 
καταπλεύσας δ’ εἰς Πάρον καὶ καταλαβὼν ὀλιγαρχίαν 
ἐν τῇ πόλει , τῷ μὲν δήμῳ τὴν ἐλευθερίαν ἀποκατέστησε , παρὰ δὲ 
τῶν ἁψαμένων τῆς ὀλιγαρχίας χρημάτων πλῆθος εἰσεπράξατο . 
συνέβη δὲ περὶ τοῦτον τὸν χρόνον ἐν τῇ Κορκύρᾳ 
γενέσθαι μεγάλην στάσιν καὶ σφαγήν , ἣν δῑ ἑτέρας μὲν αἰτίας 
λέγεται γενέσθαι , μάλιστα δὲ διὰ τὴν ὑπάρχουσαν αὐτοῖς πρὸς 
ἀλλήλους ἔχθραν . 
ἐν οὐδεμιᾷ γάρ ποτε 
πόλει τοιοῦτοι πολιτῶν φόνοι συνετελέσθησαν οὐδὲ μείζων ἔρις καὶ 
φιλονεικία πρὸς ὄλεθρον ἀνήκουσα . 
δοκοῦσι γὰρ οἱ μὲν ἀναιρεθέντες 
ὑπ’ ἀλλήλων πρὸ ταύτης τῆς στάσεως γεγονέναι περὶ χιλίους καὶ 
πεντακοσίους , καὶ πάντες οὗτοι πρωτεύοντες τῶν πολιτῶν . 
τούτων δ’ ἐπιγεγενημένων τῶν ἀτυχημάτων ἑτέραν 
αὐτοῖς συμφορὰν ἐπέστησεν ἡ τύχη , τὴν πρὸς ἀλλήλους πάλιν αὐξήσασα 
διαφοράν . 
οἱ μὲν γὰρ προέχοντες τοῖς ἀξιώμασι τῶν Κορκυραίων 
ὀρεγόμενοι τῆς ὀλιγαρχίας ἐφρόνουν τὰ Λακεδαιμονίων , ὁ δὲ δημοτικὸς 
ὄχλος ἔσπευδε τοῖς Ἀθηναίοις συμμαχεῖν . 
καὶ γὰρ διαφερούσας τὰς σπουδὰς εἶχον οἱ περὶ τῆς ἡγεμονίας 
διαγωνιζόμενοι δῆμοι · Λακεδαιμόνιοι γὰρ τοὺς πρωτεύοντας ἐν ταῖς 
συμμαχίσι πόλεσιν ἐποίουν ἐπὶ τῆς διοικήσεως τῶν κοινῶν , Ἀθηναῖοι 
δὲ δημοκρατίας ἐν ταῖς πόλεσι καθίστανον . 
οἱ δ’ οὖν Κορκυραῖοι θεωροῦντες τοὺς δυνατωτάτους τῶν πολιτῶν 
ὄντας πρὸς τῷ τὴν πόλιν ἐγχειρίζειν Λακεδαιμονίοις , μετεπέμψαντο 
παρ’ Ἀθηναίων δύναμιν τὴν παραφυλάξουσαν τὴν πόλιν . 
Κόνων δ’ ὁ στρατηγὸς τῶν Ἀθηναίων πλεύσας εἰς 
Κόρκυραν , ἑξακοσίους μὲν τῶν ἐκ Ναυπάκτου Μεσσηνίων κατέλιπεν ἐν 
τῇ πόλει , αὐτὸς δὲ μετὰ τῶν νεῶν παρέπλευσε , καὶ καθωρμίσθη πρὸς 
τῷ τῆς Ἥρας τεμένει . 
οἱ δὲ ἑξακόσιοι 
μετὰ τῶν δημοτικῶν ὁρμήσαντες ἐπὶ τοὺς τὰ Λακεδαιμονίων φρονοῦντας 
ἐξαίφνης ἀγορᾶς πληθούσης οὓς μὲν συνελάμβανον , οὓς δ’ ἐφόνευον , 
πλείους δὲ τῶν χιλίων ἐφυγάδευσαν · ἐποιήσαντο δὲ τοὺς μὲν δούλους 
ἐλευθέρους , τοὺς δὲ ξένους πολίτας , εὐλαβούμενοι τό τε πλῆθος καὶ 
τὴν δύναμιν τῶν φυγάδων . 
οἱ μὲν οὖν 
ἐκπεσόντες ἐκ τῆς πατρίδος εἰς τὴν καταντίον ἤπειρον ἔφυγον · μετὰ 
δέ τινας ἡμέρας τῶν ἐν τῇ πόλει τινες φρονοῦντες τὰ τῶν φυγάδων 
κατελάβοντο τὴν ἀγοράν , καὶ μεταπεμψάμενοι τοὺς φυγάδας περὶ τῶν 
ὅλων διηγωνίζοντο . 
τέλος δὲ νυκτὸς καταλαβούσης εἰς ὁμολογίας ἦλθον 
πρὸς ἀλλήλους , καὶ τῆς φιλονεικίας παυσάμενοι κοινῶς ᾤκουν τὴν 
πατρίδα . 
ἡ μὲν οὖν ἐν Κορκύρᾳ σφαγὴ τοιοῦτον ἔσχε τὸ τέλος . 
Ἀρχέλαος δ’ ὁ τῶν Μακεδόνων 
βασιλεύς , τῶν Πυδναίων ἀπειθούντων , πολλῇ δυνάμει τὴν πόλιν 
περιεστρατοπέδευσεν . 
παρεβοήθησε δ’ αὐτῷ καὶ Θηραμένης ἔχων στόλον · 
ὃς χρονιζούσης τῆς πολιορκίας ἀπέπλευσεν εἰς Θρᾴκην πρὸς 
Θρασύβουλον τὸν ἀφηγούμενον τοῦ στόλου παντός . 
ὁ μὲν οὖν Ἀρχέλαος φιλοτιμότερον πολιορκήσας τὴν 
Πύδναν καὶ κρατήσας μετῴκισεν αὐτὴν ἀπὸ θαλάττης ὡς εἴκοσι 
στάδια . 
ὁ δὲ Μίνδαρος , ἤδη τοῦ χειμῶνος λήγοντος , συνήγαγε τὰς 
πανταχόθεν τριήρεις · ἔκ τε γὰρ τῆς Πελοποννήσου πολλαὶ παρεγενήθησαν 
καὶ παρὰ τῶν ἄλλων συμμάχων ὁμοίως . 
οἱ δ’ ἐν Σηστῷ τῶν Ἀθηναίων 
στρατηγοί , πυνθανόμενοι τὸ μέγεθος τοῦ συναγομένου τοῖς πολεμίοις 
στόλου , περιδεεῖς ἦσαν , μήποτε πάσαις ταῖς τριήρεσιν ἐπιπλεύσαντες οἱ 
πολέμιοι κυριεύσωσι τῶν νεῶν . 
ὅθεν 
αὐτοὶ μὲν καθελκύσαντες τὰς οὔσας ἐν Σηστῷ ναῦς περιέπλευσαν τὴν 
Χερρόνησον καὶ καθωρμίσθησαν εἰς Καρδίαν · εἰς δὲ Θρᾴκην πρὸς 
Θρασύβουλον καὶ Θηραμένην ἔπεμψαν τριήρεις , παρακαλοῦντες μετὰ τοῦ 
στόλου τὴν ταχίστην ἥκειν · μετεπέμψαντο δὲ καὶ τὸν Ἀλκιβιάδην ἐκ 
Λέσβου μεθ’ ὧν εἶχε νεῶν , καὶ συνήχθη πᾶς ὁ στόλος εἰς ἕνα 
τόπον , σπευδόντων τῶν στρατηγῶν περὶ τῶν ὅλων διακινδυνεῦσαι . 
Μίνδαρος δ’ ὁ τῶν Λακεδαιμονίων 
ναύαρχος πλεύσας εἰς Κύζικον πᾶσαν τὴν δύναμιν ἐξεβίβασε καὶ τὴν 
πόλιν περιεστρατοπέδευσεν . 
παρεγενήθη δὲ καὶ Φαρνάβαζος μετὰ πολλῆς 
στρατιᾶς , μεθ’ οὗ πολιορκήσας Μίνδαρος εἷλε τὴν Κύζικον κατὰ 
κράτος . 
οἱ δὲ τῶν Ἀθηναίων στρατηγοὶ 
κρίναντες ἐπὶ Κύζικον πλεῖν , ἀνήχθησαν μετὰ πασῶν τῶν νεῶν καὶ τὴν 
Χερρόνησον περιέπλεον . 
καὶ πρῶτον μὲν εἰς Ἐλεοῦντα παρεγένοντο · μετὰ 
δὲ ταῦτα ἐφιλοτιμήθησαν νυκτὸς τὴν τῶν Ἀβυδηνῶν πόλιν παραπλεῦσαι 
πρὸς τὸ μὴ κατανοηθῆναι τὸ πλῆθος τῶν νεῶν ὑπὸ τῶν πολεμίων . 
ἐπεὶ δ’ ἦλθον εἰς Προικόννησον , τὴν 
μὲν νύκτα κατηυλίσθησαν ἐν ταύτῃ , τῇ δ’ ὑστεραίᾳ τοὺς μὲν 
ἐπιβεβηκότας στρατιώτας διεβίβασαν εἰς τὴν τῶν Κυζικηνῶν χώραν , καὶ 
τῷ στρατηγοῦντι τούτων Χαιρέᾳ προσέταξαν ἄγειν τὸ στρατόπεδον ἐπὶ 
τὴν πόλιν . 
αὐτοὶ δ’ εἰς τρία μέρη διείλαντο τὸ ναυτικόν , καὶ τοῦ μὲν ἦρχεν 
Ἀλκιβιάδης , τοῦ δὲ Θηραμένης , τοῦ δὲ τρίτου Θρασύβουλος . 
Ἀλκιβιάδης μὲν οὖν μετὰ τοῦ καθ’ αὑτὸν μέρους πολὺ προέπλευσε τῶν 
ἄλλων , βουλόμενος προκαλέσασθαι τοὺς Λακεδαιμονίους εἰς ναυμαχίαν · 
Θηραμένης δὲ καὶ Θρασύβουλος ἐφιλοτέχνουν εἰς τὸ κυκλώσασθαι καὶ 
τῆς εἰς τὴν πόλιν ἐπανόδου τοὺς ἐκπλεύσαντας εἶρξαι . 
Μίνδαρος δὲ τὰς μὲν Ἀλκιβιάδου ναῦς εἴκοσι μόνας 
ὁρῶν προσφερομένας , τὰς δ’ ἄλλας ἀγνοῶν , κατεφρόνησε , καὶ ναυσὶν 
ὀγδοήκοντα θρασέως ἐκ τῆς πόλεως τὸν ἐπίπλουν ἐποιήσατο . 
ὡς δὲ 
πλησίον ἐγένετο τῶν περὶ τὸν Ἀλκιβιάδην , οἱ μὲν Ἀθηναῖοι , καθάπερ 
ἦν αὐτοῖς παρηγγελμένον , προσεποιοῦντο φεύγειν , οἱ δὲ Πελοποννήσιοι 
περιχαρεῖς ὄντες ἠκολούθουν κατὰ σπουδὴν ὡς νικῶντες . 
ὁ δὲ Ἀλκιβιάδης ἐπειδὴ τῆς πόλεως αὐτοὺς 
ἀπέσπασε πορρωτέρω , τὸ σύσσημον ἦρεν · οὗ γενηθέντος αἱ μετ’ 
Ἀλκιβιάδου τριήρεις ἐξαίφνης πρὸς ἕνα καιρὸν ἐπέστρεψαν 
ἀντίπρῳροι τοῖς πολεμίοις , Θηραμένης δὲ καὶ Θρασύβουλος ἔπλεον 
ἐπὶ τὴν πόλιν καὶ τὸν ἀπόπλουν τῶν Λακεδαιμονίων ὑπετέμοντο . 
οἱ δὲ μετὰ τοῦ Μινδάρου καθορῶντες 
ἤδη τὸ πλῆθος τῶν πολεμίων νεῶν , καὶ μαθόντες ἑαυτοὺς 
κατεστρατηγημένους , περίφοβοι καθειστήκεισαν . 
τέλος δὲ τῶν Ἀθηναίων 
πανταχόθεν ἐπιφαινομένων καὶ τῆς εἰς τὴν πόλιν ἐφόδου τοὺς 
Πελοποννησίους ἀποκλεισάντων , ὁ Μίνδαρος ἠναγκάσθη καταφυγεῖν τῆς 
χώρας πρὸς τοὺς καλουμένους Κλήρους , ὅπου καὶ Φαρνάβαζος εἶχε τὴν 
δύναμιν . 
Ἀλκιβιάδης δὲ κατὰ σπουδὴν 
διώκων ἃς μὲν κατέδυεν , ἃς δὲ κατατιτρώσκων ὑποχειρίους ἐλάμβανε , 
τὰς δὲ πλείστας πρὸς αὐτῇ τῇ γῇ καθωρμισμένας καταλαβὼν ἐπέβαλλε 
σιδηρᾶς χεῖρας , καὶ ταύταις ἀποσπᾶν ἀπὸ τῆς γῆς ἐπειρᾶτο . 
παραβοηθούντων δὲ τῶν πεζῶν ἀπὸ τῆς γῆς τοῖς 
Πελοποννησίοις πολὺς ἐγένετο φόνος , ὡς ἂν τῶν μὲν Ἀθηναίων διὰ 
τὸ προτέρημα θρασύτερον ἢ συμφορώτερον ἀγωνιζομένων , τῶν δὲ 
Πελοποννησίων πολὺ τοῖς πλήθεσιν ὑπεραγόντων · καὶ γὰρ τὸ τοῦ 
Φαρναβάζου στρατόπεδον παρεβοήθει τοῖς Λακεδαιμονίοις , καὶ τὴν μάχην 
ἐκ τῆς γῆς ποιούμενον τὴν στάσιν εἶχεν ἀσφαλεστέραν . 
Θρασύβουλος δὲ θεωρῶν τοὺς πεζοὺς τοῖς πολεμίοις 
βοηθοῦντας , καὶ τοὺς λοιποὺς τῶν ἐπιβατῶν ἀπεβίβασεν εἰς τὴν γῆν , 
σπεύδων βοηθῆσαι τοῖς περὶ τὸν Ἀλκιβιάδην · τῷ δὲ Θηραμένει 
παρεκελεύσατο τοῖς περὶ Χαιρέαν πεζοῖς συνάψαντα τὴν ταχίστην ἥκειν , 
ὅπως πεζῇ διαγωνίσωνται . 
τῶν δὲ Ἀθηναίων περὶ 
ταῦτα γινομένων Μίνδαρος ὁ τῶν Λακεδαιμονίων ἀφηγούμενος αὐτὸς μὲν 
πρὸς Ἀλκιβιάδην ὑπὲρ τῶν ἀφελκομένων νεῶν διηγωνίζετο , Κλέαρχον δὲ 
τὸν Σπαρτιάτην μετὰ μέρους τῶν Πελοποννησίων ἀπέστειλε πρὸς τοὺς 
περὶ Θρασύβουλον · συναπέστειλε δ’ αὐτῷ καὶ τοὺς παρὰ Φαρναβάζῳ 
στρατευομένους μισθοφόρους . 
ὁ δὲ 
Θρασύβουλος μετὰ τῶν ἐπιβατῶν καὶ τῶν τοξοτῶν τὸ μὲν πρῶτον 
εὐρώστως ὑπέστη τοὺς πολεμίους , καὶ πολλοὺς μὲν ἀνεῖλεν , οὐκ 
ὀλίγους δὲ καὶ τῶν ἰδίων ἑώρα πίπτοντας · τῶν δὲ μετὰ τοῦ 
Φαρναβάζου μισθοφόρων κυκλούντων τοὺς Ἀθηναίους καὶ τῷ πλήθει 
πανταχόθεν περιχεομένων , ἐπεφάνη Θηραμένης τούς τε ἰδίους καὶ τοὺς 
μετὰ Χαιρέου ἄγων πεζούς . 
οἱ δὲ μετὰ 
τοῦ Θρασυβούλου καταπεπονημένοι καὶ τὰς τῆς σωτηρίας ἐλπίδας 
ἀπεγνωκότες πάλιν ἐξαίφνης ταῖς ψυχαῖς διηγείροντο τηλικαύτης βοηθείας 
παραγεγενημένης . 
ἐπὶ πολὺν δὲ χρόνον 
καρτερᾶς μάχης γενομένης , τὸ μὲν πρῶτον οἱ τοῦ Φαρναβάζου μισθοφόροι 
φεύγειν ἤρξαντο , καὶ τὸ συνεχὲς ἀεὶ τῆς τάξεως παρερρήγνυτο · τέλος 
δὲ οἱ Πελοποννήσιοι μετὰ Κλεάρχου καταλειφθέντες καὶ πολλὰ δράσαντες 
καὶ παθόντες ἐξεώσθησαν . 
τούτων δὲ 
καταπεπονημένων οἱ περὶ τὸν Θηραμένην ὥρμησαν τοῖς μετ’ Ἀλκιβιάδου 
κινδυνεύσασι βοηθῆσαι . 
συνδραμουσῶν δὲ τῶν δυνάμεων εἰς ἕνα τόπον , ὁ 
μὲν Μίνδαρος οὐ κατεπλάγη τὴν ἔφοδον τῶν περὶ Θηραμένην , ἀλλὰ 
διελόμενος τοὺς Πελοποννησίους τοῖς μὲν ἡμίσεσιν ἀπήντα τοῖς 
ἐπιοῦσι , τοὺς δ’ ἡμίσεις αὐτὸς ἔχων , καὶ δεόμενος ἑκάστου μὴ 
καταισχῦναι τὸ τῆς Σπάρτης ἀξίωμα , καὶ ταῦτα πεζομαχοῦντας , 
ἀντετάχθησαν τοῖς περὶ τὸν Ἀλκιβιάδην . 
περὶ δὲ τῶν νεῶν ἡρωικὴν συστησάμενος μάχην , καὶ πρὸ πάντων αὐτὸς 
κινδυνεύων , πολλοὺς μὲν ἀνεῖλε τῶν ἀντιτεταγμένων , τὸ δὲ τελευταῖον 
ἀξίως τῆς πατρίδος ἀγωνισάμενος ὑπὸ τῶν περὶ τὸν Ἀλκιβιάδην 
ἀνῃρέθη . 
τούτου δὲ πεπτωκότος οἵ τε Πελοποννήσιοι καὶ πάντες οἱ 
σύμμαχοι συνέδραμον καὶ καταπλαγέντες εἰς φυγὴν ὥρμησαν . 
οἱ δ’ Ἀθηναῖοι μέχρι μέν τινος ἐπεδίωξαν τοὺς 
πολεμίους , πυνθανόμενοι δὲ τὸν Φαρνάβαζον μετὰ πολλῆς ἵππου κατὰ 
σπουδὴν ἐπειγόμενον , ἀνέκαμψαν ἐπὶ τὰς ναῦς , καὶ τὴν μὲν πόλιν 
παρέλαβον , δύο δὲ τρόπαια κατέστησαν ἀφ’ ἑκατέρας νίκης , τὸ μὲν τῆς 
ναυμαχίας ἐν τῇ νήσῳ τῇ Πολυδώρου καλουμένῃ , τὸ δὲ τῆς 
πεζομαχίας οὗ τὴν τροπὴν ἐποιήσαντο τὴν πρώτην . 
οἱ μὲν οὖν ἐν τῇ πόλει Πελοποννήσιοι καὶ πάντες 
οἱ διαφυγόντες ἐκ τῆς μάχης ἔφυγον ἐπὶ τὸ τοῦ Φαρναβάζου 
στρατόπεδον · οἱ δὲ τῶν Ἀθηναίων στρατηγοὶ τῶν τε νεῶν ἁπασῶν 
ἐγκρατεῖς ἐγενήθησαν καὶ πολλοὺς μὲν αἰχμαλώτους , ἀναρίθμητον δὲ 
πλῆθος λαφύρων ἤθροισαν , ὡς ἂν δύο δυνάμεις ἅμα τηλικαύτας 
νενικηκότες . 
ἀπενεχθείσης δὲ τῆς νίκης εἰς 
Ἀθήνας , ὁ μὲν δῆμος ἐκ τῶν προτέρων συμφορῶν ἀνελπίστους εὐτυχίας 
ὁρῶν τῇ πόλει προσγεγενημένας μετέωρος ἦν ἐπὶ τοῖς εὐημερήμασι , 
καὶ τοῖς μὲν θεοῖς πανδημεὶ θυσίας καὶ πανηγύρεις ἐποιήσατο , εἰς δὲ 
τὸν πόλεμον ἐπέλεξε χιλίους τῶν ὁπλιτῶν τοὺς κρατίστους , ἱππεῖς δ’ 
ἑκατόν , πρὸς δὲ τούτοις τριάκοντα τριήρεις ἀπέστειλε τοῖς περὶ τὸν 
Ἀλκιβιάδην , ὅπως τὰς περὶ Λακεδαιμονίους πόλεις ἀδεῶς πορθῶσι 
κρατοῦντες τῆς θαλάττης . 
οἱ δὲ 
Λακεδαιμόνιοι ὡς ἤκουσαν τὴν περὶ Κύζικον αὐτοῖς γενομένην 
συμφοράν , πρέσβεις ἐξέπεμψαν εἰς Ἀθήνας ὑπὲρ εἰρήνης , ὧν ἦν 
ἀρχιπρεσβευτὴς Ἔνδιος . 
ἐξουσίας δ’ αὐτῷ δοθείσης παρελθὼν συντόμως 
καὶ λακωνικῶς διελέχθη · διόπερ ἔκρινα μὴ παραλιπεῖν τοὺς ῥηθέντας 
λόγους . 
βουλόμεθα πρὸς ὑμᾶς ἄγειν 
εἰρήνην , ἄνδρες Ἀθηναῖοι , καὶ τὰς μὲν πόλεις ἔχειν ἃς ἑκάτεροι 
κρατοῦμεν , τὰ δὲ φρούρια τὰ παρ’ ἀλλήλοις καταλῦσαι , τῶν δ’ 
αἰχμαλώτων λυτροῦντες ἀνθ’ ἑνὸς Ἀθηναίου λαβεῖν ἕνα Λάκωνα . 
οὐ 
γὰρ ἀγνοοῦμεν τὸν πόλεμον ἀμφοτέροις μὲν βλαβερόν , πολὺ δὲ μᾶλλον 
ὑμῖν . 
παραπέμψαντες δὲ τὸν ἐμὸν λόγον 
ἐκ τῶν πραγμάτων μάθετε . 
ἡμεῖς μὲν ἅπασαν τὴν Πελοπόννησον 
γεωργοῦμεν , ὑμεῖς δὲ βραχὺ μέρος τῆς Ἀττικῆς · καὶ Λάκωσι μὲν ὁ 
πόλεμος πολλοὺς συνέθηκε συμμάχους , Ἀθηναίων δὲ τοσούτους ἀφείλατο 
ὅσους τοῖς πολεμίοις ἔδωκε · καὶ ἡμῖν μὲν ὁ πλουσιώτατος τῶν κατὰ 
τὴν οἰκουμένην βασιλέων χορηγός ἐστι τοῦ πολέμου , ὑμῖν δὲ οἱ 
πενιχρότατοι τῶν κατὰ τὴν οἰκουμένην · διόπερ οἱ μὲν ἡμέτεροι κατὰ τὸ μέγεθος τῶν μισθῶν προθύμως 
στρατεύονται , οἱ δὲ ὑμέτεροι , τὰς εἰσφορὰς ἀπὸ τῶν ἰδίων διδόντες 
οὐσιῶν , ἅμα καὶ τὰς κακοπαθείας φεύγουσι καὶ τὰς δαπάνας . 
ἔπειθ’ ἡμεῖς μὲν κατὰ θάλατταν πολεμοῦντες 
σκάφεσι πολιτικοῖς μόνον κινδυνεύομεν , ὑμεῖς δὲ πολίτας ἔχετε τοὺς 
πλείστους ἐν ταῖς ναυσίν . 
τὸ δὲ μέγιστον , ἡμεῖς μὲν κἂν κρατηθῶμεν 
ἐν τοῖς κατὰ θάλατταν πράγμασι , τήν γε κατὰ γῆν ἡγεμονίαν 
ὁμολογουμένως ἔχομεν · οὐδὲ γὰρ οἶδε τὸ φυγεῖν πεζὸς Σπαρτιάτης · 
ὑμεῖς δὲ τῆς θαλάττης ἐκβληθέντες οὐχ ὑπὲρ ἡγεμονίας πεζῆς , ἀλλ’ 
ὑπὲρ ἀναστάσεως ἀγωνιᾶτε . 
καταλείπεταί 
μοι διδάξαι , πῶς τοσαῦτα καὶ τηλικαῦτα πλεονεκτοῦντες ἐν τῷ πολεμεῖν 
εἰρήνην ἄγειν παρακαλοῦμεν . 
ἐγὼ δ’ ὠφελεῖσθαι μὲν ἐκ τοῦ πολεμεῖν 
οὔ φημι τὴν Σπάρτην , βλάπτεσθαι μέντοι γε ἔλαττον τῶν Ἀθηναίων . 
ἀποπλήκτων δὲ εὐδοκεῖν συνατυχοῦντας τοῖς πολεμίοις , παρὸν μηδ’ ὅλως 
ἀτυχίας λαβεῖν πεῖραν · οὐ τοσαύτην γὰρ ἡ τῶν πολεμίων ἀπώλεια φέρει 
χαράν , ἡλίκην ἔχει λύπην ἡ τῶν ἰδίων ταλαιπωρία . 
οὐ μόνον δὲ τούτων ἕνεκα διαλυθῆναι σπεύδομεν , ἀλλὰ 
καὶ τὸ πάτριον ἔθος τηροῦντες · θεωροῦντες γὰρ τὰς ἐν τῷ πολέμῳ 
φιλονεικίας πολλὰ καὶ δεινὰ πάθη ποιούσας , οἰόμεθα δεῖν φανερὸν 
ποιῆσαι πᾶσι καὶ θεοῖς καὶ ἀνθρώποις , ὅτι τούτων ἥκιστα πάντων 
ἐσμὲν αἴτιοι . 
τοιαῦτα δὲ καὶ τούτοις 
παραπλήσια τοῦ Λάκωνος διαλεχθέντος , οἱ μὲν ἐπιεικέστατοι τῶν 
Ἀθηναίων ἔρρεπον ταῖς γνώμαις πρὸς τὴν εἰρήνην , οἱ δὲ πολεμοποιεῖν 
εἰωθότες καὶ τὰς δημοσίας ταραχὰς ἰδίας ποιούμενοι προσόδους 
ᾑροῦντο τὸν πόλεμον . 
συνεπελάβετο δὲ 
τῆς γνώμης ταύτης καὶ Κλεοφῶν , μέγιστος ὢν τότε δημαγωγός . 
ὃς 
παρελθὼν καὶ πολλὰ πρὸς τὴν ὑπόθεσιν οἰκείως διαλεχθεὶς ἐμετεώρισε 
τὸν δῆμον , τὸ μέγεθος τῶν εὐημερημάτων προφερόμενος , ὥσπερ τῆς τύχης 
οὐκ ἐναλλὰξ εἰθισμένης βραβεύειν τὰ κατὰ πόλεμον προτερήματα . 
Ἀθηναῖοι μὲν οὖν κακῶς 
βουλευσάμενοι μετενόησαν ὅτε οὐδὲν ὄφελος , καὶ λόγοις πρὸς 
ἀρέσκειαν εἰρημένοις ἐξαπατηθέντες οὕτως ἔπταισαν τοῖς ὅλοις , 
ὥστε μηκέτι δύνασθαι πώποτε αὑτοὺς γνησίως ἀναλαβεῖν . 
ἀλλὰ ταῦτα μὲν ὕστερον πραχθέντα τεύξεται λόγου 
κατὰ τοὺς ἰδίους χρόνους · τότε δὲ οἱ Ἀθηναῖοι τοῖς τε εὐημερήμασιν 
ἐπαρθέντες καὶ πολλὰς καὶ μεγάλας ἐλπίδας ἔχοντες ἐν τῷ τὸν 
Ἀλκιβιάδην ἀφηγεῖσθαι τῶν ἰδίων δυνάμεων , ταχέως ᾤοντο τὴν 
ἡγεμονίαν ἀνακτήσασθαι . 
τῶν δὲ κατὰ τοῦτον τὸν 
ἐνιαυτὸν πράξεων τέλος ἐχουσῶν Ἀθήνησι μὲν παρέλαβε τὴν ἀρχὴν 
Διοκλῆς , ἐν Ῥώμῃ δὲ τὴν ὕπατον εἶχον ἀρχὴν Κόιντος Φάβιος 
καὶ Γάιος Φούριος . 
περὶ δὲ τούτους τοὺς καιροὺς Ἀννίβας ὁ τῶν 
Καρχηδονίων στρατηγὸς τούς τ’ ἐξ Ἰβηρίας ξενολογηθέντας καὶ τοὺς ἐκ 
τῆς Λιβύης καταγραφέντας στρατιώτας συνήγαγε , καὶ μακρὰς μὲν ἑξήκοντα 
ναῦς ἐπλήρωσε , τὰ δὲ φορτηγὰ πλοῖα περὶ χίλια πεντακόσια 
παρεσκευάσατο . 
ἐν τούτοις τήν τε δύναμιν 
διεκόμιζε καὶ τὰ πρὸς τὰς πολιορκίας μηχανήματα καὶ βέλη καὶ τὴν 
ἄλλην παρασκευὴν ἅπασαν . 
περαιωθεὶς δὲ μετὰ τοῦ στόλου τὸ Λιβυκὸν 
πέλαγος , κατέπλευσε τῆς Σικελίας ἐπὶ τὴν ἄκραν τὴν ἀπέναντι τῆς 
Λιβύης , καλουμένην Λιλύβαιον · καθ’ ὃν 
δὴ χρόνον τῶν Σελινουντίων τινὲς ἱππέων περὶ τοὺς τόπους 
διατρίβοντες , καὶ τὸ μέγεθος τοῦ καταπλέοντος στόλου θεασάμενοι , ταχέως 
τοῖς πολίταις τὴν τῶν πολεμίων παρουσίαν ἐδήλωσαν . 
καὶ οἱ μὲν 
Σελινούντιοι τοὺς βιβλιαφόρους παραχρῆμα πρὸς τοὺς Συρακοσίους 
ἀπέστειλαν , δεόμενοι βοηθεῖν · ὁ δ’ 
Ἀννίβας ἐκβιβάσας τὴν δύναμιν κατεστρατοπέδευσεν , ἀρξάμενος ἀπὸ τοῦ 
φρέατος , ὃ κατ’ ἐκείνους μὲν τοὺς καιροὺς ὠνομάζετο Λιλύβαιον , μετὰ 
δὲ ταῦτα πολλοῖς ἔτεσι πρὸς αὐτῷ κτισθείσης πόλεως αἴτιον ἐγενήθη 
τῇ πόλει τῆς ἐπωνυμίας . 
εἶχε δὲ τοὺς 
σύμπαντας Ἀννίβας , ὡς μὲν Ἔφορος ἀνέγραψε , πεζῶν μυριάδας εἴκοσι , 
ἱππεῖς δὲ τετρακισχιλίους , ὡς δὲ Τίμαιός φησιν , οὐ πολλῷ πλείους 
τῶν δέκα μυριάδων . 
τὰς μὲν οὖν ναῦς ἐν τῷ περὶ Μοτύην κόλπῳ 
πάσας ἐνεώλκησε , βουλόμενος ἔννοιαν διδόναι τοῖς Συρακοσίοις , ὡς οὐ 
πάρεστιν ἐκείνοις πολεμήσων οὐδὲ ναυτικῇ δυνάμει παραπλεύσων ἐπὶ 
Συρακούσας · παραλαβὼν δὲ τοὺς παρ’ 
Αἰγεσταίων στρατιώτας καὶ τοὺς παρὰ τῶν ἄλλων συμμάχων ἀνέζευξεν 
ἀπὸ τοῦ Λιλυβαίου τὴν πορείαν ποιούμενος ἐπὶ Σελινοῦντος . 
ὡς δ’ 
ἐπὶ τὸν Μάζαρον ποταμὸν παρεγενήθη , τὸ μὲν παρ’ αὐτὸν ἐμπόριον 
κείμενον εἷλεν ἐξ ἐφόδου , πρὸς δὲ τὴν πόλιν παραγενηθεὶς εἰς δύο 
μέρη διεῖλε τὴν δύναμιν · περιστρατοπεδεύσας δ’ αὐτὴν καὶ τὰς μηχανὰς 
ἐπιστήσας μετὰ πάσης σπουδῆς τὰς προσβολὰς ἐποιεῖτο . 
ἓξ μὲν γὰρ πύργους ὑπερβάλλοντας τοῖς μεγέθεσιν 
ἐπέστησε , τοὺς ἴσους δὲ κριοὺς κατασεσιδηρωμένους προσήρεισε τοῖς 
τείχεσι · χωρὶς δὲ τούτων τοῖς τοξόταις καὶ σφενδονήταις πολλοῖς 
χρώμενος ἀνέστελλε τοὺς ἐπὶ τῶν ἐπάλξεων μαχομένους . 
οἱ δὲ Σελινούντιοι ἐκ 
πολλῶν ὄντες ἄπειροι πολιορκίας , καὶ Καρχηδονίοις ἐν τῷ πρὸς 
Γέλωνα πολέμῳ συνηγωνισμένοι μόνοι τῶν Σικελιωτῶν , οὔποτ’ ἤλπιζον 
ὑπὸ τῶν εὐεργετηθέντων εἰς τοιούτους φόβους συγκλεισθήσεσθαι . 
θεωροῦντες δὲ τὰ μεγέθη τῶν 
μηχανημάτων καὶ τὰ πλήθη τῶν πολεμίων , περιδεεῖς ἦσαν καὶ 
κατεπλήττοντο τὸ μέγεθος τοῦ περιεστῶτος κινδύνου . 
οὐ μὴν κατὰ πᾶν γε τὴν σωτηρίαν ἀπεγίνωσκον , ἀλλὰ 
προσδοκῶντες συντόμως ἥξειν τοὺς Συρακοσίους καὶ τοὺς ἄλλους 
συμμάχους , πανδημεὶ τοὺς πολεμίους ἀπὸ τῶν τειχῶν ἠμύνοντο . 
οἱ μὲν γὰρ ἀκμάζοντες ταῖς ἡλικίαις ἐν τοῖς 
ὅπλοις ὄντες διεκινδύνευον , οἱ δὲ πρεσβύτεροι περί τε τὰς παρασκευὰς 
ἦσαν καὶ περιπορευόμενοι τὸ τεῖχος ἐδέοντο τῶν νέων μὴ περιιδεῖν 
αὐτοὺς ὑποχειρίους τοῖς πολεμίοις γινομένους · γυναῖκες δὲ καὶ παῖδες 
τάς τε τροφὰς καὶ βέλη τοῖς ὑπὲρ τῆς πατρίδος ἀγωνιζομένοις 
παρεκόμιζον , τὴν αἰδῶ καὶ τὴν ἐπὶ τῆς εἰρήνης αἰσχύνην παρ’ οὐδὲν 
ἡγούμεναι . 
τοσαύτη κατάπληξις καθειστήκει , 
ὥστε τὸ μέγεθος τῆς περιστάσεως δεῖσθαι καὶ τῆς παρὰ τῶν γυναικῶν 
βοηθείας . 
ὁ δ’ Ἀννίβας ἐπαγγειλάμενος τοῖς στρατιώταις εἰς διαρπαγὴν 
δώσειν τὴν πόλιν , τάς τε μηχανὰς προσήρεισε καὶ τοῖς κρατίστοις 
στρατιώταις ἐκ διαδοχῆς προσέβαλλε τοῖς τείχεσιν . 
ὁμοῦ δὲ αἵ τε σάλπιγγες τὸ πολεμικὸν ἐσήμαινον 
καὶ πρὸς ἓν παράγγελμα πᾶν ἐπηλάλαξε τὸ τῶν Καρχηδονίων στράτευμα , 
καὶ τῇ βίᾳ μὲν τῶν κριῶν ἐσαλεύετο τὰ τείχη , τῷ δ’ ὕψει τῶν 
πύργων οἱ μαχόμενοι πολλοὺς τῶν Σελινουντίων ἀνῄρουν · ἐν πολυχρονίῳ γὰρ εἰρήνῃ γεγονότες καὶ τῶν τειχῶν 
οὐδ’ ἡντινοῦν ἐπιμέλειαν πεποιημένοι ῥᾳδίως κατεπονοῦντο , τῶν 
ξυλίνων πύργων πολὺ τοῖς ὕψεσιν ὑπερεχόντων . 
πεσόντος δὲ τοῦ τείχους 
οἱ μὲν Καμπανοὶ σπεύδοντες ἐπιφανές τι πρᾶξαι , ταχέως εἰσέπεσον εἰς 
τὴν πόλιν . 
τὸ μὲν οὖν πρῶτον 
κατεπλήξαντο τοὺς ὑποστάντας , ὀλίγους ὄντας · μετὰ δὲ ταῦτα πολλῶν 
συνδραμόντων ἐπὶ τὴν βοήθειαν ἐξεώσθησαν καὶ συχνοὺς ἑαυτῶν 
ἀπέβαλον · οὔπω γὰρ τελέως ἀνακεκαθαρμένου τοῦ τείχους βιασάμενοι καὶ 
κατὰ τὴν ἔφοδον εἰς δυσχωρίας ἐμπίπτοντες ῥᾳδίως ἠλαττοῦντο . 
νυκτὸς δ’ ἐπιγενομένης οἱ μὲν Καρχηδόνιοι τὴν πολιορκίαν ἔλυσαν . 
οἱ δὲ 
Σελινούντιοι τῶν ἱππέων τοὺς κρατίστους ἐπιλέξαντες διὰ νυκτὸς 
εὐθέως ἀπέστειλαν τοὺς μὲν εἰς Ἀκράγαντα , τοὺς δ’ εἰς Γέλαν καὶ 
Συρακούσας , δεόμενοι τὴν ταχίστην βοηθεῖν , ὡς οὐ δυναμένης πλείω 
χρόνον τῆς πόλεως ὑποστῆναι τῶν πολεμίων τὴν δύναμιν . 
οἱ μὲν οὖν Ἀκραγαντῖνοι καὶ Γελῷοι περιέμενον 
τοὺς Συρακοσίους , βουλόμενοι τὴν δύναμιν ἀθρόαν ἄγειν ἐπὶ τοὺς 
Καρχηδονίους · οἱ δὲ Συρακόσιοι πυθόμενοι τὰ περὶ τὴν πολιορκίαν , 
πρὸς μὲν Χαλκιδεῖς πόλεμον ἔχοντες διελύσαντο , τὰς δ’ ἀπὸ τῆς χώρας 
δυνάμεις ἀθροίζοντες , μεγάλην ποιούμενοι παρασκευὴν ἐχρόνιζον , 
νομίζοντες ἐκπολιορκηθήσεσθαι τὴν πόλιν , ἀλλ’ οὐκ ἀναρπασθήσεσθαι . 
Ἀννίβας δὲ τῆς νυκτὸς διελθούσης 
ἅμα ἡμέρᾳ πανταχόθεν μὲν προσέβαλε , τὸ δὲ κατὰ τὴν πόλιν πεπτωκὸς 
μέρος τοῦ τείχους καὶ τὸ συνάπτον τούτῳ κατέβαλε ταῖς μηχαναῖς . 
ἀνακαθάρας δὲ τὸν πεσόντα τόπον τοῦ 
τείχους , καὶ τοῖς κρατίστοις ἐκ διαδοχῆς ἀγωνιζόμενος , ἐπ’ ὀλίγον 
ἐξέωσε τοὺς Σελινουντίους · οὐ μήν γε βιάσασθαι δυνατὸν ἦν τοὺς 
ὑπὲρ τῶν ὅλων διαγωνιζομένους . 
πολλῶν δ’ 
ἀναιρουμένων παρ’ ἀμφοτέροις , τοῖς μὲν Καρχηδονίοις νεαλεῖς διεδέχοντο 
τὴν μάχην , τοῖς δὲ Σελινουντίοις οὐκ ἦν τὸ βοηθῆσον . 
τῆς δὲ 
πολιορκίας ἐφ’ ἡμέρας ἐννέα γενομένης μετὰ φιλοτιμίας ἀνυπερβλήτου , 
πολλὰ συνέβη τοὺς Καρχηδονίους κακοπαθεῖν καὶ δρᾶσαι δεινά . 
κατὰ δὲ τὸ πεπτωκὸς τεῖχος ἀναβάντων τῶν 
Ἰβήρων , αἱ μὲν ἐπὶ τῶν οἰκιῶν οὖσαι γυναῖκες ἀνεβόησαν , οἱ δὲ 
Σελινούντιοι νομίζοντες ἁλίσκεσθαι τὴν πόλιν κατεπλάγησαν , καὶ τὰ 
τείχη λιπόντες κατὰ τὰς εἰσβολὰς τῶν στενωπῶν ἀθρόοι συνίσταντο , καὶ 
τὰς μὲν ὁδοὺς διοικοδομεῖν ἐνεχείρησαν , τοὺς δὲ πολεμίους ἐπὶ πολὺν 
χρόνον ἠμύνοντο . 
βιαζομένων δὲ τῶν 
Καρχηδονίων , τὰ πλήθη τῶν γυναικῶν καὶ παίδων ἔφευγον ἐπὶ τὰς 
οἰκίας , καὶ τούς τε λίθους καὶ τὰς κεραμίδας ἔβαλλον ἐπὶ τοὺς 
πολεμίους . 
ἐπὶ πολὺν δὲ χρόνον οἱ Καρχηδόνιοι κακῶς ἀπήλλαττον , 
οὔτε περιστῆναι δυνάμενοι τοὺς ἐν τοῖς στενωποῖς διὰ τοὺς τῶν 
οἰκιῶν τοίχους , οὔτ’ ἐπ’ ἴσης διαγωνίσασθαι διὰ τοὺς ἀπὸ τῶν 
στεγῶν βάλλοντας . 
οὐ μὴν ἀλλὰ τοῦ 
κινδύνου μέχρι δείλης παρεκτείνοντος , τοῖς μὲν ἀπὸ τῶν οἰκιῶν 
ἀγωνιζομένοις ἐνέλιπε τὰ βέλη , τοῖς δὲ Καρχηδονίοις οἱ διαδεχόμενοι 
τοὺς κακοπαθοῦντας ἀκέραιοι διηγωνίζοντο . 
τέλος δὲ τῆς μὲν ἔνδον 
δυνάμεως ἀφαίρεσιν λαμβανούσης , τῶν δὲ πολεμίων ἀεὶ πλειόνων εἰς τὴν 
πόλιν ἐμπιπτόντων , ἐξεώσθησαν ἐκ τῶν στενωπῶν οἱ Σελινούντιοι . 
διὸ καὶ 
τῆς πόλεως καταλαμβανομένης παρὰ μὲν τοῖς Ἕλλησιν ἦν ὀδυρμοὺς καὶ 
δάκρυα θεωρεῖν , παρὰ δὲ τοῖς βαρβάροις ἀλαλαγμὸς ἦν καὶ βοὴ 
σύμμικτος · οἱ μὲν γὰρ τὸ μέγεθος τῆς περιεστώσης συμφορᾶς ἐν 
ὀφθαλμοῖς ἔχοντες περιδεεῖς ἦσαν , οἱ δὲ τοῖς εὐημερήμασιν 
ἐπηρμένοι σφάττειν παρεκελεύοντο . 
εἰς δὲ 
τὴν ἀγορὰν συνδραμόντων τῶν Σελινουντίων , οὗτοι μὲν ἐνταῦθα 
μαχόμενοι πάντες ἀνῃρέθησαν · οἱ δὲ βάρβαροι σκεδασθέντες καθ’ ὅλην 
τὴν πόλιν τὴν μὲν ἐν ταῖς οἰκίαις εὐδαιμονίαν συνήρπασαν , τῶν δὲ 
ἐγκαταληφθέντων σωμάτων ἃ μὲν ταῖς οἰκίαις συγκατέκαιον , τῶν δ’ εἰς 
τὰς ὁδοὺς βιαζομένων οὐ διακρίνοντες οὔτε φύσιν οὔθ’ ἡλικίαν , ἀλλ’ 
ὁμοίως παῖδας νηπίους , γυναῖκας , πρεσβύτας ἐφόνευον , οὐδεμίαν 
συμπάθειαν λαμβάνοντες . 
ἠκρωτηρίαζον δὲ 
καὶ τοὺς νεκροὺς κατὰ τὸ πάτριον ἔθος , καὶ τινὲς μὲν χεῖρας ἀθρόας 
περιέφερον τοῖς σώμασι , τινὲς δὲ κεφαλὰς ἐπὶ τῶν γαίσων καὶ τῶν 
σαυνίων ἀναπείροντες ἔφερον . 
ὅσας δὲ τῶν γυναικῶν μετὰ τέκνων εἰς 
τοὺς ναοὺς συμπεφευγυίας κατελάμβανον , παρεκελεύοντο μὴ φονεύειν , καὶ 
ταύταις μόναις πίστιν ἔδοσαν . 
τοῦτο δ’ 
ἔπραξαν οὐ τοὺς ἀκληροῦντας ἐλεοῦντες , ἀλλ’ εὐλαβούμενοι , μήποτε 
τὴν σωτηρίαν αἱ γυναῖκες ἀπογνοῦσαι κατακαύσωσι τοὺς ναούς , καὶ μὴ 
δυνηθῶσι συλῆσαι τὴν ἐν αὐτοῖς καθιερωμένην πολυτέλειαν . 
τοσοῦτο γὰρ ὠμότητι διέφερον οἱ βάρβαροι τῶν 
ἄλλων , ὥστε τῶν λοιπῶν ἕνεκα τοῦ μηδὲν ἀσεβεῖν εἰς τὸ δαιμόνιον 
διασωζόντων τοὺς εἰς τὰ ἱερὰ καταπεφευγότας Καρχηδόνιοι τοὐναντίον 
ἀπέσχοντο τῶν πολεμίων , ὅπως τοὺς τῶν θεῶν ναοὺς συλήσειαν . 
ἤδη δὲ νυκτὸς οὔσης ἡ μὲν πόλις 
διήρπαστο , τῶν δ’ οἰκιῶν αἱ μὲν κατεκαύθησαν , αἱ δὲ κατεσκάφησαν , πᾶς 
δ’ ἦν τόπος αἵματος καὶ νεκρῶν πλήρης . 
ἑξακισχίλια μὲν πρὸς τοῖς 
μυρίοις εὑρέθη σώματα πεπτωκότα , καὶ χωρὶς αἰχμάλωτα συνήχθη πλείω 
τῶν πεντακισχιλίων · θεωροῦντες δὲ τὴν τοῦ βίου μεταβολὴν οἱ τοῖς 
Καρχηδονίοις Ἕλληνες συμμαχοῦντες ἠλέουν τὴν τῶν ἀκληρούντων τύχην . 
αἱ μὲν γυναῖκες ἐστερημέναι τῆς συνήθους τρυφῆς ἐν πολεμίων ὕβρει 
διενυκτέρευον , ὑπομένουσαι δεινὰς ταλαιπωρίας · ὧν ἔνιαι θυγατέρας 
ἐπιγάμους ὁρᾶν ἠναγκάζοντο πασχούσας οὐκ οἰκεῖα τῆς ἡλικίας . 
ἡ γὰρ βαρβάρων ὠμότης οὔτε παίδων 
ἐλευθέρων οὔτε παρθένων φειδομένη δεινὰς τοῖς ἠτυχηκόσι παρίστα 
συμφοράς . 
διόπερ αἱ γυναῖκες ἀναλογιζόμεναι μὲν τὴν ἐν τῇ Λιβύῃ 
μέλλουσαν αὑταῖς ἔσεσθαι δουλείαν , θεωροῦσαι δ’ αὑτὰς ἅμα τοῖς 
τέκνοις ἐν ἀτιμίᾳ καὶ προπηλακισμῷ δεσποτῶν ἀναγκαζομένας 
ὑπακούειν , τούτους δ’ ὁρῶσαι ἀσύνετον μὲν τὴν φωνήν , θηριώδη δὲ τὸν 
τρόπον ἔχοντας , τὰ μὲν ζῶντα τῶν τέκνων ἐπένθουν , καὶ καθ’ ἕκαστον 
τῶν εἰς ταῦτα παρανομημάτων οἱονεὶ νυγμοὺς εἰς τὴν ψυχὴν λαμβάνουσαι 
περιπαθεῖς ἐγίνοντο καὶ πολλὰ τὴν ἑαυτῶν τύχην κατωδύροντο · τοὺς δὲ 
πατέρας , ἔτι δὲ ἀδελφούς , οἳ διαγωνιζόμενοι περὶ τῆς πατρίδος 
ἐτετελευτήκεισαν , ἐμακάριζον , οὐθὲν ἀνάξιον ἑωρακότας τῆς ἰδίας 
ἀρετῆς . 
οἱ δὲ τὴν αἰχμαλωσίαν 
διαφυγόντες Σελινούντιοι , τὸν ἀριθμὸν ὄντες ἑξακόσιοι πρὸς τοῖς 
δισχιλίοις , διεσώθησαν εἰς Ἀκράγαντα καὶ πάντων ἔτυχον τῶν 
φιλανθρώπων · οἱ γὰρ Ἀκραγαντῖνοι σιτομετρήσαντες αὐτοῖς δημοσίᾳ 
διέδωκαν κατὰ τὰς οἰκίας , παρακελευσάμενοι τοῖς ἰδιώταις καὶ αὐτοῖς 
προθύμοις οὖσι χορηγεῖν τὰ πρὸς τὸ ζῆν ἅπαντα . 
ἅμα δὲ τούτοις πραττομένοις εἰς τὸν Ἀκράγαντα 
κατήντησαν στρατιῶται τρισχίλιοι παρὰ Συρακοσίων ἐπίλεκτοι , 
προαπεσταλμένοι κατὰ σπουδὴν ἐπὶ τὴν βοήθειαν . 
πυθόμενοι δὲ τὴν πόλιν 
ἡλωκυῖαν , πρέσβεις ἀπέστειλαν , παρακαλοῦντες τὸν Ἀννίβαν τούς τε 
αἰχμαλώτους ἀπολυτρῶσαι καὶ τῶν θεῶν τοὺς ναοὺς ἐᾶσαι . 
ὁ δ’ Ἀννίβας ἀπεκρίθη , τοὺς μὲν 
Σελινουντίους μὴ δυναμένους τηρεῖν τὴν ἐλευθερίαν πεῖραν τῆς δουλείας 
λήψεσθαι , τοὺς δὲ θεοὺς ἐκτὸς Σελινοῦντος οἴχεσθαι προσκόψαντας τοῖς 
ἐνοικοῦσιν . 
ὅμως δὲ τῶν πεφευγότων 
Ἐμπεδίωνα πρεσβευτὴν ἀποστειλάντων , τούτῳ μὲν ὁ Ἀννίβας τὰς 
οὐσίας ἀποκατέστησεν · ἀεὶ γὰρ τὰ Καρχηδονίων ἦν πεφρονηκὼς καὶ 
πρὸ τῆς πολιορκίας τοῖς πολίταις συμβεβουλευκὼς μὴ πολεμεῖν 
Καρχηδονίους · ἐχαρίσατο δ’ αὐτῷ τοὺς συγγενεῖς τοὺς ὄντας ἐν τοῖς 
αἰχμαλώτοις , καὶ τοῖς ἐκπεφευγόσι Σελινουντίοις ἔδωκεν ἐξουσίαν τὴν 
πόλιν οἰκεῖν καὶ τὴν χώραν γεωργεῖν τελοῦντας φόρον τοῖς 
Καρχηδονίοις . 
αὕτη μὲν οὖν ἡ πόλις ἀπὸ τῆς κτίσεως οἰκηθεῖσα χρόνον ἐτῶν 
διακοσίων τεσσαράκοντα δύο ἑάλω . 
ὁ δὲ Ἀννίβας περιελὼν τὰ τείχη 
τῆς Σελινοῦντος ἀνέζευξε μετὰ πάσης τῆς δυνάμεως ἐπὶ τὴν Ἱμέραν , 
ἐπιθυμῶν μάλιστα ταύτην κατασκάψαι τὴν πόλιν . 
διὰ ταύτην γὰρ ὁ μὲν πατὴρ αὐτοῦ φυγὰς ἦν , ὁ δὲ 
προπάτωρ Ἀμίλκας πρὸς ταύτῃ καταστρατηγηθεὶς ὑπὸ Γέλωνος ἀνῃρέθη , 
καὶ μετ’ αὐτοῦ πεντεκαίδεκα μυριάδες στρατιωτῶν ἀνῃρέθησαν , ἄλλαι δὲ 
οὐκ ἐλάττους τούτων ᾐχμαλωτίσθησαν . 
ὑπὲρ ὧν σπεύδων τιμωρίαν λαβεῖν Ἀννίβας τέτρασι μυριάσιν οὐκ 
ἄπωθεν τῆς πόλεως ἐπί τινων λόφων κατεστρατοπέδευσε , τῇ δ’ ἄλλῃ 
δυνάμει πάσῃ περιεστρατοπέδευσε τὴν πόλιν , προσγενομένων ἄλλων παρά τε 
Σικελῶν καὶ Σικανῶν δισμυρίων στρατιωτῶν . 
στήσας δὲ μηχανὰς τὸ τεῖχος κατὰ πλείονας τόπους ἐσάλευε , καὶ 
πολλῷ πλήθει διαγωνιζόμενος ἐκ διαδοχῆς κατεπόνει τοὺς πολιορκουμένους , 
ἅτε καὶ τῶν στρατιωτῶν ἐπηρμένων ταῖς εὐτυχίαις . 
ὑπώρυττε δὲ καὶ τὰ τείχη , καὶ ξύλοις ὑπήρειδεν , 
ὧν ἐμπρησθέντων ταχὺ πολὺ μέρος τοῦ τείχους ἔπεσεν . 
ἔνθα δὴ 
συνέβαινε καρτερωτάτην μάχην γίνεσθαι , τῶν μὲν βιαζομένων ἐντὸς τοῦ 
τείχους παρεισπεσεῖν , τῶν δὲ φοβουμένων μὴ ταὐτὰ πάθωσι τοῖς 
Σελινουντίοις . 
διὸ καὶ τὸν ἔσχατον 
ἀγῶνα τιθεμένων αὐτῶν ὑπὲρ τέκνων καὶ γονέων καὶ τῆς περιμαχήτου 
πᾶσι πατρίδος , ἐξεώσθησαν οἱ βάρβαροι , καὶ ταχὺ τὸ μέρος τοῦ τείχους 
ἀνῳκοδόμησαν . 
παρεγενήθησαν δ’ αὐτοῖς εἰς τὴν βοήθειαν οἵ τ’ ἐξ 
Ἀκράγαντος Συρακόσιοι καί τινες τῶν ἄλλων συμμάχων , οἱ πάντες εἰς 
τετρακισχιλίους , ὧν Διοκλῆς ὁ Συρακόσιος εἶχε τὴν ἡγεμονίαν . 
τότε μὲν οὖν νυκτὸς ἀφελομένης τὴν 
ἐπὶ τὸ πλέον φιλονεικίαν ἔλυσαν τὴν πολιορκίαν · ἅμα δ’ ἡμέρᾳ τοῖς 
Ἱμεραίοις ἔδοξε μὴ περιορᾶν αὑτοὺς συγκεκλεισμένους ἀγεννῶς , 
καθάπερ τοὺς Σελινουντίους , ἐπὶ δὲ τῶν τειχῶν φύλακας κατέταττον , 
τοὺς δ’ ἄλλους στρατιώτας δὺν τοῖς παραγεγονόσι συμμάχοις ἐξήγαγον , 
ὄντας περὶ μυρίους . 
ἀπροσδοκήτως δὲ 
τοῖς πολεμίοις ἀπαντήσαντες εἰς ἔκπληξιν ἤγαγον τοὺς βαρβάρους , 
νομίζοντας ἥκειν τοὺς συμμάχους τοῖς πολιορκουμένοις . 
πολὺ δὲ ταῖς 
τόλμαις ὑπερέχοντες καὶ ταῖς εὐχειρίαις , καὶ τὸ μέγιστον , μιᾶς 
ἐλπίδος εἰς σωτηρίαν ὑποκειμένης , εἰ τῇ μάχῃ κρατήσειαν , εὐθὺ 
τοὺς πρώτους ὑποστάντας ἀνεῖλον . 
τοῦ δὲ 
πλήθους τῶν βαρβάρων συντρέχοντος ἐν ἀταξίᾳ πολλῇ διὰ τὸ μηδέποτ’ 
ἂν ἐλπίσαι τοὺς συγκεκλεισμένους τηλικαῦτα τολμήσειν , οὐ μετρίως 
ἠλαττοῦντο · εἰς ἕνα γὰρ τόπον ὀκτὼ μυριάδων συνδραμουσῶν ἀτάκτως 
συνέβαινε τοὺς βαρβάρους ἀλλήλοις ἐμπίπτειν καὶ πλείονα πάσχειν ὑφ’ 
ἑαυτῶν ἤπερ ὑπὸ τῶν πολεμίων . 
οἱ δ’ 
Ἱμεραῖοι θεατὰς ἔχοντες ἀπὸ τῶν τειχῶν γονεῖς καὶ παῖδας , ἔτι δὲ 
τοὺς οἰκείους ἅπαντας , ἀφειδῶς ἐχρῶντο τοῖς ἰδίοις σώμασιν εἰς 
τὴν κοινὴν σωτηρίαν . 
λαμπρῶς δ’ αὐτῶν 
ἀγωνιζομένων οἱ βάρβαροι τάς τε τόλμας καὶ τὸ παράδοξον καταπλαγέντες 
πρὸς φυγὴν ἐτράπησαν . 
τούτων δ’ οὐδενὶ κόσμῳ φευγόντων πρὸς τοὺς 
ἐπὶ τῶν λόφων στρατοπεδεύοντας , ἐπηκολούθουν ἀλλήλοις παρακελευόμενοι 
μηδένα ζωγρεῖν , καὶ πλείους ἀνεῖλον τῶν ἑξακισχιλίων , ὡς Τίμαιος , 
ὡς δ’ Ἔφορός φησι , δισμυρίων . 
ὁ δ’ 
Ἀννίβας ὁρῶν τοὺς ἰδίους καταπονουμένους , κατεβίβασε τοὺς ἐπὶ τῶν 
λόφων κατεστρατοπεδευκότας , καὶ παραβοηθήσας τοῖς ἐλαττουμένοις κατέλαβε 
τοὺς Ἱμεραίους ἐν οὐδεμιᾷ τάξει τὸν διωγμὸν ποιουμένους . 
γενομένης δὲ μάχης καρτερᾶς , τὸ μὲν πλῆθος τῶν 
Ἱμεραίων πρὸς φυγὴν ὥρμησε , τρισχίλιοι δ’ αὐτῶν ὑποστάντες τὴν τῶν 
Καρχηδονίων δύναμιν , καὶ πολλὰ δράσαντες , ἅπαντες ἀνῃρέθησαν . 
τῆς δὲ μάχης ταύτης ἤδη τέλος 
ἐχούσης κατέπλευσαν πρὸς τὴν Ἱμέραν πέντε πρὸς ταῖς εἴκοσι 
τριήρεις παρὰ τῶν Σικελιωτῶν , ἃς πρότερον μὲν ἀπεστάλκεισαν τοῖς 
Λακεδαιμονίοις ἐπὶ συμμαχίαν , τότε δ’ ἀνέστρεψαν ἀπὸ τῆς στρατείας . 
διεδόθη δὲ καὶ φήμη τις κατὰ τὴν 
πόλιν , ὅτι Συρακόσιοι μὲν πανδημεὶ μετὰ τῶν συμμάχων πορεύονται τοῖς 
Ἱμεραίοις βοηθεῖν , Ἀννίβας δὲ μέλλοι τὰς ἐν Μοτύῃ τριήρεις 
πληροῦν τῶν κρατίστων ἀνδρῶν καὶ περιπλεύσας ἐπὶ Συρακούσας ἔρημον 
τὴν πόλιν τῶν ἀμυνομένων καταλαβέσθαι . 
διόπερ Διοκλῆς ὁ τῶν ἐν Ἱμέρᾳ στρατηγὸς συνεβούλευσε τοῖς 
ναυάρχοις τὴν ταχίστην ἐκπλεῖν εἰς Συρακούσας , ἵνα μὴ συμβῇ κατὰ 
κράτος ἁλῶναι τὴν πόλιν , ἀπόντων ἐν τῇ μάχῃ τῶν κρατίστων 
ἀνδρῶν . 
διόπερ ἐφαίνετο συμφέρειν 
αὐτοῖς ἐκλιπεῖν τὴν πόλιν καὶ τοὺς μὲν ἡμίσεις εἰς τὰς τριήρεις 
ἐμβιβάσαι—ταύτας γὰρ κατακομιεῖν αὐτούς , μέχρι ἂν ἐκτὸς 
τῆς Ἱμεραίας γένωνται χώρας— , τοῖς δ’ ἡμίσεσι τηρεῖν , ἕως 
ἂν πάλιν αἱ τριήρεις ἐπιστρέψωσιν . 
τῶν 
δ’ Ἱμεραίων σχετλιαζόντων μὲν ἐπὶ τοῖς λεγομένοις , οὐκ ἐχόντων δὲ 
ὃ πράξειαν ἕτερον , αἱ μὲν τριήρεις νυκτὸς ἐπληροῦντο κατὰ σπουδὴν 
ἀναμὶξ γυναικῶν τε καὶ παίδων , ἔτι δὲ τῶν ἄλλων σωμάτων , ἐπὶ 
τούτων ἀποπλεόντων ὡς ἐπὶ Μεσσήνην · Διοκλῆς δὲ τοὺς ἰδίους στρατιώτας ἀναλαβὼν καὶ τοὺς πεσόντας ἐν 
τῇ μάχῃ καταλιπών , ὥρμησεν ἐπ’ οἴκου τὴν πορείαν ποιούμενος . 
πολλοὶ δὲ τῶν Ἱμεραίων μετὰ τέκνων καὶ γυναικῶν ἐξώρμησαν σὺν τοῖς 
περὶ τὸν Διοκλῆν , μὴ δυναμένων χωρῆσαι τῶν τριήρων τὸν ὄχλον . 
οἱ δ’ ἐν τῇ πόλει καταλειφθέντες 
διενυκτέρευον μὲν ἐν τοῖς ὅπλοις ἐπὶ τῶν τειχῶν · ἅμα δ’ ἡμέρᾳ 
τῶν Καρχηδονίων περιστρατοπεδευσάντων τὴν πόλιν καὶ πυκνὰς προσβολὰς 
ποιουμένων , οἱ καταλειφθέντες τῶν Ἱμεραίων ἀφειδῶς ἠγωνίζοντο , 
προσδοκῶντες τὴν τῶν νεῶν παρουσίαν . 
ἐκείνην μὲν οὖν τὴν ἡμέραν διεκαρτέρησαν , τῇ δ’ ὑστεραίᾳ τῶν 
τριήρων ἐπιφαινομένων ἤδη συνέβαινε τὸ μὲν τεῖχος πεσεῖν ὑπὸ τῶν 
μηχανῶν , τοὺς δ’ Ἴβηρας ἀθρόους παρεισπεσεῖν εἰς τὴν πόλιν . 
τῶν δὲ 
βαρβάρων οἱ μὲν ἠμύνοντο τοὺς παραβοηθοῦντας τῶν Ἱμεραίων , οἱ δὲ 
καταλαμβανόμενοι τὰ τείχη παρεδέχοντο τοὺς ἰδίους . 
κατὰ κράτος οὖν ἁλούσης τῆς πόλεως , ἐπὶ πολὺν 
χρόνον οἱ βάρβαροι πάντας ἐφόνευον τοὺς καταλαμβανομένους ἀσυμπαθῶς . 
τοῦ δ’ Ἀννίβα ζωγρεῖν παραγγείλαντος ὁ μὲν φόνος ἔληξεν , ἡ δ’ ἐκ 
τῶν οἰκιῶν εὐδαιμονία διεφορεῖτο . 
ὁ δ’ 
Ἀννίβας τὰ μὲν ἱερὰ συλήσας καὶ τοὺς καταφυγόντας ἱκέτας 
ἀποσπάσας ἐνέπρησε , καὶ τὴν πόλιν εἰς ἔδαφος κατέσκαψεν , 
οἰκισθεῖσαν ἔτη διακόσια τεσσαράκοντα · τῶν δ’ αἰχμαλώτων γυναῖκας καὶ 
παῖδας διαδοὺς εἰς τὸ στρατόπεδον παρεφύλαττε , τῶν δ’ ἀνδρῶν τοὺς 
ἁλόντας εἰς τρισχιλίους ὄντας παρήγαγεν ἐπὶ τὸν τόπον , ἐν ᾧ 
πρότερον Ἀμίλκας ὁ πάππος αὐτοῦ ὑπὸ Γέλωνος ἀνῃρέθη , καὶ πάντας 
αἰκισάμενος κατέσφαξεν . 
μετὰ δὲ ταῦτα 
διαλύσας τὸ στρατόπεδον , τοὺς μὲν ἀπὸ Σικελίας συμμάχους ἀπέστειλεν 
εἰς τὰς πατρίδας , μεθ’ ὧν καὶ Καμπανοὶ συνηκολούθησαν , ἐγκαλοῦντες 
τοῖς Καρχηδονίοις ὡς αἰτιώτατοι μὲν τῶν εὐημερημάτων γεγενημένοι , 
οὐκ ἀξίας δὲ χάριτας εἰληφότες τῶν πεπραγμένων · ὁ δ’ Ἀννίβας εἰς τὰς μακρὰς ναῦς καὶ φορτηγοὺς 
ἐμβιβάσας τὴν δύναμιν , καὶ τοὺς ἱκανοὺς τοῖς συμμάχοις ἀπολιπὼν 
στρατιώτας , ἐξέπλευσεν ἐκ τῆς Σικελίας . 
ἐπεὶ δ’ εἰς Καρχηδόνα 
κατέπλευσε μετὰ πολλῶν λαφύρων , ἀπήντων αὐτῷ πάντες δεξιούμενοι καὶ 
τιμῶντες ὡς ἐν ὀλίγῳ χρόνῳ μείζονα πράξαντα τῶν πρότερον στρατηγῶν . 
εἰς δὲ τὴν Σικελίαν κατέπλευσεν 
Ἑρμοκράτης ὁ Συρακόσιος . 
οὗτος δ’ ἐν μὲν τῷ πρὸς Ἀθηναίους 
πολέμῳ στρατηγήσας καὶ πολλὰ τῇ πατρίδι χρήσιμος γενόμενος πλεῖστον 
ἴσχυσε παρὰ τοῖς Συρακοσίοις , μετὰ δὲ ταῦτα ναύαρχος πεμφθεὶς σὺν 
τριάκοντα πέντε τριήρεσι Λακεδαιμονίοις συμμαχήσων ὑπὸ τῶν 
ἀντιπολιτευομένων κατεστασιάσθη , καὶ φυγῆς μὲν ἐγενήθη κατάδικος , τὸν 
δὲ στόλον παρέδωκεν ἐν Πελοποννήσῳ τοῖς ἐπὶ τὴν διαδοχὴν 
ἀποσταλεῖσιν . 
αὐτὸς δ’ ἐκ τῆς στρατείας 
φιλίαν ἔχων πρὸς Φαρνάβαζον τὸν τῶν Περσῶν σατράπην ἔλαβε παρ’ 
αὐτοῦ πολλὰ χρήματα , μεθ’ ὧν εἰς Μεσσήνην καταπλεύσας πέντε μὲν 
ἐναυπήγησε τριήρεις , χιλίους δ’ ἐμισθώσατο στρατιώτας . 
παραλαβὼν δὲ καὶ τῶν ἐκπεπτωκότων Ἱμεραίων ὡς 
χιλίους , ἐπεχείρησε μὲν εἰς Συρακούσας κατελθεῖν συναγωνιζομένων 
αὐτῷ τῶν φίλων , ἀποτυχὼν δὲ τῆς ἐπιβολῆς ὥρμησε διὰ τῆς 
μεσογείου , καὶ καταλαβόμενος τὸν Σελινοῦντα τῆς πόλεως μέρος ἐτείχισε 
καὶ πανταχόθεν κατεκάλει τοὺς διασωζομένους τῶν Σελινουντίων . 
πολλοὺς δὲ καὶ ἄλλους ὑποδεχόμενος εἰς τὸν 
τόπον συνήγαγε δύναμιν ἐπιλέκτων ἀνδρῶν ἑξακισχιλίων . 
ἐντεῦθεν δ’ 
ὁρμώμενος πρῶτον μὲν τὴν τῶν Μοτυηνῶν ἐπόρθησε χώραν , καὶ τοὺς 
ἐπεξελθόντας ἐκ τῆς πόλεως μάχῃ κρατήσας πολλοὺς μὲν ἀνεῖλε , τοὺς 
δ’ ἄλλους συνεδίωξεν ἐντὸς τοῦ τείχους . 
μετὰ δὲ ταῦτα τὴν τῶν 
Πανορμιτῶν χώραν λεηλατήσας ἀναριθμήτου λείας ἐκυρίευσε , τῶν δὲ 
Πανορμιτῶν πανδημεὶ παραταξαμένων πρὸ τῆς πόλεως εἰς πεντακοσίους μὲν 
αὐτῶν ἀνεῖλε , τοὺς δ’ ἄλλους συνέκλεισεν ἐντὸς τῶν τειχῶν . 
παραπλησίως δὲ καὶ τὴν ἄλλην χώραν 
ἅπασαν τὴν ὑπὸ Καρχηδονίους οὖσαν πορθῶν ἐπαίνου παρὰ τοῖς 
Σικελιώταις ἐτύγχανεν . 
εὐθὺ δὲ καὶ τῶν Συρακοσίων οἱ πλεῖστοι 
μετεμελήθησαν , ἀναξίως τῆς ἰδίας ἀρετῆς ὁρῶντες πεφυγαδευμένον τὸν 
Ἑρμοκράτην . 
διὸ καὶ περὶ αὐτοῦ πολλῶν 
λόγων γινομένων ἐν ταῖς ἐκκλησίαις , ὁ μὲν δῆμος φανερὸς ἦν 
βουλόμενος καταδέχεσθαι τὸν ἄνδρα , ὁ δ’ Ἑρμοκράτης ἀκούων τὴν περὶ 
αὑτοῦ φήμην ἐν ταῖς Συρακούσαις παρεσκευάζετο πρὸς τὴν αὑτοῦ 
κάθοδον ἐπιμελῶς , εἰδὼς τοὺς ἀντιπολιτευομένους ἀντιπράξοντας . 
καὶ 
τὰ μὲν κατὰ Σικελίαν ἐν τούτοις ἦν . 
κατὰ δὲ 
τὴν Ἑλλάδα Θρασύβουλος πεμφθεὶς παρ’ Ἀθηναίων μετὰ νεῶν τριάκοντα 
καὶ πολλῶν ὁπλιτῶν σὺν ἱππεῦσιν ἑκατὸν κατέπλευσεν εἰς τὴν 
Ἔφεσον · ἐκβιβάσας δὲ τὴν δύναμιν κατὰ δύο τόπους προσβολὰς 
ἐποιήσατο . 
τῶν δ’ ἔνδον ἐπεξελθόντων καρτερὰν συνέβη μάχην συστῆναι · 
πανδημεὶ δὲ τῶν Ἐφεσίων ἀγωνισαμένων τετρακόσιοι μὲν τῶν Ἀθηναίων 
ἔπεσον , τοὺς δ’ ἄλλους ὁ Θρασύβουλος ἀναλαβὼν εἰς τὰς ναῦς 
ἐξέπλευσεν εἰς Λέσβον . 
οἱ δὲ περὶ 
Κύζικον ὄντες τῶν Ἀθηναίων στρατηγοὶ πλεύσαντες ἐπὶ Χαλκηδόνα , 
Χρυσόπολιν ᾤκισαν φρούριον καὶ τὴν ἱκανὴν αὐτῷ κατέλιπον δύναμιν · 
τοῖς δ’ ἐπὶ τούτων κατασταθεῖσι προσέταξαν δεκάτην πράττεσθαι τοὺς ἐκ 
τοῦ Πόντου πλέοντας . 
μετὰ δὲ ταῦτα 
διελομένων αὐτῶν τὰς δυνάμεις , Θηραμένης μὲν μετὰ πεντήκοντα νεῶν 
κατελείφθη πολιορκήσων Χαλκηδόνα καὶ Βυζάντιον , Θρασύβουλος δὲ περὶ 
Θρᾴκην πεμφθεὶς τὰς ἐν τούτοις τοῖς τόποις πόλεις προσηγάγετο . 
Ἀλκιβιάδης δὲ τὸν Θρασύβουλον μετὰ 
τῶν τριάκοντα νεῶν ἀπολύσας ἔπλευσεν εἰς τὴν ὑπὸ Φαρνάβαζον χώραν , 
καὶ κοινῇ πολλὴν αὐτῆς πορθήσαντες τούς τε στρατιώτας ἐνέπλησαν 
ὠφελείας καὶ αὐτοὶ χρήματα συνήγαγον ἐκ τῶν λαφύρων , βουλόμενοι 
κουφίσαι τὸν δῆμον τῶν εἰσφορῶν . 
Λακεδαιμόνιοι δὲ πυνθανόμενοι περὶ τὸν Ἑλλήσποντον ὑπάρχειν 
ἁπάσας τὰς τῶν Ἀθηναίων δυνάμεις , ἐστράτευσαν ἐπὶ Πύλον , ἣν 
Μεσσήνιοι φρουρᾷ κατεῖχον , κατὰ μὲν θάλατταν ἕνδεκα ναυσίν , ὧν 
ἦσαν αἱ μὲν ἀπὸ Σικελίας πέντε , ἓξ δὲ ἐκ τῶν πολιτῶν 
πεπληρωμέναι · πεζῇ δὲ παρήγαγον ἱκανὴν δύναμιν , καὶ 
περιστρατοπεδεύσαντες τὸ φρούριον ἐπόρθουν ἅμα καὶ κατὰ γῆν καὶ κατὰ 
θάλατταν . 
ἃ δὴ πυθόμενος ὁ τῶν 
Ἀθηναίων δῆμος ἐξαπέστειλε τοῖς πολιορκουμένοις εἰς βοήθειαν ναῦς 
τριάκοντα καὶ στρατηγὸν Ἄνυτον τὸν Ἀνθεμίωνος . 
οὗτος μὲν οὖν 
ἐκπλεύσας , καὶ διά τινας χειμῶνας οὐ δυνηθεὶς τὸν Μαλέαν κάμψαι , 
ἀνέπλευσεν εἰς Ἀθήνας . 
ἐφ’ οἷς ὁ μὲν δῆμος ὀργισθείς , καὶ 
καταιτιασάμενος αὐτοῦ προδοσίαν , μετέστησεν εἰς κρίσιν · ὁ δ’ Ἄνυτος 
ἰσχυρῶς κινδυνεύων ἐρρύσατο χρήμασι τὴν ἰδίαν ψυχήν , καὶ πρῶτος 
Ἀθηναίων δοκεῖ δικαστήριον δωροδοκῆσαι . 
οἱ δ’ ἐν τῇ Πύλῳ Μεσσήνιοι μέχρι μέν τινος ἀντεῖχον , 
προσδοκῶντες παρὰ τῶν Ἀθηναίων βοήθειαν · ὡς δ’ οἱ μὲν πολέμιοι τὰς 
προσβολὰς ἐκ διαδοχῆς ἐποιοῦντο , τῶν δὲ ἰδίων οἱ μὲν ἐκ τῶν 
τραυμάτων ἀπέθνησκον , οἱ δ’ ἐκ τῆς σιτοδείας κακῶς ἀπήλλαττον , 
ὑπόσπονδοι τὸν τόπον ἐξέλιπον . 
Λακεδαιμόνιοι μὲν οὖν ἐγκρατεῖς 
ἐγένοντο τῆς Πύλου , πεντεκαίδεκα ἔτη τῶν Ἀθηναίων αὐτὴν 
κατεσχηκότων , ἀφ’ ὅτου Δημοσθένης αὐτὴν ἐτείχισεν . 
τούτων δὲ πραττομένων Μεγαρεῖς μὲν Νίσαιαν ὑπ’ 
Ἀθηναίους οὖσαν εἷλον , Ἀθηναῖοι δ’ ἐπ’ αὐτοὺς ἀπέστειλαν 
Λεωτροφίδην καὶ Τίμαρχον μετὰ μὲν πεζῶν χιλίων , ἱππέων δὲ 
τετρακοσίων . 
οἷς οἱ Μεγαρεῖς ἀπαντήσαντες μετὰ τῶν ὅπλων πανδημεὶ 
καὶ παραλαβόντες τινὰς τῶν ἐκ Σικελίας , παρετάξαντο πρὸς τοῖς λόφοις 
τοῖς Κέρασι καλουμένοις · τῶν δ’ 
Ἀθηναίων λαμπρῶς ἀγωνισαμένων , καὶ πολλαπλασίους ὄντας τοὺς 
πολεμίους τρεψαμένων , Μεγαρέων ἔπεσον μὲν πολλοί , τῶν δὲ 
Λακεδαιμονίων εἴκοσι μόνον · οἱ γὰρ Ἀθηναῖοι βαρέως φέροντες ἐπὶ 
τῷ τὴν Νίσαιαν κατειλῆφθαι τοὺς μὲν Λακεδαιμονίους οὐκ ἐδίωξαν , 
πρὸς δὲ τοὺς Μεγαρεῖς χαλεπῶς διακείμενοι παμπληθεῖς ἀνεῖλον . 
Λακεδαιμόνιοι δὲ Κρατησιππίδαν 
ἑλόμενοι ναύαρχον , καὶ παρὰ τῶν συμμάχων ναῦς αὑτῶν πληρώσαντες 
εἴκοσι πέντε , προσέταξαν παραβοηθεῖν τοῖς συμμάχοις . 
οὗτος δὲ χρόνον 
μέν τινα περὶ τὴν Ἰωνίαν διέτριψεν οὐθὲν ἄξιον λόγου πράξας · μετὰ 
δὲ ταῦτα παρὰ τῶν ἐκ Χίου φυγάδων λαβὼν χρήματα κατήγαγεν αὐτοὺς 
καὶ τὴν ἀκρόπολιν τῶν Χίων κατελάβετο . 
οἱ δὲ κατελθόντες τῶν Χίων τοὺς ἀντιπολιτευομένους αὐτοῖς καὶ τῆς 
ἐκπτώσεως αἰτίους ὄντας εἰς ἑξακοσίους τὸν ἀριθμὸν ὄντας 
ἐφυγάδευσαν . 
οὗτοι δὲ τῆς ἀντιπέραν ἠπείρου χωρίον Ἀταρνέα 
καλούμενον κατελάβοντο , σφόδρα τῇ φύσει καθεστηκὸς ὀχυρόν , καὶ τὸ 
λοιπὸν ἐκ τούτου τὰς ἀφορμὰς ἔχοντες ἐπολέμουν τοῖς Χίον ἔχουσιν . 
τούτων δὲ πραττομένων Ἀλκιβιάδης καὶ 
Θρασύβουλος Λάμψακον τειχίσαντες , ἐν μὲν ταύτῃ τὴν ἱκανὴν φυλακὴν 
κατέλιπον , αὐτοὶ δὲ μετὰ τῆς δυνάμεως ἐξέπλευσαν πρὸς Θηραμένην , 
ὃς ἐπόρθει τὴν Χαλκηδόνα ναῦς μὲν ἔχων ἑβδομήκοντα , στρατιώτας δὲ 
πεντακισχιλίους . 
ἀθροισθεισῶν δὲ τῶν δυνάμεων εἰς ἕνα τόπον 
ἀπετείχισαν τὴν πόλιν ἀπὸ θαλάττης εἰς θάλατταν ξυλίνῳ τείχει . 
ὁ δ’ ἐν τῇ πόλει καθεσταμένος ὑπὸ 
Λακεδαιμονίων Ἱπποκράτης ἡγεμών , ὃν οἱ Λάκωνες ἁρμοστὴν ἐκάλουν , 
τούς τ’ ἰδίους στρατιώτας προσήγαγε καὶ τοὺς Χαλκηδονίους ἅπαντας . 
γενομένης δὲ καρτερᾶς μάχης , καὶ τῶν περὶ τὸν Ἀλκιβιάδην ἐρρωμένως 
ἀγωνισαμένων , ὅ τε Ἱπποκράτης ἔπεσε καὶ τῶν λοιπῶν οἱ μὲν 
ἀνῃρέθησαν , οἱ δὲ κατατρωθέντες συνέφυγον εἰς τὴν πόλιν . 
μετὰ δὲ ταῦτα Ἀλκιβιάδης μὲν εἰς 
Ἑλλήσποντον καὶ Χερρόνησον ἐξέπλευσε , βουλόμενος ἀθροῖσαι χρήματα , 
οἱ δὲ περὶ τὸν Θηραμένην ὁμολογίαν ἐποιήσαντο πρὸς Χαλκηδονίους 
φόρον λαμβάνειν παρ’ αὐτῶν ὅσον καὶ πρότερον . 
ἐντεῦθεν δὲ τὰς 
δυνάμεις ἀπαγαγόντες πρὸς Βυζάντιον ἐπολιόρκουν τὴν πόλιν καὶ μετὰ 
πολλῆς σπουδῆς ἀποτειχίζειν ἐπεχείρησαν . 
Ἀλκιβιάδης δὲ ἀθροίσας χρήματα πολλοὺς αὑτῷ τῶν Θρᾳκῶν ἔπεισε 
συστρατεῦσαι , παρέλαβε δὲ καὶ τοὺς Χερρόνησον οἰκοῦντας πανδημεί , καὶ 
μετὰ πάσης τῆς δυνάμεως ἀναζεύξας πρῶτον μὲν Σηλυβρίαν διὰ προδοσίας 
εἷλεν , ἐξ ἧς πολλὰ χρήματα πραξάμενος ἐν μὲν ταύτῃ φρουρὰν 
κατέλιπεν , αὐτὸς δὲ διὰ τάχους ἧκε πρὸς τοὺς περὶ Θηραμένην εἰς 
Βυζάντιον . 
ἀθροισθεισῶν δὲ τῶν δυνάμεων , 
οὗτοι μὲν τὰ πρὸς πολιορκίαν ἡτοιμάζοντο · ἤμελλον γὰρ νικήσειν 
πόλιν βάρος ἔχουσαν καὶ γέμουσαν τῶν ὑπὲρ αὐτῆς ἀμυνομένων · χωρὶς 
γὰρ τῶν Βυζαντίων , πολλῶν ὄντων , Κλέαρχος ὁ Λακεδαιμόνιος ἁρμοστὴς 
εἶχε πολλοὺς ἐν τῇ πόλει τῶν Πελοποννησίων καὶ μισθοφόρους . 
μέχρι μὲν οὖν τινος προσβολὰς 
ποιούμενοι , κακὸν οὐδὲν ἀξιόλογον δρῶντες τοὺς ἔνδον διετέλουν · 
ἐπεὶ δ’ ὁ τῆς πόλεως ἐπιστάτης ἀπῆλθε πρὸς Φαρνάβαζον , ὅπως λάβῃ 
χρήματα , τηνικαῦτά τινες τῶν Βυζαντίων , μισοῦντες τὸ βάρος τῆς 
ἐπιστασίας—ἦν γὰρ ὁ Κλέαρχος χαλεπός— , προύδωκαν 
τὴν πόλιν τοῖς περὶ τὸν Ἀλκιβιάδην . 
οὗτοι δὲ ὡς λύσοντες τὴν 
πολιορκίαν καὶ τὰς δυνάμεις ἀπάξοντες εἰς Ἰωνίαν δείλης ταῖς ναυσὶ 
πάσαις ἐξέπλευσαν , καὶ τὸ πεζὸν στράτευμα μέχρι τινὸς ἀπαγαγόντες , 
ὡς ἐπέλαβεν ἡ νύξ , πάλιν ὑπέστρεψαν καὶ περὶ μέσας νύκτας 
προσέμιξαν τῇ πόλει , καὶ τὰς μὲν τριήρεις ἀπέστειλαν προστάξαντες 
ἀφέλκειν τὰ πλοῖα καὶ κραυγὴν ποιεῖν , ὡς ἁπάσης ἐκεῖ τῆς δυνάμεως 
οὔσης , αὐτοὶ δὲ μετὰ τοῦ πεζοῦ στρατεύματος πρὸς τοῖς τείχεσιν 
ἐτήρουν τὸ συντεταγμένον παρὰ τῶν ἐνδιδόντων σύσσημον . 
τῶν δ’ ἐν ταῖς τριήρεσι ποιησάντων τὸ προσταχθέν , 
καὶ τῶν πλοίων τὰ μὲν συντριβόντων ταῖς ἐμβολαῖς , τὰ δ’ ἀποσπᾶν 
πειρωμένων ταῖς σιδηραῖς χερσίν , ἔτι δὲ βοὴν ἐξαίσιον ποιούντων , οἱ 
μὲν κατὰ τὴν πόλιν ὄντες Πελοποννήσιοι καὶ πάντες οἱ τὴν ἀπάτην 
ἀγνοοῦντες ἐξεβοήθουν ἐπὶ τοὺς λιμένας . 
διόπερ οἱ τὴν πόλιν προδιδόντες ἦραν τὸ σύσσημον ἀπὸ τοῦ τείχους , 
καὶ παρεδέχοντο τοὺς περὶ τὸν Ἀλκιβιάδην διὰ τῶν κλιμάκων κατὰ 
πολλὴν ἀσφάλειαν , ὡς ἂν τοῦ πλήθους ἐπὶ τὸν λιμένα συνδεδραμηκότος . 
οἱ δὲ Πελοποννήσιοι πυθόμενοι τὸ 
γεγονός , τὸ μὲν πρῶτον τοὺς ἡμίσεις ἐπὶ τοῦ λιμένος ἀπέλιπον , τοῖς 
δὲ λοιποῖς κατὰ σπουδὴν ἐξεβοήθουν ἐπὶ τὰ κατειλημμένα τείχη . 
ἤδη δὲ σχεδὸν πάσης τῆς δυνάμεως 
τῶν Ἀθηναίων παρεισπεπτωκυίας , ὅμως οὐ κατεπλάγησαν , ἀλλὰ πολὺν 
χρόνον ἀντιστάντες εὐρώστως τοὺς Ἀθηναίους ἠμύνοντο συναγωνιζομένων 
τῶν Βυζαντίων . 
καὶ πέρας οὐκ ἂν ἐκράτησαν Ἀθηναῖοι τῆς πόλεως 
διὰ μάχης , εἰ μὴ συννοήσας τὸν καιρὸν Ἀλκιβιάδης ἐκήρυξε μηδὲν 
ἀδίκημα ποιεῖν τοῖς Βυζαντίοις · οὕτω γὰρ οἱ πολιτικοὶ μεταβαλλόμενοι 
τοὺς Πελοποννησίους ἠμύνοντο . 
ὅθεν οἱ 
πλεῖστοι μὲν αὐτῶν ἀνῃρέθησαν εὐγενῶς ἀγωνισάμενοι , οἱ δὲ 
περιλειφθέντες εἰς πεντακοσίους κατέφυγον πρὸς τοὺς ἐν τοῖς ἱεροῖς 
βωμούς . 
οἱ δ’ Ἀθηναῖοι τοῖς μὲν 
Βυζαντίοις ἀπέδωκαν τὴν πόλιν , συμμάχους αὐτοὺς ποιησάμενοι , πρὸς δὲ 
τοὺς ἐπὶ τοῖς βωμοῖς ὄντας ἱκέτας ὁμολογίας ἔθεντο , τὰ μὲν ὅπλα 
παραλαβεῖν , τὰ δὲ σώματα εἰς Ἀθήνας κομίσαντες ἐπιτρέψαι τῷ δήμῳ 
περὶ αὐτῶν . 
τοῦ δ’ ἔτους διελθόντος Ἀθηναῖοι 
μὲν Εὐκτήμονι παρέδωκαν τὴν ἀρχήν , Ῥωμαῖοι δ’ ὑπάτους κατέστησαν 
Μάρκον Παπίριον καὶ Σπόριον Ναύτιον , Ὀλυμπιὰς δ’ ἐγένετο τρίτη 
πρὸς ταῖς ἐνενήκοντα , καθ’ ἣν ἐνίκα στάδιον Εὔβατος Κυρηναῖος . 
περὶ δὲ τούτους τοὺς χρόνους οἱ τῶν Ἀθηναίων στρατηγοὶ Βυζαντίου 
κυριεύσαντες ἐπῆλθον τὸν Ἑλλήσποντον , καὶ τὰς ἐν αὐτῷ πόλεις πλὴν 
Ἀβύδου πάσας εἷλον . 
μετὰ δὲ ταῦτα 
Διόδωρον καὶ Μαντίθεον ἐπιμελητὰς μετὰ τῆς ἱκανῆς δυνάμεως 
κατέλιπον , αὐτοὶ δὲ μετὰ τῶν νεῶν καὶ τῶν λαφύρων ἔπλεον εἰς 
Ἀθήνας , πολλὰ καὶ μεγάλα κατειργασμένοι τῇ πατρίδι . 
ὡς δ’ ἐγγὺς 
ἦσαν , ὁ δῆμος ἅπας ἀπήντα περιχαρὴς ἐπὶ τοῖς εὐημερήμασι · 
συνέδραμον δ’ εἰς τὸν Πειραιέα πολλοὶ καὶ τῶν ξένων , ἔτι δὲ παίδων 
καὶ γυναικῶν . 
εἶχε γὰρ πολλὴν κατάπληξιν 
τῶν στρατηγῶν ὁ κατάπλους · ἦγον γὰρ τῶν ἡλωκυιῶν νεῶν οὐκ ἐλάττους 
διακοσίων , αἰχμαλώτων δὲ ἀνδρῶν καὶ λαφύρων πλῆθος · εἶχον δὲ τὰς 
ἰδίας τριήρεις ὅπλοις ἐπιχρύσοις καὶ στεφάνοις , ἔτι δὲ λαφύροις 
καὶ τοῖς ἄλλοις ἅπασιν ἐπιμελῶς κεκοσμημένας . 
πλεῖστοι δ’ ἐπὶ τὴν 
Ἀλκιβιάδου θέαν συνέδραμον ἐπὶ τοὺς λιμένας , ὥστε παντελῶς 
ἐρημωθῆναι τὴν πόλιν , συμφιλοτιμουμένων τοῖς ἐλευθέροις τῶν δούλων . 
κατ’ ἐκείνους γὰρ τοὺς χρόνους οὕτω 
συνέβη θαυμασθῆναι τὸν ἄνδρα τοῦτον , ὥσθ’ οἱ μὲν ὑπερέχοντες τῶν 
Ἀθηναίων μόγις ἐνόμιζον εὑρηκέναι δυνατὸν ἄνδρα τὸν φανερῶς καὶ 
θρασέως ἀντιτάξασθαι τῷ δήμῳ δυνάμενον , οἱ δ’ ἄποροι ὑπειλήφεισαν 
συναγωνιστὴν ἕξειν ἄριστον τὸν ἀπονενοημένως συνταράξοντα τὴν πόλιν 
καὶ τὴν ἑαυτῶν ἐπανορθώσοντα πενίαν . 
θράσει γὰρ πολὺ διέφερε τῶν ἄλλων , καὶ δεινότατος ἦν εἰπεῖν , καὶ 
κατὰ μὲν τὴν στρατηγίαν ἄριστος , κατὰ δὲ τὴν τόλμαν πρακτικώτατος · 
ἦν δὲ καὶ τὴν ὄψιν καθ’ ὑπερβολὴν εὐπρεπὴς καὶ τὴν ψυχὴν λαμπρὸς 
καὶ μεγαλεπίβολος . 
καθόλου δὲ τηλικαύτην 
ὑπόληψιν εἶχον ὑπὲρ αὐτοῦ σχεδὸν ἅπαντες , ὥσθ’ ἅμα τῇ κείνου 
καθόδῳ καὶ τὴν τῶν πραγμάτων εὐτυχίαν εἰς τὴν πόλιν ἥκειν 
διελάμβανον . 
πρὸς δὲ τούτοις , ὥσπερ Λακεδαιμόνιοι τούτου 
συναγωνιζομένου προετέρουν , οὕτως ἑαυτοὺς πάλιν κατορθώσειν ἤλπιζον 
σύμμαχον ἔχοντες τὸν ἄνδρα τοῦτον . 
ἐπεὶ δ’ 
οὖν κατέπλευσεν ὁ στόλος , ἐπέστρεψε τὸ πλῆθος ἐπὶ τὴν Ἀλκιβιάδου 
ναῦν , ἐξ ἧς ἐκβάντα τὸν ἄνδρα πάντες ἐδεξιοῦντο , τοῖς 
εὐημερήμασιν ἅμα καὶ τῇ καθόδῳ συγχαίροντες . 
ὁ δ’ ἀσπασάμενος τὰ 
πλήθη φιλανθρώπως ἐκκλησίαν συνήγαγε , καὶ πολλὰ τῶν καθ’ ἑαυτὸν 
ἀπολογησάμενος εἰς τοσαύτην εὔνοιαν τοὺς ὄχλους ἤγαγεν , ὥστε 
ὁμολογεῖν πάντας τὴν πόλιν αἰτίαν γεγονέναι τῶν κατ’ ἐκείνου 
ψηφισμάτων . 
διόπερ αὐτῷ τήν τε οὐσίαν 
ἀπέδωκαν ἣν ἐδήμευσαν , ἔπειτα δὲ τὰς στήλας κατεπόντισαν , ἐν αἷς 
ἦν ἡ καταδίκη καὶ τἄλλα τὰ κατ’ ἐκείνου κυρωθέντα · ἐψηφίσαντο δὲ 
καὶ τοὺς Εὐμολπίδας ἆραι τὴν ἀράν , ἣν ἐποιήσαντο κατ’ αὐτοῦ καθ’ 
ὃν καιρὸν ἔδοξεν ἀσεβεῖν περὶ τὰ μυστήρια . 
τὸ δὲ τελευταῖον αὐτὸν στρατηγὸν καταστήσαντες 
αὐτοκράτορα καὶ κατὰ γῆν καὶ κατὰ θάλατταν , ἁπάσας τὰς δυνάμεις 
ἐνεχείρισαν αὐτῷ . 
εἵλαντο δὲ καὶ στρατηγοὺς ἑτέρους οὓς ἐκεῖνος 
ἤθελεν , Ἀδείμαντον καὶ Θρασύβουλον . 
ὁ δ’ Ἀλκιβιάδης ἑκατὸν ναῦς 
πληρώσας ἐξέπλευσεν εἰς Ἄνδρον , καὶ καταλαβόμενος Γαύριον φρούριον 
ἐτείχισεν . 
ἐξελθόντων δὲ τῶν Ἀνδρίων πανδημεὶ μετὰ τῶν 
παραφυλαττόντων τὴν πόλιν Πελοποννησίων ἐγενήθη μάχη , καθ’ ἣν 
ἐνίκησαν Ἀθηναῖοι · τῶν δ’ ἐκ τῆς πόλεως πολλοὶ μὲν ἀνῃρέθησαν , 
τῶν δὲ διασωθέντων οἱ μὲν κατὰ τὴν χώραν διεσκεδάσθησαν , οἱ δ’ ἐντὸς 
τῶν τειχῶν συνέφυγον . 
αὐτὸς δ’ 
Ἀλκιβιάδης προσβολὰς ποιησάμενος τῇ πόλει , ἐν μὲν τῷ πεφρουρημένῳ 
τείχει τὴν ἱκανὴν φυλακὴν κατέλιπε καὶ Θρασύβουλον ἡγεμόνα 
κατέστησεν , αὐτὸς δὲ μετὰ τῆς δυνάμεως ἐκπλεύσας τήν τε Κῶν καὶ 
Ῥόδον ἐδῄωσε , καὶ συχνὰς ὠφελείας ἤθροισε πρὸς τὰς τῶν 
στρατιωτῶν διατροφάς . 
Λακεδαιμόνιοι δὲ τήν τε 
ναυτικὴν δύναμιν ἄρδην ἀπολωλεκότες καὶ μετ’ αὐτῆς Μίνδαρον τὸν 
ἡγεμόνα , ταῖς ψυχαῖς ὅμως οὐκ ἐνέδωκαν , ἀλλὰ ναύαρχον εἵλαντο 
Λύσανδρον , δοκοῦντα στρατηγίᾳ διαφέρειν τῶν ἄλλων καὶ τόλμαν 
ἔμπρακτον ἔχοντα πρὸς πᾶσαν περίστασιν · ὃς παραλαβὼν τὴν ἀρχὴν ἐκ 
τῆς Πελοποννήσου στρατιώτας τε κατέγραφε τοὺς ἱκανοὺς καὶ ναῦς 
ἐπλήρωσεν ὅσας ἐδύνατο πλείστας . 
ἐκπλεύσας δὲ εἰς Ῥόδον , καὶ προσλαβόμενος ἐκεῖθεν ναῦς ὅσας 
εἶχον αἱ πόλεις , ἔπλευσεν εἰς Ἔφεσον καὶ Μίλητον . 
καταρτίσας δὲ 
καὶ τὰς ἐν ταύταις ταῖς πόλεσι τριήρεις , μετεπέμψατο τὰς ἐκ Χίου , 
καὶ στόλον ἐξήρτυεν ἐξ Ἐφέσου νεῶν ὑπάρχοντα σχεδὸν ἑβδομήκοντα . 
ἀκούσας δὲ Κῦρον τὸν Δαρείου τοῦ 
βασιλέως υἱὸν ὑπὸ τοῦ πατρὸς ἀπεσταλμένον συμπολεμεῖν τοῖς 
Λακεδαιμονίοις , ἧκεν εἰς Σάρδεις πρὸς αὐτόν , καὶ παροξύνας τὸν 
νεανίσκον εἰς τὸν κατὰ τῶν Ἀθηναίων πόλεμον μυρίους μὲν δαρεικοὺς 
παραχρῆμα ἔλαβεν εἰς τὸν τῶν στρατιωτῶν μισθόν , καὶ εἰς τὸ λοιπὸν 
δὲ ὁ Κῦρος ἐκέλευσεν αἰτεῖν μηδὲν ὑποστελλόμενον · ἐντολὰς γὰρ 
ἔχειν παρὰ τοῦ πατρός , ὅπως ὅσα ἂν προαιρῶνται Λακεδαιμόνιοι 
χορηγήσαι αὐτοῖς . 
ἀνακάμψας δὲ εἰς 
Ἔφεσον ἀπὸ τῶν πόλεων μετεπέμπετο τοὺς δυνατωτάτους , πρὸς οὓς 
ἑταιρίας συντιθέμενος ἐπηγγέλλετο τῶν πραγμάτων κατορθωθέντων κυρίους 
ἑκάστους τῶν πόλεων ποιήσειν . 
δῑ ἣν αἰτίαν συνέβη τούτους πρὸς 
ἀλλήλους ἁμιλλωμένους ὑπηρετεῖν πλείονα τῶν ἐπιταττομένων , καὶ ταχὺ 
παραδόξως εὐπορεῖν τὸν Λύσανδρον πάντων τῶν εἰς πόλεμον χρησίμων . 
Ἀλκιβιάδης δὲ πυθόμενος ἐν Ἐφέσῳ 
τὸν Λύσανδρον ἐξαρτύειν τὸν στόλον , ἀνήχθη μετὰ πασῶν τῶν νεῶν εἰς 
Ἔφεσον . 
ἐπιπλεύσας δὲ τοῖς λιμέσιν , ὡς οὐδεὶς ἀντανήγετο , τὰς μὲν 
πολλὰς ναῦς καθώρμισε περὶ τὸ Νότιον , τὴν ἡγεμονίαν αὐτῶν παραδοὺς 
Ἀντιόχῳ τῷ ἰδίῳ κυβερνήτῃ , διακελευσάμενος αὐτῷ μὴ ναυμαχεῖν , 
ἕως ἂν αὐτὸς παραγένηται , τὰς δὲ στρατιώτιδας ναῦς ἀνέλαβε καὶ 
κατὰ σπουδὴν ἔπλευσεν εἰς Κλαζομενάς · αὕτη γὰρ ἡ πόλις σύμμαχος 
Ἀθηναίων οὖσα κακῶς ἔπασχεν ὑπό τινων φυγάδων πορθουμένη . 
ὁ δ’ Ἀντίοχος ὢν τῇ φύσει πρόχειρος , καὶ 
σπεύδων δῑ ἑαυτοῦ τι πρᾶξαι λαμπρόν , τῶν μὲν Ἀλκιβιάδου λόγων 
ἠμέλησε , δέκα δὲ ναῦς τὰς ἀρίστας πληρώσας , καὶ τὰς ἄλλας τοῖς 
τριηράρχοις παραγγείλας ἑτοίμας ἔχειν , ἂν ἦ χρεία ναυμαχεῖν , 
ἐπέπλευσε τοῖς πολεμίοις , προκαλεσόμενος εἰς ναυμαχίαν . 
ὁ δὲ Λύσανδρος πεπυσμένος παρά τινων αὐτομόλων τὴν 
ἄφοδον Ἀλκιβιάδου καὶ τῶν ἀρίστων μετ’ αὐτοῦ στρατιωτῶν , καιρὸν 
εἶναι διέλαβε πρᾶξαί τι τῆς Σπάρτης ἄξιον . 
διόπερ πάσαις ταῖς 
ναυσὶν ἀνταναχθεὶς μίαν μὲν τὴν προπλέουσαν τῶν δέκα , καθ’ ἣν 
Ἀντίοχος ἦν ἀντιτεταγμένος , κατέδυσε , τὰς δ’ ἄλλας τρεψάμενος 
ἐδίωξε , μέχρις οὗ τὰς ἄλλας πληρώσαντες οἱ τριήραρχοι τῶν 
Ἀθηναίων παρεβοήθησαν ἐν οὐδεμιᾷ τάξει . 
γενομένης δὲ ναυμαχίας ἀθρόαις ταῖς ναυσὶν οὐ μακρὰν τῆς γῆς , 
Ἀθηναῖοι διὰ τὴν ἀταξίαν ἠλαττώθησαν καὶ ναῦς ἀπέβαλον δύο πρὸς 
ταῖς εἴκοσι · τῶν δ’ ἐν αὐταῖς ἀνδρῶν ὀλίγοι μὲν ἐζωγρήθησαν , οἱ 
δὲ λοιποὶ πρὸς τὴν γῆν διενήξαντο . 
Ἀλκιβιάδης δὲ πυθόμενος τὸ 
γεγενημένον διὰ σπουδῆς ἀνέκαμψεν εἰς τὸ Νότιον , καὶ πάσας τὰς 
τριήρεις πληρώσας ἐπέπλευσε τοῖς λιμέσι τῶν πολεμίων · οὐ τολμῶντος δ’ 
ἀνταναχθῆναι τοῦ Λυσάνδρου τὸν πλοῦν εἰς Σάμον ἐποιήσατο . 
τούτων δὲ 
πραττομένων Θρασύβουλος ὁ τῶν Ἀθηναίων στρατηγὸς μετὰ νεῶν 
πεντεκαίδεκα πλεύσας ἐπὶ Θάσον ἐνίκησε μάχῃ τοὺς ἐκ τῆς πόλεως 
καὶ περὶ διακοσίους αὐτῶν ἀνεῖλεν · ἐγκλείσας δ’ αὐτοὺς εἰς 
πολιορκίαν ἠνάγκασε τοὺς φυγάδας τοὺς τὰ τῶν Ἀθηναίων φρονοῦντας 
καταδέχεσθαι , καὶ φρουρὰν λαβόντας συμμάχους Ἀθηναίων εἶναι . 
μετὰ δὲ ταῦτα πλεύσας εἰς Ἄβδηρα 
προσηγάγετο πόλιν ἐν ταῖς δυνατωτάταις οὖσαν τότε τῶν ἐπὶ 
Θρᾴκης.οἱ μὲν οὖν στρατηγοὶ τῶν 
Ἀθηναίων ταῦτα ἔπραξαν μετὰ τὸν οἴκοθεν ἔκπλουν . 
Ἆγις δ’ ὁ τῶν Λακεδαιμονίων βασιλεὺς ἔτυχε μὲν 
ἐν τῇ Δεκελείᾳ διατρίβων μετὰ τῆς δυνάμεως , πυνθανόμενος δὲ τοὺς 
κρατίστους τῶν Ἀθηναίων μετ’ Ἀλκιβιάδου στρατευομένους , νυκτὸς 
ἀσελήνου τὸ στρατόπεδον ἤγαγεν ἐπὶ τὰς Ἀθήνας . 
εἶχε δὲ πεζοὺς δισμυρίους ὀκτακισχιλίους , ὧν ἦσαν 
οἱ μὲν ἡμίσεις ὁπλῖται κατ’ ἐκλογήν , οἱ δ’ ἡμίσεις ψιλοί · 
κατηκολούθουν δ’ αὐτῷ καὶ τῶν ἱππέων εἰς χιλίους διακοσίους , ὧν 
ἐννακοσίους μὲν Βοιωτοὶ παρείχοντο , τοὺς δὲ λοιποὺς Πελοποννήσιοι 
συνεξέπεμψαν . 
ὡς δ’ ἐγγὺς ἐγενήθη τῆς πόλεως , ἔλαθε ταῖς προφυλακαῖς 
ἐγγίσας , καὶ ῥᾳδίως αὐτοὺς τρεψάμενος διὰ τὸ παράδοξον , ὀλίγους 
μὲν ἀνεῖλε , τοὺς δ’ ἄλλους συνεδίωξεν ἐντὸς τῶν τειχῶν . 
οἱ δ’ Ἀθηναῖοι μαθόντες τὸ γεγενημένον , ἅπασι 
παρήγγειλαν τοῖς πρεσβυτέροις καὶ τοῖς μεγίστοις παισὶν ἀπαντᾶν μετὰ 
τῶν ὅπλων · ὧν ταχὺ τὸ προσταχθὲν ποιησάντων , ὁ μὲν κύκλος τοῦ 
τείχους πλήρης ἐγένετο τῶν ἐπὶ τὸν κοινὸν κίνδυνον συνδεδραμηκότων , 
οἱ δὲ στρατηγοὶ τῶν Ἀθηναίων ἅμ’ 
ἡμέρᾳ θεωροῦντες ἐκτεταγμένην τὴν τῶν πολεμίων δύναμιν εἰς φάλαγγα 
τὸ μὲν βάθος εἰς τέτταρας ἄνδρας , τὸ δὲ μῆκος ἐπὶ σταδίους ὀκτώ , 
τότε πρῶτον κατεπλάγησαν , θεωροῦντες τὰ δύο μέρη σχεδὸν τοῦ τείχους 
ὑπὸ τῶν πολεμίων περιειλημμένα . 
μετὰ δὲ 
ταῦτα τοὺς ἱππεῖς ἐξαπέστειλαν , ὄντας παραπλησίους τὸν ἀριθμὸν τοῖς 
ἐναντίοις · ὧν πρὸ τῆς πόλεως συστησαμένων ἱππομαχίαν ἐπί τινα 
χρόνον ἐγένετο καρτερὰ μάχη . 
ἡ μὲν γὰρ φάλαγξ περὶ πέντε σταδίους 
ἀπεῖχε τοῦ τείχους , οἱ δ’ ἱππεῖς συμπλακέντες ἀλλήλοις πρὸς αὐτοῖς 
τοῖς τείχεσι διηγωνίζοντο . 
οἱ μὲν οὖν 
Βοιωτοὶ καθ’ αὑτοὺς προνενικηκότες ἐπὶ Δηλίῳ τοὺς Ἀθηναίους , 
δεινὸν ἡγοῦντο τῶν ἡττημένων φανῆναι καταδεέστεροι · οἱ δ’ Ἀθηναῖοι 
θεατὰς ἔχοντες τῆς ἀρετῆς τοὺς ἐπὶ τῶν τειχῶν ἐφεστῶτας καὶ κατὰ 
ἄνδρα γνωριζόμενοι , πᾶν ὑπέμενον ὑπὲρ τῆς νίκης . 
τέλος δὲ βιασάμενοι τοὺς ἀντιτεταγμένους , συχνοὺς 
μὲν αὐτῶν ἀνεῖλον , τοὺς δ’ ἄλλους κατεδίωξαν μέχρι τῆς τῶν πεζῶν 
φάλαγγος . 
μετὰ δὲ ταῦτα οὗτοι μὲν ἐπιπορευομένων τῶν πεζῶν 
ἀνεχώρησαν εἰς τὴν πόλιν , Ἆγις δὲ τότε μὲν οὐ κρίνας πολιορκεῖν ἐν 
Ἀκαδημίᾳ κατεστρατοπέδευσε , τῇ δ’ ὑστεραίᾳ τῶν Ἀθηναίων στησάντων 
τρόπαιον ἐξέταξε τὴν δύναμιν καὶ προεκαλεῖτο τοὺς ἐν τῇ πόλει περὶ 
τοῦ τροπαίου διαγωνίσασθαι . 
τῶν δ’ 
Ἀθηναίων ἐξαγαγόντων τοὺς στρατιώτας καὶ παρὰ τὸ τεῖχος 
παραταττομένων , τὸ μὲν πρῶτον οἱ Λακεδαιμόνιοι πρὸς μάχην ὥρμησαν , 
ἀπὸ δὲ τῶν τειχῶν πολλοῦ πλήθους βελῶν ἐπ’ αὐτοὺς ῥιφέντος 
ἀπήγαγον τὴν δύναμιν ἀπὸ τῆς πόλεως · μετὰ δὲ ταῦτα τὸ λοιπὸν τῆς 
Ἀττικῆς δῃώσαντες εἰς Πελοπόννησον ἀπηλλάγησαν . 
Ἀλκιβιάδης δὲ ἐκ Σάμου 
μετὰ πασῶν τῶν νεῶν πλεύσας εἰς Κύμην ψευδεῖς αἰτίας ἐπέρριψε τοῖς 
Κυμαίοις , βουλόμενος αὐτῶν μετὰ προφάσεως διαρπάσαι τὴν χώραν . 
καὶ 
τὸ μὲν πρῶτον πολλῶν αἰχμαλώτων σωμάτων κυριεύσας ἀπῆγεν ἐπὶ τὰς 
ναῦς · ἐκβοηθησάντων δὲ τῶν ἐκ τῆς 
πόλεως πανδημεὶ καὶ προσπεσόντων ἀπροσδοκήτως , χρόνον μέν τινα 
διεκαρτέρουν οἱ περὶ τὸν Ἀλκιβιάδην , μετὰ δὲ ταῦτα τοῖς Κυμαίοις 
προσγενομένων πολλῶν τῶν ἐκ τῆς πόλεως καὶ τῆς χώρας ἠναγκάσθησαν 
καταλιπόντες τοὺς αἰχμαλώτους καταφυγεῖν ἐπὶ τὰς ναῦς . 
ὁ δ’ Ἀλκιβιάδης ἐπὶ τοῖς ἐλαττώμασι περιαλγὴς 
γενόμενος ἐκ Μιτυλήνης μετεπέμψατο τοὺς ὁπλίτας , καὶ πρὸ τῆς πόλεως 
ἐκτάξας τὴν δύναμιν προεκαλεῖτο τοὺς Κυμαίους εἰς μάχην · οὐδενὸς δ’ 
ἐξιόντος δῃώσας τὴν χώραν ἀπέπλευσεν ἐπὶ Μιτυλήνην . 
Κυμαίων δὲ πεμψάντων εἰς Ἀθήνας πρεσβείαν καὶ 
κατηγορούντων Ἀλκιβιάδου , διότι σύμμαχον πόλιν οὐδὲν ἀδικήσασαν 
ἐπόρθησεν · ἐγίνοντο δὲ καὶ ἄλλαι πολλαὶ διαβολαὶ κατ’ αὐτοῦ · τῶν 
γὰρ ἐν Σάμῳ τινὲς στρατιωτῶν ἀλλοτρίως τὰ πρὸς αὐτὸν ἔχοντες 
ἔπλευσαν εἰς Ἀθήνας , καὶ κατηγόρησαν ἐν ἐκκλησίᾳ κατ’ Ἀλκιβιάδου , 
ὅτι τὰ Λακεδαιμονίων φρονεῖ καὶ πρὸς Φαρνάβαζον ἔχει φιλίαν , δῑ 
ἧς ἐλπίζει καταλυθέντος τοῦ πολέμου καταδυναστεύσειν τῶν πολιτῶν . 
ταχὺ δὲ 
τοῦ πλήθους πιστεύοντος ταῖς διαβολαῖς , ἡ μὲν περὶ Ἀλκιβιάδην 
ἐθραύετο δόξα διὰ τὸ περὶ τὴν ναυμαχίαν ἐλάττωμα καὶ τὰ περὶ τὴν 
Κύμην ἡμαρτημένα , ὁ δὲ τῶν Ἀθηναίων δῆμος ὑφορώμενος τὴν τἀνδρὸς 
τόλμαν δέκα στρατηγοὺς εἵλατο , Κόνωνα , Λυσίαν , Διομέδοντα , 
Περικλέα , πρὸς δὲ τούτοις Ἐρασινίδην , Ἀριστοκράτην , Ἀρχέστρατον , 
Πρωτόμαχον , Θρασύβουλον , Ἀριστογένην · ἐκ δὲ τούτων προκρίνας Κόνωνα 
ταχέως ἐξέπεμψε παρ’ Ἀλκιβιάδου τὸ ναυτικὸν παραληψόμενον . 
Ἀλκιβιάδης δὲ τῆς ἀρχῆς ἐκχωρήσας τῷ 
Κόνωνι καὶ τὰς δυνάμεις παραδούς , τὴν μὲν εἰς Ἀθήνας ἐπάνοδον 
ἀπέγνω , μετὰ δὲ τριήρους μιᾶς εἰς Πακτύην τῆς Θρᾴκης ἀπεχώρησε · 
χωρὶς γὰρ τῆς τοῦ πλήθους ὀργῆς καὶ τὰς ἐπενηνεγμένας αὐτῷ δίκας 
εὐλαβεῖτο . 
πολλοὶ γὰρ θεωροῦντες αὐτὸν 
κακῶς φερόμενον ἐπενηνόχεισαν ἐγκλήματα πολλά · μέγιστον δ’ ἦν τὸ 
περὶ τῶν ἵππων , τετιμημένον ταλάντων ὀκτώ . 
Διομήδους γάρ τινος τῶν 
φίλων συμπέμψαντος αὐτῷ τέθριππον εἰς Ὀλυμπίαν , ὁ Ἀλκιβιάδης κατὰ 
τὴν ἀπογραφὴν τὴν εἰωθυῖαν γίνεσθαι τοὺς ἵππους ἰδίους ἀπεγράψατο , 
καὶ νικήσας τὸ τέθριππον τήν τ’ ἐκ τῆς νίκης δόξαν αὐτὸς ἀπηνέγκατο 
καὶ τοὺς ἵππους οὐκ ἀπέδωκε τῷ πιστεύσαντι . 
ταῦτα δὴ πάντα διανοούμενος ἐφοβεῖτο , μήποτε καιρὸν 
λαβόντες Ἀθηναῖοι τιμωρίαν ἐπιθῶσι περὶ πάντων ὧν εἰς αὐτοὺς 
ἐξήμαρτεν · αὐτὸς οὖν αὑτοῦ κατέγνω φυγήν . 
προσετέθη δὲ καὶ συνωρὶς κατὰ τὴν αὐτὴν Ὀλυμπιάδα , 
καὶ παρὰ Λακεδαιμονίοις Πλειστῶναξ ὁ βασιλεὺς ἐτελεύτησεν ἄρξας 
ἔτη πεντήκοντα , διαδεξάμενος δὲ τὴν ἀρχὴν Παυσανίας ἦρξεν ἔτη 
τετταρακαίδεκα . 
οἱ δὲ τὴν Ῥόδον νῆσον κατοικοῦντες καὶ Ἰηλυσὸν καὶ 
Λίνδον καὶ Κάμειρον μετῳκίσθησαν εἰς μίαν πόλιν τὴν νῦν καλουμένην 
Ῥόδον . 
Ἑρμοκράτης δ’ ὁ Συρακόσιος 
ἀναλαβὼν τοὺς μετ’ αὐτοῦ στρατεύοντας ὥρμησεν ἐκ Σελινοῦντος , καὶ 
παραγενόμενος πρὸς τὴν Ἱμέραν κατεστρατοπέδευσεν ἐν τοῖς προαστείοις 
τῆς ἀνατετραμμένης πόλεως . 
διαπυθόμενος δ’ ἐν ᾧ τόπῳ παρετάχθησαν 
οἱ Συρακόσιοι , τὰ τῶν τετελευτηκότων ὀστᾶ συνήθροιζε , παρασκευάσας δ’ 
ἁμάξας πολυτελῶς κεκοσμημένας , ἐπὶ τούτων παρεκόμισεν αὐτὰ ἐπὶ τὴν 
Συράκουσαν . 
αὐτὸς μὲν οὖν ἐπὶ τῶν 
ὅρων κατέμεινε διὰ τὸ κωλύεσθαι τοὺς φυγάδας ὑπὸ τῶν νόμων 
συνιέναι , τῶν δὲ μετ’ αὐτοῦ τινας ἀπέστειλεν , οἳ τὰς ἁμάξας 
παρεκόμισαν εἰς τὰς Συρακούσας . 
ὁ δ’ 
Ἑρμοκράτης ταῦτα ἔπραττεν , ὅπως ὁ μὲν Διοκλῆς ἀντιπράττων αὐτῷ 
περὶ τῆς καθόδου , δοκῶν δ’ αἴτιος εἶναι τοῦ περιεωρᾶσθαι τοὺς 
τετελευτηκότας ἀτάφους , προσκόψαι τοῖς πλήθεσιν , αὐτὸς δὲ φιλανθρώπως 
τούτοις προσενεχθεὶς ἐπαγάγοι τὸ πλῆθος εἰς τὴν προτέραν εὔνοιαν . 
τῶν οὖν ὀστῶν παρακομισθέντων 
ἐνέπεσεν εἰς τὰ πλήθη στάσις , τοῦ μὲν Διοκλέους κωλύοντος θάπτειν , 
τῶν δὲ πολλῶν συγκατατιθεμένων . 
τέλος δ’ οἱ Συρακόσιοι ἔθαψάν τε τὰ 
λείψανα τῶν τετελευτηκότων καὶ πανδημεὶ τὴν ἐκφορὰν ἐτίμησαν . 
καὶ ὁ 
μὲν Διοκλῆς ἐφυγαδεύθη , τὸν δ’ Ἑρμοκράτην οὐδ’ ὣς προσεδέξαντο · 
ὑπώπτευον γὰρ τὴν τἀνδρὸς τόλμαν , μήποτε τυχὼν ἡγεμονίας ἀναδείξῃ 
ἑαυτὸν τύραννον . 
ὁ μὲν οὖν Ἑρμοκράτης 
τότε τὸν καιρὸν οὐχ ὁρῶν εὔθετον εἰς τὸ βιάσασθαι , πάλιν 
ἀνεχώρησεν εἰς Σελινοῦντα . 
μετὰ δέ τινα χρόνον τῶν φίλων αὐτὸν 
μεταπεμπομένων ὥρμησε μετὰ τρισχιλίων στρατιωτῶν , καὶ πορευθεὶς διὰ 
τῆς Γελῴας ἧκε νυκτὸς ἐπὶ τὸν συντεταγμένον τόπον . 
οὐ δυνηθέντων δὲ ἁπάντων ἀκολουθῆσαι τῶν 
στρατιωτῶν , ὁ μὲν Ἑρμοκράτης μετ’ ὀλίγων προσελθὼν τῷ κατὰ τὴν 
Ἀχραδινὴν πυλῶνι , καὶ τῶν φίλων τινὰς εὑρὼν προκατειλημμένους τοὺς 
τόπους , ἀνελάμβανε τοὺς ἀφυστεροῦντας · οἱ δὲ Συρακόσιοι τὸ γεγενημένον ἀκούσαντες σὺν τοῖς ὅπλοις ἦλθον 
εἰς τὴν ἀγοράν , καθ’ ἣν μετὰ πολλοῦ πλήθους ἐπιφανέντες τόν τε 
Ἑρμοκράτην καὶ τῶν συμπραττόντων αὐτῷ τοὺς πλείστους ἀπέκτειναν . 
τοὺς δὲ ἀπὸ τῆς μάχης διασωθέντας μεθιστάντες εἰς κρίσιν φυγῇ 
κατεδίκαζον · διόπερ τινὲς αὐτῶν πολλοῖς 
περιπεσόντες τραύμασιν ὡς τετελευτηκότες ὑπὸ τῶν συγγενῶν παρεδόθησαν , 
ὅπως μὴ τῇ τοῦ πλήθους ὀργῇ παραδοθῶσιν , ὧν ἦν καὶ Διονύσιος 
ὁ μετὰ ταῦτα τῶν Συρακοσίων τυραννήσας . 
τῶν δὲ 
κατὰ τὸν ἐνιαυτὸν τοῦτον πράξεων τέλος ἐχουσῶν Ἀθήνησι μὲν 
Ἀντιγένης τὴν ἀρχὴν παρέλαβε , Ῥωμαῖοι δ’ ὑπάτους κατέστησαν Γάιον 
Μάνιον Αἰμίλιον καὶ Γάιον Οὐαλέριον . 
περὶ δὲ τούτους τοὺς 
χρόνους Κόνων ὁ τῶν Ἀθηναίων στρατηγός , ἐπειδὴ παρέλαβε τὰς 
δυνάμεις ἐν Σάμῳ , τάς τε παρούσας τῶν νεῶν ἐξηρτύετο καὶ τὰς 
παρὰτῶν συμμάχων ἤθροιζε , σπεύδων ἐφάμιλλον κατασκευάσαι τὸν στόλον 
ταῖς τῶν πολεμίων ναυσίν . 
οἱ δὲ 
Σπαρτιᾶται , τῷ Λυσάνδρῳ διεληλυθότος ἤδη τοῦ τῆς ναυαρχίας χρόνου , 
Καλλικρατίδην ἐπὶ τὴν διαδοχὴν ἀπέστειλαν . 
οὗτος δὲ νέος μὲν ἦν 
παντελῶς , ἄκακος δὲ καὶ τὴν ψυχὴν ἁπλοῦς , οὔπω τῶν ξενικῶν ἠθῶν 
πεπειραμένος , δικαιότατος δὲ Σπαρτιατῶν · ὁμολογουμένως δὲ καὶ κατὰ 
τὴν ἀρχὴν οὐδὲν ἔπραξεν ἄδικον οὔτ’ εἰς πόλιν οὔτ’ εἰς 
ἰδιώτην , ἀλλὰ καὶ τοῖς ἐπιχειροῦσιν αὐτὸν διαφθείρειν χρήμασι 
χαλεπῶς ἔφερε καὶ δίκην παρ’ αὐτῶν ἐλάμβανεν . 
οὗτος καταπλεύσας εἰς Ἔφεσον παρέλαβε τὰς ναῦς , 
μεταπεμψάμενος δὲ καὶ τὰς παρὰ τῶν συμμάχων ναῦς τὰς πάσας σὺν ταῖς 
παρὰ Λυσάνδρου παρέλαβεν ἑκατὸν τεσσαράκοντα . 
ἐν δὲ τῇ Χίων χώρᾳ 
Δελφίνιον κατεχόντων Ἀθηναίων , ἐπὶ τούτους ἔπλευσε μετὰ πασῶν τῶν 
νεῶν , καὶ πολιορκεῖν ἐπεχείρησεν . 
οἱ δ’ 
Ἀθηναῖοι περὶ πεντακοσίους ὄντες κατεπλάγησαν τὸ μέγεθος τῆς 
δυνάμεως , καὶ διεξελθόντες ἐξέλιπον τὸ χωρίον ὑπόσπονδοι . 
Καλλικρατίδας δὲ τὸ μὲν φρούριον παραλαβὼν κατέσκαψεν , ἐπὶ δὲ 
Τηίους πλεύσας , καὶ νυκτὸς παρεισπεσὼν ἐντὸς τῶν τειχῶν , διήρπασε 
τὴν πόλιν . 
μετὰ δὲ ταῦτα πλεύσας εἰς 
Λέσβον , τῇ Μηθύμνῃ προσέβαλε μετὰ τῆς δυνάμεως παρ’ Ἀθηναίων 
ἐχούσῃ φρουράν . 
ποιησάμενος δὲ συνεχεῖς προσβολὰς ἐν ἀρχῇ μὲν 
οὐδὲν ἤνυε , μετ’ ὀλίγον δέ τινων ἐνδόντων αὐτῷ τὴν πόλιν 
παρεισέπεσεν ἐντὸς τῶν τειχῶν , καὶ τὰς μὲν κτήσεις διήρπασε , τῶν δ’ 
ἀνδρῶν φεισάμενος ἀπέδωκε τοῖς Μηθυμναίοις τὴν πόλιν . 
τούτων δὲ πραχθέντων ἐπὶ τὴν Μιτυλήνην ὥρμησε , 
καὶ τοὺς μὲν ὁπλίτας Θώρακι τῷ Λακεδαιμονίῳ παραδοὺς ἐκέλευσε 
πεζῇ κατὰ σπουδὴν ἐπείγεσθαι , ταῖς δὲ ναυσὶν αὐτὸς παρέπλευσεν . 
Κόνων δ’ ὁ τῶν Ἀθηναίων στρατηγὸς 
εἶχε μὲν ἑβδομήκοντα ναῦς , οὕτως ἐξηρτυμένας τὰ πρὸς ναυμαχίαν ὡς 
οὐδεὶς ἕτερος τῶν πρότερον στρατηγῶν ἦν κατεσκευακώς . 
ἔτυχε μὲν 
οὖν ἁπάσαις ἀνηγμένος ἐπὶ τὴν βοήθειαν τῆς Μηθύμνης · εὑρὼν δὲ αὐτὴν ἡλωκυῖαν τότε μὲν ηὐλίσθη 
πρός τινι νήσῳ τῶν Ἑκατὸν καλουμένων , ἅμα δ’ ἡμέρᾳ κατανοήσας τὰς 
τῶν πολεμίων ναῦς προσπλεούσας , τὸ μὲν αὐτοῦ διαναυμαχεῖν ἔκρινεν 
ἐπισφαλὲς εἶναι πρὸς διπλασίας τριήρεις , διενοεῖτο δὲ ἔξω πλέων 
φυγεῖν καὶ προσεπισπασάμενός τινας τῶν πολεμίων τριήρων ναυμαχῆσαι πρὸς 
τῇ Μιτυλήνῃ · οὕτως γὰρ ὑπελάμβανε νικῶν μὲν ἕξειν ἀναστροφὴν 
εἰς τὸ διώκειν , ἡττώμενος δ’ εἰς τὸν λιμένα καταφεύξεσθαι . 
ἐμβιβάσας οὖν τοὺς στρατιώτας ἔπλει σχολαίως 
ταῖς εἰρεσίαις χρώμενος , ὅπως αἱ τῶν Πελοποννησίων ἐγγίσωσιν . 
οἱ 
δὲ Λακεδαιμόνιοι προσιόντες ἀεὶ μᾶλλον ἤλαυνον τὰς ναῦς , ἐλπίζοντες 
αἱρήσειν τὰς ἐσχάτας τῶν πολεμίων . 
τοῦ 
δὲ Κόνωνος ὑποχωροῦντος οἱ τὰς ἀρίστας ἔχοντες ναῦς τῶν 
Πελοποννησίων κατὰ σπουδὴν ἐδίωκον , καὶ τοὺς μὲν ἐρέτας διὰ τὴν 
συνέχειαν τῆς εἰρεσίας ἐξέλυσαν , αὐτοὶ δὲ πολὺ τῶν ἄλλων 
ἀπεσπάσθησαν . 
ἃ δὴ συνιδὼν ὁ Κόνων , ὡς ἤδη τῆς Μιτυλήνης 
ἤγγιζον , ἦρεν ἀπὸ τῆς ἰδίας νεὼς φοινικίδα · τοῦτο γὰρ σύσσημον 
ἦν τοῖς τριηράρχοις . 
διόπερ αἱ μὲν 
ναῦς , τῶν πολεμίων ἐξαπτομένων , ἐξαίφνης πρὸς ἕνα καιρὸν 
ἐπέστρεψαν , καὶ τὸ μὲν πλῆθος ἐπαιάνισεν , οἱ δὲ σαλπικταὶ τὸ 
πολεμικὸν ἐσήμηναν · οἱ δὲ Πελοποννήσιοι καταπλαγέντες ἐπὶ τῷ 
γεγονότι ταχέως ἐπεχείρουν ἀντιπαρατάττειν τὰς ναῦς , τοῦ καιροῦ δ’ 
ἀναστροφὴν οὐ διδόντος οὗτοι μὲν ἐν πολλῷ θορύβῳ καθειστήκεισαν 
διὰ τὸ τὰς ἀφυστερούσας ναῦς τὴν εἰθισμένην λελοιπέναι τάξιν , 
ὁ δὲ 
Κόνων δεξιῶς τῷ καιρῷ χρησάμενος εὐθὺς ἐνέκειτο , καὶ τὴν 
παράταξιν αὐτῶν διεκώλυεν , ἃς μὲν τιτρώσκων , ὧν δὲ τοὺς ταρσοὺς 
παρασύρων . 
τῶν μὲν οὖν κατὰ τὸν Κόνωνα ταχθεισῶν οὐδεμία πρὸς 
φυγὴν ἐπέστρεψεν , ἀλλὰ πρύμναν ἀνακρουόμεναι διεκαρτέρουν , 
προσδεχόμεναι τὰς ἀφυστερούσας · οἱ δὲ 
τὴν εὐώνυμον ἔχοντες τάξιν Ἀθηναῖοι τρεψάμενοι τοὺς καθ’ αὑτοὺς 
ἐπέκειντο φιλοτιμότερον ἐπὶ πολὺν χρόνον διώκοντες . 
ἤδη δὲ πασῶν 
τῶν νεῶν τοῖς Πελοποννησίοις ἠθροισμένων , ὁ μὲν Κόνων εὐλαβηθεὶς 
τὸ πλῆθος τῶν πολεμίων τοῦ μὲν διώκειν ἀπέστη , μετὰ τεσσαράκοντα δὲ 
νεῶν ἀπέπλευσεν εἰς Μιτυλήνην . 
τοὺς δὲ 
διώξαντας Ἀθηναίους αἱ τῶν Πελοποννησίων ναῦς ἅπασαι περιχυθεῖσαι 
κατεπλήξαντο , καὶ τῆς ἐπὶ τὴν πόλιν ἐπανόδου διακλείσασαι φυγεῖν 
πρὸς τὴν γῆν ἐβιάσαντο . 
ἐπικειμένων δὲ τῶν Πελοποννησίων πάσαις 
ταῖς ναυσίν , Ἀθηναῖοι θεωροῦντες μηδεμίαν σωτηρίαν ἄλλην 
ὑποκειμένην , κατέφυγον πρὸς τὴν γῆν , καὶ καταλιπόντες τὰ σκάφη 
διεσώθησαν εἰς Μιτυλήνην . 
Καλλικρατίδας 
δὲ τριάκοντα νεῶν κυριεύσας τὸ μὲν ναυτικὸν ἐθεώρει τῶν πολεμίων 
καταλελυμένον , πεζῇ δὲ τοὺς ἀγῶνας ἤλπιζεν ὑπολείπεσθαι . 
διόπερ 
οὗτος μὲν ἐπὶ τὴν πόλιν διέπλει , Κόνων δ’ ἅμα τῷ καταπλεῦσαι 
προσδεχόμενος τὴν πολιορκίαν , τὰ περὶ τὸν εἴσπλουν τοῦ λιμένος 
κατεσκεύαζεν · εἰς μὲν γὰρ τὰ βράχη τοῦ λιμένος πλοῖα μικρὰ πληρώσας 
λίθων κατεπόντισε , πρὸς δὲ τοῖς βάθεσιν ὁλκάδας καθώρμιζεν οὔσας 
λιθοφόρους . 
οἱ μὲν οὖν Ἀθηναῖοι καὶ 
τῶν Μιτυληναίων ὄχλος πολὺς ἐκ τῶν ἀγρῶν διὰ τὸν πόλεμον 
συνεληλυθὼς ταχέως κατεσκεύασε τὰ πρὸς τὴν πολιορκίαν . 
ὁ δὲ 
Καλλικρατίδας ἐκβιβάσας τοὺς στρατιώτας εἰς τὸν πλησίον τῆς πόλεως 
αἰγιαλὸν ἐποιήσατο παρεμβολήν , καὶ τρόπαιον ἀπὸ τῆς ναυμαχίας 
ἔστησεν . 
τῇ δ’ ὑστεραίᾳ τὰς κρατίστας τῶν νεῶν ἐπιλέξας , καὶ 
παρακελευσάμενος μὴ ἀπολείπεσθαι τῆς ἰδίας νεώς , ἀνήχθη , σπεύδων εἰς 
τὸν λιμένα πλεῦσαι καὶ λῦσαι τὸ διάφραγμα τῶν πολεμίων . 
ὁ δὲ Κόνων τοὺς μὲν εἰς τὰς τριήρεις 
ἐνεβίβασε καὶ κατὰ τὸν διέκπλουν ἀντιπρῴρους κατέστησε , τοὺς δ’ ἐπὶ 
τὰ μεγάλα πλοῖα διέταξε , τινὰς δ’ ἐπὶ τὰς χηλὰς τοῦ λιμένος 
παρέπεμψεν , ὅπως πανταχόθεν ᾖ πεφραγμένος καὶ κατὰ γῆν καὶ κατὰ 
θάλατταν . 
αὐτὸς μὲν οὖν ὁ Κόνων τὰς 
τριήρεις ἔχων ἐναυμάχει , πληρώσας τὸν μεταξὺ τόπον τῶν διαφραγμάτων · 
οἱ δ’ ἐπὶ τῶν μεγάλων πλοίων ἐφεστῶτες ἐπέρριψαν ταῖς τῶν πολεμίων 
ναυσὶ τοὺς ἀπὸ τῶν κεραιῶν λίθους · οἱ δ’ ἐπὶ ταῖς χηλαῖς τοῦ 
λιμένος τεταγμένοι διεκώλυον τοὺς ἀποτολμῶντας εἰς τὴν γῆν 
ἀποβαίνειν . 
οἱ δὲ Πελοποννήσιοι τῆς τῶν Ἀθηναίων φιλοτιμίας ἐλείποντο οὐδέν . 
ταῖς γὰρ ναυσὶν ἀθρόαις ἐπιπλεύσαντες , καὶ τοὺς ἀρίστους ἄνδρας 
ἐπὶ τὰ καταστρώματα τάξαντες , τὴν ναυμαχίαν ἅμα καὶ πεζὴν ἐποιοῦντο 
μάχην · βιαζόμενοι γὰρ εἰς τὰς τῶν ἀντιτεταγμένων ναῦς ταῖς πρῴραις 
ἐπέβαινον τετολμηκότως , ὡς οὐχ ὑποστησομένων τὸ δεινὸν τῶν 
προηττημένων . 
οἱ δ’ Ἀθηναῖοι καὶ 
Μιτυληναῖοι μίαν ὁρῶντες ἀπολειπομένην σωτηρίαν τὴν ἐκ τῆς νίκης , 
εὐγενῶς ἀποθνήσκειν ἔσπευδον ὑπὲρ τοῦ μὴ λιπεῖν τὴν τάξιν . 
κατεχούσης δὲ φιλοτιμίας ἀνυπερβλήτου τὰ στρατόπεδα πολὺς ἐγένετο 
φόνος , ἁπάντων ἀφειδῶς τὰ σώματα τοῖς κινδύνοις παραρριπτόντων . 
οἱ μὲν γὰρ ἐπὶ τῶν καταστρωμάτων 
ὑπὸ τοῦ πλήθους τῶν εἰς αὐτοὺς φερομένων βελῶν κατετιτρώσκοντο , καὶ 
τινὲς μὲν ἐπικαίρως πληγέντες ἔπιπτον εἰς τὴν θάλατταν , τινὲς δ’ οὐκ 
αἰσθανόμενοι θερμῶν ἔτι τῶν πληγῶν οὐσῶν διηγωνίζοντο · πλεῖστοι δ’ 
ὑπὸ τῶν λιθοφόρων κεραιῶν ἔπιπτον , ὡς ἂν ἐξ ὑπερδεξίων τόπων 
βαλλόντων λίθους ὑπερμεγέθεις τῶν Ἀθηναίων . 
οὐ μὴν ἀλλὰ τῆς μάχης ἐπὶ πολὺν χρόνον γενομένης , 
καὶ πολλῶν παρ’ ἀμφοτέροις ἀπολλυμένων , ὁ Καλλικρατίδας ἀνεκαλέσατο 
τῇ σάλπιγγι τοὺς στρατιώτας , βουλόμενος αὐτοὺς διαναπαῦσαι . 
μετὰ δέ τινα καιρὸν πάλιν πληρώσας τὰς ναῦς , 
καὶ πολὺν διαγωνισάμενος χρόνον , μόγις τῷ τε πλήθει τῶν νεῶν καὶ τῇ 
ῥώμῃ τῶν ἐπιβατῶν ἐξέωσε τοὺς Ἀθηναίους . 
ὧν συμφυγόντων εἰς τὸν 
ἐν τῇ πόλει λιμένα , διέπλευσε τὰ διαφράγματα , καὶ καθωρμίσθη πλησίον 
τῆς πόλεως τῶν Μιτυληναίων . 
ὁ γὰρ 
εἴσπλους ὑπὲρ οὗ διηγωνίζοντο λιμένα μὲν εἶχε καλόν , ἐκτὸς δὲ 
τῆς πόλεώς ἐστιν . 
ἡ μὲν γὰρ ἀρχαία πόλις μικρὰ νῆσός ἐστιν , ἡ δ’ 
ὕστερον προσοικισθεῖσα τῆς ἀντιπέραν ἐστὶ Λέσβου · ἀνὰ μέσον δ’ 
αὐτῶν ἐστιν εὔριπος στενὸς καὶ ποιῶν τὴν πόλιν ὀχυράν . 
ὁ δὲ Καλλικρατίδας ἐκβιβάσας τὴν δύναμιν 
περιεστρατοπέδευσε τὴν πόλιν , καὶ πανταχόθεν προσβολὰς ἐποιεῖτο . 
καὶ 
τὰ μὲν κατὰ τὴν Μιτυλήνην ἐν τούτοις ἦν . 
κατὰ δὲ Σικελίαν 
Συρακόσιοι πέμψαντες εἰς Καρχηδόνα πρέσβεις περί τε τοῦ πολέμου 
κατεμέμφοντο καὶ τὸ λοιπὸν ἠξίουν παύσασθαι τῆς διαφορᾶς . 
οἷς οἱ 
Καρχηδόνιοι τὰς ἀποκρίσεις ἀμφιβόλους δόντες , ἐν μὲν τῇ Λιβύῃ 
μεγάλας παρεσκευάζοντο δυνάμεις , ἐπιθυμοῦντες ἁπάσας τὰς ἐν τῇ νήσῳ 
πόλεις καταδουλώσασθαι · πρὶν ἢ δὲ τὰ στρατόπεδα διαβιβάζειν , 
καταλέξαντες τῶν πολιτῶν τινας καὶ τῶν ἄλλων Λιβύων τοὺς βουλομένους 
ἔκτισαν ἐν τῇ Σικελίᾳ πρὸς αὐτοῖς τοῖς θερμοῖς ὕδασι πόλιν , 
ὀνομάσαντες Θέρμα . 
τῶν δὲ κατὰ τοῦτον τὸν 
ἐνιαυτὸν πράξεων τέλος ἐχουσῶν Ἀθήνησι μὲν παρέλαβε τὴν ἀρχὴν 
Καλλίας , ἐν δὲ τῇ Ῥώμῃ κατεστάθησαν ὕπατοι Λεύκιος Φούριος καὶ 
Γναῖος Πομπήιος . 
περὶ δὲ τούτους τοὺς χρόνους Καρχηδόνιοι τοῖς περὶ 
Σικελίαν εὐτυχήμασι μετεωριζόμενοι , καὶ σπεύδοντες ἁπάσης τῆς νήσου 
κυριεῦσαι , μεγάλας δυνάμεις ἐψηφίσαντο παρασκευάζεσθαι · ἑλόμενοι δὲ 
στρατηγὸν Ἀννίβαν τὸν κατασκάψαντα τήν τε τῶν Σελινουντίων καὶ τὴν 
τῶν Ἱμεραίων πόλιν , ἅπασαν αὐτῷ τὴν κατὰ τὸν πόλεμον ἐξουσίαν 
ἐπέτρεψαν . 
παραιτουμένου δὲ διὰ τὸ 
γῆρας , προσκατέστησαν καὶ ἄλλον στρατηγὸν Ἰμίλκωνα τὸν Ἄννωνος , ἐκ 
τῆς αὐτῆς ὄντα συγγενείας . 
οὗτοι δὲ κοινῇ συνεδρεύσαντες ἔπεμψάν 
τινας τῶν ἐν ἀξιώματι παρὰ τοῖς Καρχηδονίοις ὄντων μετὰ πολλῶν 
χρημάτων , τοὺς μὲν εἰς Ἰβηρίαν , τοὺς δ’ εἰς τὰς Βαλιαρίδας νήσους , 
παρακελευσάμενοι ξενολογεῖν ὡς πλείστους . 
αὐτοὶ δ’ ἐπῄεσαν τὴν Λιβύην καταγράφοντες στρατιώτας Λίβυας καὶ 
Φοίνικας καὶ τῶν πολιτικῶν τοὺς κρατίστους . 
μετεπέμποντο δὲ καὶ παρὰ 
τῶν συμμαχούντων αὐτοῖς ἐθνῶν καὶ βασιλέων στρατιώτας Μαυρουσίους 
καὶ Νομάδας καί τινας τῶν οἰκούντων τὰ πρὸς τὴν Κυρήνην κεκλιμένα 
μέρη . 
ἐκ δὲ τῆς Ἰταλίας μισθωσάμενοι 
Καμπανοὺς διεβίβασαν εἰς Λιβύην · ᾔδεισαν γὰρ τὴν μὲν χρείαν αὐτῶν 
μεγάλα συμβαλλομένην , τοὺς δ’ ἐν Σικελίᾳ καταλελειμμένους Καμπανοὺς 
διὰ τὸ προσκεκοφέναι τοῖς Καρχηδονίοις μετὰ τῶν Σικελιωτῶν 
ταχθησομένους . 
τέλος δὲ τῶν δυνάμεων 
ἀθροισθεισῶν εἰς Καρχηδόνα συνήχθησαν αὐτοῖς οἱ πάντες σὺν ἱππεῦσιν 
οὐ πολλῷ πλείους , ὡς μὲν Τίμαιος , τῶν δώδεκα μυριάδων , ὡς δ’ 
Ἔφορος , τριάκοντα μυριάδες . 
Καρχηδόνιοι μὲν οὖν τὰ πρὸς τὴν 
διάβασιν ἑτοιμάζοντες τάς τε τριήρεις πάσας κατήρτιζον καὶ φορτηγὰ 
πλοῖς συνήγαγον πλείω τῶν χιλίων · προαποστειλάντων δ’ αὐτῶν εἰς Σικελίαν τεσσαράκοντα τριήρεις , οἱ 
Συρακόσιοι κατὰ τάχος ταῖς παραπλησίαις ναυσὶν ἐπεφάνησαν ἐν τοῖς 
περὶ τὸν Ἔρυκα τόποις . 
γενομένης δὲ ναυμαχίας ἐπὶ πολὺν χρόνον 
πεντεκαίδεκα μὲν τῶν Φοινισσῶν νεῶν διεφθάρησαν , αἱ δ’ ἄλλαι νυκτὸς 
ἐπιγενομένης ἔφυγον εἰς τὸ πέλαγος . 
ἀπαγγελθείσης δὲ τῆς ἥττης τοῖς Καρχηδονίοις , Ἀννίβας ὁ 
στρατηγὸς ἐξέπλευσε μετὰ νεῶν πεντήκοντα · ἔσπευδε γὰρ τοὺς μὲν 
Συρακοσίους κωλῦσαι χρήσασθαι τῷ προτερήματι , ταῖς δὲ ἰδίαις 
δυνάμεσιν ἀσφαλῆ παρασκευάσαι τὸν κατάπλουν . 
διαβοηθείσης δὲ τῆς 
Ἀννίβα βοηθείας κατὰ τὴν νῆσον , ἅπαντες προσεδόκων καὶ τὰς δυνάμεις 
εὐθέως διαβιβασθήσεσθαι . 
αἱ δὲ πόλεις τὸ μέγεθος τῆς παρασκευῆς 
ἀκούουσαι , καὶ συλλογιζόμεναι τὸν ἀγῶνα περὶ τῶν ὅλων ἐσόμενον , οὐ 
μετρίως ἠγωνίων . 
οἱ μὲν οὖν Συρακόσιοι 
πρός τε τοὺς κατ’ Ἰταλίαν Ἕλληνας καὶ πρὸς Λακεδαιμονίους περὶ 
συμμαχίας διεπέμποντο · ἀπέστελλον δὲ καὶ πρὸς τὰς ἐν Σικελίᾳ πόλεις 
τοὺς παρορμήσοντας τὰ πλήθη πρὸς τὸν ὑπὲρ τῆς κοινῆς ἐλευθερίας 
κίνδυνον . 
Ἀκραγαντῖνοι δέ , ὁμοροῦντες 
τῇ τῶν Καρχηδονίων ἐπικρατείᾳ , διελάμβανον , ὅπερ ἦν , ἐπ’ αὐτοὺς 
πρώτους ἥξειν τὸ τοῦ πολέμου βάρος . 
ἔδοξεν οὖν αὐτοῖς τόν τε 
σῖτον καὶ τοὺς ἄλλους καρπούς , ἔτι δὲ τὰς κτήσεις ἁπάσας , ἀπὸ 
τῆς χώρας κατακομίζειν ἐντὸς τῶν τειχῶν . 
κατ’ ἐκείνους δὲ τοὺς καιροὺς τήν τε πόλιν καὶ τὴν χώραν τῶν 
Ἀκραγαντίνων συνέβαινεν εὐδαιμονίας ὑπάρχειν πλήρη · περὶ ἧς οὐκ 
ἀνάρμοστόν μοι φαίνεται διελθεῖν . 
καὶ γὰρ ἀμπελῶνες τοῖς μεγέθεσι 
καὶ τῷ κάλλει διαφέροντες , καὶ τὸ πλεῖστον τῆς χώρας ἐλαίαις 
κατάφυτον , ἐξ ἧς παμπληθῆ κομιζόμενοι καρπὸν ἐπώλουν εἰς Καρχηδόνα · 
οὔπω γὰρ κατ’ ἐκείνους τοὺς χρόνους 
τῆς Λιβύης πεφυτευμένης οἱ τὴν Ἀκραγαντίνην νεμόμενοι τὸν ἐκ τῆς 
Λιβύης ἀντιφορτιζόμενοι πλοῦτον οὐσίας ἀπίστους τοῖς μεγέθεσιν 
ἐκέκτηντο . 
πολλὰ δὲ τοῦ πλούτου παρ’ αὐτοῖς διαμένει σημεῖα , περὶ 
ὧν οὐκ ἀνοίκειόν ἐστι βραχέα διελθεῖν . 
ἥ τε γὰρ τῶν ἱερῶν κατασκευὴ καὶ 
μάλιστα ὁ τοῦ Διὸς νεὼς ἐμφαίνει τὴν μεγαλοπρέπειαν τῶν τότε 
ἀνθρώπων · τῶν μὲν οὖν ἄλλων ἱερῶν τὰ μὲν κατεκαύθη , τὰ δὲ 
τελείως κατεσκάφη διὰ τὸ πολλάκις ἡλωκέναι τὴν πόλιν , τὸ δ’ 
Ὀλύμπιον μέλλον λαμβάνειν τὴν ὀροφὴν ὁ πόλεμος ἐκώλυσεν · ἐξ οὗ 
τῆς πόλεως κατασκαφείσης οὐδέποτε ὕστερον ἴσχυσαν Ἀκραγαντῖνοι 
τέλος ἐπιθεῖναι τοῖς οἰκοδομήμασιν . 
ἔστι δὲ ὁ νεὼς ἔχων τὸ μὲν μῆκος πόδας τριακοσίους τεσσαράκοντα , 
τὸ δὲ πλάτος ἑξήκοντα , τὸ δὲ ὕψος ἑκατὸν εἴκοσι χωρὶς τοῦ 
κρηπιδώματος . 
μέγιστος δ’ ὢν τῶν ἐν Σικελίᾳ καὶ τοῖς ἐκτὸς οὐκ 
ἀλόγως ἂν συγκρίνοιτο κατὰ τὸ μέγεθος τῆς ὑποστάσεως · καὶ γὰρ εἰ 
μὴ τέλος λαβεῖν συνέβη τὴν ἐπιβολήν , ἥ γε προαίρεσις ὑπάρχει 
φανερά . 
τῶν δ’ ἄλλων ἢ μετὰ περιτειχῶν 
τοὺς νεὼς οἰκοδομούντων ἢ κύκλῳ κίοσι τοὺς σηκοὺς περιλαμβανόντων , 
οὗτος ἑκατέρας τούτων μετέχει τῶν ὑποστάσεων · συνῳκοδομοῦντο γὰρ 
τοῖς τοίχοις οἱ κίονες , ἔξωθεν μὲν στρογγύλοι , τὸ δ’ ἐντὸς τοῦ νεὼ 
ἔχοντες τετράγωνον · καὶ τοῦ μὲν ἐκτὸς μέρους ἐστὶν αὐτῶν ἡ 
περιφέρεια ποδῶν εἴκοσι , καθ’ ἣν εἰς τὰ διαξύσματα δύναται 
ἀνθρώπινον ἐναρμόζεσθαι σῶμα , τὸ δ’ ἐντὸς ποδῶν δώδεκα . 
τῶν δὲ στοῶν τὸ μέγεθος καὶ τὸ ὕψος 
ἐξαίσιον ἐχουσῶν , ἐν μὲν τῷ πρὸς ἕω μέρει τὴν γιγαντομαχίαν 
ἐποιήσαντο γλυφαῖς καὶ τῷ μεγέθει καὶ τῷ κάλλει διαφερούσαις , ἐν 
δὲ τῷ πρὸς δυσμὰς τὴν ἅλωσιν τῆς Τροίας , ἐν ᾗ τῶν ἡρώων 
ἕκαστον ἰδεῖν ἔστιν οἰκείως τῆς περιστάσεως δεδημιουργημένον . 
ἦν δὲ καὶ λίμνη κατ’ ἐκεῖνον τὸν 
χρόνον ἐκτὸς τῆς πόλεως χειροποίητος , ἔχουσα τὴν περίμετρον σταδίων 
ἑπτά , τὸ δὲ βάθος εἴκοσι πηχῶν · εἰς ἣν ἐπαγομένων ὑδάτων 
ἐφιλοτέχνησαν πλῆθος ἰχθύων ἐν αὐτῇ ποιῆσαι παντοίων εἰς τὰς 
δημοσίας ἑστιάσεις , μεθ’ ὧν συνδιέτριβον κύκνοι καὶ τῶν ἄλλων 
ὀρνέων πολὺ πλῆθος , ὥστε μεγάλην τέρψιν παρασκευάζειν τοῖς θεωμένοις . 
δηλοῖ δὲ τὴν τρυφὴν αὐτῶν καὶ ἡ 
πολυτέλεια τῶν μνημείων , ἃ τινὰ μὲν τοῖς ἀθληταῖς ἵπποις 
κατεσκεύασαν , τινὰ δὲ τοῖς ὑπὸ τῶν παρθένων καὶ παίδων ἐν οἴκῳ 
τρεφομένοις ὀρνιθαρίοις , ἃ Τίμαιος ἑωρακέναι φησὶ μέχρι τοῦ καθ’ 
ἑαυτὸν βίου διαμένοντα . 
καὶ κατὰ τὴν 
προτέραν δὲ ταύτης Ὀλυμπιάδα , δευτέραν ἐπὶ ταῖς ἐνενήκοντα , 
νικήσαντος Ἐξαινέτου Ἀκραγαντίνου , κατήγαγον αὐτὸν εἰς τὴν πόλιν 
ἐφ’ ἅρματος · συνεπόμπευον δ’ αὐτῷ χωρὶς τῶν ἄλλων συνωρίδες 
τριακόσιαι λευκῶν ἵππων , πᾶσαι παρ’ αὐτῶν τῶν Ἀκραγαντίνων . 
καθόλου δὲ καὶ τὰς ἀγωγὰς εὐθὺς ἐκ 
παίδων ἐποιοῦντο τρυφεράς , τήν τ’ ἐσθῆτα μαλακὴν φοροῦντες καθ’ 
ὑπερβολὴν καὶ χρυσοφοροῦντες , ἔτι δὲ στλεγγίσι καὶ ληκύθοις ἀργυραῖς 
τε καὶ χρυσαῖς χρώμενοι . 
ἦν δὲ τῶν Ἀκραγαντίνων 
σχεδὸν πλουσιώτατος κατ’ ἐκεῖνον τὸν χρόνον Τελλίας , ὃς κατὰ τὴν 
οἰκίαν ξενῶνας ἔχων πλείους πρὸς ταῖς πύλαις ἔταττεν οἰκέτας , οἷς 
παρηγγελμένον ἦν ἅπαντας τοὺς ξένους καλεῖν ἐπὶ ξενίᾳ . 
πολλοὶ δὲ 
καὶ τῶν ἄλλων Ἀκραγαντίνων ἐποίουν τὸ παραπλήσιον , ἀρχαϊκῶς καὶ 
φιλανθρώπως ὁμιλοῦντες · διόπερ καὶ Ἐμπεδοκλῆς λέγει περὶ 
αὐτῶν , 
ξείνων αἰδοῖοι λιμένες , κακότητος ἄπειροι . 
εμπεδοξλες φρ . 
112 
(διελσ5) 
καὶ δή ποτε πεντακοσίων ἱππέων 
παραγενομένων ἐκ Γέλας χειμερίου περιστάσεως οὔσης , καθάπερ φησὶ 
Τίμαιος ἐν τῇ πεντεκαιδεκάτῃ βίβλῳ , πάντας αὐτὸς ὑπεδέξατο , καὶ 
παραχρῆμα πᾶσιν ἱμάτια καὶ χιτῶνας ἔνδοθεν προενέγκας ἔδωκεν . 
καὶ Πολύκλειτος ἐν ταῖς ἱστορίαις 
ἐξηγεῖται περὶ τοῦ κατὰ τὴν οἰκίαν πιθεῶνος λέγων ὡς διαμείναντος 
αὐτοῦ τε στρατευομένου ἐν Ἀκράγαντι τεθεωρηκότος · εἶναι δ’ ἐν αὐτῷ 
τριακοσίους μὲν πίθους ἐξ αὐτῆς τῆς πέτρας τετμημένους , ἕκαστον 
ἑκατὸν ἀμφορεῖς χωροῦντα · κολυμβήθραν δὲ παρ’ αὐτοῖς ὑπάρχειν 
κεκονιαμένην , χωροῦσαν ἀμφορεῖς χιλίους , ἐξ ἧς τὴν ῥύσιν εἰς τοὺς 
πίθους γίνεσθαι . 
γεγονέναι δέ φασι τὸν 
Τελλίαν τὸ μὲν εἶδος εὐτελῆ παντελῶς , τὸ δὲ ἦθος θαυμαστόν . 
ἀποσταλέντος οὖν αὐτοῦ πρὸς Κεντοριπίνους κατὰ πρεσβείαν , καὶ 
παρεληλυθότος εἰς τὴν ἐκκλησίαν , τὸ μὲν πλῆθος προέπεσεν εἰς ἄκαιρον 
γέλωτα , θεωροῦν καταδεέστερον τῆς περὶ αὐτοῦ δόξης · ὁ δ’ ὑπολαβὼν 
εἶπε μὴ θαυμάζειν · ἐν ἔθει γὰρ εἶναι τοῖς Ἀκραγαντίνοις πρὸς μὲν 
τὰς ἐπιδόξους πόλεις ἀποστέλλειν τοὺς κρατίστους τῷ κάλλει , πρὸς δὲ 
τὰς ταπεινὰς καὶ λίαν εὐτελεῖς ὁμοίους . 
οὐ μόνον 
δὲ περὶ τὸν Τελλίαν συνέβαινεν εἶναι τοῦ πλούτου μεγαλοπρέπειαν , 
ἀλλὰ καὶ περὶ πολλοὺς ἄλλους Ἀκραγαντίνους . 
Ἀντισθένης γοῦν ὁ 
ἐπικαλούμενος Ῥόδος γάμους ἐπιτελῶν τῆς θυγατρὸς εἱστίασε τοὺς 
πολίτας ἐπὶ τῶν στενωπῶν ὧν ᾤκουν ἕκαστοι , καὶ ζεύγη τῇ νύμφῃ 
συνηκολούθησε πλείω τῶν ὀκτακοσίων · πρὸς δὲ τούτοις οὐ μόνον οἱ κατ’ 
αὐτὴν τὴν πόλιν ἱππεῖς , ἀλλὰ καὶ τῶν ἀστυγειτόνων πολλοὶ κληθέντες 
ἐπὶ τὸν γάμον συμπροέπεμψαν τὴν νύμφην . 
περιττότατον δέ φασι γενέσθαι τὸ περὶ τὴν τοῦ φωτὸς κατασκευήν · τούς 
τε γὰρ βωμοὺς τοὺς ἐν πᾶσι τοῖς ἱεροῖς καὶ τοὺς ἐν τοῖς στενωποῖς 
καθ’ ὅλην τὴν πόλιν ἐπλήρωσε ξύλων , καὶ τοῖς ἐπὶ τῶν ἐργαστηρίων 
ἔδωκε σχίδακας καὶ κληματίδας , παραγγείλας , ὅταν ἀπὸ τῆς ἀκροπόλεως 
ἀναφθῇ πῦρ , ἅπαντας ἐπιτελεῖν τὸ παραπλήσιον · ὧν ποιησάντων τὸ προσταχθέν , καθ’ ὃν καιρὸν ἤγετο 
ἡ νύμφη , προηγουμένων πολλῶν τῶν τὰς δᾷδας φερόντων , ἡ μὲν πόλις 
ἔγεμε φωτός , τὸ δὲ συνακολουθοῦν πλῆθος οὐκ ἐχώρουν αἱ δημόσιαι 
κατὰ τὸ ἑξῆς ὁδοί , πάντων συμφιλοτιμουμένων τῇ τἀνδρὸς 
μεγαλοπρεπείᾳ . 
κατ’ ἐκεῖνον γὰρ τὸν χρόνον Ἀκραγαντῖνοι μὲν ἦσαν 
πλείους τῶν δισμυρίων , σὺν δὲ τοῖς κατοικοῦσι ξένοις οὐκ ἐλάττους 
τῶν εἴκοσι μυριάδων . 
φασὶ δὲ τὸν 
Ἀντισθένην , ἐπειδὴ τὸν υἱὸν ἑώρα πολεμοῦντά τινα τῶν ἀγρογειτόνων 
πένητα καὶ βιαζόμενον ἑαυτῷ τὸ ἀγρίδιον πωλῆσαι , μέχρι μέν τινος 
ἐπιπλήττειν , τῆς δ’ ἐπιθυμίας ἐπίτασιν λαμβανούσης , φῆσαι δεῖν μὴ 
σπεύδειν πῶς ἄπορον ποιήσῃ τὸν γείτονα , ἀλλὰ τοὐναντίον ὅπως 
πλούσιος ὑπάρχῃ · οὕτως γὰρ αὐτὸν ἐπιθυμήσειν μὲν ἀγροῦ μείζονος , 
οὐ δυνάμενον δὲ παρὰ τοῦ γείτονος προσαγοράσαι τὸν ὑπάρχοντα 
πωλήσειν . 
διὰ δὲ τὸ μέγεθος τῆς κατὰ 
τὴν πόλιν εὐπορίας τοσαύτην συνέβαινε τρυφὴν εἶναι παρὰ τοῖς 
Ἀκραγαντίνοις , ὥστε μετ’ ὀλίγον τῆς πολιορκίας γινομένης ποιῆσαι 
ψήφισμα περὶ τῶν ἐν τοῖς φυλακείοις διανυκτερευόντων , ὅπως μή τις 
ἔχῃ πλεῖον τύλης καὶ περιστρώματος καὶ κωδίου καὶ δυεῖν 
προσκεφαλαίων . 
τοιαύτης δὲ τῆς σκληροτάτης 
στρωμνῆς ὑπαρχούσης , ἔξεστι λογίζεσθαι τὴν κατὰ τὸν λοιπὸν βίον 
τρυφήν . 
περὶ μὲν οὖν τούτων οὔτε παραδραμεῖν ἠθελήσαμεν οὔτ’ ἐπὶ 
πλεῖον μακρολογεῖν , ἵνα μὴ τῶν ἀναγκαιοτέρων ἀποπίπτωμεν . 
οἱ δὲ Καρχηδόνιοι τὰς δυνάμεις διαβιβάσαντες εἰς τὴν 
Σικελίαν ἀνέζευξαν ἐπὶ τὴν πόλιν τῶν Ἀκραγαντίνων , καὶ δύο 
παρεμβολὰς ἐποιήσαντο , μίαν μὲν ἐπί τινων λόφων , ἐφ’ ὧν τούς τε 
Ἴβηρας καί τινας τῶν Λιβύων ἔταξαν εἰς τετρακισμυρίους · τὴν δ’ 
ἄλλην οὐκ ἄπωθεν τῆς πόλεως ποιησάμενοι τάφρῳ βαθείᾳ καὶ χάρακι 
περιέλαβον . 
καὶ πρῶτον μὲν ἀπέστειλαν 
πρέσβεις πρὸς τοὺς Ἀκραγαντίνους , ἀξιοῦντες μάλιστα μὲν συμμαχεῖν 
αὐτοῖς , εἰ δὲ μή γε , ἡσυχίαν ἔχειν καὶ φίλους εἶναι Καρχηδονίοις 
ἐν εἰρήνῃ μένοντας · οὐ προσδεξαμένων δὲ τῶν ἐν τῇ πόλει τοὺς 
λόγους , εὐθὺς τὰ τῆς πολιορκίας ἐνηργεῖτο . 
οἱ μὲν οὖν Ἀκραγαντῖνοι τοὺς ἐν ἡλικίᾳ πάντας 
καθώπλισαν , καὶ καταστήσαντες εἰς τάξιν τοὺς μὲν ἐπὶ τῶν τειχῶν 
ἔστησαν , τοὺς δὲ ἐφέδρους πρὸς τὰς τῶν καταπονουμένων διαδοχάς . 
συνεμάχει δ’ αὐτοῖς Δέξιππός τε ὁ Λακεδαιμόνιος προσφάτως ἐκ Γέλας 
παρὼν μετὰ ξένων χιλίων πεντακοσίων · οὗτος γὰρ κατ’ ἐκεῖνον τὸν 
χρόνον , ὡς Τίμαιός φησιν , ἐν Γέλᾳ διέτριβεν , ἔχων ἀξίωμα διὰ τὴν 
πατρίδα . 
διόπερ ἠξίωσαν αὐτὸν οἱ 
Ἀκραγαντῖνοι μισθωσάμενον στρατιώτας ὡς πλείστους ἐλθεῖν εἰς 
Ἀκράγαντα · ἅμα δὲ τούτοις ἐμισθώθησαν καὶ οἱ πρότερον Ἀννίβᾳ 
συμμαχήσαντες Καμπανοί , περὶ ὀκτακοσίους ὄντες . 
οὗτοι δὲ κατέσχον 
τὸν ὑπὲρ τῆς πόλεως λόφον , τὸν Ἀθήναιον μὲν ὀνομαζόμενον , κατὰ δὲ 
τῆς πόλεως εὐφυῶς κείμενον . 
Ἰμίλκας δὲ 
καὶ Ἀννίβας οἱ τῶν Καρχηδονίων στρατηγοὶ διασκεψάμενοι τὰ τείχη , 
καὶ καθ’ ἕνα τόπον θεωροῦντες εὐέφοδον οὖσαν τὴν πόλιν , δύο πύργους 
προσήγαγον τοῖς τείχεσιν ὑπερμεγέθεις . 
τὴν μὲν οὖν πρώτην ἡμέραν 
ἐπὶ τούτων τειχομαχήσαντες καὶ συχνοὺς ἀνελόντες ἀνεκαλέσαντο τῇ 
σάλπιγγι τοὺς μαχομένους · τῆς δὲ νυκτὸς ἐπιγενομένης οἱ κατὰ τὴν 
πόλιν ἐπεξελθόντες ἐνεπύρισαν τὰς μηχανάς . 
οἱ δὲ περὶ τὸν 
Ἀννίβαν σπεύδοντες κατὰ πλείονα μέρη τὰς προσβολὰς ποιεῖσθαι , 
παρήγγειλαν τοῖς στρατιώταις καθαιρεῖν τὰ μνήματα καὶ χώματα 
κατασκευάζειν μέχρι τῶν τειχῶν . 
ταχὺ δὲ τῶν ἔργων διὰ τὴν 
πολυχειρίαν συντελουμένων ἐνέπεσεν εἰς τὸ στρατόπεδον πολλὴ 
δεισιδαιμονία . 
τὸν γὰρ τοῦ Θήρωνος τάφον 
ὄντα καθ’ ὑπερβολὴν μέγαν συνέβαινεν ὑπὸ κεραυνοῦ διασεῖσθαι · διόπερ 
αὐτοῦ καθαιρουμένου τῶν τε μάντεών τινες προνοήσαντες διεκώλυσαν , εὐθὺ 
δὲ καὶ λοιμὸς ἐνέπεσεν εἰς τὸ στρατόπεδον , καὶ πολλοὶ μὲν 
ἐτελεύτων , οὐκ ὀλίγοι δὲ στρέβλαις καὶ δειναῖς ταλαιπωρίαις 
περιέπιπτον . 
ἀπέθανε δὲ καὶ Ἀννίβας ὁ 
στρατηγός , καὶ τῶν ἐπὶ τὰς φυλακὰς προπεμπομένων ἤγγελλόν τινες διὰ 
νυκτὸς εἴδωλα φαίνεσθαι τῶν τετελευτηκότων . 
Ἰμίλκας δὲ θεωρῶν τὰ 
πλήθη δεισιδαιμονοῦντα πρῶτον μὲν ἐπαύσατο καθαιρῶν τὰ μνημεῖα , μετὰ 
δὲ ταῦτα ἱκέτευε τοὺς θεοὺς κατὰ τὸ πάτριον ἔθος τῷ μὲν Κρόνῳ 
παῖδα σφαγιάσας , τῷ δὲ Ποσειδῶνι πλῆθος ἱερείων καταποντίσας . 
οὐ 
μὴν ἀπέστη γε τῶν ἔργων , ἀλλὰ χώσας τὸν παρὰ τὴν πόλιν ποταμὸν 
μέχρι τῶν τειχῶν ἐπέστησε πάσας τὰς μηχανὰς καὶ καθ’ ἡμέραν 
προσβολὰς ἐποιεῖτο . 
οἱ δὲ Συρακόσιοι θεωροῦντες τὴν Ἀκράγαντος 
πολιορκίαν , καὶ φοβούμενοι μὴ τῆς αὐτῆς τοῖς Σελινουντίοις καὶ τοῖς 
Ἱμεραίοις τύχωσιν οἱ πολιορκούμενοι τύχης , πάλαι μὲν ἔσπευδον 
ἐκπέμψαι τὴν βοήθειαν , τότε δὲ παραγενομένων τῶν ἐξ Ἰταλίας καὶ 
Μεσσήνης συμμάχων στρατηγὸν Λαφναῖον εἵλαντο . 
τὴν δὲ δύναμιν ἀθροίσαντες παρέλαβον κατὰ τὴν ὁδὸν 
Καμαριναίους καὶ Γελῴους · ἔτι δὲ τῶν ἐκ τῆς μεσογείου 
μεταπεμψάμενοί τινας ἐπ’ Ἀκράγαντος τὴν πορείαν ἐποιοῦντο , 
συμπαραπλεουσῶν αὐτοῖς καὶ τῶν νεῶν τριάκοντα . 
εἶχον δὲ τοὺς πάντας 
πεζοὺς μὲν πλείους τῶν τρισμυρίων , ἱππεῖς δ’ οὐκ ἐλάττους τῶν 
πεντακισχιλίων . 
Ἰμίλκων δὲ πυθόμενος τὴν τῶν πολεμίων ἔφοδον , 
ἀπέστειλεν αὐτοῖς ἀπαντᾶν τούς τε Ἴβηρας καὶ Καμπανοὺς καὶ τῶν 
ἄλλων οὐκ ἐλάττους τετρακισμυρίων . 
ἤδη δὲ τῶν Συρακοσίων τὸν 
Ἱμέραν ποταμὸν διαβεβηκότων ἀπήντησαν οἱ βάρβαροι , καὶ παρατάξεως 
γενομένης ἐπὶ πολὺν χρόνον ἐνίκησαν οἱ Συρακόσιοι καὶ πλείους τῶν 
ἑξακισχιλίων ἀνεῖλον . 
τελέως δὲ ὅλον 
τὸ στρατόπεδον διέφθειραν ἂν καὶ μέχρι τῆς πόλεως κατεδίωξαν , ἀλλὰ 
τῶν στρατιωτῶν ἀτάκτως διωκόντων ὁ στρατηγὸς εὐλαβήθη , μήποτε μετὰ 
τοῦ λοιποῦ στρατεύματος Ἰμίλκας ἐπιφανεὶς ἀναλάβῃ τὴν ἧτταν . 
καὶ 
γὰρ τοὺς Ἱμεραίους ἐγίνωσκε παρὰ τὴν αὐτὴν αἰτίαν τοῖς ὅλοις 
ἐπταικότας . 
οὐ μὴν ἀλλὰ τῶν βαρβάρων φευγόντων εἰς τὴν πρὸς 
Ἀκράγαντι παρεμβολήν , οἱ κατὰ τὴν πόλιν στρατιῶται θεωροῦντες τὴν 
τῶν Καρχηδονίων ἧτταν ἐδέοντο τῶν στρατηγῶν ἐξάγειν αὐτούς , καιρὸν 
εἶναι φάσκοντες τοῦ φθεῖραι τὴν τῶν πολεμίων δύναμιν . 
οἱ δ’ , εἴτε χρήμασιν ἐφθαρμένοι , καθάπερ ἦν λόγος , 
εἴτε φοβηθέντες μὴ τῆς πόλεως ἐρημωθείσης Ἰμίλκων αὐτὴν 
καταλάβηται , τῆς ὁρμῆς ἐπέσχον τοὺς στρατιώτας . 
οἱ μὲν οὖν 
φεύγοντες μετὰ πάσης ἀσφαλείας διεσώθησαν εἰς τὴν πρὸς τῇ πόλει 
παρεμβολήν . 
ὁ δὲ Δαφναῖος μετὰ τῆς δυνάμεως παραγενηθεὶς εἰς τὴν 
ὑπὸ τῶν βαρβάρων ἐκλελειμμένην στρατοπεδείαν , ἐν ταύτῃ παρενέβαλεν . 
εὐθὺ δὲ καὶ τῶν ἐκ τῆς πόλεως 
στρατιωτῶν ἐπιμιχθέντων καὶ τοῦ Δεξίππου συγκαταβάντος αὐτοῖς , ἀπὸ 
συνδρομῆς εἰς ἐκκλησίαν τὰ πλήθη συνῆλθεν · πάντων δ’ ἀγανακτούντων 
ἐπὶ τῷ παρεῖσθαι τὸν καιρὸν καὶ κεκρατηκότας τῶν βαρβάρων τὴν 
προσήκουσαν τιμωρίαν παρ’ αὐτῶν μὴ λαβεῖν , ἀλλὰ δυναμένους τοὺς ἐκ 
τῆς πόλεως στρατηγοὺς ἐπεξελθεῖν καὶ διαφθεῖραι τὴν τῶν πολεμίων 
δύναμιν ἀφεικέναι τοσαύτας μυριάδας · θορύβου δὲ καὶ πολλῆς κραυγῆς ἐπεχούσης τὴν ἐκκλησίαν , παρελθὼν 
Μένης ὁ Καμαριναῖος ἐφ’ ἡγεμονίας τεταγμένος κατηγόρησε τῶν 
Ἀκραγαντίνων στρατηγῶν καὶ πάντας οὕτω παρώξυνεν , ὥστε τῶν 
κατηγορουμένων ἐγχειρούντων ἀπολογεῖσθαι μηδένα προσδέχεσθαι τοὺς 
λόγους , καὶ τὸ πλῆθος ὁρμῆσαν ἐπὶ τὸ βάλλειν τοῖς λίθοις τέσσαρας 
αὐτῶν καταλεῦσαι , τὸν δὲ πέμπτον , Ἀργεῖον καλούμενον , τὴν δ’ 
ἡλικίαν παντελῶς ὄντα νεώτερον , ἀφεθῆναι · βλασφημίας δὲ τυγχάνειν 
καὶ τὸν Λακεδαιμόνιον Δέξιππον , ὅτι τεταγμένος ἐφ’ ἡγεμονίας καὶ 
δοκῶν εἶναι τῶν πολεμικῶν ἔργων οὐκ ἄπειρος τοῦτ’ ἔπραξε προδοσίας 
ἕνεκα . 
μετὰ δὲ τὴν ἐκκλησίαν οἱ περὶ τὸν 
Δαφναῖον προαγαγόντες τὰς δυνάμεις ἐπεχείρουν μὲν πολιορκεῖν τὴν 
παρεμβολὴν τῶν Καρχηδονίων , πολυτελῶς δ’ αὐτὴν ὁρῶντες ὠχυρωμένην 
ταύτης μὲν τῆς ἐπιβολῆς ἀπέστησαν , τὰς δ’ ὁδοὺς ἱππαζόμενοι τούς τ’ 
ἐν ταῖς προνομαῖς αὐτῶν κατελάμβανον καὶ τῶν σιτοπομπιῶν ἀποκλείοντες 
εἰς πολλὴν ἀπορίαν ἦγον . 
οἱ δὲ 
Καρχηδόνιοι παρατάττεσθαι μὲν οὐ τολμῶντες , τῇ δὲ σιτοδείᾳ δεινῶς 
πιεζούμενοι , μεγάλοις ἀτυχήμασι περιέπιπτον . 
τῶν μὲν γὰρ στρατιωτῶν 
πολλοὶ διὰ τὴν σπάνιν ἀπέθνησκον , οἱ δὲ Καμπανοὶ μετὰ τῶν ἄλλων 
μισθοφόρων σχεδὸν ἅπαντες ἐπὶ τὴν Ἰμίλκα σκηνὴν ὠθούμενοι τὰς 
σιτομετρίας τὰς προτεταγμένας ᾔτουν · εἰ δὲ μή , διηπειλοῦντο 
μεταβάλλεσθαι πρὸς τοὺς πολεμίους . 
ὁ δ’ 
Ἰμίλκας ἦν ἀκηκοώς τινος , ὅτι Συρακόσιοι πλῆθος σίτου 
παρακομίζοιεν εἰς Ἀκράγαντα κατὰ θάλατταν . 
διόπερ ταύτην μόνην ἔχων 
ἐλπίδα σωτηρίας , τοὺς μὲν στρατιώτας ἔπεισεν ὀλίγας ἐπισχεῖν 
ἡμέρας , ἐνέχυρα δοὺς τὰ παρὰ τῶν ἐκ Καρχηδόνος στρατευομένων 
ποτήρια . 
καὶ αὐτὸς μὲν ἐκ Πανόρμου καὶ 
Μοτύης μεταπεμψάμενος τεσσαράκοντα τριήρεις ἐπέθετο τοῖς τὴν ἀγορὰν 
παρακομίζουσιν · οἱ δὲ Συρακόσιοι , τὸν ἔμπροσθεν χρόνον τῶν βαρβάρων 
τῆς θαλάττης παρακεχωρηκότων καὶ τοῦ χειμῶνος ἐνεστηκότος ἤδη , 
κατεφρόνουν τῶν Καρχηδονίων , ὡς οὐκέτι τολμησόντων πληροῦν τὰς 
τριήρεις . 
διόπερ ὀλιγώρως αὐτῶν 
παραπεμψάντων τὴν ἀγοράν , Ἰμίλκας ἐκπλεύσας τεσσαράκοντα τριήρεσιν 
ἄφνω κατέδυσε μὲν τῶν μακρῶν νεῶν ὀκτώ , τὰς δ’ ἄλλας εἰς τὸν 
αἰγιαλὸν κατεδίωξεν · τῶν δ’ ἄλλων πλοίων ἁπάντων κυριεύσας , τοσοῦτον 
εἰς τοὐναντίον τὰς ἑκατέρων ἐλπίδας μεταπεσεῖν ἐποίησεν , ὥστε τοὺς 
παρὰ τοῖς Ἀκραγαντίνοις Καμπανοὺς καταγνόντας τῆς τῶν Ἑλλήνων 
ὑποθέσεως πεντεκαίδεκα ταλάντοις φθαρῆναι καὶ μεταβαλέσθαι πρὸς τοὺς 
Καρχηδονίους . 
οἱ δὲ Ἀκραγαντῖνοι τὸ 
μὲν πρῶτον κακῶς ἀπαλλαττόντων τῶν Καρχηδονίων ἀφθόνως ἀπήλαυον τοῦ 
τε σίτου καὶ τῶν ἄλλων ἐπιτηδείων , ἀεὶ προσδοκῶντες ταχέως 
λυθήσεσθαι τὴν πολιορκίαν · ἐπεὶ δ’ αἱ τῶν βαρβάρων ἐλπίδες ἀνέκυψαν 
καὶ τοσαῦται μυριάδες εἰς μίαν ἠθροίσθησαν πόλιν , ἔλαθεν αὐτοὺς ὁ 
σῖτος ἐξαναλωθείς . 
λέγεται δὲ καὶ 
Δέξιππος ὁ Λακεδαιμόνιος πεντεκαίδεκα ταλάντοις διαφθαρῆναι · εὐθὺ γὰρ 
ἀπεκρίνατο πρὸς τοὺς τῶν Ἰταλιωτῶν στρατηγούς , ὅτι συμφέρει τὸν 
πόλεμον ἐν ἄλλῳ συστήσασθαι τόπῳ · τὴν γὰρ τροφὴν ἐκλιπεῖν . 
διόπερ 
οἱ στρατηγοὶ πρόφασιν ἐνέγκαντες ὡς διεληλύθασιν οἱ ταχθέντες τῆς 
στρατηγίας χρόνοι , τὰς δυνάμεις ἀπήγαγον ἐπὶ τὸν πορθμόν . 
μετὰ δὲ τὴν τούτων ἀπαλλαγὴν συνελθόντες οἱ 
στρατηγοὶ μετὰ τῶν ἐφ’ ἡγεμονίας τεταγμένων διέγνωσαν ἐξετάσαι τὸν 
ἐν τῇ πόλει σῖτον · ὃν εὑρόντες παντελῶς ὀλίγον ἐθεώρουν 
ἀναγκαῖον ὑπάρχειν ἐκλιπεῖν τὴν πόλιν . 
εὐθὺς οὖν ἐπιγινομένης τῆς 
νυκτὸς παρήγγειλαν ἀναζευγνύειν ἅπαντας . 
τοσούτου δὲ πλήθους ἀνδρῶν γυναικῶν 
παίδων ἐκλιπόντων τὴν πόλιν ἄφνω πολὺς οἶκτος καὶ δάκρυα κατεῖχε 
τὰς οἰκίας . 
ἅμα γὰρ ὁ τῶν πολεμίων ἐξέπληττε φόβος , ἅμα δὲ διὰ 
τὴν σπουδὴν ἠναγκάζοντο καταλιπεῖν εἰς διαρπαγὴν τοῖς βαρβάροις ταῦτ’ 
ἐφ’ οἷς ἑαυτοὺς ἐμακάριζον · ἀφαιρουμένης γὰρ τῆς τύχης τὴν 
ἐξουσίαν τῶν οἴκοι καλῶν , ἀγαπητὸν ἡγοῦντο τὰ σώματα γοῦν αὑτῶν 
διασῶσαι . 
οὐ μόνον δὲ τῆς τοιαύτης 
πόλεως εὐδαιμονίαν παρῆν ὁρᾶν ἀπολειπομένην , ἀλλὰ καὶ σωμάτων 
πλῆθος . 
οἱ μὲν γὰρ ἐν ἀρρωστίαις ὑπὸ τῶν οἰκείων περιεωρῶντο , τῆς 
καθ’ ἑαυτὸν σωτηρίας ἑκάστου φροντίζοντος , οἱ δὲ ταῖς ἡλικίαις ἤδη 
προβεβηκότες ὑπὸ τῆς τοῦ γήρως ἀσθενείας κατελείποντο · πολλοὶ δὲ καὶ 
τὴν ἀλλαγὴν τῆς πατρίδος θανάτου τιμώμενοι τὰς χεῖρας ἑαυτοῖς 
προσήνεγκαν , ὅπως ταῖς πατρῴαις οἰκίαις ἐναποπνεύσωσιν . 
οὐ μὴν ἀλλὰ τὸ μὲν ἐκ τῆς πόλεως ἐξιὸν 
πλῆθος οἱ στρατιῶται μετὰ τῶν ὅπλων παρέπεμπον εἰς τὴν Γέλαν · ἡ δ’ 
ὁδὸς καὶ πάντα τὰ πρὸς τὴν Γελῴαν ἀποκεκλιμένα τῆς χώρας μέρη 
ἔγεμε γυναικῶν καὶ παίδων ἀναμὶξ παρθένοις , αἳ τὴν συνήθη τρυφὴν 
εἰς ὁδοιπορίαν σύντονον καὶ κακοπάθειαν ὑπεράγουσαν μεταβαλλόμεναι 
διεκαρτέρουν , τοῦ φόβου τὰς ψυχὰς ἐντείνοντος . 
οὗτοι μὲν οὖν ἀσφαλῶς διασωθέντες εἰς Γέλαν 
ὕστερον εἰς Λεοντίνους κατῴκησαν , Συρακοσίων αὐτοῖς δόντων τὴν 
πόλιν ταύτην οἰκητήριον . 
ὁ δ’ Ἰμίλκας ἅμα τῷ 
φωτὶ τὴν δύναμιν ἐντὸς τῶν τειχῶν παρεισαγαγὼν σχεδὸν ἅπαντας τοὺς 
ἐγκαταλειφθέντας ἀνεῖλεν · ὅτε δὴ καὶ τοὺς ἐν τοῖς ναοῖς 
καταπεφευγότας ἀποσπῶντες οἱ Καρχηδόνιοι ἀνῄρουν . 
λέγεται δὲ τὸν Τελλίαν τὸν πρωτεύοντα τῶν πολιτῶν 
πλούτῳ καὶ καλοκἀγαθίᾳ συνατυχῆσαι τῇ πατρίδι , βουληθέντα καταφυγεῖν 
σύν τισιν ἑτέροις εἰς τὸ τῆς Ἀθηνᾶς ἱερόν , νομίζοντα τῆς εἰς 
θεοὺς παρανομίας ἀφέξεσθαι τοὺς Καρχηδονίους · θεωροῦντα δὲ αὐτῶν τὴν 
ἀσέβειαν , ἐμπρῆσαι τὸν νεὼν καὶ μετὰ τῶν ἐν τούτῳ ἀναθημάτων 
ἑαυτὸν συγκατακαῦσαι . 
μιᾷ γὰρ πράξει διελάμβανεν ἀφελέσθαι θεῶν 
ἀσέβειαν , πολεμίων ἁρπαγὰς πολλῶν χρημάτων , μέγιστον ἑαυτοῦ τὴν εἰς 
τὸ σῶμα ἐσομένην ὕβριν . 
ὁ δὲ Ἰμίλκας 
τὰ ἱερὰ καὶ τὰς οἰκίας συλήσας καὶ φιλοτίμως ἐρευνήσας , τοσαύτην 
ὠφέλειαν συνήθροισεν ὅσην εἰκός ἐστιν ἐσχηκέναι πόλιν οἰκουμένην 
ὑπὸ ἀνδρῶν εἴκοσι μυριάδων , ἀπόρθητον δὲ ἀπὸ τῆς κτίσεως 
γεγενημένην , πλουσιωτάτην δὲ σχεδὸν τῶν τότε Ἑλληνίδων πόλεων 
γεγενημένην , καὶ ταῦτα τῶν ἐν αὐτῇ φιλοκαλησάντων εἰς παντοίων 
κατασκευασμάτων πολυτέλειαν · καὶ γὰρ 
γραφαὶ παμπληθεῖς ηὑρέθησαν εἰς ἄκρον ἐκπεπονημέναι καὶ παντοίων 
ἀνδριάντων φιλοτέχνως δεδημιουργημένων ὑπεράγων ἀριθμός . 
τὰ μὲν οὖν 
πολυτελέστατα τῶν ἔργων ἀπέστειλεν εἰς Καρχηδόνα , ἐν οἷς καὶ τὸν 
Φαλάριδος συνέβη κομισθῆναι ταῦρον , τὴν δ’ ἄλλην ὠφέλειαν 
ἐλαφυροπώλησεν . 
τοῦτον δὲ τὸν ταῦρον ὁ 
Τίμαιος ἐν ταῖς ἱστορίαις διαβεβαιωσάμενος μὴ γεγονέναι τὸ σύνολον , 
ὑπ’ αὐτῆς τῆς τύχης ἠλέγχθη · Σκιπίων γὰρ ὕστερον ταύτης τῆς 
ἁλώσεως σχεδὸν ἑξήκοντα καὶ διακοσίοις ἔτεσιν ἐκπορθήσας Καρχηδόνα 
τοῖς Ἀκραγαντίνοις μετὰ τῶν ἄλλων τῶν διαμεινάντων παρὰ τοῖς 
Καρχηδονίοις ἀποκατέστησε τὸν ταῦρον , ὃς καὶ τῶνδε τῶν ἱστοριῶν 
γραφομένων ἦν ἐν Ἀκράγαντι . 
περὶ δὲ 
τούτου φιλοτιμότερον εἰπεῖν προήχθην , διότι Τίμαιος ὁ τῶν πρό γε 
αὐτοῦ συγγραφέων πικρότατα κατηγορήσας καὶ συγγνώμην οὐδεμίαν τοῖς 
ἱστοριογράφοις ἀπολιπὼν αὐτὸς εὑρίσκεται σχεδιάζων , ἐν οἷς μάλιστα 
ἑαυτὸν ἀποπέφαγκεν ἀκριβολογούμενον . 
δεῖ 
γάρ , οἶμαι , τοὺς συγγραφεῖς ἐν μὲν τοῖς ἀγνοήμασι τυγχάνειν 
συγγνώμης , ὡς ἂν ἀνθρώπους ὄντας καὶ τῆς ἐν τοῖς παροιχομένοις 
χρόνοις ἀληθείας οὔσης δυσευρέτου , τοὺς μέντοι γε κατὰ προαίρεσιν οὐ 
τυγχάνοντας τοῦ ἀκριβοῦς προσηκόντως κατηγορίας τυγχάνειν , ὅταν 
κολακεύοντές τινας ἢ δῑ ἔχθραν πικρότερον προσβάλλοντες ἀποσφάλλωνται 
τῆς ἀληθείας . 
Ἰμίλκας δὲ ὀκτὼ μῆνας 
πολιορκήσας τὴν πόλιν , καὶ μικρὸν πρὸ τῆς χειμερινῆς τροπῆς κυριεύσας 
αὐτῆς , οὐκ εὐθὺς κατέσκαψεν , ὅπως αἱ δυνάμεις ἐν ταῖς οἰκίαις 
παραχειμάσωσιν . 
τῆς δὲ περὶ τὸν Ἀκράγαντα συμφορᾶς διαγγελθείσης , 
τοσοῦτος τὴν νῆσον κατέσχε φόβος , ὥστε τῶν Σικελιωτῶν τοὺς μὲν εἰς 
Συρακούσας μεθίστασθαι , τοὺς δὲ εἰς τὴν Ἰταλίαν τέκνα καὶ γυναῖκας 
καὶ τὴν ἄλλην κτῆσιν ἀποσκευάζεσθαι . 
οἱ 
δὲ διαφυγόντες τὴν αἰχμαλωσίαν Ἀκραγαντῖνοι παραγενηθέντες εἰς 
Συρακούσας κατηγόρουν τῶν στρατηγῶν , φάσκοντες διὰ τὴν ἐκείνων 
προδοσίαν ἀπολωλέναι τὴν πατρίδα . 
συνέβαινε δὲ καὶ ὑπὸ τῶν ἄλλων 
Σικελιωτῶν ἐπιτιμήσεως τυγχάνειν τοὺς Συρακοσίους , ὅτι τοιούτους 
προστάτας αἱροῦνται , δῑ οὓς ἀπολέσθαι κινδυνεύει πᾶσα Σικελία . 
οὐ μὴν ἀλλὰ συναχθείσης ἐκκλησίας 
ἐν Συρακούσαις , καὶ μεγάλων φόβων ἐπικρεμαμένων , οὐθεὶς ἐτόλμα περὶ 
τοῦ πολέμου συμβουλεύειν . 
ἀπορουμένων δὲ πάντων παρελθὼν Διονύσιος ὁ 
Ἑρμοκράτους τῶν μὲν στρατηγῶν κατηγόρησεν ὡς προδιδόντων τὰ πράγματα 
τοῖς Καρχηδονίοις , τὰ δὲ πλήθη παρώξυνε πρὸς τὴν αὐτῶν τιμωρίαν , 
παρακαλῶν μὴ περιμεῖναι τὸν κατὰ τοὺς νόμους λῆρον , ἀλλ’ ἐκ χειρὸς 
ἐπιθεῖναι τὴν δίκην . 
τῶν δ’ ἀρχόντων 
ζημιούντων τὸν Διονύσιον κατὰ τοὺς νόμους ὡς θορυβοῦντα , Φίλιστος ὁ 
τὰς ἱστορίας ὕστερον συγγράψας , οὐσίαν ἔχων μεγάλην , ἐξέτισε τὰ 
πρόστιμα , καὶ τῷ Διονυσίῳ παρεκελεύετο λέγειν ὅσα προῄρητο . 
καὶ 
προσεπειπόντος ὅτι καθ’ ὅλην τὴν ἡμέραν , ἂν ζημιοῦν θέλωσιν , 
ἐκτίσει τἀργύριον ὑπὲρ αὐτοῦ , τὸ λοιπὸν θαρρήσας ἀνέσειε τὰ 
πλήθη , καὶ τὴν ἐκκλησίαν συνταράττων διέβαλλε τοὺς στρατηγούς , ὅτι 
χρήμασι πεισθέντες ἐγκατέλιπον τὴν τῶν Ἀκραγαντίνων σωτηρίαν . 
συγκατηγόρησε δὲ καὶ τῶν ἄλλων τῶν ἐπισημοτάτων πολιτῶν , συνιστὰς 
αὐτοὺς οἰκείους ὄντας ὀλιγαρχίας . 
διόπερ συνεβούλευεν αἱρεῖσθαι στρατηγοὺς μὴ τοὺς δυνατωτάτους , ἀλλὰ 
τοὺς εὐνουστάτους καὶ δημοτικοὺς μᾶλλον · ἐκείνους μὲν γὰρ δεσποτικῶς 
ἄρχοντας τῶν πολιτῶν καταφρονεῖν τῶν πολλῶν , καὶ τὰς τῆς πατρίδος 
συμφορὰς ἰδίας ἡγεῖσθαι προσόδους , τοὺς δὲ ταπεινοτέρους οὐδὲν 
πράξειν τῶν τοιούτων , δεδιότας τὴν περὶ αὑτοὺς ἀσθένειαν . 
πάντα δὲ πρὸς τὴν τῶν ἀκουόντων προαίρεσιν καὶ τὴν 
ἰδίαν ἐπιβολὴν δημηγορήσας οὐ μετρίως ἐξῆρε τὸν τῶν ἐκκλησιαζόντων 
θυμόν · ὁ γὰρ δῆμος καὶ πάλαι μισῶν τοὺς στρατηγοὺς διὰ τὸ δοκεῖν 
κακῶς προΐστασθαι τοῦ πολέμου , τότε διὰ τῶν λόγων παροξυνθεὶς 
παραυτίκα τοὺς μὲν ἔλυσε τῆς ἀρχῆς , ἑτέρους δ’ εἵλατο στρατηγούς , 
ἐν οἷς καὶ τὸν Διονύσιον , ὃς ἐν ταῖς πρὸς Καρχηδονίους μάχαις 
ἀνδρείᾳ δόξας διενηνοχέναι περίβλεπτος ἦν παρὰ τοῖς Συρακοσίοις . 
διὸ καὶ μετεωρισθεὶς ταῖς ἐλπίσι πᾶν 
ἐμηχανήσατο πρὸς τὸ γενέσθαι τῆς πατρίδος τύραννος . 
μετὰ γὰρ τὴν 
παράληψιν τῆς ἀρχῆς οὔτε συνήδρευσεν ἅμα τοῖς στρατηγοῖς οὔθ’ 
ὅλως συνῆν · ταῦτα δὲ πράττων διεδίδου λόγον ὡς διαπεμπομένων αὐτῶν 
πρὸς τοὺς πολεμίους . 
οὕτω γὰρ μάλιστ’ ἤλπιζεν ἐκείνων μὲν 
περιαιρήσεσθαι τὴν ἐξουσίαν , ἑαυτῷ δὲ μόνῳ περιστήσειν τὴν 
στρατηγίαν . 
ταῦτα δ’ αὐτοῦ πράττοντος οἱ 
μὲν χαριέστατοι τῶν πολιτῶν ὑπώπτευον τὸ γινόμενον , καὶ κατὰ πάσας 
τὰς συνόδους ἐβλασφήμουν αὐτόν , ὁ δὲ δημοτικὸς ὄχλος , ἀγνοῶν τὴν 
ἐπιβουλήν , ἐπῄνει καὶ μόγις ἔφασκε τὴν πόλιν προστάτην εὑρηκέναι 
βέβαιον . 
οὐ μὴν ἀλλὰ πολλάκις ἐκκλησίας 
συναγομένης περὶ τῆς εἰς τὸν πόλεμον παρασκευῆς , θεωρήσας τοὺς 
Συρακοσίους καταπεπληγμένους τὸν ἀπὸ τῶν πολεμίων φόβον , συνεβούλευε 
κατάγειν τοὺς φυγάδας · ἄτοπον γὰρ 
ὑπάρχειν ἐκ μὲν Ἰταλίας καὶ Πελοποννήσου μεταπέμπεσθαι βοήθειαν 
παρὰ τῶν ἀλλοτρίων , τοὺς δὲ πολίτας μὴ βούλεσθαι πρὸς τοὺς ἰδίους 
κινδύνους συμπαραλαμβάνειν , οὕς—τῶν πολεμίων μεγάλας δωρεὰς 
ὑπισχνουμένων , ἂν συστρατεύωσιν—προαιρεῖσθαι μᾶλλον ἐπὶ 
ξένης ἀλωμένους ἀποθανεῖν ἤπερ ἀλλότριόν τι κατὰ τῆς πατρίδος 
βουλεύσασθαι . 
καὶ γὰρ διὰ τὰς γεγενημένας 
ἐν τῇ πόλει στάσεις φυγόντας , νῦν γε τυχόντας ταύτης τῆς εὐεργεσίας 
προθύμως ἀγωνιεῖσθαι , τοῖς εὖ ποιήσασιν ἀποδιδόντας χάριτας . 
πρὸς δὲ 
τὴν ὑπόθεσιν ταύτην πολλὰ διαλεχθεὶς οἰκεῖα τοῖς πράγμασι συμψήφους 
ἔλαβε τοὺς Συρακοσίους · οὐδὲ γὰρ τῶν συναρχόντων οὐδεὶς ἐτόλμα 
περὶ τούτων ἀντειπεῖν διά τε τὴν τοῦ πλήθους ὁρμὴν καὶ διὰ τὸ 
θεωρεῖν ἑαυτῷ μὲν περιεσομένην τὴν ἀπέχθειαν , ἐκείνῳ δὲ τὴν παρὰ 
τῶν εὐεργετηθέντων χάριν . 
τοῦτο δ’ 
ἔπραξεν ὁ Διονύσιος ἐλπίζων ἰδίους ἕξειν τοὺς φυγάδας , ἀνθρώπους 
μεταβολῆς ἐπιθυμοῦντας καὶ πρὸς τὴν ἐπίθεσιν τῆς τυραννίδος εὐθέτως 
διακειμένους · ἤμελλον γὰρ ἡδέως ὄψεσθαι τῶν ἐχθρῶν φόνους , 
δημεύσεις τῶν οὐσιῶν , ἑαυτοῖς ἀποκαθεσταμένα τὰ χρήματα . 
καὶ τέλος 
κυρωθείσης τῆς περὶ τῶν φυγάδων γνώμης , οὗτοι μὲν εὐθὺς εἰς τὴν 
πατρίδα κατῆλθον · ἐκ δὲ τῆς Γέλας ἐνεχθέντων γραμμάτων , ὅπως 
ἀποσταλῶσι στρατιῶται πλείους , ἔλαβεν ὁ Διονύσιος οἰκείαν ἔφοδον 
τῆς ἰδίας προαιρέσεως . 
ἀποσταλεὶς γὰρ μετὰ στρατιωτῶν πεζῶν μὲν 
δισχιλίων , ἱππέων δὲ τετρακοσίων , ἦλθε συντόμως εἰς τὴν πόλιν τῶν 
Γελῴων , ἣν τότε παρεφύλαττε Δέξιππος ὁ Λακεδαιμόνιος , κατασταθεὶς 
ὑπὸ Συρακοσίων . 
ὁ δ’ οὖν Διονύσιος 
καταλαβὼν τοὺς εὐπορωτάτους στασιάζοντας πρὸς τὸν δῆμον , καὶ 
κατηγορήσας αὐτῶν ἐν ἐκκλησίᾳ καὶ κατακρίνας , αὐτοὺς μὲν 
ἀπέκτεινε , τὰς δ’ οὐσίας αὐτῶν ἐδήμευσεν , ἐκ δὲ τῶν χρημάτων 
τούτων τοῖς μὲν φρουροῦσι τὴν πόλιν , ὧν ἡγεῖτο Δέξιππος , ἀπέδωκε 
τοὺς ὀφειλομένους μισθούς · τοῖς δὲ μετ’ αὐτοῦ παραγεγονόσιν ἐκ 
Συρακουσῶν ἐπηγγείλατο διπλοῦς ποιήσειν τοὺς μισθούς , ὧν ἡ πόλις 
ἔταξε . 
διὰ δὲ τούτου τοῦ τρόπου τούς τ’ 
ἐν Γέλᾳ στρατιώτας καὶ τοὺς μετ’ αὐτοῦ ταῖς εὐνοίαις ἰδίους 
κατεσκεύασεν . 
ἐπῃνεῖτο δὲ καὶ ὑπὸ τοῦ δήμου τῶν Γελῴων ὡς 
αἴτιος αὐτοῖς γεγενημένος τῆς ἐλευθερίας · τοῖς γὰρ δυνατωτάτοις 
φθονοῦντες τὴν ἐκείνων ὑπεροχὴν δεσποτείαν αὐτῶν ἀπεκάλουν . 
διόπερ ἐξέπεμψαν πρέσβεις τοὺς 
ἐπαινοῦντας ἐν Συρακούσαις καὶ τὰ ψηφίσματα φέροντας , ἐν οἷς αὐτὸν 
μεγάλαις δωρεαῖς ἐτίμησαν . 
ὁ δὲ Διονύσιος ἐπεβάλετο μὲν τὸν 
Δέξιππον πείθειν κοινωνῆσαι τῆς ἐπιβολῆς · ἐπεὶ δ’ οὐ συγκατετίθετο , 
μετὰ τῶν ἰδίων στρατιωτῶν ἕτοιμος ἦν ἀνακάμπτειν εἰς Συρακούσας . 
οἱ δὲ Γελῷοι πυνθανόμενοι τοὺς 
Καρχηδονίους μέλλειν μετὰ πάσης τῆς δυνάμεως ἐπὶ πρώτην στρατεύειν 
τὴν Γέλαν , ἐδέοντο τοῦ Διονυσίου μεῖναι καὶ μὴ περιιδεῖν αὐτοὺς 
τὰ αὐτὰ τοῖς Ἀκραγαντίνοις παθόντας . 
οἷς ἐπαγγειλάμενος ὁ 
Διονύσιος συντόμως ἥξειν μετὰ πλείονος δυνάμεως , ἐξώρμησεν ἐκ τῆς 
Γέλας μετὰ τῶν ἰδίων στρατιωτῶν . 
θέας δ’ 
οὔσης ἐν ταῖς Συρακούσαις , κατὰ τὴν ὥραν τῆς ἀπαλλαγῆς τῶν ἐκ 
τοῦ θεάτρου παρῆν εἰς τὴν πόλιν . 
συνδραμόντων δὲ τῶν ὄχλων ἐπ’ 
αὐτὸν καὶ πυνθανομένων περὶ τῶν Καρχηδονίων , ἀγνοεῖν αὐτοὺς ἔφη , 
διότι τῶν ἔξωθεν πολεμιωτέρους ἔχουσι τοὺς ἔνδον τῶν κοινῶν 
προεστῶτας , οἷς οἱ μὲν πολῖται πιστεύοντες ἑορτάζουσιν , αὐτοὶ δὲ 
διαφοροῦντες τὰ δημόσια τοὺς στρατιώτας ἀμίσθους πεποιήκασι , καὶ τῶν 
πολεμίων ἀνυπερβλήτους ποιουμένων τὰς εἰς τὸν πόλεμον παρασκευὰς καὶ 
μελλόντων ἐπὶ Συρακούσας τὴν δύναμιν ἄγειν , τούτων οὐδ’ ἡντινοῦν 
ποιοῦνται φροντίδα . 
δῑ ἣν δ’ αἰτίαν 
ταῦτα πράττουσιν , εἰδέναι μὲν καὶ πρότερον , νῦν δὲ σαφέστερον 
ἀνεγνωκέναι · Ἰμίλκωνα γὰρ πρὸς αὐτὸν ἀπεσταλκέναι κήρυκα , πρόφασιν 
μὲν ὑπὲρ τῶν αἰχμαλώτων , παρακαλεῖν δὲ—πλῆθος τῶν 
συναρχόντων περιποιησάμενον μηδὲν τῶν πραττομένων 
πολυπραγμονεῖν—μή γ’ ἀντιπράττειν , ἐπειδὴ συνεργεῖν οὐ 
προαιρεῖται . 
μηκέτ’ οὖν βούλεσθαι 
στρατηγεῖν , ἀλλὰ παρεῖναι τὴν ἀρχὴν ἀποθησόμενος · οὐ γὰρ ἀνεκτὸν 
εἶναι , τῶν ἄλλων πωλούντων τὴν πατρίδα , μόνον κινδυνεύειν μετὰ τῶν 
πολιτῶν ἅμα καὶ δόξειν μετεσχηκέναι τῆς προδοσίας . 
παροξυνθέντων δὲ ἐπὶ τοῖς ῥηθεῖσι καὶ τοῦ λόγου 
διὰ πάσης τῆς δυνάμεως ῥυέντος , τότε μὲν εἷς ἕκαστος ἀγωνιῶν εἰς 
οἶκον ἐχωρίσθη · τῇ δ’ ὑστεραίᾳ συναχθείσης ἐκκλησίας , ἐν ᾗ τῶν 
ἀρχόντων πολλὰ κατηγορήσας οὐ μετρίως εὐδοκίμησε , τὸν δὲ δῆμον κατὰ 
τῶν στρατηγῶν παρώξυνε . 
τέλος δὲ τῶν 
καθημένων τινὲς ἀνεβόησαν στρατηγὸν αὐτὸν αὐτοκράτορα καθιστάναι καὶ 
μὴ περιμένειν , ἄχρις ἂν οἱ πολέμιοι τοῖς τείχεσιν ἐπεισίωσι · χρείαν 
γὰρ ἔχειν τὸ μέγεθος τοῦ πολέμου τοιούτου στρατηγοῦ , δῑ οὗ δυνατὸν 
εἶναι εὐπορεῖν τοῖς πράγμασιν · τὰ δὲ περὶ τῶν προδοτῶν ἐν 
ἐκκλησίᾳ ἑτέρᾳ βουλεύεσθαι · τῶν γὰρ ἐνεστώτων καιρῶν ἀλλότριον 
εἶναι · καὶ πρότερον δὲ Καρχηδονίων τὰς τριάκοντα μυριάδας περὶ τὴν 
Ἱμέραν νενικῆσθαι στρατηγοῦντος Γέλωνος αὐτοκράτορος . 
ταχὺ δὲ τῶν πολλῶν , 
ὥσπερ εἰώθασιν , ἐπὶ τὸ χεῖρον ῥεπόντων , ὁ Διονύσιος ἀπεδείχθη 
στρατηγὸς αὐτοκράτωρ . 
ἐπεὶ δ’ οὖν αὐτῷ τὰ πράγματα κατὰ νοῦν 
ἠκολούθει , ψήφισμα ἔγραψε τοὺς μισθοὺς διπλασίους εἶναι · πάντας γὰρ 
ἔφησε τούτου γενομένου προθυμοτέρους ἔσεσθαι πρὸς τὸν ἀγῶνα , καὶ 
περὶ τῶν χρημάτων παρεκάλει μηθὲν ἀγωνιᾶν · ἔσεσθαι γὰρ αὐτῶν τὸν 
πόρον ῥᾴδιον . 
διαλυθείσης δὲ τῆς ἐκκλησίας οὐκ ὀλίγοι τῶν Συρακοσίων κατηγόρουν 
τῶν πραχθέντων , ὥσπερ οὐκ αὐτοὶ ταῦτα κεκυρωκότες · τοῖς γὰρ 
λογισμοῖς εἰς ἑαυτοὺς ἐρχόμενοι τὴν ἐσομένην δυναστείαν ἀνεθεώρουν . 
οὗτοι μὲν οὖν βεβαιῶσαι βουλόμενοι τὴν ἐλευθερίαν ἔλαθον ἑαυτοὺς 
δεσπότην τῆς πατρίδος καθεστακότες · ὁ δὲ 
Διονύσιος τὴν μετάνοιαν τῶν ὄχλων φθάσαι βουλόμενος , ἐπεζήτει δῑ 
οὗ τρόπου δύναιτο φύλακας αἰτήσασθαι τοῦ σώματος · τούτου γὰρ 
συγχωρηθέντος ῥᾳδίως ἤμελλε κυριεύσειν τῆς τυραννίδος . 
εὐθὺς οὖν 
παρήγγειλε τοὺς ἐν ἡλικίᾳ πάντας ἕως ἐτῶν τεσσαράκοντα λαβόντας 
ἐπισιτισμὸν ἡμερῶν τριάκοντα καταντᾶν μετὰ τῶν ὅπλων εἰς 
Λεοντίνους . 
αὕτη δ’ ἡ πόλις τότε φρούριον ἦν τῶν Συρακοσίων , 
πλῆρες ὑπάρχον φυγάδων καὶ ξένων ἀνθρώπων . 
ἤλπιζε γὰρ τούτους 
συναγωνιστὰς ἕξειν , ἐπιθυμοῦντας μεταβολῆς , τῶν δὲ Συρακοσίων τοὺς 
πλείστους οὐδ’ ἥξειν εἰς Λεοντίνους . 
οὐ 
μὴν ἀλλὰ νυκτὸς ἐπὶ τῆς χώρας στρατοπεδεύων , καὶ προσποιηθεὶς 
ἐπιβουλεύεσθαι , κραυγὴν ἐποίησε καὶ θόρυβον διὰ τῶν ἰδίων οἰκετῶν · 
τοῦτο δὲ πράξας συνέφυγεν εἰς τὴν ἀκρόπολιν , καὶ διενυκτέρευσε πυρὰ 
καίων καὶ τοὺς γνωριμωτάτους τῶν στρατιωτῶν μεταπεμπόμενος . 
ἅμα δ’ ἡμέρᾳ τοῦ πλήθους ἀθροισθέντος εἰς 
Λεοντίνους , πολλὰ πρὸς τὴν τῆς ἐπιβολῆς ὑπόθεσιν πιθανολογήσας 
ἔπεισε τοὺς ὄχλους δοῦναι φύλακας αὐτῷ τῶν στρατιωτῶν ἑξακοσίους , 
οὓς ἂν προαιρῆται . 
λέγεται δὲ τοῦτο πρᾶξαι τὸν Διονύσιον 
ἀπομιμούμενον Πεισίστρατον τὸν Ἀθηναῖον · καὶ γὰρ ἐκεῖνόν φασιν ἑαυτὸν κατατραυματίσαντα προελθεῖν εἰς τὴν 
ἐκκλησίαν ὡς ἐπιβεβουλευμένον , καὶ διὰ τοῦτο φυλακὴν λαβεῖν παρὰ τῶν 
πολιτῶν , ᾗ χρησάμενον τὴν τυραννίδα περιπεποιῆσθαι . 
καὶ τότε 
Διονύσιος τῇ παραπλησίᾳ μηχανῇ τὸ πλῆθος ἐξαπατήσας ἐνήργει τὰ 
τῆς τυραννίδος . 
εὐθὺ γὰρ τοὺς χρημάτων μὲν ἐνδεεῖς , τῇ δὲ ψυχῇ 
θρασεῖς ἐπιλέξας , ὑπὲρ τοὺς χιλίους , ὅπλοις τε πολυτελέσι καθώπλισε 
καὶ ταῖς μεγίσταις ἐπαγγελίαις ἐμετεώρισε , τοὺς δὲ μισθοφόρους 
ἀνακαλούμενος καὶ φιλανθρώποις λόγοις χρώμενος ἰδίους κατεσκεύαζεν . 
μετετίθει δὲ καὶ τὰς τάξεις , τοῖς πιστοτάτοις τὰς ἡγεμονίας 
παραδιδούς , καὶ Δέξιππον τὸν Λακεδαιμόνιον ἀπέλυσεν εἰς τὴν 
Ἑλλάδα · ὑφεωρᾶτο γὰρ τὸν ἄνδρα τοῦτον , μὴ καιροῦ λαμβανόμενος 
ἀνακτήσηται τοῖς Συρακοσίοις τὴν ἐλευθερίαν . 
μετεπέμψατο δὲ καὶ τοὺς ἐν Γέλᾳ μισθοφόρους , καὶ 
πανταχόθεν συνῆγε τοὺς φυγάδας καὶ ἀσεβεῖς , ἐλπίζων διὰ τούτων 
βεβαιότατα τηρηθήσεσθαι τὴν τυραννίδα . 
οὐ μὴν ἀλλὰ παραγενόμενος εἰς 
Συρακούσας κατεσκήνωσεν ἐν τῷ ναυστάθμῳ , φανερῶς αὑτὸν ἀναδείξας 
τύραννον . 
οἱ δὲ Συρακόσιοι βαρέως φέροντες ἠναγκάζοντο τὴν ἡσυχίαν 
ἔχειν · οὐδὲν γὰρ ἔτι περαίνειν ἠδύναντο · ἥ τε γὰρ πόλις ἔγεμεν 
ὅπλων ξενικῶν , τούς τε Καρχηδονίους ἐδεδοίκεισαν τηλικαύτας ἔχοντας 
δυνάμεις . 
ὁ δ’ οὖν Διονύσιος εὐθέως 
ἔγημε τὴν Ἑρμοκράτους θυγατέρα τοῦ καταπολεμήσαντος Ἀθηναίους , καὶ 
τὴν ἀδελφὴν ἔδωκε Πολυξένῳ τῆς Ἑρμοκράτους γυναικὸς ἀδελφῷ · 
τοῦτο δ’ ἔπραξε βουλόμενος οἰκίαν ἐπίσημον εἰς οἰκειότητα 
προσλαβέσθαι πρὸς τὸ τὴν τυραννίδα ποιῆσαι βεβαίαν . 
μετὰ δὲ ταῦτα 
συναγαγὼν ἐκκλησίαν τῶν ἀντιπραξάντων αὐτῷ τοὺς δυνατωτάτους ὄντας , 
Δαφναῖον καὶ Δήμαρχον , ἀνεῖλεν . 
Διονύσιος μὲν οὖν ἐκ γραμματέως καὶ τοῦ τυχόντος ἰδιώτου τῆς 
μεγίστης πόλεως τῶν Ἑλληνίδων ἐγενήθη τύραννος · διετήρησε δὲ τὴν 
δυναστείαν ἄχρι τῆς τελευτῆς , τυραννήσας ἔτη δύο λείποντα τῶν 
τεσσαράκοντα . 
τὰς δὲ κατὰ μέρος αὐτοῦ πράξεις καὶ τὴν αὔξησιν τῆς 
ἀρχῆς ἐν τοῖς οἰκείοις χρόνοις διέξιμεν · δοκεῖ γὰρ οὗτος μεγίστην 
τῶν ἱστορουμένων τυραννίδα περιπεποιῆσθαι δῑ ἑαυτοῦ καὶ 
πολυχρονιωτάτην . 
οἱ δὲ Καρχηδόνιοι μετὰ τὴν ἅλωσιν τῆς πόλεως τὰ μὲν ἀναθήματα 
καὶ τοὺς ἀνδριάντας καὶ τἄλλα τὰ πολυτελέστατα μετήνεγκαν εἰς 
Καρχηδόνα , τὰ δ’ ἱερὰ κατακαύσαντες καὶ τὴν πόλιν διαρπάσαντες αὐτοῦ 
παρεχείμασαν . 
ἐπὶ δὲ τὴν ἐαρινὴν ὥραν παρεσκευάζοντο μηχανήματα καὶ 
βέλη παντοδαπά , διανοούμενοι πρώτην πολιορκῆσαι τὴν τῶν Γελῴων πόλιν . 
τούτων δὲ πραττομένων Ἀθηναῖοι μὲν 
κατὰ τὸ συνεχὲς ἐλαττώμασι περιπίπτοντες , ἐποιήσαντο πολίτας τοὺς 
μετοίκους καὶ τῶν ἄλλων ξένων τοὺς βουλομένους συναγωνίσασθαι · ταχὺ 
δὲ πολλοῦ πλήθους πολιτογραφηθέντος , οἱ στρατηγοὶ κατέγραφον τοὺς 
εὐθέτους εἰς τὴν στρατείαν . 
παρεσκευάσαντο δὲ ναῦς ἑξήκοντα , καὶ 
ταύτας πολυτελῶς καταρτίσαντες ἐξέπλευσαν εἰς Σάμον , ἐν ᾗ κατέλαβον 
τοὺς ἄλλους στρατηγοὺς ἀπὸ τῶν ἄλλων νήσων ὀγδοήκοντα τριήρεις 
ἠθροικότας . 
δεηθέντες δὲ καὶ τῶν Σαμίων 
προσπληρῶσαι δέκα τριήρεις , ἀνήχθησαν ἁπάσαις ταῖς ναυσὶν οὔσαις 
ἑκατὸν πεντήκοντα , καὶ κατέπλευσαν εἰς τὰς Ἀργινούσας νήσους , 
σπεύδοντες λῦσαι τὴν Μιτυλήνης πολιορκίαν . 
ὁ δὲ τῶν Λακεδαιμονίων ναύαρχος Καλλικρατίδας πυθόμενος τὸν 
κατάπλουν τῶν νεῶν , ἐπὶ μὲν τῆς πολιορκίας κατέλιπεν Ἐτεόνικον μετὰ 
τῆς πεζῆς δυνάμεως , αὐτὸς δὲ πληρώσας ναῦς ἑκατὸν τεσσαράκοντα κατὰ 
σπουδὴν ἀνήχθη τῶν Ἀργινουσῶν περὶ θάτερα μέρη · αἳ νῆσοι τότ’ 
ἦσαν οἰκούμεναι καὶ πολισμάτιον Αἰολικὸν ἔχουσαι , κείμεναι μεταξὺ 
Μιτυλήνης καὶ Κύμης , ἀπέχουσαι τῆς ἠπείρου βραχὺ παντελῶς καὶ τῆς 
ἄκρας τῆς Κανίδος . 
οἱ δ’ Ἀθηναῖοι τὸν 
μὲν κατάπλουν τῶν πολεμίων εὐθέως ἔγνωσαν , οὐ μακρὰν ὁρμοῦντες , διὰ 
δὲ τὸ μέγεθος τῶν πνευμάτων τὸ μὲν ναυμαχεῖν ἀπέγνωσαν , εἰς δὲ τὴν 
ἐχομένην ἡμέραν ἡτοιμάζοντο τὰ πρὸς τὴν ναυμαχίαν , τὸ αὐτὸ 
ποιούντων καὶ τῶν Λακεδαιμονίων , καίπερ ἀμφοτέροις ἀπαγορευόντων τῶν 
μάντεων . 
τοῖς μὲν γὰρ Λακεδαιμονίοις ἡ 
τοῦ θύματος κεφαλὴ κειμένη παρὰ τὸν αἰγιαλὸν ἀφανὴς ἐγεγόνει , 
προσκλύζοντος τοῦ κύματος · διόπερ ὁ μάντις προύλεγε , διότι τελευτήσει 
ναυμαχῶν ὁ ναύαρχος · οὗ ῥηθέντος φασὶ τὸν Καλλικρατίδαν εἰπεῖν , 
ὅτι τελευτήσας κατὰ τὴν μάχην οὐδὲν ἀδοξοτέραν ποιήσει τὴν 
Σπάρτην . 
τῶν δ’ Ἀθηναίων ὁ στρατηγὸς 
Θρασύβουλος , ὃς ἦν ἐπὶ τῆς ἡγεμονίας ἐκείνην τὴν ἡμέραν , εἶδε 
κατὰ τὴν νύκτα τοιαύτην ὄψιν · ἔδοξεν Ἀθήνησι τοῦ θεάτρου πλήθοντος 
αὐτός τε καὶ τῶν ἄλλων στρατηγῶν ἓξ ὑποκρίνεσθαι τραγῳδίαν 
Εὐριπίδου Φοινίσσας · τῶν δ’ ἀντιπάλων ὑποκρινομένων τὰς Ἱκέτιδας 
δόξαι τὴν Καδμείαν νίκην αὐτοῖς περιγενέσθαι , καὶ πάντας ἀποθανεῖν 
μιμουμένους τὰ πράγματα τῶν ἐπὶ τὰς Θήβας στρατευσάντων . 
ἀκούσας δ’ ὁ μάντις ταῦτα διεσάφει τοὺς ἑπτὰ 
τῶν στρατηγῶν ἀναιρεθήσεσθαι . 
τῶν δ’ ἱερῶν φερόντων νίκην , οἱ 
στρατηγοὶ περὶ μὲν τῆς ἑαυτῶν ἀπωλείας ἐκώλυον ἑτέροις 
ἀπαγγέλλειν , περὶ δὲ τῆς ἐν τοῖς ἱεροῖς νίκης ἀνήγγειλαν καθ’ ὅλην 
τὴν δύναμιν . 
Καλλικρατίδας δ’ ὁ ναύαρχος συναγαγὼν 
τὰ πλήθη καὶ παραθαρσύνας τοῖς οἰκείοις λόγοις , τὸ τελευταῖον εἶπεν · 
εἰς τὸν ὑπὲρ τῆς πατρίδος κίνδυνον οὕτως εἰμὶ πρόθυμος αὐτός , 
ὥστε τοῦ μάντεως λέγοντος διὰ τῶν ἱερείων ὑμῖν μὲν προσημαίνεσθαι 
νίκην , ἐμοὶ δὲ θάνατον , ὅμως ἕτοιμός εἰμι τελευτᾶν . 
εἰδὼς οὖν 
μετὰ τὸν τῶν ἡγεμόνων θάνατον ἐν θορύβῳ τὰ στρατόπεδα γινόμενα , νῦν 
ἀναδεικνύω ναύαρχον , ἂν ἐγώ τι πάθω , τὸν διαδεξόμενον Κλέαρχον , 
ἄνδρα πεῖραν δεδωκότα τῶν κατὰ τὸν πόλεμον ἔργων . 
ὁ μὲν οὖν Καλλικρατίδας ταῦτ’ εἰπὼν οὐκ ὀλίγους 
ἐποίησε ζηλῶσαι τὴν ἀρετὴν αὐτοῦ καὶ προθυμοτέρους γενέσθαι πρὸς 
τὴν μάχην . 
καὶ Λακεδαιμόνιοι μὲν παρακαλοῦντες ἀλλήλους ἀνέβαινον 
εἰς τὰς ναῦς · οἱ δ’ Ἀθηναῖοι , παρακληθέντες ὑπὸ τῶν στρατηγῶν εἰς 
τὸν ἀγῶνα , κατὰ σπουδὴν ἐπλήρουν τὰς τριήρεις καὶ πάντες εἰς τάξιν 
καθίσταντο . 
τοῦ μὲν οὖν δεξιοῦ κέρατος 
Θράσυλλος ἡγεῖτο καὶ Περικλῆς ὁ Περικλέους τοῦ προσαγορευθέντος 
κατὰ τὴν δύναμιν Ὀλυμπίου · συμπαρέλαβε δὲ καὶ Θηραμένην εἰς τὸ 
δεξιὸν κέρας , ἐφ’ ἡγεμονίας τάξας · ὃς ἰδιώτης ὢν μὲν συνεστράτευε 
τότε , πρότερον δὲ πολλάκις ἦν ἀφηγημένος δυνάμεων · τοὺς δ’ ἄλλους 
στρατηγοὺς παρ’ ὅλην τὴν φάλαγγα διέταξε , καὶ τὰς καλουμένας 
Ἀργινούσας νήσους συμπεριέλαβε τῇ τάξει , σπεύδων ὅτι πλεῖστον 
παρεκτεῖναι τὰς ναῦς . 
ὁ δὲ Καλλικρατίδας 
ἀνήχθη τὸ μὲν δεξιὸν μέρος αὐτὸς ἔχων , τὸ δ’ εὐώνυμον παρέδωκε 
Βοιωτοῖς , ὧν Θρασώνδας ὁ Θηβαῖος τὴν ἡγεμονίαν ἔσχεν . 
οὐ 
δυνάμενος δὲ τὴν τάξιν ἐξισῶσαι τοῖς πολεμίοις διὰ τὸ τὰς νήσους 
πολὺν ἐπέχειν τόπον , διείλατο τὴν δύναμιν , καὶ δύο ποιήσας στόλους 
πρὸς ἑκάτερον μέρος δίχα διηγωνίζετο . 
διὸ καὶ παρείχετο μεγάλην κατάπληξιν πολλαχῇ τοῖς θεωμένοις , ὡς ἂν 
τεττάρων μὲν στόλων ναυμαχούντων , τῶν δὲ νεῶν συνηθροισμένων εἰς ἕνα 
τόπον οὐ πολλαῖς ἐλάττω τῶν τριακοσίων · μεγίστη γὰρ αὕτη 
μνημονεύεται ναυμαχία γεγενημένη Ἕλλησι πρὸς Ἕλληνας . 
ἅμα δ’ οἵ τε 
ναύαρχοι τοῖς σαλπιγκταῖς παρεκελεύοντο σημαίνειν καὶ τὸ παρ’ ἑκατέροις 
πλῆθος ἐναλλὰξ ἐπαλαλάζον ἐξαίσιον ἐποίει βοήν · πάντες δὲ μετὰ 
σπουδῆς ἐλαύνοντες τὸ ῥόθιον ἐφιλοτιμοῦντο πρὸς ἀλλήλους , ἑκάστου 
σπεύδοντος πρώτου κατάρξασθαι τῆς μάχης . 
ἔμπειροί τε γὰρ ἦσαν τῶν κινδύνων οἱ πλεῖστοι διὰ τὸ μῆκος τοῦ 
πολέμου καὶ σπουδὴν ἀνυπέρβλητον εἰσεφέροντο διὰ τὸ τοὺς κρατίστους 
εἰς τὸν ὑπὲρ τῶν ὅλων ἀγῶνα συνηθροῖσθαι · πάντες γὰρ ὑπελάμβανον 
τοὺς ταύτῃ τῇ μάχῃ νικήσαντας πέρας ἐπιθήσειν τῷ πολέμῳ . 
οὐ μὴν ἀλλ’ ὁ Καλλικρατίδας ἀκηκοὼς 
τοῦ μάντεως τὴν περὶ αὐτὸν ἐσομένην τελευτήν , ἔσπευδεν 
ἐπιφανέστατον ἑαυτῷ περιποιήσασθαι θάνατον . 
διόπερ πρῶτος ἐπὶ τὴν 
Λυσίου τοῦ στρατηγοῦ ναῦν ἐπιπλεύσας , καὶ σὺν ταῖς ἅμα πλεούσαις 
τριήρεσιν ἐξ ἐφόδου τρώσας , κατέδυσε · τῶν δ’ ἄλλων τὰς μὲν τοῖς 
ἐμβόλοις τύπτων ἄπλους ἐποίει , τῶν δὲ τοὺς ταρσοὺς παρασύρων 
ἀχρήστους ἀπετέλει πρὸς τὴν μάχην . 
τὸ 
δὲ τελευταῖον δοὺς ἐμβολὴν τῇ τοῦ Περικλέους τριήρει βιαιότερον , 
τῆς μὲν τριήρους ἐπὶ πολὺν ἀνέρρηξε τόπον , τοῦ δὲ στόματος 
ἐναρμοσθέντος εἰς τὴν λακίδα , καὶ μὴ δυναμένων αὐτῶν ἀνακρούσασθαι , 
Περικλῆς μὲν ἐπέβαλε τῇ τοῦ Καλλικρατίδα νηὶ σιδηρᾶν χεῖρα , 
προσαφθείσης δ’ αὐτῆς οἱ μὲν Ἀθηναῖοι περιστάντες τὴν ναῦν 
εἰσήλλοντο , καὶ περιχυθέντες τοὺς ἐν αὐτῇ πάντας ἀπέσφαξαν . 
τότε δή φασι τὸν Καλλικρατίδαν 
λαμπρῶς ἀγωνισάμενον καὶ πολὺν ἀντισχόντα χρόνον , τὸ τελευταῖον ὑπὸ 
τοῦ πλήθους πανταχόθεν τιτρωσκόμενον καταπονηθῆναι . 
ὡς δὲ τὸ περὶ τὸν 
ναύαρχον ἐλάττωμα συμφανὲς ἐγένετο , συνέβη τοὺς Πελοποννησίους 
δείσαντας ἐγκλῖναι . 
τοῦ δὲ δεξιοῦ μέρους 
τῶν Πελοποννησίων φυγόντος , οἱ τὸ λαιὸν ἔχοντες Βοιωτοὶ χρόνον μέν 
τινα διεκαρτέρουν εὐρώστως ἀγωνιζόμενοι · εὐλαβοῦντο γὰρ αὐτοί τε καὶ 
οἱ συγκινδυνεύοντες Εὐβοεῖς καὶ πάντες οἱ τῶν Ἀθηναίων 
ἀφεστηκότες , μήποτε Ἀθηναῖοι τὴν ἀρχὴν ἀνακτησάμενοι τιμωρίαν παρ’ 
αὐτῶν λάβωσιν ὑπὲρ τῆς ἀποστάσεως · ἐπειδὴ δὲ τὰς πλείστας ναῦς 
ἑώρων τετρωμένας καὶ τὸ πλῆθος τῶν νικώντων ἐπ’ αὐτοὺς ἐπιστραφέν , 
ἠναγκάσθησαν φυγεῖν . 
τῶν μὲν οὖν Πελοποννησίων οἱ μὲν εἰς Χίον , 
οἱ δ’ εἰς Κύμην διεσώθησαν . 
οἱ δ’ Ἀθηναῖοι 
διώξαντες ἐφ’ ἱκανὸν τοὺς ἡττημένους πάντα τὸν σύνεγγυς τόπον τῆς 
θαλάττης ἐπλήρωσαν νεκρῶν καὶ ναυαγίων . 
μετὰ δὲ ταῦτα τῶν στρατηγῶν 
οἱ μὲν ᾤοντο δεῖν τοὺς τετελευτηκότας ἀναιρεῖσθαι διὰ τὸ χαλεπῶς 
διατίθεσθαι τοὺς Ἀθηναίους ἐπὶ τοῖς ἀτάφους περιορῶσι τοὺς 
τετελευτηκότας , οἱ δ’ ἔφασαν δεῖν ἐπὶ τὴν Μιτυλήνην πλεῖν καὶ τὴν 
ταχίστην λῦσαι τὴν πολιορκίαν . 
ἐπεγενήθη 
δὲ καὶ χειμὼν μέγας , ὥστε σαλεύεσθαι τὰς τριήρεις , καὶ τοὺς 
στρατιώτας διά τε τὴν ἐκ τῆς μάχης κακοπάθειαν καὶ διὰ τὸ μέγεθος 
τῶν κυμάτων ἀντιλέγειν πρὸς τὴν ἀναίρεσιν τῶν νεκρῶν . 
τέλος δὲ τοῦ χειμῶνος ἐπιτείνοντος οὔτε ἐπὶ τὴν 
Μιτυλήνην ἔπλευσαν οὔτε τοὺς τετελευτηκότας ἀνείλαντο , βιασθέντες δὲ 
ὑπὸ τῶν πνευμάτων εἰς Ἀργινούσας κατέπλευσαν . 
ἀπώλοντο δὲ ἐν τῇ 
ναυμαχίᾳ τῶν μὲν Ἀθηναίων ναῦς εἴκοσι πέντε καὶ τῶν ἐν αὐταῖς 
οἱ πλεῖστοι , τῶν δὲ Πελοποννησίων ἑπτὰ πρὸς ταῖς ἑβδομήκοντα · 
διόπερ τοσούτων νεῶν καὶ τῶν ἐν 
αὐταῖς γεγενημένων ἀνδρῶν ἀπολωλότων ἐπλήσθη τῆς Κυμαίων καὶ 
Φωκαέων ἡ παραθαλάττιος χώρα νεκρῶν καὶ ναυαγίων . 
ὁ δὲ τὴν Μιτυλήνην πολιορκῶν Ἐτεόνικος πυθόμενός 
τινος τὴν τῶν Πελοποννησίων ἧτταν , τὰς μὲν ναῦς εἰς Χίον ἔπεμψε , 
τὴν δὲ πεζὴν δύναμιν αὐτὸς ἔχων εἰς τὴν Πυρραίων πόλιν 
ἀπεχώρησεν , οὖσαν σύμμαχον · ἐδεδοίκει γάρ , μήποτε τῷ στόλῳ 
πλευσάντων τῶν Ἀθηναίων ἐπ’ αὐτοὺς καὶ τῶν ἐκ τῆς πόλεως 
ἐπεξελθόντων κινδυνεύσῃ τὴν δύναμιν ἀποβαλεῖν ἅπασαν . 
οἱ δὲ τῶν Ἀθηναίων στρατηγοὶ πλεύσαντες εἰς 
Μιτυλήνην καὶ τὸν Κόνωνα μετὰ τῶν τεσσαράκοντα νεῶν παραλαβόντες εἰς 
Σάμον κατέπλευσαν , κἀκεῖθεν ὁρμώμενοι τὴν τῶν πολεμίων χώραν 
ἐπόρθουν . 
μετὰ δὲ ταῦτα οἱ περὶ τὴν 
Αἰολίδα καὶ τὴν Ἰωνίαν καὶ τὰς νήσους τὰς συμμαχούσας 
Λακεδαιμονίοις συνῆλθον εἰς Ἔφεσον , καὶ βουλευομένοις αὐτοῖς ἔδοξεν 
ἀποστέλλειν εἰς Σπάρτην καὶ Λύσανδρον αἰτεῖσθαι ναύαρχον · οὗτος 
γὰρ ἔν τε τῷ τῆς ναυαρχίας χρόνῳ κατωρθωκὼς ἦν πολλὰ καὶ ἐδόκει 
διαφέρειν στρατηγίᾳ τῶν ἄλλων . 
οἱ δὲ 
Λακεδαιμόνιοι νόμον ἔχοντες δὶς τὸν αὐτὸν μὴ πέμπειν , καὶ τὸ 
πάτριον ἔθος μὴ θέλοντες καταλύειν , Ἄρακον μὲν εἵλοντο ναύαρχον , 
τὸν δὲ Λύσανδρον ἰδιώτην αὐτῷ συνεξέπεμψαν , προστάξαντες ἀκούειν 
ἅπαντα τούτου . 
οὗτοι μὲν ἐκπεμφθέντες ἐπὶ τὴν ἡγεμονίαν ἔκ τε 
τῆς Πελοποννήσου καὶ παρὰ τῶν συμμάχων τριήρεις ἤθροιζον ὅσας 
ἠδύναντο πλείστας . 
Ἀθηναῖοι δὲ πυθόμενοι 
τὴν ἐν ταῖς Ἀργινούσαις εὐημερίαν ἐπὶ μὲν τῇ νίκῃ τοὺς 
στρατηγοὺς ἐπῄνουν , ἐπὶ δὲ τῷ περιιδεῖν ἀτάφους τοὺς ὑπὲρ τῆς 
ἡγεμονίας τετελευτηκότας χαλεπῶς διετέθησαν . 
Θηραμένους δὲ καὶ Θρασυβούλου προαπεληλυθότων εἰς 
Ἀθήνας , ὑπολαβόντες οἱ στρατηγοὶ τούτους εἶναι τοὺς διαβαλόντας 
πρὸς τὰ πλήθη περὶ τῶν τελευτησάντων , ἀπέστειλαν κατ’ αὐτῶν 
ἐπιστολὰς πρὸς τὸν δῆμον , διασαφοῦντες ὅτι τούτοις ἐπέταξαν 
ἀνελέσθαι τοὺς τελευτήσαντας · ὅπερ μάλιστ’ αὐτοῖς αἴτιον ἐγενήθη 
τῶν κακῶν . 
δυνάμενοι γὰρ ἔχειν 
συναγωνιστὰς εἰς τὴν κρίσιν τοὺς περὶ Θηραμένην , ἄνδρας καὶ λόγῳ 
δυνατοὺς καὶ φίλους πολλοὺς ἔχοντας , καὶ τὸ μέγιστον , συμπαραγεγονότας 
τοῖς εἰς τὴν ναυμαχίαν πράγμασιν , ἐκ τῶν ἐναντίων ἔσχον ἀντιδίκους 
καὶ πικροὺς κατηγόρους . 
ἀναγνωσθεισῶν γὰρ 
ἐν τῷ δήμῳ τῶν ἐπιστολῶν εὐθὺς μὲν τοῖς περὶ Θηραμένην ὠργίζετο 
τὰ πλήθη , τούτων δὲ ἀπολογησαμένων συνέβη τὴν ὀργὴν πάλιν μεταπεσεῖν 
εἰς τοὺς στρατηγούς . 
διόπερ ὁ δῆμος 
προέθηκεν αὐτοῖς κρίσιν , καὶ Κόνωνα μὲν ἀπολύσας τῆς αἰτίας 
προσέταξε τούτῳ τὰς δυνάμεις παραδίδοσθαι , τοὺς δ’ ἄλλους ἐψηφίσατο 
τὴν ταχίστην ἥκειν . 
ὧν Ἀριστογένης μὲν καὶ Πρωτόμαχος φοβηθέντες 
τὴν ὀργὴν τοῦ πλήθους ἔφυγον , Θράσυλλος δὲ καὶ Καλλιάδης , ἔτι δὲ 
Λυσίας καὶ Περικλῆς καὶ Ἀριστοκράτης μετὰ τῶν πλείστων νεῶν 
κατέπλευσαν εἰς τὰς Ἀθήνας , ἐλπίζοντες τοὺς ἐν ταῖς ναυσὶ πολλοὺς 
ὄντας βοηθοὺς ἕξειν ἐν τῇ κρίσει . 
ὡς 
δ’ εἰς τὴν ἐκκλησίαν τὰ πλήθη συνῆλθον , τῆς μὲν κατηγορίας καὶ τῶν 
πρὸς χάριν δημηγορούντων ἤκουον , τοὺς δ’ ἀπολογουμένους συνθορυβοῦντες 
οὐκ ἠνείχοντο τῶν λόγων . 
οὐκ ἐλάχιστα δ’ αὐτοὺς ἔβλαψαν οἱ 
συγγενεῖς τῶν τετελευτηκότων , παρελθόντες μὲν εἰς τὴν ἐκκλησίαν ἐν 
πενθίμοις , δεόμενοι δὲ τοῦ δήμου τιμωρήσασθαι τοὺς περιεωρακότας 
ἀτάφους τοὺς ὑπὲρ τῆς πατρίδος προθύμως τετελευτηκότας . 
τέλος δ’ οἵ τε τούτων φίλοι καὶ οἱ τοῖς περὶ 
Θηραμένην συναγωνιζόμενοι πολλοὶ καθεστῶτες ἐνίσχυσαν , καὶ συνέβη 
καταδικασθῆναι τοὺς στρατηγοὺς θανάτῳ καὶ δημεύσει τῶν οὐσιῶν . 
τούτων 
δὲ κυρωθέντων , καὶ μελλόντων αὐτῶν ὑπὸ τῶν δημοσίων ἐπὶ τὸν 
θάνατον ἄγεσθαι , Διομέδων εἷς τῶν στρατηγῶν παρῆλθεν εἰς τὸ μέσον , 
ἀνὴρ καὶ τὰ περὶ τὸν πόλεμον ἔμπρακτος καὶ δικαιοσύνῃ τε καὶ ταῖς 
ἄλλαις ἀρεταῖς δοκῶν διαφέρειν . 
σιωπησάντων δὲ πάντων εἶπεν · ἄνδρες Ἀθηναῖοι , τὰ μὲν περὶ ἡμῶν 
κυρωθέντα συνενέγκαι τῇ πόλει · τὰς δὲ ὑπὲρ τῆς νίκης εὐχὰς 
ἐπειδήπερ ἡ τύχη κεκώλυκεν ἡμᾶς ἀποδοῦναι , καλῶς ἔχον ὑμᾶς 
φροντίσαι , καὶ τῷ Διὶ τῷ σωτῆρι καὶ Ἀπόλλωνι καὶ ταῖς σεμναῖς 
θεαῖς ἀπόδοτε · τούτοις γὰρ εὐξάμενοι τοὺς πολεμίους κατεναυμαχήσαμεν . 
ὁ μὲν οὖν Διομέδων ταῦτα διαλεχθεὶς 
ἐπὶ τὸν κυρωθέντα θάνατον ἀπήγετο μετὰ τῶν ἄλλων στρατηγῶν , τοῖς 
ἀγαθοῖς τῶν πολιτῶν πολὺν οἶκτον παραστήσας καὶ δάκρυα · τὸν γὰρ 
ἀδίκως τελευτᾶν μέλλοντα τοῦ μὲν καθ’ αὑτὸν πάθους μηδ’ ἡντινοῦν 
ποιεῖσθαι μνείαν , ὑπὲρδὲ τῆς ἀδικούσης πόλεως ἀξιοῦν τὰς εὐχὰς 
ἀποδιδόναι τοῖς θεοῖς , ἐφαίνετ’ ἀνδρὸς εὐσεβοῦς ἔργον καὶ 
μεγαλοψύχου καὶ τῆς περὶ αὐτὸν τύχης ἀναξίου . 
τούτους μὲν οὖν οἱ ταχθέντες ὑπὸ τῶν νόμων 
ἕνδεκα ἄρχοντες ἀπέκτειναν , οὐχ οἷον ἠδικηκότας τι τὴν πόλιν , 
ἀλλὰ ναυμαχίαν μεγίστην τῶν Ἕλλησι πρὸς Ἕλληνας γεγενημένων 
νενικηκότας καὶ ἐν ἄλλαις μάχαις λαμπρῶς ἠγωνισμένους , καὶ διὰ τὰς 
ἰδίας ἀρετὰς τρόπαια κατὰ τῶν πολεμίων ἑστακότας . 
οὕτως δ’ ὁ δῆμος τότε παρεφρόνησε , καὶ παροξυνθεὶς 
ἀδίκως ὑπὸ τῶν δημαγωγῶν τὴν ὀργὴν ἀπέσκηψεν εἰς ἄνδρας οὐ 
τιμωρίας , ἀλλὰ πολλῶν ἐπαίνων καὶ στεφάνων ἀξίους . 
ταχὺ δὲ καὶ τοῖς 
πείσασι καὶ τοῖς πεισθεῖσι μετεμέλησεν , οἱονεὶ νεμεσήσαντος τοῦ 
δαιμονίου · οἱ μὲν γὰρ ἐξαπατηθέντες ἐπίχειρα τῆς ἀγνοίας ἔλαβον 
μετ’ οὐ πολὺν χρόνον καταπολεμηθέντες οὐχ ὑφ’ ἑνὸς δεσπότου μόνον , 
ἀλλὰ τριάκοντα · ὁ δ’ ἐξαπατήσας καὶ τὴν 
γνώμην εἰπὼν Καλλίξενος εὐθὺ τοῦ πλήθους μεταμεληθέντος εἰς αἰτίαν 
ἦλθεν ὡς τὸν δῆμον ἐξηπατηκώς · οὐκ ἀξιωθεὶς δ’ ἀπολογίας ἐδέθη , 
καὶ καταβληθεὶς εἰς τὴν δημοσίαν φυλακὴν ἔλαθε μετά τινων διορύξας τὸ 
δεσμωτήριον καὶ διαδρὰς πρὸς τοὺς πολεμίους εἰς Δεκέλειαν , ὅπως 
διαφυγὼν τὸν θάνατον μὴ μόνον Ἀθήνησιν , ἀλλὰ καὶ παρὰ τοῖς ἄλλοις 
Ἕλλησι δακτυλοδεικτουμένην ἔχῃ τὴν πονηρίαν παρ’ ὅλον τὸν βίον . 
τὰ μὲν 
οὖν κατὰ τοῦτον τὸν ἐνιαυτὸν πραχθέντα σχεδὸν ταῦτ’ ἐστίν . 
τῶν δὲ 
συγγραφέων Φίλιστος τὴν πρώτην σύνταξιν τῶν Σικελικῶν εἰς τοῦτον τὸν 
ἐνιαυτὸν κατέστροφεν , εἰς τὴν Ἀκράγαντος ἅλωσιν , ἐν βύβλοις ἑπτὰ 
διελθὼν χρόνον ἐτῶν πλείω τῶν ὀκτακοσίων , τῆς δὲ δευτέρας συντάξεως 
τὴν μὲν ἀρχὴν ἀπὸ τῆς τῆς προτέρας τελευτῆς πεποίηται , γέγραφε δὲ 
βύβλους τέσσαρας . 
περὶ δὲ τὸν αὐτὸν 
χρόνον ἐτελεύτησε Σοφοκλῆς ὁ Σοφίλου , ποιητὴς τραγῳδιῶν , ἔτη 
βιώσας ἐνενήκοντα , νίκας δ’ ἔχων ὀκτωκαίδεκα . 
φασὶ δὲ τὸν ἄνδρα 
τοῦτον τὴν ἐσχάτην τραγῳδίαν εἰσαγαγόντα καὶ νικήσαντα χαρᾷ 
περιπεσεῖν ἀνυπερβλήτῳ , δῑ ἣν καὶ τελευτῆσαι . 
Ἀπολλόδωρος δ’ ὁ τὴν χρονικὴν σύνταξιν 
πραγματευσάμενός φησι καὶ τὸν Εὐριπίδην κατὰ τὸν αὐτὸν ἐνιαυτὸν 
τελευτῆσαι · τινὲς δὲ λέγουσι παρ’ Ἀρχελάῳ τῷ βασιλεῖ Μακεδόνων 
κατὰ τὴν χώραν ἐξελθόντα κυσὶ περιπεσεῖν καὶ διασπασθῆναι μικρῷ 
πρόσθεν τούτων τῶν χρόνων . 
τοῦ δ’ ἔτους τούτου 
διελθόντος Ἀθήνησι μὲν ἦρχεν Ἀλεξίας , ἐν δὲ τῇ Ῥώμῃ ἀντὶ 
τῶν ὑπάτων τρεῖς χιλίαρχοι κατεστάθησαν , Γάιος Ἰούλιος , Πούπλιος 
Κορνήλιος , Γάιος Σερουίλιος . 
τούτων δὲ τὴν ἀρχὴν παραλαβόντων 
Ἀθηναῖοι μετὰ τὴν ἀναίρεσιν τῶν στρατηγῶν ἐπὶ τὴν ἡγεμονίαν 
ἔταξαν Φιλοκλέα , καὶ τὸ ναυτικὸν αὐτῷ παραδόντες ἐξέπεμψαν πρὸς 
Κόνωνα , προστάξαντες κοινῶς ἀφηγεῖσθαι τῶν δυνάμεων . 
ὃς ἐπεὶ κατέπλευσε πρὸς Κόνωνα εἰς Σάμον , τὰς 
ναῦς ἁπάσας ἐπλήρωσεν , οὔσας τρεῖς πρὸς ταῖς ἑκατὸν ἑβδομήκοντα . 
τούτων εἴκοσι μὲν ἔδοξεν αὐτοῦ καταλιπεῖν , ταῖς δ’ ἄλλαις ἁπάσαις 
ἀνήχθησαν εἰς Ἑλλήσποντον , ἡγουμένου Κόνωνος καὶ Φιλοκλέους . 
Λύσανδρος δ’ ὁ τῶν Λακεδαιμονίων 
ναύαρχος ἐκ Πελοποννήσου παρὰ τῶν ἐγγὺς συμμάχων τριάκοντα πέντε 
ναῦς ἀθροίσας κατέπλευσεν εἰς Ἔφεσον . 
μεταπεμψάμενος δὲ καὶ τὸν ἐκ 
Χίου στόλον ἐξήρτυεν · ἀνέβη δὲ καὶ πρὸς Κῦρον τὸν Δαρείου 
τοῦ βασιλέως υἱόν , καὶ χρήματα πολλὰ παρέλαβε πρὸς τὰς τῶν 
στρατιωτῶν διατροφάς . 
ὁ δὲ Κῦρος , 
μεταπεμπομένου τοῦ πατρὸς αὐτὸν εἰς Πέρσας , τῷ Λυσάνδρῳ τῶν ὑφ’ 
αὑτὸν πόλεων τὴν ἐπιστασίαν παρέδωκε καὶ τοὺς φόρους τούτῳ τελεῖν 
συνέταξεν . 
ὁ δὲ Λύσανδρος πάντων τῶν εἰς πόλεμον εὐπορήσας εἰς 
Ἔφεσον ἀνέστρεψεν . 
καθ’ ὃν δὴ χρόνον 
ἐν τῇ Μιλήτῳ τινὲς ὀλιγαρχίας ὀρεγόμενοι κατέλυσαν τὸν δῆμον , 
συμπραξάντων αὐτοῖς Λακεδαιμονίων . 
καὶ τὸ μὲν πρῶτον Διονυσίων 
ὄντων ἐν ταῖς οἰκίαις τοὺς μάλιστα ἀντιπράττοντας συνήρπασαν καὶ 
περὶ τεσσαράκοντα ὄντας ἀπέσφαξαν , μετὰ δέ , τῆς ἀγορᾶς 
πληθούσης , τριακοσίους ἐπιλέξαντες τοὺς εὐπορωτάτους ἀνεῖλον . 
οἱ δὲ χαριέστατοι τῶν τὰ τοῦ δήμου φρονούντων , 
ὄντες οὐκ ἐλάττους χιλίων , φοβηθέντες τὴν περίστασιν ἔφυγον πρὸς 
Φαρνάβαζον τὸν σατράπην · οὗτος δὲ φιλοφρόνως αὐτοὺς δεξάμενος , καὶ 
στατῆρα χρυσοῦν ἑκάστῳ δωρησάμενος , κατῴκισεν εἰς Βλαῦδα , φρούριόν 
τι τῆς Λυδίας . 
Λύσανδρος δὲ μετὰ τῶν 
πλείστων νεῶν ἐπὶ Ἴασον τῆς Καρίας πλεύσας , κατὰ κράτος αὐτὴν 
εἷλεν Ἀθηναίοις συμμαχοῦσαν , καὶ τοὺς μὲν ἡβῶντας ὀκτακοσίους 
ὄντας ἀπέσφαξε , παῖδας δὲ καὶ γυναῖκας λαφυροπωλήσας κατέσκαψε τὴν 
πόλιν . 
μετὰ δὲ ταῦτ’ ἐπὶ τὴν Ἀττικὴν 
καὶ πολλοὺς τόπους πλεύσας μέγα μὲν οὐδὲν οὐδ’ ἄξιον μνήμης 
ἔπραξε · διὸ καὶ ταῦτα μὲν οὐκ ἀναγράφειν ἐσπουδάσαμεν · τὸ δὲ 
τελευταῖον Λάμψακον ἑλὼν τὴν μὲν Ἀθηναίων φρουρὰν ἀφῆκεν 
ὑπόσπονδον , τὰς δὲ κτήσεις ἁρπάσας τοῖς Λαμψακηνοῖς ἀπέδωκε τὴν 
πόλιν . 
οἱ δὲ τῶν Ἀθηναίων στρατηγοὶ 
πυθόμενοι τοὺς Λακεδαιμονίους πάσῃ τῇ δυνάμει πολιορκεῖν Λάμψακον , 
συνήγαγόν τε πανταχόθεν τριήρεις καὶ κατὰ σπουδὴν ἀνήχθησαν ἐπ’ 
αὐτοὺς ναυσὶν ἑκατὸν ὀγδοήκοντα . 
εὑρόντες δὲ τὴν πόλιν ἡλωκυῖαν , τότε μὲν ἐν Αἰγὸς ποταμοῖς 
καθώρμισαν τὰς ναῦς , μετὰ δὲ ταῦτ’ ἐπιπλέοντες τοῖς πολεμίοις καθ’ 
ἡμέραν εἰς ναυμαχίαν προεκαλοῦντο . 
οὐκ ἀνταναγομένων δὲ τῶν 
Πελοποννησίων , οἱ μὲν Ἀθηναῖοι διηπόρουν ὅ , τι χρήσωνται τοῖς 
πράγμασιν , οὐ δυνάμενοι τὸν πλείω χρόνον ἐκεῖ διατρέφειν τὰς 
δυνάμεις . 
Ἀλκιβιάδου δὲ πρὸς αὐτοὺς 
ἐλθόντος καὶ λέγοντος , ὅτι Μήδοκος καὶ Σεύθης οἱ τῶν Θρᾳκῶν 
βασιλεῖς εἰσιν αὐτῷ φίλοι , καὶ δύναμιν πολλὴν ὡμολόγησαν δώσειν , 
ἐὰν βούληται διαπολεμεῖν τοῖς Λακεδαιμονίοις · διόπερ αὐτοὺς ἠξίου 
μεταδοῦναι τῆς ἡγεμονίας , ἐπαγγελλόμενος αὐτοῖς δυεῖν θάτερον , ἢ 
ναυμαχεῖν τοὺς πολεμίους ἀναγκάσειν ἢ πεζῇ μετὰ Θρᾳκῶν πρὸς 
αὐτοὺς διαγωνιεῖσθαι . 
ταῦτα δὲ ὁ 
Ἀλκιβιάδης ἔπραττεν ἐπιθυμῶν δῑ ἑαυτοῦ τῇ πατρίδι μέγα τι 
κατεργάσασθαι καὶ διὰ τῶν εὐεργεσιῶν τὸν δῆμον ἀποκαταστῆσαι εἰς τὴν 
ἀρχαίαν εὔνοιαν . 
οἱ δὲ τῶν Ἀθηναίων στρατηγοί , νομίσαντες τῶν μὲν 
ἐλαττωμάτων ἑαυτοῖς τὴν μέμψιν ἀκολουθήσειν , τὰ δ’ ἐπιτεύγματα 
προσάψειν ἅπαντας Ἀλκιβιάδῃ , ταχέως αὐτὸν ἐκέλευσαν ἀπιέναι καὶ 
μηκέτι προσεγγίζειν τῷ στρατοπέδῳ . 
ἐπεὶ δ’ 
οἱ μὲν πολέμιοι ναυμαχεῖν οὐκ ἤθελον , τὸ δὲ στρατόπεδον σιτοδεία 
κατεῖχε , Φιλοκλῆς ἐκείνην τὴν ἡμέραν ἀφηγούμενος τοῖς μὲν ἄλλοις 
τριηράρχοις προσέταξε πληρώσαντας τὰς τριήρεις ἀκολουθεῖν , αὐτὸς δ’ 
ἑτοίμας ἔχων ναῦς τριάκοντα τάχιον ἐξέπλευσεν . 
ὁ δὲ Λύσανδρος παρά τινων αὐτομόλων ταῦτ’ ἀκούσας , 
μετὰ πασῶν τῶν νεῶν ἀναχθεὶς καὶ τὸν Φιλοκλέα τρεψάμενος πρὸς τὰς 
ἄλλας ναῦς κατεδίωξεν . 
οὔπω δὲ τῶν 
τριήρων τοῖς Ἀθηναίοις πεπληρωμένων θόρυβος κατεῖχεν ἅπαντας διὰ τὴν 
ἀπροσδόκητον ἐπιφάνειαν τῶν πολεμίων . 
ὁ 
δὲ Λύσανδρος συνιδὼν τὴν τῶν ἐναντίων ταραχήν , Ἐτεόνικον μὲν μετὰ 
τῶν εἰωθότων πεζῇ μάχεσθαι ταχέως ἀπεβίβασεν · ὁ δὲ ὀξέως τῇ τοῦ 
καιροῦ ῥοπῇ χρησάμενος μέρος κατελάβετο τῆς παρεμβολῆς · αὐτὸς δ’ ὁ 
Λύσανδρος ἁπάσαις ταῖς τριήρεσιν ἐξηρτυμέναις ἐπιπλεύσας , καὶ 
σιδηρᾶς ἐπιβαλὼν χεῖρας , ἀπέσπα τὰς ὁρμούσας ἐπὶ τῇ γῇ ναῦς . 
Ἀθηναῖοι δὲ τὸ παράδοξον 
ἐκπεπληγμένοι , καὶ μήτ’ ἀναχθῆναι ταῖς ναυσὶν ἀναστροφὴν ἔχοντες 
μήτε πεζῇ διαγωνίζεσθαι δυνάμενοι , βραχὺν ἀντισχόντες χρόνον 
ἐτράπησαν , εὐθὺ δ’ οἱ μὲν τὰς ναῦς , οἱ δὲ τὴν παρεμβολὴν 
ἐκλιπόντες ἔφυγον , ὅπου ποθ’ ἕκαστος ἤλπιζε σωθήσεσθαι . 
τῶν μὲν οὖν τριήρων δέκα μόνον διεξέπεσον , 
ὧν μίαν ἔχων Κόνων ὁ στρατηγὸς τὴν μὲν εἰς Ἀθήνας ἐπάνοδον 
ἀπέγνω φοβηθεὶς τὴν ὀργὴν τοῦ δήμου , πρὸς Εὐαγόραν δὲ τὸν 
ἀφηγούμενον τῆς Κύπρου κατέφυγεν , ἔχων πρὸς αὐτὸν φιλίαν · τῶν δὲ 
στρατιωτῶν οἱ πλεῖστοι μὲν κατὰ γῆν φυγόντες εἰς Σηστὸν διεσώθησαν . 
Λύσανδρος δὲ τὰς λοιπὰς ναῦς 
παραλαβὼν αἰχμαλώτους , καὶ ζωγρήσας Φιλοκλέα τὸν στρατηγόν , ἀπαγαγὼν 
εἰς Λάμψακον ἀπέσφαξεν . 
μετὰ δὲ ταῦτ’ εἰς Λακεδαίμονα τοὺς τὴν 
νίκην ἀπαγγελοῦντας ἀπέστειλεν ἐπὶ τῆς κρατίστης τριήρους , κοσμήσας 
τοῖς πολυτελεστάτοις τὴν ναῦν ὅπλοις καὶ λαφύροις . 
ἐπὶ δὲ τοὺς εἰς Σηστὸν καταφυγόντας Ἀθηναίους 
στρατεύσας τὴν μὲν πόλιν εἷλε , τοὺς δ’ Ἀθηναίους ὑποσπόνδους 
ἀφῆκεν . 
εὐθὺς δὲ τῇ δυνάμει πλεύσας ἐπὶ Σάμον αὐτὸς μὲν ταύτην 
ἐπολιόρκει , Γύλιππον δὲ τὸν εἰς Σικελίαν τοῖς Συρακοσίοις τῷ 
ναυτικῷ συμπολεμήσαντα ἀπέστειλεν εἰς Σπάρτην τά τε λάφυρα κομίζοντα 
καὶ μετὰ τούτων ἀργυρίου τάλαντα χίλια καὶ πεντακόσια . 
ὄντος δὲ τοῦ χρήματος ἐν σακίοις , καὶ ταῦτ’ 
ἔχοντος ἑκάστου σκυτάλην ἔχουσαν τὴν ἐπιγραφὴν τὸ πλῆθος τοῦ 
χρήματος δηλοῦσαν , ταύτην ἀγνοήσας ὁ Γύλιππος τὰ μὲν σακία 
παρέλυσεν , ἐξελόμενος δὲ τάλαντα τριακόσια , καὶ διὰ τῆς ἐπιγραφῆς 
γνωσθεὶς ὑπὸ τῶν ἐφόρων , ἔφυγε καὶ κατεδικάσθη θανάτῳ . 
παραπλησίως δὲ καὶ τὸν πατέρα τοῦ Γυλίππου 
Κλέαρχον συνέβη φυγεῖν ἐν τοῖς ἔμπροσθεν χρόνοις , ὅτι δόξας παρὰ 
Περικλέους λαβεῖν χρήματα περὶ τοῦ τὴν εἰσβολὴν εἰς τὴν Ἀττικὴν 
μὴ ποιήσασθαι κατεδικάσθη θανάτῳ , καὶ φυγὼν ἐν Θουρίοις τῆς 
Ἰταλίας διέτριβεν . 
οὗτοι μὲν οὖν , ἄνδρες ἱκανοὶ τἄλλα δόξαντες 
εἶναι , ταῦτα πράξαντες τὸν ἄλλον βίον αὐτῶν κατῄσχυναν . 
Ἀθηναῖοι δὲ τὴν τῶν δυνάμεων φθορὰν ἀκούσαντες τοῦ 
μὲν ἀντέχεσθαι τῆς θαλάττης ἀπέστησαν , περὶ δὲ τὴν τῶν τειχῶν 
κατασκευὴν ἐγίνοντο καὶ τοὺς λιμένας ἀπεχώννυον , ἐλπίζοντες , ὅπερ 
ἦν εἰκός , εἰς πολιορκίαν καταστήσεσθαι . 
εὐθὺ γὰρ οἱ μὲν τῶν Λακεδαιμονίων βασιλεῖς Ἆγις καὶ Παυσανίας 
μετὰ πολλῆς δυνάμεως ἐμβαλόντες εἰς τὴν Ἀττικὴν πρὸς τοῖς τείχεσιν 
ἐστρατοπέδευον , Λύσανδρος δὲ πλέον ἢ διακοσίαις τριήρεσιν εἰς τὸν 
Πειραιέα κατέπλευσεν . 
οἱ δ’ Ἀθηναῖοι τηλικούτοις περιεχόμενοι κακοῖς 
ὅμως ἀντεῖχον , καὶ ῥᾳδίως τὴν πόλιν παρεφύλαττον ἐπί τινα χρόνον . 
τοῖς δὲ Πελοποννησίοις ἔδοξεν , 
ἐπείπερ δυσχερὴς ἦν ἡ πολιορκία , τὰς μὲν δυνάμεις ἀπαγαγεῖν ἐκ τῆς 
Ἀττικῆς , ταῖς δὲ ναυσὶ μακρὰν ἐφεδρεύειν , ὅπως αὐτοῖς μὴ 
παρακομισθῇ σῖτος . 
οὗ συντελεσθέντος , οἱ 
μὲν Ἀθηναῖοι εἰς δεινὴν σπάνιν ἐνέπεσον ἁπάντων μέν , μάλιστα δὲ 
τροφῆς διὰ τὸ ταύτην ἀεὶ κατὰ θάλατταν αὐτοῖς κομίζεσθαι . 
ἐπιτείνοντος δὲ τοῦ δεινοῦ καθ’ ἡμέραν , ἡ μὲν πόλις ἔγεμε νεκρῶν , 
οἱ δὲ λοιποὶ διαπρεσβευσάμενοι πρὸς Λακεδαιμονίους συνέθεντο τὴν 
εἰρήνην , ὥστε τὰ μακρὰ σκέλη καὶ τὰ τείχη τοῦ Πειραιέως περιελεῖν , 
καὶ μακρὰς ναῦς μὴ πλεῖον ἔχειν δέκα , τῶν δὲ πόλεων πασῶν 
ἐκχωρῆσαι καὶ Λακεδαιμονίοις ἡγεμόσι χρῆσθαι . 
ὁ μὲν οὖν Πελοποννησιακὸς πόλεμος , μακρότατος 
γενόμενος ὧν ἴσμεν , τοιοῦτον ἔσχε τὸ τέλος , ἔτη διαμείνας ἑπτὰ 
πρὸς τοῖς εἴκοσι . 
μικρὸν δὲ τῆς εἰρήνης 
ὕστερον ἐτελεύτησε Δαρεῖος ὁ τῆς Ἀσίας βασιλεύς , ἄρξας ἔτη 
ἐννεακαίδεκα , τὴν δ’ ἡγεμονίαν διεδέξατο τῶν υἱῶν ὁ πρεσβύτατος 
Ἀρταξέρξης καὶ ἦρξεν ἔτη τρία πρὸς τοῖς τεσσαράκοντα . 
καθ’ ὃν δὴ 
χρόνον καὶ Ἀντίμαχον τὸν ποιητὴν Ἀπολλόδωρος ὁ Ἀθηναῖός φησιν 
ἠνθηκέναι . 
κατὰ δὲ τὴν Σικελίαν Ἰμίλκων ὁ τῶν Καρχηδονίων ἀφηγούμενος 
ἀρχομένου τοῦ θέρους τὴν μὲν τῶν Ἀκραγαντίνων πόλιν κατέσκαψε , τῶν 
δ’ ἱερῶν , ὅσα μηδ’ ἱκανῶς ὑπὸ τοῦ πυρὸς ἐδόκει διεφθάρθαι , τὰς 
γλυφὰς καὶ τὰ περιττοτέρως εἰργασμένα περιέκοψεν · αὐτόθε δ’ ἀναλαβὼν 
ἅπασαν τὴν δύναμιν ἐνέβαλεν εἰς τὴν τῶν Γελῴων χώραν . 
ἐπελθὼν δὲ ταύτην πᾶσαν καὶ τὴν Καμαριναίαν , 
πλῆρες ἐποίησε τὸ στράτευμα παντοίας ὠφελείας . 
μετὰ δὲ ταῦτα ἐπὶ 
Γέλαν πορευθεὶς παρὰ τὸν ὁμώνυμον ποταμὸν τῇ πόλει 
κατεστρατοπέδευσεν . 
ἐχόντων δὲ τῶν 
Γελῴων ἐκτὸς τῆς πόλεως Ἀπόλλωνος ἀνδριάντα χαλκοῦν σφόδρα μέγαν , 
συλήσαντες αὐτὸν ἀπέστειλαν εἰς τὴν Τύρον . 
τοῦτον μὲν οἱ Γελῷοι 
κατὰ τὸν τοῦ θεοῦ χρησμὸν ἀνέθηκαν , οἱ δὲ Τύριοι καθ’ ὃν καιρὸν 
ὕστερον ὑπ’ Ἀλεξάνδρου τοῦ Μακεδόνος ἐπολιορκοῦντο , καθύβριζον ὡς 
συναγωνιζόμενον τοῖς πολεμίοις · Ἀλεξάνδρου δ’ ἑλόντος τὴν πόλιν , ὡς 
Τίμαιός φησι , κατὰ τὴν ὁμώνυμον ἡμέραν καὶ τὴν αὐτὴν ὥραν ἐν 
ᾗ Καρχηδόνιοι τὸν Ἀπόλλωνα περὶ Γέλαν ἐσύλησαν , συνέβη τιμηθῆναι 
θυσίαις καὶ προσόδοις ταῖς μεγίσταις ὑπὸ τῶν Ἑλλήνων , ὡς αἴτιον 
γεγενημένον τῆς ἁλώσεως . 
ταῦτα μὲν οὖν , 
καίπερ ἐν ἄλλοις πραχθέντα χρόνοις , οὐκ ἀνεπιτήδειον ἡγησάμεθα παρ’ 
ἄλληλα θεῖναι διὰ τὸ παράδοξον . 
οἱ δ’ οὖν Καρχηδόνιοι 
δενδροτομοῦντες τὴν χώραν τάφρον περιεβάλοντο τῇ στρατοπεδείᾳ · 
προσεδέχοντο γὰρ τὸν Διονύσιον ἥξειν μετὰ δυνάμεως πολλῆς βοηθήσοντα 
τοῖς κινδυνεύουσιν . 
οἱ δὲ Γελῷοι τὸ 
μὲν πρῶτον ἐψηφίσαντο τέκνα καὶ γυναῖκας εἰς Συρακούσας ὑπεκθέσθαι 
διὰ τὸ μέγεθος τοῦ προσδοκωμένου κινδύνου · τῶν δὲ γυναικῶν ἐπὶ τοὺς 
κατὰ τὴν ἀγορὰν βωμοὺς καταφυγουσῶν καὶ δεομένων τῆς αὐτῆς τοῖς 
ἀνδράσι τύχης κοινωνῆσαι , συνεχώρησαν . 
μετὰ δὲ ταῦτα τάξεις ποιησάμενοι πλείστας , κατὰ μέρος τοὺς 
στρατιώτας ἀπέστελλον ἐπὶ τὴν χώραν · οὗτοι δ’ ἐμπειρίαν ἔχοντες 
ἐπετίθεντο τοῖς πλανωμένοις τῶν πολεμίων , καὶ πολλοὺς μὲν αὐτῶν καθ’ 
ἡμέραν ἀνῆγον ζῶντας , οὐκ ὀλίγους δὲ ἀνῄρουν . 
τῶν δὲ Καρχηδονίων ἀπὸ μέρους προσβαλλόντων τῇ 
πόλει καὶ τοῖς κριοῖς καταβαλλόντων τὰ τείχη γενναίως ἠμύνοντο · τά τε 
γὰρ ἐφ’ ἡμέρας πίπτοντα τῶν τειχῶν νυκτὸς ἀνῳκοδόμουν , 
συνυπηρετουσῶν τῶν γυναικῶν καὶ παίδων · οἱ μὲν γὰρ ἀκμάζοντες ταῖς 
ἡλικίαις ἐν τοῖς ὅπλοις ὄντες διετέλουν μαχόμενοι , τὸ δ’ ἄλλο 
πλῆθος τοῖς ἔργοις καὶ ταῖς ἄλλαις παρασκευαῖς προσήδρευε μετὰ πάσης 
προθυμίας · τὸ δὲ σύνολον οὕτως ἐδέξαντο 
τὴν ἔφοδον τῶν Καρχηδονίων εὐρώστως , ὥστε καὶ πόλιν ἀνώχυρον 
ἔχοντες καὶ συμμάχων ὄντες ἔρημοι , πρὸς δὲ τούτοις τὰ τείχη 
θεωροῦντες πίπτοντα κατὰ πλείονας τόπους , οὐ κατεπλάγησαν τὸν 
περιεστῶτα κίνδυνον . 
Διονύσιος δ’ ὁ τῶν 
Συρακοσίων τύραννος μεταπεμψάμενος παρὰ τῶν ἐξ Ἰταλίας Ἑλλήνων 
βοήθειαν ἐξῆγε καὶ παρὰ τῶν ἄλλων συμμάχων δύναμιν · ἐπέλεξε δὲ καὶ 
τῶν Συρακοσίων τοὺς πλείστους τῶν ἐν ἡλικίᾳ καὶ τοὺς μισθοφόρους 
κατέλεξεν εἰς τὸ στρατόπεδον . 
εἶχε δὲ 
τοὺς ἅπαντας , ὡς μέν τινες , πεντακισμυρίους , ὡς δὲ Τίμαιος ἀνέγραψε , 
πεζοὺς μὲν τρισμυρίους , ἱππεῖς δὲ χιλίους , ναῦς δὲ καταφράκτους 
πεντήκοντα . 
μετὰ δὲ τοσαύτης δυνάμεως ἐξορμήσας ἐπὶ τὴν βοήθειαν 
τοῖς Γελῴοις , ὡς ἤγγισε τῆς πόλεως , κατεστρατοπέδευσε παρὰ τὴν 
θάλατταν . 
ἔσπευδε γὰρ μὴ διασπᾶν τὴν 
στρατιάν , ἀλλ’ ἐκ τοῦ αὐτοῦ τόπου τὴν ὁρμὴν ποιούμενος κατὰ γῆν 
ἅμα καὶ κατὰ θάλατταν ἀγωνίζεσθαι · τοῖς μὲν γὰρ ψιλοῖς ἠγωνίζετο 
καὶ τὴν χώραν οὐκ εἴα προνομεύεσθαι , τοῖς δ’ ἱππεῦσι καὶ ταῖς 
ναυσὶν ἐπειρᾶτο τὰς ἀγορὰς ἀφαιρεῖσθαι τὰς κομιζομένας τοῖς 
Καρχηδονίοις ἐκ τῆς ἰδίας ἐπικρατείας . 
ἐφ’ ἡμέρας μὲν οὖν εἴκοσι διέτριβον οὐδὲν ἄξιον λόγου 
πράττοντες · μετὰ δὲ ταῦτα Διονύσιος τοὺς πεζοὺς εἰς τρία μέρη 
διεῖλεν , ἓν μὲν τάγμα ποιήσας τῶν Σικελιωτῶν , οἷς προσέταξεν ἐν 
ἀριστερᾷ τὴν πόλιν ἔχοντας ἐπὶ τὸν χάρακα τῶν ἐναντίων 
πορεύεσθαι · τὸ δ’ ἕτερον τάγμα συμμάχων καταστήσας ἐκέλευσεν ἐν 
δεξιᾷ τὴν πόλιν ἔχοντας ἐπείγεσθαι παρ’ αὐτὸν τὸν αἰγιαλόν · αὐτὸς 
δ’ ἔχων τὸ τῶν μισθοφόρων σύνταγμα διὰ τῆς πόλεως ὥρμησεν ἐπὶ τὸν 
τόπον , οὗ τὰ μηχανήματα τῶν Καρχηδονίων ἦν . 
καὶ τοῖς μὲν ἱππεῦσι παρήγγειλεν , ἐπειδὰν ἴδωσι 
τοὺς πεζοὺς ὡρμημένους , διαβῆναι τὸν ποταμὸν καὶ τὸ πεδίον 
καθιππάζεσθαι , κἂν μὲν ὁρῶσι τοὺς ἰδίους προτεροῦντας , 
συνεπιλαμβάνεσθαι τῆς μάχης , ἂν δ’ ἐλαττωμένους , δέχεσθαι τοὺς 
θλιβομένους · τοῖς δ’ ἐν ταῖς ναυσὶ παρήγγειλε πρὸς τὴν τῶν Ἰταλιωτῶν 
ἔφοδον τῇ παρεμβολῇ τῶν πολεμίων ἐπιπλεῦσαι . 
εὐκαίρως δ’ αὐτῶν 
ποιησάντων τὸ παραγγελθέν , οἱ μὲν Καρχηδόνιοι πρὸς ἐκεῖνο τὸ μέρος 
παρεβοήθουν , ἀνείργοντες τοὺς ἐκ τῶν νεῶν ἀποβαίνοντας · καὶ γὰρ οὐδ’ 
ὠχυρωμένον τὸ μέρος εἶχον , ἅπαν τὸ παρὰ τὸν αἰγιαλὸν · οἱ δ’ Ἰταλιῶται κατὰ τοῦτον τὸν καιρὸν παρὰ 
τὴν θάλατταν τὸ πᾶν διανύσαντες ἐπέθεντο τῇ παρεμβολῇ τῶν 
Καρχηδονίων , τοὺς πλείστους εὑρόντες παραβεβοηθηκότας ἐπὶ τὰς ναῦς · 
τοὺς δ’ ἐπὶ τούτου τοῦ μέρους ὑπολελειμμένους τρεψάμενοι παρεισέπεσον 
εἰς τὴν στρατοπεδείαν . 
οὗ γενηθέντος οἱ 
Καρχηδόνιοι τῷ πλείστῳ μέρει τῆς δυνάμεως ἐπιστρέψαντες καὶ πολὺν 
διαγωνισάμενοι χρόνον μόγις ἐξέωσαν τοὺς ἐντὸς τῆς τάφρου 
βιασαμένους . 
οἱ δὲ Ἰταλιῶται τῷ πλήθει τῶν βαρβάρων καταπονούμενοι 
κατὰ τὴν ἀναχώρησιν εἰς τὸ τοῦ χάρακος ἀπωξυμμένον ἐνέπιπτον , οὐκ 
ἔχοντες βοήθειαν · οἵ τε γὰρ Σικελιῶται 
διὰ τοῦ πεδίου πορευόμενοι καθυστέρουν τῶν καιρῶν , οἵ τε μετὰ 
Διονυσίου μισθοφόροι μόγις διεπορεύοντο τὰς κατὰ τὴν πόλιν ὁδούς , οὐ 
δυνάμενοι κατὰ τὴν ἰδίαν προαίρεσιν ἐπισπεῦσαι . 
οἱ δὲ Γελῷοι μέχρι 
τινὸς ἐπεξιόντες ἐπεβοήθουν κατὰ βραχὺν τόπον τοῖς Ἰταλιώταις , 
εὐλαβούμενοι λιπεῖν τὴν τῶν τειχῶν φυλακήν · διόπερ ὑστέρουν τῆς 
βοηθείας . 
οἱ δὲ Ἴβηρες καὶ Καμπανοὶ 
μετὰ τῶν Καρχηδονίων στρατευόμενοι , καὶ βαρεῖς ἐπικείμενοι τοῖς ἀπὸ 
τῆς Ἰταλίας Ἕλλησι , κατέβαλον αὐτῶν πλείους τῶν χιλίων . 
τῶν δ’ ἐν 
ταῖς ναυσὶν ἀνειργόντων τοξεύμασι τοὺς διώκοντας , οἱ λοιποὶ μετ’ 
ἀσφαλείας διεσώθησαν πρὸς τὴν πόλιν . 
ἐκ 
δὲ θατέρου μέρους οἱ Σικελιῶται πρὸς τοὺς ἀπαντήσαντας Λίβυας 
διαγωνισάμενοι συχνοὺς μὲν αὐτῶν ἀνεῖλον , τοὺς δ’ ἄλλους εἰς τὴν 
στρατοπεδείαν συνεδίωξαν · τῶν δὲ Ἰβήρων καὶ Καμπανῶν , ἔτι δὲ 
Καρχηδονίων , παραβοηθησάντων τοῖς Λίβυσι , περὶ ἑξακοσίους ἀποβαλόντες 
πρὸς τὴν πόλιν ἀπεχώρησαν . 
οἱ δ’ ἱππεῖς 
ὡς εἶδον τοὺς ἰδίους ἡττημένους , καὶ αὐτοὶ πρὸς τὴν πόλιν 
ἀπῆλθον , ἐπικειμένων αὐτοῖς τῶν πολεμίων . 
Διονύσιος δὲ μόγις 
διελθὼν τὴν πόλιν , ὡς κατέλαβε τὸ στρατόπεδον ἠλαττωμένον , τότε μὲν 
ἐντὸς τῶν τειχῶν ἀνεχώρησεν . 
μετὰ δὲ ταῦτα τῶν 
φίλων συναγαγὼν συνέδριον ἐβουλεύετο περὶ τοῦ πολέμου . 
πάντων δὲ 
λεγόντων ἀνεπιτήδειον εἶναι τὸν τόπον περὶ τῶν ὅλων διακρίνεσθαι 
τοῖς πολεμίοις , πρὸς τὴν ἑσπέραν ἀπέστειλε κήρυκα περὶ τῆς εἰς 
αὔριον ἀναιρέσεως τῶν νεκρῶν , καὶ τὸν μὲν ἐκ τῆς πόλεως ὄχλον 
περὶ πρώτην φυλακὴν τῆς νυκτὸς ἐξαπέστειλεν , αὐτὸς δὲ περὶ μέσας 
νύκτας ἀφώρμησε , καταλιπὼν τῶν ψιλῶν περὶ δισχιλίους . 
τούτοις δ’ ἦν παρηγγελμένον πυρὰ καίειν δῑ ὅλης 
τῆς νυκτὸς καὶ θορυβοποιεῖν πρὸς τὸ δόξαν ἐμποιῆσαι τοῖς 
Καρχηδονίοις ὡς μένοντος ἐν τῇ πόλει . 
οὗτοι μὲν οὖν ἤδη τῆς 
ἡμέρας ὑποφωσκούσης ἀφώρμησαν πρὸς τοὺς περὶ τὸν Διονύσιον , οἱ δὲ 
Καρχηδόνιοι διαισθόμενοι τὸ γεγονὸς μετεστρατοπέδευσαν εἰς τὴν πόλιν 
καὶ τὰ περιλειφθέντα κατὰ τὰς οἰκίας διήρπασαν . 
Διονύσιος δὲ παραγενόμενος εἰς τὴν Καμάριναν , 
ἠνάγκασε καὶ τοὺς ἐκεῖ μετὰ τέκνων καὶ γυναικῶν εἰς Συρακούσας 
ἀπιέναι . 
τοῦ φόβου δ’ οὐδεμίαν ἀναβολὴν διδόντος τινὲς μὲν ἀργύριον 
καὶ χρυσίον καὶ τὰ ῥᾳδίως φέρεσθαι δυνάμενα συνεσκευάζοντο , τινὲς δὲ 
γονεῖς καὶ τέκνα τὰ νήπια λαβόντες ἔφευγον , οὐδεμίαν ἐπιστροφὴν 
χρημάτων ποιούμενοι · ἔνιοι δὲ γεγηρακότες ἢ νόσῳ βαρυνόμενοι δῑ 
ἐρημίαν συγγενῶν ἢ φίλων ὑπελείποντο , προσδοκωμένων ὅσον οὔπω 
παρέσεσθαι τῶν Καρχηδονίων · ἡ γὰρ περὶ 
Σελινοῦντα καὶ Ἱμέραν , ἔτι δὲ Ἀκράγαντα , γενομένη συμφορὰ τοὺς 
ἀνθρώπους ἐξέπληττε , πάντων καθάπερ ὑπὸ τὴν ὅρασιν λαμβανόντων τὴν 
τῶν Καρχηδονίων δεινότητα . 
οὐδεμία γὰρ ἦν παρ’ αὐτοῖς φειδὼ τῶν 
ἁλισκομένων , ἀλλ’ ἀσυμπαθῶς τῶν ἠτυχηκότων οὓς μὲν ἀνεσταύρουν , 
οἷς δ’ ἀφορήτους ἐπῆγον ὕβρεις . 
οὐ 
μὴν ἀλλὰ δυεῖν πόλεων ἐξοριζομένων ἔγεμεν ἡ χώρα γυναικῶν καὶ 
παίδων καὶ τῶν ἄλλων ὄχλων · ἃ θεωροῦντες οἱ στρατιῶται δῑ ὀργῆς 
μὲν εἶχον τὸν Διονύσιον , ἠλέουν δὲ τὰς τῶν ἀκληρούντων τύχας · 
ἑώρων γὰρ παῖδας ἐλευθέρους καὶ 
παρθένους ἐπιγάμους ἀναξίως τῆς ἡλικίας ὡς ἔτυχε κατὰ τὴν ὁδὸν 
ὡρμημένας , ἐπειδὴ τὴν σεμνότητα καὶ τὴν πρὸς τοὺς ἀλλοτρίους 
ἐντροπὴν ὁ καιρὸς ἀφῃρεῖτο . 
παραπλησίως δὲ καὶ τοῖς πρεσβυτέροις 
συνήλγουν , βλέποντες παρὰ φύσιν ἀναγκαζομένους ἅμα τοῖς ἀκμάζουσιν 
ἐπισπεύδειν . 
ἐφ’ οἷς ἐξεκάετο τὸ 
κατὰ τοῦ Διονυσίου μῖσος · καὶ γὰρ ὑπελάμβανον αὐτὸν ἐκ συνθέσεως 
τοῦτο πεποιηκέναι πρὸς τὸ τῷ Καρχηδονίων φόβῳ τῶν ἄλλων πόλεων 
ἀσφαλῶς δυναστεύειν . 
ἀνελογίζοντο γὰρ 
τὴν βραδυτῆτα τῆς βοηθείας , τὸ μηδένα πεπτωκέναι τῶν μισθοφόρων , τὸ 
μηδενὸς ἁδροῦ πταίσματος γεγενημένου φυγεῖν ἀλόγως , τὸ δὲ μέγιστον , 
τὸ μηδένα τῶν πολεμίων ἐπηκολουθηκέναι · ὥστε τοῖς πρότερον 
ἐπιθυμοῦσι καιρὸν λαβεῖν τῆς ἀποστάσεως καθάπερ θεῶν προνοίᾳ πάντα 
ὑπουργεῖν πρὸς τὴν κατάλυσιν τῆς δυναστείας . 
οἱ μὲν οὖν Ἰταλιῶται καταλιπόντες αὐτὸν ἐπ’ 
οἴκου διὰ τῆς μεσογείου τὴν πορείαν ἐποιήσαντο , οἱ δὲ τῶν 
Συρακοσίων ἱππεῖς τὸ μὲν πρῶτον ἐπετήρουν , εἰ δύναιντο κατὰ τὴν 
ὁδὸν ἀνελεῖν τὸν τύραννον · ὡς δὲ ἑώρων οὐκ ἀπολείποντας αὐτὸν 
τοὺς μισθοφόρους , ὁμοθυμαδὸν ἀφίππευσαν εἰς τὰς Συρακούσας . 
καταλαβόντες δὲ τοὺς ἐν τοῖς νεωρίοις 
ἀγνοοῦντας τὰ περὶ τὴν Γέλαν , εἰσῆλθον οὐδενὸς κωλύσαντος , καὶ τὴν 
μὲν οἰκίαν τοῦ Διονυσίου διήρπασαν γέμουσαν ἀργύρου τε καὶ χρυσοῦ 
καὶ τῆς ἄλλης πολυτελείας ἁπάσης , τὴν δὲ γυναῖκα συλλαβόντες οὕτω 
διέθεσαν κακῶς , ὥστε καὶ τὸν τύραννον βαρέως ἐνέχειν τὴν ὀργήν , 
νομίζοντες τὴν ταύτης τιμωρίαν μεγίστην εἶναι πίστιν τῆς πρὸς 
ἀλλήλους κοινωνίας κατὰ τὴν ἐπίθεσιν . 
ὁ 
δὲ Διονύσιος κατὰ τὴν ὁδοιπορίαν τὸ γεγονὸς καταστοχαζόμενος , 
ἐπέλεξε τῶν ἱππέων καὶ τῶν πεζῶν τοὺς πιστοτάτους , μεθ’ ὧν 
ἠπείγετο πρὸς τὴν πόλιν σπουδῆς οὐδὲν ἐλλείπων · ἐλογίζετο γὰρ οὐκ 
ἂν ἄλλως δυνατὸν ἐπικρατῆσαι τῶν ἱππέων , εἰ μὴ σπεύδοι · ὅπερ 
ἐποίησεν . 
εἰ γὰρ παραδοξότερον ἐκείνων ποιήσαιτο τὴν ἄφιξιν , ἤλπιζε 
ῥᾳδίως κρατήσειν τῆς ἐπιβολῆς · ὅπερ καὶ συνέπεσεν . 
οἱ γὰρ ἱππεῖς οὔτ’ ἂν ἔτ’ ἀπελθεῖν οὔτε 
μεῖναι κατὰ τὸ στρατόπεδον τὸν Διονύσιον ὑπελάμβανον · διόπερ 
κεκρατηκέναι τῆς ἐπιβολῆς νομίσαντες , ἔφασαν αὐτὸν ἐκ μὲν Γέλας 
προσποιηθῆναι τοὺς Φοίνικας ἀποδιδράσκειν , νυνὶ δὲ ὡς ἀληθῶς 
ἀποδεδρακέναι τοὺς Συρακοσίους . 
Διονύσιος δὲ διανύσας σταδίους περὶ 
τετρακοσίους παρῆν περὶ μέσας νύκτας πρὸς τὴν πύλην τῆς Ἀχραδινῆς 
μεθ’ ἱππέων ἑκατὸν καὶ πεζῶν ἑξακοσίων · ἣν καταλαβὼν κεκλεισμένην , 
προσέθηκεν αὐτῇ τὸν κατακεκομισμένον ἐκ τῶν ἑλῶν κάλαμον , ᾧ 
χρῆσθαι νομίζουσιν οἱ Συρακόσιοι πρὸς τὴν τῆς κονίας σύνδεσιν . 
ἐν 
ὅσῳ δὲ συνέβαινε τὰς πύλας κατακαίεσθαι , προσανελάμβανε τοὺς 
ἀφυστεροῦντας . 
ἐπειδὴ δὲ τὸ πῦρ 
κατέφθειρε τὰς πύλας , οὗτος μὲν μετὰ τῶν ἠκολουθηκότων εἰσήλαυνε 
διὰ τῆς Ἀχραδινῆς , τῶν δ’ ἱππέων οἱ δυνατώτατοι τὸ γεγονὸς 
ἀκούσαντες , τὸ μὲν πλῆθος οὐκ ἀνέμενον , εὐθὺς δ’ ἐξεβοήθουν ὄντες 
ὀλίγοι παντελῶς—ἦσαν δὲ περὶ τὴν ἀγοράν—καὶ 
κυκλωθέντες ὑπὸ τῶν μισθοφόρων ἅπαντες κατηκοντίσθησαν . 
ὁ δὲ Διονύσιος ἐπελθὼν τὴν πόλιν τούς τε σποράδην 
ἐκβοηθοῦντας ἀνεῖλε , καὶ τῶν ἀλλοτρίως διακειμένων ἐπῄει τὰς 
οἰκίας , ὧν τοὺς μὲν ἀπέκτεινε , τοὺς δ’ ἐκ τῆς πόλεως ἐξέβαλε . 
τὸ 
δὲ λοιπὸν πλῆθος τῶν ἱππέων ἐκπεσὸν ἐκ τῆς πόλεως κατελάβετο τὴν 
νῦν καλουμένην Αἴτνην . 
ἅμα δ’ ἡμέρᾳ 
τὸ μὲν πλῆθος τῶν μισθοφόρων καὶ τὸ στράτευμα τῶν Σικελιωτῶν 
κατήντησεν εἰς τὰς Συρακούσας , Γελῷοι δὲ καὶ Καμαριναῖοι τῷ 
Διονυσίῳ διαφόρως ἔχοντες εἰς Λεοντίνους ἀπηλλάγησαν . 
διόπερ ὑπὸ τῶν πραγμάτων ἀναγκαζόμενος Ἰμίλκας 
ἔπεμψεν εἰς Συρακούσας κήρυκα , παρακαλῶν τοὺς ἡττημένους διαλύσασθαι . 
ἀσμένως δ’ ὑπακούσαντος τοῦ Διονυσίου τὴν εἰρήνην ἐπὶ τοῖσδε 
ἔθεντο · Καρχηδονίων εἶναι μετὰ τῶν ἐξ ἀρχῆς ἀποίκων Ἐλύμους καὶ 
Σικανούς · Σελινουντίους δὲ καὶ Ἀκραγαντίνους , ἔτι δ’ Ἱμεραίους , 
πρὸς δὲ τούτοις Γελῴους καὶ Καμαριναίους οἰκεῖν μὲν ἐν 
ἀτειχίστοις ταῖς πόλεσι , φόρον δὲ τελεῖν τοῖς Καρχηδονίοις · 
Λεοντίνους δὲ καὶ Μεσσηνίους καὶ Σικελοὺς ἅπαντας αὐτονόμους 
εἶναι , καὶ Συρακοσίους μὲν ὑπὸ Διονύσιον τετάχθαι , τὰ δὲ 
αἰχμάλωτα καὶ τὰς ναῦς ἀποδοῦναι τοὺς ἔχοντας τοῖς ἀποβαλοῦσι . 
τῶν συνθηκῶν δὲ γενομένων Καρχηδόνιοι 
μὲν εἰς Λιβύην ἐξέπλευσαν , πλεῖον ἢ τὸ ἥμισυ μέρος τῶν στρατιωτῶν 
ἀποβαλόντες ὑπὸ τῆς νόσου · οὐδὲν δ’ ἧττον καὶ κατὰ Λιβύην 
διαμείναντος τοῦ λοιμοῦ , παμπληθεῖς αὐτῶν τε τῶν Καρχηδονίων , ἔτι δὲ 
τῶν συμμάχων διεφθάρησαν . 
ἡμεῖς δὲ παραγενηθέντες ἐπὶ τὴν κατάλυσιν τῶν 
πολέμων , κατὰ μὲν τὴν Ἑλλάδα τοῦ Πελοποννησιακοῦ , κατὰ δὲ τὴν 
Σικελίαν τοῦ Καρχηδονίοις πρὸς Διονύσιον πρώτου συστάντος , ἡγούμεθα 
δεῖν ἐπιτετελεσμένης τῆς προθέσεως τὰς ἑξῆς πράξεις εἰς τὴν 
ἐχομένην βίβλον καταχωρίσαι . 
βοοκ χιV 
τάδε ἔνεστιν ἐν τῇ τεσσαρεσκαιδεκάτῃ τῶν Διοδώρου 
βύβλων . 
κατάλυσις ἐν Ἀθήναις 
τῆς δημοκρατίας καὶ κατάστασις ἀνδρῶν τριάκοντα . 
παρανομία τῶν τριάκοντα ἀνδρῶν εἰς τοὺς 
πολίτας . 
ὡς Διονύσιος ὁ τύραννος 
ἀκρόπολιν κατασκευάσας διεμέρισε τὴν πόλιν καὶ τὴν χώραν τοῖς 
πλήθεσιν . 
ὡς Διονύσιος παραλυομένην τὴν 
τυραννίδα παραδόξως αὐτὴν ἀνεκτήσατο . 
ὡς 
Λακεδαιμόνιοι διῴκησαν τὰ κατὰ τὴν Ἑλλάδα . 
Ἀλκιβιάδου θάνατος , καὶ Κλεάρχου τοῦ Λάκωνος 
τυραννὶς ἐν Βυζαντίῳ καὶ κατάλυσις . 
ὡς 
Λύσανδρος ὁ Λακεδαιμόνιος ἐπιβαλόμενος καταλῦσαι τοὺς ἀφ’ Ἡρακλέους 
ἀπέτυχεν . 
ὡς Διονύσιος Κατάνην μὲν 
καὶ Νάξον ἐξηνδραποδίσατο , Λεοντίνους δὲ μετῴκισεν εἰς 
Συρακούσας . 
κτίσις Ἀλαίσης ἐν τῇ 
Σικελίᾳ . 
Λακεδαιμονίων πρὸς Ἠλείους 
πόλεμος . 
ὡς Διονύσιος τὸ πρὸς τοῖς 
Ἑξαπύλοις τεῖχος κατεσκεύασεν . 
ὡς Κῦρος 
στρατεύσας ἐπὶ τὸν ἀδελφὸν ἀνῃρέθη . 
ὡς 
Λακεδαιμόνιοι τοῖς κατὰ τὴν Ἀσίαν Ἕλλησιν ἐβοήθησαν . 
κτίσις Ἀδρανοῦ κατὰ τὴν Σικελίαν , καὶ 
Σωκράτους τοῦ φιλοσόφου θάνατος . 
κατασκευὴ 
τοῦ περὶ τὴν Χερρόνησον τείχους . 
παρασκευὴ 
Διονυσίου πρὸς τὸν Καρχηδονιακὸν πόλεμον καὶ ὁπλοποιία , καθ’ ἣν 
εὗρε τὸ καταπελτικὸν βέλος . 
ὡς 
Καρχηδονίοις καὶ Διονυσίῳ πόλεμος ἐνέστη . 
ὡς Διονύσιος Μοτύην πόλιν ἐπίσημον Καρχηδονίων 
ἐξεπολιόρκησεν . 
ὡς Αἰγεσταῖοι τὴν 
Διονυσίου παρεμβολὴν ἐνέπρησαν . 
ὡς 
Καρχηδόνιοι τριάκοντα μυριάσι διαβάντες εἰς τὴν Σικελίαν ἐπολέμουν 
πρὸς Διονύσιον . 
Διονυσίου ἀποχώρησις εἰς 
τὰς Συρακούσας . 
Καρχηδονίων στρατεία ἐπὶ 
τὸν πορθμόν , καὶ ἅλωσις τῆς Μεσσήνης . 
ναυμαχία Καρχηδονίων πρὸς Διονύσιον μεγάλη καὶ νίκη 
Καρχηδονίων . 
σύλησις τῶν ναῶν τῆς τε 
Δήμητρος καὶ Κόρης ὑπὸ Καρχηδονίων . 
κόλασις ἐκ θεῶν τῶν ἱεροσύλων , καὶ φθορὰ τῆς Καρχηδονίων δυνάμεως 
ὑπὸ νόσου λοιμικῆς . 
ναυμαχία Συρακοσίων 
πρὸς Καρχηδονίους καὶ νίκη Συρακοσίων . 
δημηγορία Θεοδώρου περὶ τῆς ἐλευθερίας . 
ὡς Διονύσιος τοὺς ταραχωδεστάτους χιλίους μισθοφόρους καταστρατηγήσας 
ἐποίησε κατακοπῆναι . 
ὡς Διονύσιος τὰ 
φρούρια καὶ τὴν παρεμβολὴν τῶν Καρχηδονίων ἐπολιόρκησεν . 
ὡς Διονύσιος ἐκπολιορκήσας Καρχηδονίους πολλὰς 
τῶν πολεμίων ναῦς ἐνέπρησεν . 
Καρχηδονίων 
ἧττα κατὰ γῆν ἅμα καὶ κατὰ θάλατταν . 
δρασμὸς τῶν Καρχηδονίων νυκτὸς Διονυσίου συνεργήσαντος λάθρᾳ τῶν 
Συρακοσίων ἐπὶ τετρακοσίοις ταλάντοις . 
τὰ 
συμβάντα Καρχηδονίοις δυσχερῆ διὰ τὴν εἰς τὸ θεῖον 
ἀσέβειαν . 
συνοικισμὸς τῶν κατὰ Σικελίαν 
ἀναστάτων γεγενημένων πόλεων . 
ὡς Διονύσιος 
τῶν Σικελικῶν πόλεων ἃς μὲν ἐξεπολιόρκησεν , ἃς δ’ εἰς συμμαχίαν 
προσηγάγετο . 
ὡς πρὸς τοὺς δυνάστας 
Ἄγυρίν τε τὸν Ἀγυρηναῖον καὶ Νικόδημον τὸν Κεντοριπῖνον φιλίαν 
συνέθετο . 
ὡς Ἀγησίλαος ὁ Σπαρτιατῶν 
βασιλεὺς μετὰ δυνάμεως εἰς τὴν Ἀσίαν διέβη καὶ τὴν ὑπὸ Πέρσας 
τεταγμένην χώραν ἐπόρθησεν . 
ὡς Ἀγησίλαος 
ἐνίκησε μάχῃ τοὺς Πέρσας ἡγουμένου Φαρναβάζου . 
περὶ τοῦ Βοιωτικοῦ πολέμου καὶ τῶν πραχθέντων ἐν 
αὐτῷ . 
ὡς Κόνων ὑπὸ Περσῶν 
κατασταθεὶς στρατηγὸς τὰ τείχη τῶν Ἀθηναίων ἀνῳκοδόμησεν . 
ὡς περὶ Κόρινθον Λακεδαιμόνιοι Βοιωτοὺς 
ἐνίκησαν καὶ ὁ πόλεμος οὗτος ἐκλήθη Κορινθιακός . 
ὡς Διονύσιος μετὰ πολλῶν κινδύνων παρεισπεσὼν εἰς τὸ 
Ταυρομένιον ἐξέπεσεν . 
ὡς Καρχηδόνιοι περὶ 
πόλιν Βάκαιναν ἡττήθησαν ὑπὸ Διονυσίου . 
στρατεία Καρχηδονίων εἰς Σικελίαν καὶ κατάλυσις τοῦ 
πολέμου . 
ὡς Θίβρος ὁ Λακεδαιμόνιος ὢν 
στρατηγὸς ὑπὸ Περσῶν ἡττηθεὶς ἀνῃρέθη . 
ὡς Διονύσιος Ῥήγιον ἐπολιόρκησεν . 
ὡς 
οἱ κατὰ τὴν Ἰταλίαν Ἕλληνες εἰς μίαν πολιτείαν συστάντες 
ἀντετάξαντο πρὸς Διονύσιον . 
ὡς Διονύσιος 
νικήσας τῇ μάχῃ καὶ μυρίους αἰχμαλώτους λαβών , ἀπέλυσεν ἄνευ 
λύτρων καὶ ταῖς πόλεσιν αὐτονομεῖσθαι συνεχώρησεν . 
Καυλωνίας καὶ Ἱππωνίου ἅλωσις καὶ κατασκαφὴ καὶ 
μετοίκησις εἰς Συρακούσας . 
ὡς οἱ Ἕλληνες 
πρὸς Ἀρταξέρξην εἰρήνην ἐποιήσαντο τὴν ἐπὶ 
Ἀνταλκίδου . 
Ῥηγίου ἅλωσις καὶ τὰ 
περὶ τὴν πόλιν ἀτυχήματα . 
(/αλωσις Ῥώμης 
ὑπὸ Γαλατῶν πλὴν τοῦ Καπετωλίου . 
πάντας μὲν ἴσως εἰκός ἐστι προσάντως ἀκούειν 
τὰς καθ’ ἑαυτῶν βλασφημίας · καὶ γὰρ οἱ κατὰ πᾶν ἔκδηλον ἔχοντες 
τὴν ἑαυτῶν κακίαν , ὥστε μηδ’ ἐξαρνεῖσθαι , ὅμως ψόγου τυγχάνοντες 
διαγανακτοῦσι καὶ λόγους εἰσφέρειν πειρῶνται πρὸς τὴν κατηγορίαν . 
διόπερ εὐλαβητέον ἐκ παντὸς τρόπου τὸ πράττειν τι φαῦλον πᾶσι , 
μάλιστα μέντοι τοῖς ἡγεμονίας ὀρεγομένοις ἤ τινος ἐπισήμου τύχης 
μεταλαβοῦσιν · ὁ γὰρ τούτων βίος περίοπτος 
ὢν διὰ τὴν ἐπιφάνειαν ἐν πᾶσιν ἀδυνατεῖ κρύπτειν τὴν ἰδίαν 
ἄγνοιαν · ὥστε μηδεὶς ἐλπιζέτω τῶν τυχόντων ὑπεροχῆς τινος , ἂν 
ἐξαμαρτάνῃ μεγάλα , λήσεσθαι διὰ τέλους ἀνεπιτίμητος . 
καὶ γὰρ ἂν ἐν 
τῷ καθ’ ἑαυτὸν βίῳ διαφύγῃ τὸν ἀπὸ τῆς ἐπιτιμήσεως λόγον , 
ὕστερον ἥξειν ἐπ’ αὐτὸν προσδεχέσθω τὴν ἀλήθειαν μετὰ παρρησίας 
κηρύττουσαν τὰ πάλαι σιωπώμενα . 
χαλεπὸν 
οὖν τοῖς φαύλοις τοῦ παντὸς βίου καθάπερ ἀθάνατον εἰκόνα μετὰ τὴν 
ἰδίαν τελευτὴν ἀπολείπειν τοῖς μεταγενεστέροις · καὶ γὰρ εἰ μηδέν 
ἐστι πρὸς ἡμᾶς τὰ μετὰ τὸν θάνατον , καθάπερ ἔνιοι τῶν φιλοσόφων 
θρυλοῦσιν , ὅμως ὅ γε προγεγενημένος βίος γίνεται πολὺ χείρων τὸν 
ἅπαντα τὸν αἰῶνα ἐπὶ κακῷ μνημονευόμενος . 
ἐμφανῆ δὲ τούτων 
παραδείγματα λαμβάνειν ἔξεστι τοῖς ἀναγνοῦσι τὰ κατὰ μέρος τῆσδε τῆς 
βίβλου . 
παρὰ μὲν γὰρ Ἀθηναίοις τριάκοντα 
τύραννοι γενόμενοι διὰ τὴν ἰδίαν πλεονεξίαν τήν τε πατρίδα μεγάλοις 
ἀτυχήμασι περιέβαλον καὶ αὐτοὶ ταχὺ τὴν δύναμιν ἀποβαλόντες 
ἀθάνατον ἑαυτῶν ὄνειδος καταλελοίπασι , Λακεδαιμόνιοι δὲ 
περιποιησάμενοι τὴν τῆς Ἑλλάδος ἀρχὴν ἀναμφισβήτητον , τότε ταύτης 
ἐστερήθησαν , ὅτε πράξεις ἀδίκους κατὰ τῶν συμμάχων ἐπιτελεῖν 
ἐπεχείρησαν · αἱ γὰρ τῶν ἡγεμόνων ὑπεροχαὶ τηροῦνται μὲν εὐνοίᾳ 
καὶ δικαιοσύνῃ , καταλύονται δὲ ἀδικήμασι καὶ μίσει τῶν 
ὑποτεταγμένων . 
παραπλησίως δὲ καὶ 
Διονύσιος ὁ Συρακοσίων τύραννος , καίπερ εὐτυχέστατος τῶν δυναστῶν 
γεγονώς , ζῶν μὲν οὐ διέλιπεν ἐπιβουλευόμενος , καὶ διὰ τὸν φόβον 
ἠναγκάζετο φέρειν ὑπὸ τὸν χιτῶνα σιδηροῦν θώρακα , τελευτήσας δὲ 
μέγιστον εἰς βλασφημίας παράδειγμα καταλέλοιπε τὸν ἑαυτοῦ βίον εἰς 
ἅπαντα τὸν αἰῶνα . 
ἀλλὰ περὶ μὲν 
τούτων ἐν τοῖς οἰκείοις χρόνοις ἕκαστον ἀναγράψομεν σαφέστερον , νῦν 
δ’ ἐπὶ τὰ συνεχῆ τοῖς προϊστορημένοις τρεψόμεθα , τοὺς χρόνους μόνον 
διορίζοντες . 
ἐν μὲν γὰρ ταῖς πρὸ ταύτης 
βίβλοις ἀνεγράψαμεν τὰς ἀπὸ Τροίας ἁλώσεως πράξεις ἕως ἐπὶ τὴν 
κατάλυσιν τοῦ τε Πελοποννησιακοῦ πολέμου καὶ τῆς Ἀθηναίων ἡγεμονίας , 
διελθόντες ἔτη ἑπτακόσια ἑβδομήκοντα ἐννέα · ἐν ταύτῃ δὲ τὰς 
συνεχεῖς πράξεις προσαναπληροῦντες ἀρξόμεθα ἐκ τῶν κατασταθέντων 
Ἀθήνησι τριάκοντα τυράννων , καταλήξομεν δὲ ἐπὶ τὴν Ῥώμης ἅλωσιν 
ὑπὸ Γαλατῶν , περιλαβόντες ἔτη δέκα ὀκτώ . 
ἀναρχίας γὰρ οὔσης Ἀθήνησι διὰ τὴν κατάλυσιν τῆς 
ἡγεμονίας , ἔτος μὲν ἦν ὀγδοηκοστὸν πρὸς τοῖς ἑπτακοσίοις μετὰ τὴν 
Τροίας ἅλωσιν , ἐν δὲ τῇ Ῥώμῃ χιλίαρχοι διεδέξαντο τὴν ὕπατον 
ἀρχὴν τέτταρες , Γάιος Φολούιος καὶ Γάιος Σερουίλιος καὶ Γάιος 
Οὐαλέριος καὶ Νουμέριος Φάβιος , ἤχθη δὲ Ὀλυμπιὰς κατὰ τοῦτον 
τὸν ἐνιαυτὸν τετάρτη πρὸς ταῖς ἐνενήκοντα , καθ’ ἣν ἐνίκα Κορκίνας 
Λαρισαῖος . 
κατὰ δὲ τούτους τοὺς χρόνους 
Ἀθηναῖοι μὲν καταπεπονημένοι ἐποιήσαντο συνθήκας πρὸς Λακεδαιμονίους , 
καθ’ ἃς ἔδει τὰ τείχη τῆς πόλεως καθελεῖν καὶ τῇ πατρίῳ πολιτείᾳ 
χρῆσθαι . 
καὶ τὰ μὲν τείχη περιεῖλον , περὶ δὲ τῆς πολιτείας πρὸς 
ἀλλήλους διεφέροντο . 
οἱ γὰρ τῆς 
ὀλιγαρχίας ὀρεγόμενοι τὴν παλαιὰν κατάστασιν ἔφασαν δεῖν 
ἀνανεοῦσθαι , καθ’ ἣν παντελῶς ὀλίγοι τῶν ὅλων προειστήκεισαν · οἱ δὲ 
πλεῖστοι δημοκρατίας ὄντες ἐπιθυμηταὶ τὴν τῶν πατέρων πολιτείαν 
προεφέροντο , καὶ ταύτην ἀπέφηναν ὁμολογουμένως οὖσαν δημοκρατίαν . 
ἀντιλογίας δὲ γενομένης περὶ τούτων 
ἐπί τινας ἡμέρας , οἱ τὰς ὀλιγαρχίας αἱρούμενοι πρὸς Λύσανδρον 
διεπρεσβεύσαντο τὸν Σπαρτιάτην— 
οὗτος γὰρ καταλυθέντος τοῦ 
πολέμου τὰ κατὰ τὰς πόλεις ἀπέσταλτο διοικῆσαι , καὶ ὀλιγαρχίαι ἐν 
ταῖς πλείσταις καθίσταντο—ἐλπίζοντες ὅπερ ἦν εἰκός , 
συνεπιλήψεσθαι τῆς ἐπιβολῆς αὐτοῖς . 
διέπλευσαν οὖν εἰς Σάμον · ἐκεῖ 
γὰρ ἐτύγχανε διατρίβων ὁ Λύσανδρος , προσφάτως κατειληφὼς τὴν πόλιν . 
παρακαλούντων δὲ αὐτὸν πρὸς τὸ 
συνεργῆσαι συνεπένευσε , καὶ τῆς μὲν Σάμου Θώρακα τὸν Σπαρτιάτην 
ἁρμοστὴν κατέστησεν , αὐτὸς δὲ μετὰ νεῶν ἑκατὸν κατέπλευσεν εἰς τὸν 
Πειραιέα . 
συναγαγὼν δ’ ἐκκλησίαν συνεβούλευσε τοῖς Ἀθηναίοις ἑλέσθαι 
τριάκοντα ἄνδρας τοὺς ἀφηγησομένους τῆς πολιτείας καὶ πάντα 
διοικήσοντας τὰ κατὰ τὴν πόλιν . 
ἀντειπόντος δὲ τοῦ Θηραμένους καὶ τὰς συνθήκας ἀναγινώσκοντος , 
ὅτι τῇ πατρίῳ συνεφώνησε χρήσεσθαι πολιτείᾳ , καὶ δεινὸν εἶναι 
λέγοντος , εἰ παρὰ τοὺς ὅρκους ἀφαιρεθήσονται τὴν ἐλευθερίαν , ὁ 
Λύσανδρος ἔφη λελύσθαι τὰς συνθήκας ὑπὸ Ἀθηναίων · ὕστερον γὰρ 
τῶν συγκειμένων ἡμερῶν καθῃρηκέναι τὰ τείχη . 
ἀνετείνατο δὲ καὶ τῷ 
Θηραμένει τὰς μεγίστας ἀπειλάς , ἀποκτενεῖν φήσας , εἰ μὴ παύσεται 
Λακεδαιμονίοις ἐναντιούμενος . 
διόπερ ὅ 
τε Θηραμένης καὶ ὁ δῆμος καταπλαγεὶς ἠναγκάζετο χειροτονίᾳ καταλῦσαι 
τὴν δημοκρατίαν . 
ᾑρέθησαν οὖν τριάκοντα ἄνδρες οἱ διοικήσοντες τὰ 
κοινὰ τῆς πόλεως , ἁρμόζοντες μὲν τῷ λόγῳ , τύραννοι δὲ τοῖς 
πράγμασιν . 
ὁ 
δὲ δῆμος θεωρῶν τὴν Θηραμένους ἐπιείκειαν καὶ νομίζων τῇ τούτου 
καλοκἀγαθίᾳ τὴν πλεονεξίαν τῶν προεστηκότων ἐπὶ ποσὸν 
ἀνασταλήσεσθαι , καὶ τοῦτον ἐν τοῖς τριάκοντ’ ἄρχουσιν ἐχειροτόνησεν . 
ἔδει δὲ τοὺς ᾑρημένους βουλήν τε καὶ τὰς ἄλλας ἀρχὰς καταστῆσαι , 
καὶ νόμους συγγράψαι καθ’ οὓς ἔμελλον πολιτεύεσθαι . 
τὰ μὲν οὖν περὶ τῆς νομοθεσίας ἀνεβάλοντο , 
προφάσεις εὐλόγους αἰεὶ ποριζόμενοι , βουλὴν δὲ καὶ τὰς ἄλλας ἀρχὰς 
ἐκ τῶν ἰδίων φίλων κατέστησαν , ὥστε τούτους καλεῖσθαι μὲν ἄρχοντας , 
εἶναι δ’ ὑπηρέτας τῶν τριάκοντα . 
καὶ τὸ μὲν πρῶτον παραδιδόντες 
κρίσει τοὺς πονηροτάτους τῶν ἐν τῇ πόλει κατεδίκαζον θανάτῳ · καὶ 
μέχρι τούτου τοῖς ἐπιεικεστάτοις τῶν πολιτῶν εὐαρέστει τὰ γινόμενα . 
μετὰ δὲ ταῦτα βουλόμενοι βιαιότερα 
καὶ παράνομα πράττειν , ᾐτήσαντο παρὰ Λακεδαιμονίων φρουράν , λέγοντες 
ὅτι τὴν πολιτείαν καταστήσουσιν ἐκείνοις συμφέρουσαν . 
ᾔδεισαν γὰρ 
ὅτι φόνους ἐπιτελεῖν οὐκ ἂν δύναιντο χωρὶς ξενικῶν ὅπλων · πάντας 
γὰρ ἀνθέξεσθαι τῆς κοινῆς ἀσφαλείας . 
Λακεδαιμονίων δὲ πεμψάντων φρουρὰν καὶ τὸν ταύτης ἡγησόμενον 
Καλλίβιον , τὸν μὲν φρούραρχον ἐξεθεράπευσαν δώροις καὶ τοῖς ἄλλοις 
φιλανθρώποις οἱ τριάκοντα , τῶν δὲ πλουσίων ἐπιλέγοντες τοὺς 
ἐπιτηδείους συνελάμβανον ὡς νεωτερίζοντας , καὶ θανάτῳ περιβάλλοντες 
τὰς οὐσίας ἐδήμευον . 
τοῦ δὲ Θηραμένους 
ἐναντιουμένου τοῖς συνάρχουσι , καὶ μετὰ τῶν ἀντεχομένων τῆς σωτηρίας 
ἀπειλοῦντος ἀμύνεσθαι , συνήγαγον τὴν βουλὴν οἱ τριάκοντα . 
Κριτίου δὲ 
προεστῶτος αὐτῶν , καὶ πολλὰ κατηγορήσαντος τοῦ Θηραμένους , ὅτι 
προδίδωσι τὴν πολιτείαν ταύτην ἧς αὐτὸς ἑκουσίως κοινωνεῖ , παραλαβὼν 
τὸν λόγον ὁ Θηραμένης καὶ περὶ τῶν κατὰ μέρος ἀπολογησάμενος , 
ἅπασαν ἔσχε τὴν βουλὴν εὔνουν . 
οἱ δὲ 
περὶ τὸν Κριτίαν φοβούμενοι τὸν ἄνδρα μήποτε καταλύσῃ τὴν 
ὀλιγαρχίαν , περιέστησαν στρατιώτας ἔχοντας ἐσπασμένα τὰ ξίφη , καὶ 
τὸν Θηραμένη συνελάμβανον . 
ὁ δὲ φθάσας 
ἀνεπήδησε μὲν πρὸς τὴν βουλαίαν Ἑστίαν , ἔφησε δὲ πρὸς τοὺς θεοὺς 
καταφεύγειν , οὐ σωθήσεσθαι νομίζων , ἀλλὰ σπεύδων τοῖς ἀνελοῦσιν 
αὐτὸν περιποιήσασθαι τὴν εἰς τοὺς θεοὺς ἀσέβειαν . 
παρελθόντων δὲ τῶν 
ὑπηρετῶν καὶ ἀποσπώντων αὐτόν , ὁ μὲν Θηραμένης ἔφερε γενναίως τὴν 
ἀτυχίαν , ἅτε καὶ φιλοσοφίας ἐπὶ πλεῖον μετεσχηκὼς παρὰ Σωκράτει , 
τὸ δὲ λοιπὸν πλῆθος ἠλέει δυστυχοῦντα τὸν Θηραμένη , οὐ μὴν ἐτόλμα 
βοηθεῖν , περιεστώτων πολλῶν μετὰ ὅπλων . 
Σωκράτης δὲ ὁ φιλόσοφος καὶ δύο τῶν οἰκείων προσδραμόντες 
ἐνεχείρουν κωλύειν τοὺς ὑπηρέτας . 
ὁ δὲ Θηραμένης ἠξίου μηδὲν 
τούτων πράττειν · τὴν μὲν γὰρ φιλίαν καὶ τὴν ἀνδρείαν ἔφησεν αὐτῶν 
ἐπαινεῖν , ἑαυτῷ δὲ μεγίστην συμφορὰν ἔσεσθαι , εἰ τοῖς οὕτως 
οἰκείως διακειμένοις αἴτιος ἔσται θανάτου . 
οἱ δὲ περὶ τὸν Σωκράτην , τῶν μὲν ἄλλων οὐδένα 
βοηθὸν ἔχοντες , τὴν δὲ τῶν ὑπερεχόντων ἀνάτασιν ὁρῶντες 
αὐξανομένην , ἡσυχίαν ἔσχον . 
καὶ Θηραμένην μὲν ἀπὸ τῶν βωμῶν 
ἀποσπάσαντες οἷς ἦν προστεταγμένον , διὰ μέσης τῆς ἀγορᾶς εἵλκυσαν 
ἐπὶ τὸν θάνατον · οἱ δὲ πολλοὶ τὰ τῆς 
φρουρᾶς ὅπλα καταπεπληγμένοι συνήλγουν τῷ δυστυχοῦντι , καὶ τήν τε 
ἐκείνου συμφορὰν ἅμα καὶ τὴν περὶ σφᾶς δουλείαν ἐδάκρυον · τῶν γὰρ 
ταπεινῶν ἕκαστοι τὴν Θηραμένους ἀρετὴν θεωροῦντες οὕτω 
προπηλακιζομένην , τὴν περὶ αὑτοὺς ἀσθένειαν οὐδενὶ λόγῳ 
παραναλωθήσεσθαι διειλήφεισαν . 
μετὰ δὲ τὸν 
τούτου θάνατον οἱ τριάκοντα τοὺς πλουσίους ἐπιλεγόμενοι , τούτοις 
ψευδεῖς αἰτίας ἐπερρίπτουν , καὶ φονεύοντες τὰς οὐσίας διήρπαζον . 
ἀνεῖλον δὲ καὶ Νικήρατον τὸν Νικίου τοῦ στρατηγήσαντος ἐπὶ 
Συρακοσίους υἱόν , ἄνδρα πρὸς ἅπαντας ἐπιεικῆ καὶ φιλάνθρωπον , 
πλούτῳ δὲ καὶ δόξῃ σχεδὸν πρῶτον πάντων Ἀθηναίων · διὸ καὶ συνέβη πᾶσαν οἰκίαν συναλγῆσαι τῇ τἀνδρὸς 
τελευτῇ , τῆς διὰ τὴν ἐπιείκειαν μνήμης προαγούσης εἰς δάκρυα . 
οὐ 
μὴν ἔληγόν γε τῆς παρανομίας οἱ τύραννοι , πολὺ δὲ μᾶλλον ἐπίτασιν 
λαμβανούσης τῆς ἀπονοίας τῶν μὲν ξένων τοὺς πλουσιωτάτους ἑξήκοντα 
κατέσφαξαν , ὅπως τῶν χρημάτων κυριεύσωσι , τῶν δὲ πολιτῶν καθ’ ἡμέραν 
ἀναιρουμένων οἱ τοῖς βίοις εὐπορούμενοι σχεδὸν ἅπαντες ἔφυγον ἐκ 
τῆς πόλεως . 
ἀνεῖλον δὲ καὶ Αὐτόλυκον , 
ἄνδρα παρρησιαστήν , καὶ καθόλου τοὺς χαριεστάτους ἐπέλεγον . 
ἐπὶ 
τοσοῦτο δὲ κατέφθειραν τὴν πόλιν , ὥστε φυγεῖν τοὺς Ἀθηναίους 
πλείους τῶν ἡμίσεων . 
Λακεδαιμόνιοι δὲ ταπεινὴν 
τὴν πόλιν τῶν Ἀθηναίων ὁρῶντες , οὐδέποτε ἰσχῦσαι βουλόμενοι τοὺς 
Ἀθηναίους , ἔχαιρον καὶ φανερὰν ἑαυτῶν ἐποίουν τὴν διάθεσιν · 
ἐψηφίσαντο γὰρ τοὺς Ἀθηναίων φυγάδας ἐξ ἁπάσης τῆς Ἑλλάδος 
ἀγωγίμους τοῖς τριάκοντα εἶναι , τὸν δὲ κωλύσοντα πέντε ταλάντοις 
ἔνοχον εἶναι . 
δεινοῦ δ’ ὄντος τοῦ 
ψηφίσματος , αἱ μὲν ἄλλαι πόλεις καταπεπληγμέναι τὸ βάρος τῶν 
Σπαρτιατῶν ὑπήκουον , Ἀργεῖοι δὲ πρῶτοι , μισοῦντες μὲν τὴν 
Λακεδαιμονίων ὠμότητα , κατελεοῦντες δὲ τὰς τύχας τῶν ἀκληρούντων , 
ὑπεδέχοντο φιλανθρώπως τοὺς φυγάδας . 
καὶ 
Θηβαῖοι δὲ ἐψηφίσαντο ὑπάρχειν πρόστιμον τῷ θεασαμένῳ μὲν 
ἀγόμενον φυγάδα , μὴ βοηθήσαντι δὲ κατὰ τὸ δυνατόν . 
τὰ μὲν οὖν περὶ 
Ἀθηναίους ἐν τούτοις ἦν . 
κατὰ δὲ τὴν 
Σικελίαν Διονύσιος ὁ τῶν Σικελῶν τύραννος ἐπειδὴ πρὸς Καρχηδονίους 
εἰρήνην ἐποιήσατο , περὶ τὴν ἀσφάλειαν τῆς τυραννίδος διενοεῖτο 
μᾶλλον γίνεσθαι · ὑπελάμβανε γὰρ τοὺς Συρακοσίους ἀπολελυμένους τοῦ 
πολέμου σχολὴν ἕξειν εἰς τὸ τὴν ἐλευθερίαν ἀνακτήσασθαι . 
θεωρῶν δὲ τῆς πόλεως τὴν Νῆσον ὀχυρωτάτην 
οὖσαν καὶ δυναμένην ῥᾳδίως φυλάττεσθαι , ταύτην μὲν διῳκοδόμησεν 
ἀπὸ τῆς ἄλλης πόλεως τείχει πολυτελεῖ , καὶ πύργους ὑψηλοὺς καὶ 
πυκνοὺς ἐνῳκοδόμησε , καὶ πρὸ αὐτῆς χρηματιστήρια καὶ στοὰς δυναμένας 
ὄχλων ἐπιδέχεσθαι πλῆθος . 
ᾠκοδόμησε δ’ 
ἐν αὐτῇ πολυτελῶς ὠχυρωμένην ἀκρόπολιν πρὸς τὰς αἰφνιδίους 
καταφυγάς , καὶ συμπεριέλαβε τῷ ταύτης τείχει τὰ πρὸς τῷ μικρῷ 
λιμένι τῷ Λακκίῳ καλουμένῳ νεώρια · ταῦτα δ’ ἑξήκοντα τριήρεις 
χωροῦντα πύλην εἶχε κλειομένην , δῑ ἧς κατὰ μίαν τῶν νεῶν εἰσπλεῖν 
συνέβαινεν . 
τῆς δὲ χώρας τὴν μὲν 
ἀρίστην ἐξελόμενος ἐδωρήσατο τοῖς τε φίλοις καὶ τοῖς ἐφ’ ἡγεμονίας 
τεταγμένοις , τὴν δ’ ἄλλην ἐμέρισεν ἐπ’ ἴσης ξένῳ τε καὶ πολίτῃ , 
συμπεριλαβὼν τῷ τῶν πολιτῶν ὀνόματι τοὺς ἠλευθερωμένους δούλους , 
οὓς ἐκάλει νεοπολίτας . 
διέδωκε δὲ καὶ 
τὰς οἰκίας τοῖς ὄχλοις πλὴν τῶν ἐν τῇ Νήσῳ · ταύτας δὲ τοῖς 
φίλοις καὶ τοῖς μισθοφόροις ἐδωρήσατο . 
ἐπεὶ δὲ τὰ κατὰ τὴν 
τυραννίδα καλῶς ἐδόκει διῳκηκέναι , τὴν δύναμιν ἐξήγαγεν ἐπὶ τοὺς 
Σικελούς , πάντας μὲν σπεύδων τοὺς αὐτονόμους ὑφ’ ἑαυτὸν ποιήσασθαι , 
μάλιστα δὲ τούτους διὰ τὸ συμμαχῆσαι πρότερον Καρχηδονίοις . 
οὗτος μὲν οὖν ἐπὶ τὴν τῶν Ἑρβησσίνων 
πόλιν στρατεύσας τὰ πρὸς τὴν πολιορκίαν παρεσκευάζετο . 
οἱ δὲ 
συστρατευόμενοι Συρακόσιοι κύριοι τῶν ὅπλων ὄντες συστάσεις 
ἐποιοῦντο καὶ κατηγόρουν ἀλλήλων , ὅτι τοῖς ἱππεῦσιν οὐ 
συνεπελάβοντο τῆς καταλύσεως τῆς τοῦ τυράννου . 
ὁ δὲ καθεσταμένος ὑπὸ 
τοῦ Διονυσίου τῶν στρατιωτῶν ἡγεμὼν τὸ μὲν πρῶτον ἠπείλησέ τινι 
τῶν παρρησιαζομένων , ἀντειπόντος δ’ ἐκείνου θρασέως ἐπῆλθεν ὡς 
πατάξων . 
ἐφ’ ᾧ παροξυνθέντες οἱ 
στρατιῶται τὸν μὲν ἔπαρχον ὄνομα Δωρικὸν ἀπέκτειναν , τοὺς δὲ 
πολίτας βοῶντες ἐπὶ τὴν ἐλευθερίαν μετεπέμποντο τοὺς ἐκ τῆς Αἴτνης 
ἱππεῖς · οὗτοι γὰρ ἐν ἀρχῇ τῆς τυραννίδος ἐκπεπτωκότες ᾤκουν 
τοῦτο τὸ φρούριον . 
Διονύσιος δὲ καταπλαγεὶς τὴν ἀπόστασιν τῶν 
Συρακοσίων , τὴν μὲν πολιορκίαν ἔλυσεν , εἰς δὲ τὰς Συρακούσας 
ἠπείγετο , σπεύδων καταλαβέσθαι τὴν πόλιν . 
οὗ φυγόντος οἱ τὴν 
ἀπόστασιν ποιησάμενοι στρατηγοὺς εἵλαντο τοὺς ἀποκτείναντας τὸν 
ἔπαρχον , καὶ παραλαβόντες τοὺς ἐξ Αἴτνης ἱππεῖς ἐν ταῖς 
καλουμέναις Ἐπιπολαῖς ἀντεστρατοπέδευσαν τῷ τυράννῳ , καὶ διέκλεισαν 
αὐτὸν τῆς ἐπὶ τὴν χώραν ἐξόδου . 
εὐθὺς δὲ πρός τε Μεσσηνίους καὶ Ῥηγίνους πρέσβεις ἀπέστειλαν , 
δεόμενοι κατὰ θάλατταν συναντιλαβέσθαι τῆς ἐλευθερίας · εἰώθεισαν γὰρ 
αἱ πόλεις αὗται κατ’ ἐκεῖνον τὸν καιρὸν τριήρεις πληροῦν οὐκ 
ἐλάττους ὀγδοήκοντα . 
ἃς τότε τοῖς Συρακοσίοις αἱ πόλεις 
ἀπέστειλαν , σπεύδουσαι συνεπιλαβέσθαι τῆς ἐλευθερίας . 
ἐπεκήρυξαν δὲ καὶ χρημάτων πλῆθος τοῖς ἀνελοῦσι 
τὸν τύραννον , καὶ τοῖς μεταβαλομένοις τῶν ξένων ἐπηγγείλαντο 
μεταδώσειν τῆς πολιτείας . 
κατεσκεύασαν δὲ καὶ μηχανήματα , δῑ ὧν τὰ 
τείχη σαλεύοντες ἐξελοῦσι , καὶ προσέβαλλον καθ’ ἡμέραν τῇ Νήσῳ , 
καὶ τοὺς μεταβαλλομένους τῶν ξένων φιλανθρώπως ἀπεδέχοντο . 
Διονύσιος δὲ τῆς εἰς τὴν χώραν ἐξόδου 
διακεκλεισμένος καὶ ὑπὸ τῶν μισθοφόρων ἐγκαταλειπόμενος , συνήγαγε τοὺς 
φίλους βουλευσόμενος περὶ τῶν ἐνεστώτων · οὕτω γὰρ τελέως ἀπήλπιστο 
τὰ τῆς δυναστείας , ὥστε οὐ ζητεῖν αὐτόν , πῶς καταπολεμήσῃ τοὺς 
Συρακοσίους , ἀλλὰ ποῖον ὑπομείνας θάνατον μὴ παντελῶς ἄδοξον 
ποιήσῃ τὴν κατάλυσιν τῆς ἀρχῆς . 
Ἕλωρις μὲν οὖν , εἷς τῶν φίλων , ὡς δ’ ἔνιοί φασιν , ὁ ποιητὸς 
πατήρ , εἶπεν αὐτῷ , διότι καλὸν ἐντάφιόν ἐστιν ἡ τυραννίς · 
Πολύξενος δὲ ὁ κηδεστὴς ἀπεφήνατο δεῖν λαβόντα τὸν ὀξύτατον ἵππον 
εἰς τὴν τῶν Καρχηδονίων ἐπικράτειαν ἀφιππεῦσαι πρὸς τοὺς Καμπανούς · 
τούτους γὰρ Ἰμίλκων ἀπελελοίπει φυλακῆς ἕνεκα τῶν κατὰ Σικελίαν 
τόπων · Φίλιστος δ’ ὁ μετὰ ταῦτα τὰς ἱστορίας συνταξάμενος , ἀντειπὼν 
τῷ Πολυξένῳ , προσήκειν ἔφησεν οὐκ ἐφ’ ἵππου θέοντος ἐκπηδᾶν ἐκ 
τῆς τυραννίδος , ἀλλὰ τοῦ σκέλους ἑλκόμενον ἐκπίπτειν . 
ᾧ προσσχὼν ὁ Διονύσιος ἔκρινε πᾶν ὑπομεῖναι 
πρότερον ἢ τὴν δυναστείαν ἐκλιπεῖν ἑκουσίως . 
διόπερ ἀποστείλας 
πρέσβεις πρὸς τοὺς ἀφεστηκότας , τούτους μὲν παρεκάλει δοῦναι τὴν 
ἐξουσίαν αὐτῷ μετὰ τῶν ἰδίων ἀπελθεῖν ἐκ τῆς πόλεως , πρὸς δὲ 
τοὺς Καμπανοὺς λάθρᾳ διαπεμψάμενος ὡμολόγησεν αὐτοῖς δώσειν χρήματα 
ὅσα ἂν αἰτήσωσιν εἰς τὴν πολιορκίαν . 
τούτων 
δὲ πραχθέντων οἱ μὲν Συρακόσιοι τὴν ἐξουσίαν δόντες τῷ τυράννῳ 
μετὰ πέντε νεῶν ἀποπλεῖν , ῥᾳθυμότεροι καθειστήκεσαν , καὶ τοὺς μὲν 
ἱππεῖς ἀπέλυσαν οὐδὲν χρησίμους ὄντας πρὸς τὴν πολιορκίαν , τῶν δὲ 
πεζῶν οἱ πλεῖστοι κατὰ τὴν χώραν ἐξῄεσαν ὡς ἤδη καταλελυμένης τῆς 
τυραννίδος . 
οἱ δὲ Καμπανοὶ ταῖς 
ἐπαγγελίαις μετεωρισθέντες τὸ μὲν πρῶτον ἐπ’ Ἀγύριον παρεγενήθησαν · 
ἐκεῖ δὲ τὴν ἀποσκευὴν Ἄγυρι παραθέμενοι τῷ δυναστεύοντι τῆς 
πόλεως ἐξώρμησαν ἐπὶ Συρακούσας εὔζωνοι , τὸν ἀριθμὸν ὄντες 
ἱππεῖς χίλιοι διακόσιοι . 
ταχὺ δὲ 
διανύσαντες τὴν ὁδὸν ἀπροσδοκήτως ἐπεφάνησαν τοῖς Συρακοσίοις , καὶ 
πολλοὺς αὐτῶν ἀνελόντες εἰσεβιάσαντο πρὸς τὸν Διονύσιον . 
κατέπλευσαν 
δὲ καὶ τριακόσιοι μισθοφόροι τῷ τυράννῳ κατὰ τὸν αὐτὸν καιρόν , 
ὥστε αὐτὸν ἀνακῦψαι ταῖς ἐλπίσιν . 
οἱ 
δὲ Συρακόσιοι πάλιν τῆς δυναστείας ἰσχυροποιουμένης ἐστασίασαν πρὸς 
ἀλλήλους , τῶν μὲν ἀποφαινομένων μένειν καὶ πολιορκεῖν , τῶν δὲ λύειν 
τὸ στρατόπεδον καὶ τὴν πόλιν ἐκλιπεῖν . 
ἃ δὴ συνιδὼν ὁ Διονύσιος ἐξήγαγεν ἐπ’ αὐτοὺς τὴν δύναμιν , καὶ 
τεταραγμένοις ἐπιπεσὼν ῥᾳδίως ἐτρέψατο περὶ τὴν Νέαν πόλιν 
καλουμένην . 
ἀνῃρέθησαν μὲν οὖν οὐ πολλοί · παριππεύων γὰρ ὁ 
Διονύσιος ἐκώλυσε φονεύειν τοὺς φεύγοντας · οἱ δὲ Συρακόσιοι 
παραχρῆμα μὲν κατὰ τὴν χώραν ἐσκεδάσθησαν , μετ’ ὀλίγον δὲ πρὸς τοὺς 
ἱππεῖς εἰς Αἴτνην ἠθροίσθησαν ὑπὲρ τοὺς ἑπτακισχιλίους . 
Διονύσιος δὲ τοὺς πεσόντας τῶν Συρακοσίων 
θάψας ἀπέστειλε πρέσβεις εἰς Αἴτνην , ἀξιῶν τοὺς φυγάδας διαλύεσθαι 
καὶ τὴν πατρίδα κατοικεῖν , διδοὺς πίστιν μὴ μνησικακήσειν αὐτοῖς . 
τινὲς μὲν οὖν τέκνα καὶ γυναῖκας 
ἀπολελοιπότες ἠναγκάσθησαν πεισθῆναι τοῖς παρακαλουμένοις · οἱ δὲ 
λοιποί , προφερομένων τῶν πρεσβευτῶν τὴν τοῦ Διονυσίου περὶ τὴν ταφὴν 
τῶν πεσόντων εὐεργεσίαν , ἔφασαν αὐτὸν ἄξιον εἶναι τυχεῖν τῆς 
ὁμοίας χάριτος , καὶ τοῖς θεοῖς ηὔχοντο τὴν ταχίστην αὐτὸν ἐπιδεῖν 
ταύτης τυγχάνοντα . 
οὗτοι μὲν οὖν 
οὐδενὶ τρόπῳ βουληθέντες πιστεῦσαι τῷ τυράννῳ κατέμειναν ἐν 
Αἴτνῃ , καιρὸν ἐπιτηροῦντες κατ’ αὐτοῦ · Διονύσιος δὲ τοῖς μὲν 
κατελθοῦσι φυγάσι φιλανθρώπως ἐχρήσατο , βουλόμενος καὶ τοὺς ἄλλους 
προτρέψασθαι κατελθεῖν εἰς τὴν πατρίδα , τοὺς δὲ Καμπανοὺς ταῖς 
καθηκούσαις δωρεαῖς τιμήσας ἐξαπέστειλεν ἐκ τῆς πόλεως , ὑφορώμενος 
αὐτῶν τὴν ἀβεβαιότητα . 
οἳ πορευθέντες 
εἰς Ἔντελλαν , καὶ πείσαντες τοὺς ἐν τῇ πόλει λαβεῖν ἑαυτοὺς 
συνοίκους , νυκτὸς ἐπιθέμενοι τοὺς μὲν ἡβῶντας ἀπέσφαξαν , τὰς δὲ 
γυναῖκας τῶν παρασπονδηθέντων γήμαντες κατέσχον τὴν πόλιν . 
κατὰ δὲ τὴν Ἑλλάδα Λακεδαιμόνιοι καταλελυκότες τὸν 
Πελοποννησιακὸν πόλεμον ὁμολογουμένην ἔσχον τὴν ἡγεμονίαν καὶ τὴν 
κατὰ γῆν καὶ τὴν κατὰ θάλατταν . 
καταστήσαντες δὲ ναύαρχον Λύσανδρον , 
τούτῳ προσέταξαν ἐπιπορεύεσθαι τὰς πόλεις , ἐν ἑκάστῃ τοὺς παρ’ 
αὐτοῖς καλουμένους ἁρμοστὰς ἐγκαθιστάντα · ταῖς γὰρ δημοκρατίαις 
προσκόπτοντες οἱ Λακεδαιμόνιοι δῑ ὀλιγαρχίας ἐβούλοντο τὰς πόλεις 
διοικεῖσθαι . 
ἔταξαν δὲ καὶ φόρους τοῖς 
καταπολεμηθεῖσι , καὶ τὸν πρὸ τοῦ χρόνον οὐ χρώμενοι νομίσματι , τότε 
συνήθροιζον ἐκ τοῦ φόρου κατ’ ἐνιαυτὸν πλείω τῶν χιλίων ταλάντων . 
ἐπεὶ δὲ τὰ κατὰ τὴν Ἑλλάδα πράγματα κατὰ τὴν ἰδίαν ἀξίαν 
διῴκησαν , ἀπέστειλαν Ἄριστον ἄνδρα τῶν ἐπιφανῶν εἰς Συρακούσας , 
τῷ μὲν λόγῳ προσποιούμενοι καταλύειν τὴν δυναστείαν , τῇ δ’ ἀληθείᾳ 
σπεύδοντες αὐξῆσαι τὴν τυραννίδα · ἤλπιζον γὰρ συγκατασκευάζοντες τὴν 
ἀρχὴν ὑπήκοον ἕξειν τὸν Διονύσιον διὰ τὰς εὐεργεσίας . 
ὁ δ’ Ἄριστος καταπλεύσας εἰς Συρακούσας καὶ 
τῷ τυράννῳ λάθρᾳ περὶ τούτων διαλεχθείς , τούς τε Συρακοσίους 
ἀνασείων καὶ τὴν ἐλευθερίαν ἀποκαταστήσειν ἐπαγγειλάμενος , Νικοτέλην 
μὲν τὸν Κορίνθιον ἀνεῖλεν ἀφηγούμενον τῶν Συρακοσίων , τοὺς δὲ 
πιστεύσαντας προδοὺς τὸν μὲν τύραννον ἰσχυρὸν κατέστησε , διὰ δὲ τῆς 
πράξεως ταύτης ἀσχημονεῖν ἐποίησεν αὑτὸν ἅμα καὶ τὴν πατρίδα . 
Διονύσιος δὲ τοὺς Συρακοσίους ἐπὶ 
τὸν θερισμὸν ἀποστείλας ἐπῆλθε τὰς οἰκίας , καὶ τὰ μὲν ὅπλα πάντων 
ἀφείλετο , μετὰ δὲ ταῦθ’ ἕτερον τεῖχος ᾠκοδόμει περὶ τὴν 
ἀκρόπολιν , καὶ ναῦς τε κατεσκευάζετο , συνῆγε δὲ καὶ μισθοφόρων πλῆθος , 
καὶ τὰ λοιπὰ παρεσκευάζετο πρὸς τὴν ἀσφάλειαν τῆς τυραννίδος , ὡς ἂν 
ἔργοις ἤδη πεῖραν εἰληφὼς ὅτι πᾶν ὑπομένουσιν οἱ Συρακόσιοι 
χάριν τοῦ μὴ δουλεύειν . 
τούτων δὲ πραττομένων 
Φαρνάβαζος ὁ Δαρείου τοῦ βασιλέως σατράπης Ἀλκιβιάδην τὸν 
Ἀθηναῖον συλλαβὼν ἀνεῖλε , χαρίσασθαι βουλόμενος Λακεδαιμονίοις . 
τοῦ 
δ’ Ἐφόρου δῑ ἄλλας αἰτίας ἐπιβουλευθῆναι γεγραφότος , οὐκ ἄχρηστον 
εἶναι νομίζω παραθεῖναι τὴν παραδοθεῖσαν ὑπὸ τοῦ συγγραφέως 
ἐπιβουλὴν κατ’ Ἀλκιβιάδου . 
φησὶ γὰρ 
κατὰ τὴν ἑπτακαιδεκάτην βίβλον Κῦρον μὲν καὶ Λακεδαιμονίους λάθρᾳ 
παρασκευάζεσθαι ἅμα πολεμεῖν πρὸς Ἀρταξέρξην τὸν ἀδελφόν , 
Ἀλκιβιάδην δὲ διά τινων αἰσθόμενον τὴν Κύρου προαίρεσιν ἐλθεῖν 
πρὸς Φαρνάβαζον καὶ περὶ τούτων ἐξηγήσασθαι κατὰ μέρος , ἀξιῶσαι δὲ 
αὐτὸν δοῦναι ἀναβάσεως ὁδηγὸν πρὸς Ἀρταξέρξην · βούλεσθαι γὰρ 
ἐμφανίσαι πρῶτον τὴν ἐπιβουλὴν τῷ βασιλεῖ . 
τὸν δὲ Φαρνάβαζον ἀκούσαντα τῶν λόγων , 
σφετερίσασθαι τὴν ἀπαγγελίαν καὶ πέμψαι πιστοὺς ἄνδρας ὑπὲρ τούτων 
τῷ βασιλεῖ δηλώσοντας . 
οὐ διδόντος δὲ τοῦ Φαρναβάζου τοὺς 
παραπέμψοντας εἰς τὰ βασίλεια , φησὶ τὸν μὲν Ἀλκιβιάδην ὁρμῆσαι πρὸς 
τὸν σατράπην τῆς Παφλαγονίας , ὅπως δῑ ἐκείνου ποιήσαιτο τὴν 
ἀνάβασιν · τὸν δὲ Φαρνάβαζον φοβηθέντα μὴ περὶ τούτων ἀκούσῃ τὴν 
ἀλήθειαν ὁ βασιλεύς , ἐπαποστεῖλαι τοὺς ἀνελοῦντας κατὰ τὴν ὁδὸν 
τὸν Ἀλκιβιάδην . 
τοὺς δὲ καταλαβόντας 
αὐτὸν τῆς Φρυγίας ἔν τινι κώμῃ κατεσκηνωκότα νυκτὸς περιθεῖναι 
ξύλων πλῆθος · ἀναφθέντος οὖν πολλοῦ πυρὸς τὸν Ἀλκιβιάδην 
ἐπιχειρῆσαι μὲν ἀμύνεσθαι , κρατηθέντα δὲ ὑπὸ τοῦ πυρὸς καὶ τῶν εἰς 
αὐτὸν ἀκοντιζόντων τελευτῆσαι . 
περὶ δὲ τὸν αὐτὸν χρόνον καὶ Δημόκριτος ὁ 
φιλόσοφος ἐτελεύτησε βιώσας ἔτη ἐνενήκοντα . 
Λασθένην δὲ τὸν 
Θηβαῖον τὸν νενικηκότα ταύτην τὴν Ὀλυμπιάδα λέγεται πρὸς ἵππον 
ἀθλητὴν δραμόντα νικῆσαι · τὸν δὲ δρόμον ἀπὸ τῆς Κορωνείας μέχρι 
τῆς Θηβαίων πόλεως γενέσθαι . 
κατὰ δὲ τὴν Ἰταλίαν Ῥωμαίων φρουρούντων 
Ἔρρουκαν πόλιν Οὐόλσκων ἐπελθόντες οἱ πολέμιοι τῆς τε πόλεως 
ἐκράτησαν καὶ τῶν φρουρῶν τοὺς πλείστους ἀνεῖλαν . 
τῶν δὲ κατὰ τοῦτον τὸν ἐνιαυτὸν πράξεων τέλος 
ἐχουσῶν Ἀθήνησι μὲν ἦν ἄρχων Εὐκλείδης , ἐν Ῥώμῃ δὲ τὴν 
ὑπατικὴν ἀρχὴν διεδέξαντο χιλίαρχοι τέσσαρες , Πόπλιος Κορνήλιος , 
Νουμέριος Φάβιος , Λεύκιος Οὐαλέριος . 
τούτων δὲ τὴν ἀρχὴν παρειληφότων Βυζάντιοι πρὸς μὲν ἀλλήλους 
στασιάζοντες , πρὸς δὲ τοὺς παροικοῦντας Θρᾷκας πόλεμον ἔχοντες , 
κακῶς ἀπήλλαττον · οὐ δυνάμενοι δὲ λύσιν πορίσασθαι τῆς πρὸς ἀλλήλους 
φιλονεικίας , στρατηγὸν ᾐτήσαντο παρὰ Λακεδαιμονίων . 
ἐξέπεμψαν οὖν 
οἱ Σπαρτιᾶται Κλέαρχον καταστήσοντα τὰ κατὰ τὴν πόλιν · οὗτος δὲ πιστευθεὶς περὶ τῶν ὅλων καὶ 
μισθοφόρους πολλοὺς ἀθροίσας , οὐκέτι προστάτης ἦν , ἀλλὰ τύραννος . 
καὶ τὸ μὲν πρῶτον τοὺς ἄρχοντας αὐτῶν ἐπί τινι θυσίᾳ καλέσας 
ἀνεῖλε , μετὰ δὲ ταῦτα ἀναρχίας οὔσης ἐν τῇ πόλει , τριάκοντα μὲν 
τοὺς ὀνομαζομένους Βυζαντίους συνήρπασε καὶ περιθεὶς κάλων 
ἀπεστραγγάλισε · πάντων δὲ τῶν διαφθαρέντων τὰς οὐσίας σφετερισάμενος 
ἐπελέγετο καὶ τῶν ἄλλων τοὺς εὐπόρους , καὶ ψευδεῖς αἰτίας 
ἐπιρρίπτων οὓς μὲν ἀπέκτεινεν , οὓς δ’ ἐφυγάδευσε . 
πολλῶν δὲ 
χρημάτων κυριεύσας καὶ μισθοφόρων ἀθροίσας πλῆθος τὰ κατὰ τὴν 
δυναστείαν ἠσφαλίσατο . 
διαβοηθείσης δὲ 
τῆς κατὰ τὸν τύραννον ὠμότητός τε καὶ δυνάμεως , Λακεδαιμόνιοι τὸ 
μὲν πρῶτον ἀπέστειλαν πρὸς αὐτὸν πρέσβεις τοὺς πείσοντας ἀποθέσθαι 
τὴν δυναστείαν · οὐ προσέχοντος δὲ τοῖς ἀξιουμένοις ἔπεμψαν δύναμιν 
ἐπ’ αὐτὸν καὶ στρατηγὸν Πανθοίδαν . 
οὗ 
τὴν ἔφοδον αἰσθόμενος ὁ Κλέαρχος εἰς Σηλυμβρίαν μετήγαγε τὴν 
δύναμιν , κύριος ὢν καὶ ταύτης τῆς πόλεως · πολλὰ γὰρ εἰς τοὺς 
Βυζαντίους ἡμαρτηκὼς ὑπελάμβανεν οὐ μόνον τοὺς Λακεδαιμονίους , ἀλλὰ 
καὶ τοὺς ἐν τῇ πόλει πολεμίους ἕξειν . 
διόπερ ἐκ Σηλυμβρίας κρίνας ἀσφαλέστερον διαπολεμήσειν , τά τε 
χρήματα καὶ τὴν δύναμιν μετέστησεν . 
ὡς δ’ ἐπύθετο τοὺς Λακεδαιμονίους 
ἐγγὺς ὄντας , ἀπήντησεν αὐτοῖς , καὶ περὶ τὸν καλούμενον πόρον 
συνῆψε μάχην τοῖς περὶ τὸν Πανθοίδαν . 
γενομένου δ’ ἐπὶ πολὺν χρόνον τοῦ κινδύνου , καὶ λαμπρῶς 
ἀγωνισαμένων τῶν Λακεδαιμονίων , οἱ τοῦ τυράννου διεφθάρησαν . 
ὁ δὲ 
Κλέαρχος τὸ μὲν πρῶτον μετ’ ὀλίγων συγκλεισθεὶς εἰς Σηλυμβρίαν 
ἐπολιορκεῖτο · μετὰ δὲ ταῦτα φοβηθεὶς διέδρα νυκτὸς καὶ διέπλευσεν εἰς 
τὴν Ἰωνίαν · ἐκεῖ δ’ εἰς συνήθειαν ἐλθὼν Κύρῳ τῷ τοῦ βασιλέως 
ἀδελφῷ δυνάμεων ἀφηγήσατο . 
ὁ γὰρ 
Κῦρος , ἄρχων ἀποδεδειγμένος τῶν ἐπὶ θαλάττῃ σατραπειῶν καὶ 
φρονήματος πλήρης ὤν , διενοεῖτο στρατεύειν ἐπὶ τὸν ἀδελφὸν 
Ἀρταξέρξην . 
ὁρῶν οὖν τὸν Κλέαρχον 
τόλμαν ἔχοντα καὶ θράσος πρόχειρον , ἔδωκεν αὐτῷ χρήματα καὶ 
προσέταξεν ὡς πλείστους ξενολογεῖν , νομίζων εὔθετον ἕξειν συναγωνιστὴν 
τοῖς ὑπ’ αὐτοῦ τολμωμένοις . 
Λύσανδρος δὲ ὁ 
Σπαρτιάτης ἐπειδὴ πάσας τὰς ὑπὸ Λακεδαιμονίους πόλεις διῴκησε κατὰ 
τὴν τῶν ἐφόρων γνώμην , ἐν αἷς μὲν δεκαδαρχίας , ἐν αἷς δ’ 
ὀλιγαρχίας καταστήσας , περίβλεπτος ἦν ἐν τῇ Σπάρτῃ . 
καταλύσας γὰρ 
τὸν Πελοποννησιακὸν πόλεμον τῇ πατρίδι περιτεθεικὼς ἦν τὴν 
ἡγεμονίαν ὁμολογουμένην καὶ τὴν κατὰ γῆν καὶ τὴν κατὰ θάλατταν . 
διόπερ ἐπὶ τούτοις πεφρονηματισμένος 
διενοεῖτο καταλῦσαι τὴν τῶν Ἡρακλειδῶν βασιλείαν καὶ κοινὴν ἐκ 
πάντων Σπαρτιατῶν ποιῆσαι τὴν αἵρεσιν τῶν βασιλέων · ἤλπιζε γὰρ εἰς 
ἑαυτὸν τάχιστα τὴν ἀρχὴν ἥξειν διὰ τὸ μεγίστας καὶ καλλίστας 
πράξεις κατειργάσθαι . 
θεωρῶν δὲ τοὺς 
Λακεδαιμονίους μάλιστα τοῖς μαντείοις προσέχοντας , ἐπεχείρησε τὴν ἐν 
Δελφοῖς προφῆτιν διαφθεῖραι χρήμασιν · ἐνόμιζε γάρ , εἰ χρησμὸν λάβοι 
σύμμαχον ταῖς ἰδίαις ἐπιβολαῖς , ῥᾳδίως ἄξειν ἐπὶ τέλος τὴν 
προαίρεσιν . 
ἐπεὶ δὲ παμπληθῆ χρήματα 
τοῖς περὶ τὸ μαντεῖον διατρίβουσιν ὑπισχνούμενος οὐκ ἔπειθε , ταῖς ἐν 
Δωδώνῃ περὶ τὸ μαντεῖον οὔσαις ἱερείαις προσήνεγκε λόγους περὶ τῶν 
αὐτῶν διά τινος Φερεκράτους , Ἀπολλωνιάτου μὲν τὸ γένος , ἔχοντος δὲ 
συνήθειαν πρὸς τοὺς περὶ τὸ ἱερὸν διατρίβοντας . 
οὐδὲν δὲ πρᾶξαι δυνάμενος ἐξεδήμησεν εἰς Κυρήνην , 
πρόφασιν μὲν ὡς εὐχὰς ἀποδιδοὺς Ἄμμωνι , τῇ δ’ ἀληθείᾳ διαφθεῖραι 
βουλόμενος τὸ μαντεῖον · ἐκόμισε δὲ καὶ χρημάτων πλῆθος , δῑ ὧν 
ἤλπιζε τοὺς περὶ τὸ ἱερὸν διατρίβοντας πεῖσαι . 
καὶ γὰρ ὁ βασιλεὺς τῶν περὶ ἐκείνους τοὺς τόπους 
Λίβυς ξένος ἦν αὐτῷ πατρικός , καὶ τὸν ἀδελφὸν τοῦ Λυσάνδρου 
συνέβαινεν ὀνομάζεσθαι Λίβυν ἀπὸ τῆς πρὸς ἐκεῖνον φιλίας . 
διὰ δὴ τούτου καὶ τῶν κομιζομένων χρημάτων 
ἐλπίσας πείσειν , οὐ μόνον ἀπέτυχε τῆς ἐπιβολῆς , ἀλλὰ καὶ 
συνεξέπεμψαν οἱ τοῦ μαντείου προεστῶτες πρέσβεις τοὺς κατηγορήσοντας 
τοῦ Λυσάνδρου περὶ τῆς τοῦ χρηστηρίου διαφθορᾶς . 
ὁ δὲ Λύσανδρος 
παραγενηθεὶς εἰς Λακεδαίμονα , κρίσεως αὐτῷ προτεθείσης ἀπελογήσατο 
πιθανῶς ὑπὲρ αὑτοῦ . 
τότε μὲν οὖν 
οὐδὲν ᾔδεισαν οἱ Λακεδαιμόνιοι περὶ τῆς τοῦ Λυσάνδρου προαιρέσεως 
εἰς τὸ καταλῦσαι τοὺς ἀφ’ Ἡρακλέους βασιλεῖς · μετὰ δέ τινα χρόνον 
τελευτήσαντος αὐτοῦ , καί τινων χρηματισμῶν ζητουμένων κατὰ τὴν οἰκίαν , 
εὗρον λόγον γεγραμμένον πολυτελῶς , ὃν ἐπραγματεύσατο πρὸς τὰ πλήθη , 
πείσων ἐξ ἁπάντων τῶν πολιτῶν αἱρετοὺς γίνεσθαι βασιλεῖς . 
Διονύσιος δ’ ὁ τῶν Συρακοσίων τύραννος ἐπειδὴ τὴν 
πρὸς Καρχηδονίους εἰρήνην ἐποιήσατο , τῶν δὲ κατὰ τὴν πόλιν στάσεων 
ἀπήλλακτο , τὰς ὁμόρους τῶν Χαλκιδέων πόλεις ἔσπευδε προσαγαγέσθαι · 
αὗται δ’ ἦσαν Νάξος , Κατάνη , 
Λεοντῖνοι . 
τούτων δ’ ἐπεθύμει κυριεῦσαι διὰ τὸ συνορίζειν αὐτὰς τῇ 
Συρακούσῃ καὶ πολλὰς ἀφορμὰς ἔχειν πρὸς τὴν αὔξησιν τῆς 
δυναστείας . 
πρῶτον μὲν οὖν τῇ Αἴτνῃ προσστρατοπεδεύσας παρέλαβε τὸ 
φρούριον , τῶν φυγάδων οὐκ ὄντων ἀξιομάχων πρὸς τηλικαύτην δύναμιν · 
μετὰ δὲ ταῦτα ἐπὶ Λεοντίνους 
ἀναζεύξας ἐγγὺς τῆς πόλεως κατεστρατοπέδευσε παρὰ τὸν Τηρίαν 
ποταμόν . 
καὶ τὸ μὲν πρῶτον ἐκτάξας τὴν δύναμιν ἐξαπέστειλε κήρυκα 
πρὸς τοὺς Λεοντίνους , κελεύων παραδοῦναι τὴν πόλιν καὶ νομίζων τῷ 
φόβῳ καταπλῆξαι τοὺς ἔνδον · οὐ 
προσεχόντων δὲ τῶν Λεοντίνων , ἀλλὰ πάντα παρεσκευασμένων τὰ πρὸς τὴν 
πολιορκίαν , Διονύσιος οὐκ ἔχων μηχανήματα τὴν μὲν πολιορκίαν κατὰ τὸ 
παρὸν ἀπέγνω , τὴν δὲ χώραν ἅπασαν ἐλεηλάτησεν . 
ἐκεῖθεν δ’ ἀνέζευξεν ἐπὶ τοὺς Σικελούς , 
προσποιούμενος τὸν πρὸς τούτους πόλεμον ἐπαναιρεῖσθαι πρὸς τὸ τοὺς 
Καταναίους καὶ Ναξίους ῥᾳθυμοτέρους γενέσθαι περὶ τὴν τῆς πόλεως 
φυλακήν . 
διατρίβων δὲ περὶ τὴν Ἔνναν 
Ἀείμηνστον τὸν Ἐνναῖον ἔπεισεν ἐπιθέσθαι τυραννίδι , συνεπιλήψεσθαι 
τῆς προθέσεως ἐπαγγελλόμενος . 
κρατήσαντος 
δ’ ἐκείνου τῆς ἐπιβολῆς , καὶ τὸν Διονύσιον οὐκ εἰσαγαγόντος εἰς 
τὴν πόλιν , διοργισθεὶς μετεβάλετο καὶ τοὺς Ἐνναίους παρεκάλει 
καταλύειν τὸν τύραννον . 
ὧν συνδραμόντων εἰς τὴν ἀγορὰν μετὰ τῶν 
ὅπλων καὶ τῆς ἐλευθερίας ἀντιποιουμένων , πλήρης ἦν ἡ πόλις 
ταραχῆς . 
Διονύσιος δὲ πυθόμενος τὴν 
στάσιν , ἀνέλαβε τοὺς ψιλοὺς καὶ ταχέως διά τινος ἐρήμου τόπου 
παρεισέπεσεν εἰς τὴν πόλιν , καὶ τὸν μὲν Ἀείμνηστον συλλαβὼν παρέδωκε 
τοῖς Ἐνναίοις πρὸς τὴν τιμωρίαν , αὐτοὺς δ’ οὐδὲν ἀδικήσας ἀπῆλθεν 
ἐκ τῆς πόλεως . 
τοῦτο δ’ ἔπραξεν οὐχ οὕτως τοῦ δικαίου φροντίζων , ὡς 
βουλόμενος προτρέψασθαι τὰς ἄλλας πόλεις αὐτῷ πιστεύειν . 
ἐκεῖθεν δ’ ἀναζεύξας τὴν τῶν Ἑρβιταίων πόλιν πορθεῖν 
ἐπεχείρησεν · οὐδὲν δὲ πράσσων πρὸς μὲν τούτους εἰρήνην ἐποιήσατο , 
τὴν δὲ δύναμιν ἤγαγεν ἐπὶ Κατάνην · Ἀρκεσίλαος γὰρ στρατηγὸς ὢν 
τῶν Καταναίων ἐπηγγέλλετο αὐτῷ προδώσειν τὴν πόλιν . 
διόπερ ὑπὸ 
τούτου περὶ μέσας νύκτας παρεισαχθεὶς κύριος τῆς Κατάνης ἐγένετο . 
ἀφελόμενος δὲ τῶν πολιτῶν τὰ ὅπλα , φρουρὰν ἐν αὐτῇ κατέστησεν 
ἱκανήν . 
μετὰ δὲ ταῦτα Προκλῆς ὁ τῶν 
Ναξίων ἀφηγούμενος ἐπαγγελιῶν μεγέθει πεισθεὶς παρέδωκε τὴν πατρίδα 
τῷ Διονυσίῳ · ὃς τὰς δωρεὰς ἀποδοὺς τῷ προδιδόντι καὶ τοὺς 
συγγενεῖς αὐτῷ χαρισάμενος τὴν πόλιν ἐξηνδραποδίσατο , καὶ τὰς μὲν 
κτήσεις ἐφῆκε τοῖς στρατιώταις διαρπάσαι , τὰ δὲ τείχη καὶ τὰς 
οἰκίας κατέσκαψεν . 
παραπλησίως δὲ καὶ 
τοῖς Καταναίοις χρησάμενος ἐλαφυροπώλησε τοὺς αἰχμαλώτους ἐν 
Συρακούσαις . 
τὴν μὲν οὖν τῶν Ναξίων χώραν Σικελοῖς τοῖς ὁμοροῦσιν 
ἐδωρήσατο , τοῖς δὲ Καμπανοῖς τὴν πόλιν τῶν Καταναίων οἰκητήριον 
ἔδωκεν . 
μετὰ δὲ ταῦτα ἐπὶ Λεοντίνους 
στρατεύσας ἁπάσῃ τῇ δυνάμει τὴν πόλιν περιεστρατοπέδευσε , καὶ πρὸς 
τοὺς ἔνδον διαπρεσβευσάμενος ἐκέλευσεν αὐτοὺς παραδιδόναι τὴν πόλιν 
καὶ μετέχειν τῆς ἐν Συρακούσαις πολιτείας . 
οἱ δὲ Λεοντῖνοι , βοήθειαν 
μὲν οὐδεμίαν ἕξειν προσδοκῶντες , τὰς δὲ Ναξίων καὶ Καταναίων 
συμφορὰς ἀναλογιζόμενοι , κατεπλήττοντο , φοβούμενοι μὴ τοῖς αὐτοῖς 
περιπέσωσι δυστυχήμασιν . 
διόπερ εἴξαντες τῷ καιρῷ συνεχώρησαν , καὶ 
τὴν πόλιν ἐκλιπόντες εἰς Συρακούσας μετῴκησαν . 
Ἀρχωνίδης δ’ ὁ τῆς Ἑρβίτης ἐπιστάτης , ἐπειδὴ πρὸς 
Διονύσιον εἰρήνην ὁ δῆμος ὁ τῶν Ἑρβιταίων συνέθετο , διενοεῖτο 
κτίσαι πόλιν . 
εἶχε γὰρ μισθοφόρους τε πλείους καὶ σύμμικτον ὄχλον , 
ὃς τῷ πρὸς Διονύσιον πολέμῳ συνέδραμεν εἰς τὴν πόλιν · πολλοὶ δὲ 
καὶ τῶν ἀπόρων Ἑρβιταίων ἐπηγγέλλοντο αὐτῷ κοινωνήσειν τῆς 
ἀποικίας . 
ἀναλαβὼν οὖν τὸ συνδραμὸν 
πλῆθος κατελάβετό τινα τῶν λόφων ὀκτὼ σταδίους ἀπέχοντα τῆς 
θαλάττης , ἐν ᾧ πόλιν ἔκτισεν Ἅλαισαν · οὐσῶν δὲ καὶ ἄλλων 
πόλεων κατὰ τὴν Σικελίαν ὁμωνύμων , Ἀρχωνίδιον αὐτὴν προσηγόρευσεν 
ἀφ’ ἑαυτοῦ . 
ἐν δὲ τοῖς ὕστερον χρόνοις 
τῆς πόλεως πολλὴν ἐπίδοσιν λαμβανούσης διά τε τὰς ἀπὸ τῆς θαλάττης 
ἐργασίας καὶ διὰ τὴν ὑπὸ Ῥωμαίων δοθεῖσαν ἀτέλειαν , οἱ 
Ἁλαισῖνοι τὴν τῶν Ἑρβιταίων συγγένειαν ἀπηρνήσαντο , αἰσχρὸν 
ἡγούμενοι καταδεεστέρας πόλεως ἑαυτοὺς ἀποίκους νομίζεσθαι . 
οὐ μὴν ἀλλὰ μέχρι νῦν παρ’ ἀμφοτέραις 
συγγένειαί τε πλείονες διαμένουσι καὶ τὰς κατὰ τὸ Ἀπολλώνιον θυσίας 
τοῖς αὐτοῖς ἔθεσι διοικοῦσιν . 
τινὲς δέ φασιν ὑπὸ Καρχηδονίων 
ἐκτίσθαι τὴν Ἅλαισαν , καθ’ ὃν καιρὸν Ἰμίλκων τὴν πρὸς τὸν 
Διονύσιον εἰρήνην ἐποιήσατο . 
κατὰ δὲ τὴν Ἰταλίαν Ῥωμαίοις πρὸς Βηίους 
πόλεμος συνέστη διὰ τοιαύτας αἰτίας . 
τότε πρώτως ἐπεψηφίσαντο 
Ῥωμαῖοι τοῖς στρατιώταις καθ’ ἕκαστον ἐνιαυτὸν εἰς ἐφόδια διδόναι 
χρήματα . 
ἐξεπολιόρκησαν δὲ καὶ τὴν Οὐόλσκων πόλιν , ἣ τότε μὲν 
Ἄνξωρ ἐκαλεῖτο , νῦν δ’ ὀνομάζεται Ταρρακίνη . 
τοῦ δ’ ἐνιαυσίου χρόνου διεληλυθότος Ἀθήνησι μὲν 
ἦρχε Μικίων , ἐν δὲ τῇ Ῥώμῃ τὴν ὑπατικὴν ἀρχὴν μετέλαβον 
χιλίαρχοι τρεῖς , Τίτος Κοΐντιος καὶ Γάιος Ἰούλιος καὶ Αὖλος 
Μαμίλος . 
τούτων δὲ τὰς ἀρχὰς λαβόντων οἱ τὸν Ὠρωπὸν οἰκοῦντες 
πρὸς ἀλλήλους στασιάσαντες ἐφυγάδευσαν τῶν πολιτῶν τινας . 
οἱ δὲ φυγάδες μέχρι μέν τινος δῑ ἑαυτῶν 
ἐπεβάλοντο κατελθεῖν , οὐ δυνάμενοι δὲ τὴν προαίρεσιν ἐπὶ τέλος 
ἀγαγεῖν , ἔπεισαν τοὺς Θηβαίους ἑαυτοῖς συναποστεῖλαι δύναμιν . 
Θηβαῖοι δὲ στρατεύσαντες ἐπὶ τοὺς 
Ὠρωπίους καὶ κυριεύσαντες τῆς πόλεως , μετῴκισαν ἀπὸ τῆς θαλάττης 
αὐτοὺς ὡς ἑπτὰ σταδίους , καὶ χρόνους μέν τινας εἴασαν καθ’ αὑτοὺς 
πολιτεύεσθαι , μετὰ δὲ ταῦτα δόντες πολιτείαν τὴν χώραν Βοιωτίαν 
ἐποιήσαντο . 
τούτων δὲ πραττομένων Λακεδαιμόνιοι καὶ ἄλλα μὲν πλείονα τοῖς 
Ἠλείοις ἐνεκάλουν , μάλιστα δ’ ὅτι Ἆγιν αὐτῶν τὸν βασιλέα 
διεκώλυσαν τῷ θεῷ θῦσαι καὶ διότι τοῖς Ὀλυμπίοις Λακεδαιμονίους 
οὐκ εἴασαν ἀγωνίσασθαι . 
διόπερ κρίναντες 
πρὸς αὐτοὺς ἐκφέρειν πόλεμον , δέκα πρεσβευτὰς ἀπέστειλαν , πρῶτον μὲν 
κελεύοντες τὰς περιοίκους πόλεις ἐᾶν αὐτονόμους εἶναι , ἔπειτα τὰς 
δαπάνας τοῦ πρὸς Ἀθηναίους πολέμου κατὰ τὸ ἐπιβάλλον αὐτοῖς μέρος 
ἀπῄτουν . 
ταῦτα δ’ ἔπραττον προφάσεις 
αὑτοῖς εὐλόγους καὶ πιθανὰς ἀρχὰς ζητοῦντες πολέμου . 
οὐ προσεχόντων 
δὲ τῶν Ἠλείων , ἀλλὰ καὶ προσεγκαλούντων ὅτι τοὺς Ἕλληνας 
καταδουλοῦνται , τὸν ἕτερον τῶν βασιλέων Παυσανίαν ἐπ’ αὐτοὺς 
ἀπέστειλαν μετὰ στρατιωτῶν τετρακισχιλίων . 
συνηκολούθουν δ’ αὐτῷ πολλοὶ στρατιῶται καὶ παρὰ τῶν συμμάχων 
σχεδὸν ἁπάντων πλὴν Βοιωτῶν καὶ Κορινθίων · οὗτοι δὲ δυσχεραίνοντες 
τοῖς ὑπὸ Λακεδαιμονίων πραττομένοις οὐ μετέσχον τῆς ἐπὶ τὴν Ἦλιν 
στρατείας . 
ὁ δ’ οὖν Παυσανίας κατ’ 
ἔφοδον τῆς Ἀρκαδίας ἐμβαλὼν εἰς τὴν Ἦλιν Λασίωνα μὲν φρούριον 
εὐθὺς εἷλεν ἐξ ἐφόδου , μετὰ δὲ ταῦτα διὰ τῆς Ἀκρωρείας ἀγαγὼν 
τὸ στρατόπεδον τέτταρας πόλεις προσηγάγετο , Θραῖστον , Ἅλιον , 
Ἐπιτάλιον , Ὀποῦντα . 
ἐκεῖθεν δὲ τῇ 
Πύλῳ προσστρατοπεδεύσας εὐθὺς καὶ τοῦτο τὸ χωρίον παρέλαβεν , ἀπέχον 
τῆς Ἤλιδος σταδίους ὡς ἑβδομήκοντα . 
μετὰ δὲ ταῦτ’ ἐπ’ αὐτὴν 
πορευθεὶς τὴν Ἦλιν ἐπὶ τῶν πέραν τοῦ ποταμοῦ λόφων 
κατεστρατοπέδευσεν . 
Ἠλεῖοι δὲ μικρὸν ἔμπροσθεν ἦσαν παρ’ Αἰτωλῶν 
εἰληφότες συμμάχους ἐπιλέκτους ἄνδρας χιλίους , οἷς τὸν περὶ τὸ 
γυμνάσιον τόπον δεδώκεισαν φυλάττειν . 
τοῦ 
δὲ Παυσανίου τοῦτον τὸν τόπον πρῶτον ἐπιχειρήσαντος πολιορκεῖν 
καταπεφρονηκότως , ὡς οὐδέποτ’ ἂν τολμησάντων Ἠλείων ἐπεξελθεῖν , 
ἐξαίφνης οἵ τε Αἰτωλοὶ καὶ πολλοὶ τῶν πολιτῶν ἐκχυθέντες ἐκ τῆς 
πόλεως κατεπλήξαντο τοὺς Λακεδαιμονίους , καὶ σχεδὸν τριάκοντα αὐτῶν 
κατέβαλον . 
ὁ δὲ Παυσανίας τότε μὲν 
ἔλυσε τὴν πολιορκίαν , μετὰ δὲ ταῦθ’ ὁρῶν ἐργώδη τὴν ἅλωσιν 
οὖσαν , ἐπῄει πορθῶν καὶ φθείρων τὴν χώραν ἱερὰν οὖσαν , καὶ 
παμπληθεῖς ὠφελείας ἤθροισεν . 
ἤδη δὲ 
τοῦ χειμῶνος συνεγγίζοντος κατὰ μὲν τὴν Ἠλείαν ἐτείχισε φρούρια , 
καὶ τὴν ἱκανὴν ἐν αὐτοῖς κατέλιπε δύναμιν , αὐτὸς δὲ μετὰ τῆς 
ὑπολοίπου στρατιᾶς ἐν Δύμῃ παρεχείμασεν . 
κατὰ δὲ τὴν Σικελίαν Διονύσιος ὁ τῶν Σικελῶν 
τύραννος , ἐπειδὴ τὰ κατὰ τὴν δυναστείαν αὐτῷ προεχώρει κατὰ γνώμην , 
διενοεῖτο μὲν πρὸς Καρχηδονίους ἐκφέρειν πόλεμον · οὔπω δὲ ταῖς 
παρασκευαῖς ἱκανὸς ὢν τὴν μὲν προαίρεσιν ταύτην ἔκρυπτε , πρὸς δὲ 
τοὺς μέλλοντας κινδύνους τὰ χρήσιμα διῴκει . 
εἰδὼς οὖν κατὰ τὸν Ἀττικὸν πόλεμον τὴν πόλιν ἐκ 
θαλάττης εἰς θάλατταν ἀποτετειχισμένην , εὐλαβεῖτο μήποτε παραπλησίοις 
ἐλαττώμασι περιπεσὼν ἀποκλεισθῇ τῆς εἰς τὴν χώραν ἐξόδου · εὐφυῶς 
γὰρ ἑώρα κειμένας τὰς καλουμένας Ἐπιπολὰς κατὰ τῆς πόλεως τῶν 
Συρακοσίων . 
διόπερ τοὺς ἀρχιτέκτονας 
παραλαβών , ἀπὸ τῆς τούτων γνώμης ἔκρινε δεῖν τειχίσαι τὰς 
Ἐπιπολάς , ᾗ νῦν τὸ πρὸς τοῖς Ἑξαπύλοις ὑπάρχει τεῖχος . 
ὁ γὰρ τόπος οὗτος τετραμμένος ἐστὶ 
πρὸς ἄρκτον , ὑπόκρημνος δὲ πᾶς καὶ διὰ τὴν τραχύτητα δυσπρόσοδος ἐκ 
τῶν ἔξωθεν μερῶν . 
βουλόμενος οὖν ταχεῖαν τὴν κατασκευὴν τῶν τειχῶν 
γίνεσθαι , τὸν ἀπὸ τῆς χώρας ὄχλον ἤθροισεν , ἐξ οὗ τοὺς εὐθέτους 
ἄνδρας ἐλευθέρους ἐπιλέξας εἰς ἑξακισμυρίους 
ἐπιδιεῖλε τούτοις τὸν τειχιζόμενον τόπον . 
καθ’ ἕκαστον μὲν οὖν στάδιον ἀρχιτέκτονας ἐπέστησε , κατὰ δὲ 
πλέθρον ἐπέταξεν οἰκοδόμους , καὶ τοὺς τούτοις ὑπηρετήσοντας ἐκ τῶν 
ἰδιωτῶν εἰς ἕκαστον πλέθρον διακοσίους . 
χωρὶς δὲ τούτων ἕτεροι 
παμπληθεῖς τὸν ἀριθμὸν ἔτεμνον τὸν ἀνέργαστον λίθον · ἑξακισχίλια δὲ 
ζεύγη βοῶν ἐπὶ τὸν οἰκεῖον τόπον παρεκόμιζεν . 
ἡ δὲ τῶν ἐργαζομένων πολυχειρία πολλὴν παρείχετο 
τοῖς θεωμένοις κατάπληξιν , ἁπάντων σπευδόντων τελέσαι τὸ τεταγμένον . 
ὁ 
γὰρ Διονύσιος τὴν προθυμίαν τοῦ πλήθους ἐκκαλούμενος μεγάλας προέθηκε 
δωρεὰς τοῖς προτερήσασι , δίχα μὲν τοῖς ἀρχιτέκτοσι , χωρὶς δὲ τοῖς 
οἰκοδόμοις καὶ πάλιν τοῖς ἐργαζομένοις · καὶ αὐτὸς δὲ μετὰ τῶν 
φίλων προσήδρευε τὰς ἡμέρας ὅλας τοῖς ἔργοις , ἐπὶ πάντα τόπον 
ἐπιφαινόμενος καὶ τοῖς κακοπαθοῦσιν αἰεὶ προσλαμβάνων . 
καθόλου δ’ ἀποθέμενος τὸ τῆς ἀρχῆς βάρος ἰδιώτην 
αὑτὸν ἀπεδείκνυε , καὶ τοῖς βαρυτάτοις τῶν ἔργων προσιστάμενος 
ὑπέμενε τὴν αὐτὴν τοῖς ἄλλοις κακοπάθειαν , ὥστε πολλὴ μὲν ἔρις 
ἐγίνετο καὶ τοῖς τῆς ἡμέρας ἔργοις ἔνιοι προσετίθεσαν καὶ μέρη 
τῶν νυκτῶν · τοσαύτη σπουδὴ τοῖς πλήθεσιν ἐνεπεπτώκει . 
διόπερ ἀνελπίστως ἐν ἡμέραις εἴκοσι τέλος ἔσχε 
τὸ τεῖχος , τὸ μὲν μῆκος κατασκευασθὲν ἐπὶ σταδίους τριάκοντα , τὸ δὲ 
ὕψος σύμμετρον , ὥστε τῷ τοίχῳ τῆς ὀχυρότητος 
προσγενομένης ἀνάλωτον ἐκ βίας ὑπάρξαι · τοῖς γὰρ 
πύργοις διείληπτο πυκνοῖς καὶ ὑψηλοῖς , ἔκ τε λίθων ᾠκοδόμητο 
τετραπέδων φιλοτίμως συνειργασμένων . 
τοῦ δ’ 
ἔτους τούτου διεληλυθότος Ἀθήνησι μὲν ἦν ἄρχων Ἐξαίνετος , ἐν 
Ῥώμῃ δὲ τὴν ὑπατικὴν ἀρχὴν παρέλαβον χιλίαρχοι ἕξ , Πόπλιος 
Κορνήλιος , Καίσων Φάβιος , Σπόριος Ναύτιος , Γάιος Οὐαλέριος , 
Μάνιος Σέργιος . 
περὶ δὲ τούτους τοὺς 
χρόνους Κῦρος ὁ τῶν ἐπὶ θαλάττης σατραπειῶν ἡγούμενος διενοεῖτο μὲν 
πάλαι στρατεύειν ἐπὶ τὸν ἀδελφὸν Ἀρταξέρξην · ἦν γὰρ ὁ νεανίσκος 
φρονήματος πλήρης καὶ προθυμίαν ἔχων οὐκ ἄπρακτον εἰς τοὺς κατὰ 
πόλεμον ἀγῶνας . 
ἐπεὶ δ’ αὐτῷ 
μισθοφόρων πλῆθος ἱκανὸν συνῆκτο καὶ τὰ πρὸς τὴν στρατείαν 
εὐτρέπιστο , τοῖς μὲν πλήθεσιν οὐκ ἐδήλου τἀληθές , ἔφασκε δ’ εἰς 
Κιλικίαν ἀνάγειν τὴν δύναμιν ἐπὶ τοὺς ἀφεστηκότας τοῦ βασιλέως 
τυράννους . 
ἀπέστειλε δὲ καὶ πρὸς 
Λακεδαιμονίουσπρεσβευτὰς τοὺς ἀνανεωσομένους τὰς κατὰ τὸν πρὸς 
Ἀθηναίους πόλεμον εὐεργεσίας καὶ παρακαλέσοντας ἑαυτῷ συμμαχεῖν . 
οἱ 
δὲ Λακεδαιμόνιοι , νομίσαντες αὑτοῖς συνοίσειν τὸν πόλεμον , ἔγνωσαν 
τῷ Κύρῳ βοηθεῖν , καὶ παραχρῆμα ἐξέπεμψαν πρεσβευτὰς πρὸς τὸν 
ἑαυτῶν ναύαρχον Σάμον ὀνομαζόμενον , ὅπως ὅ , τι ἂν κελεύῃ ὁ 
Κῦρος πράττῃ . 
ὁ δὲ Σάμος εἶχε μὲν 
τριήρεις εἴκοσι καὶ πέντε , μεθ’ ὧν πλεύσας εἰς Ἔφεσον πρὸς τὸν 
Κύρου ναύαρχον ἕτοιμος ἦν αὐτῷ πάντα συμπράττειν . 
ἐξέπεμψαν δὲ 
καὶ πεζοὺς στρατιώτας ὀκτακοσίους , ἡγεμόνα Χειρίσοφον καταστήσαντες . 
ἀφηγεῖτο δὲ τοῦ βαρβαρικοῦ στόλου Ταμώς , ἔχων τριήρεις πεντήκοντα 
πολυτελῶς ἐξηρτυμένας · καὶ καταπλευσάντων τῶν Λακεδαιμονίων ἀνήχθησαν 
οἱ στόλοι τὸν πλοῦν ὡς ἐπὶ Κιλικίας ποιούμενοι . 
Κῦρος δὲ τούς τε ἀπὸ τῆς Ἀσίας στρατολογηθέντας 
καὶ μισθοφόρους μυρίους τρισχιλίους ἀθροίσας εἰς Σάρδεις , Λυδίας μὲν 
καὶ Φρυγίας κατέστησεν ἐπιμελητὰς Πέρσας ἑαυτοῦ συγγενεῖς , Ἰωνίας 
δὲ καὶ τῆς Αἰολίδος , ἔτι δὲ τῶν σύνεγγυς τόπων Ταμώ , φίλον μὲν 
ὄντα πιστόν , τὸ δὲ γένος ὑπάρχοντα Μεμφίτην · αὐτὸς δὲ μετὰ τῆς 
δυνάμεως προῆγεν ὡς ἐπὶ τῆς Κιλικίας καὶ Πισιδίας , διαδιδοὺς λόγον 
ὅτι τινὲς τῶν ἐκεῖ κατοικούντων ἀφεστήκασιν . 
εἶχε δὲ τοὺς ἅπαντας ἀπὸ μὲν τῆς Ἀσίας 
ἑπτακισμυρίους , ὧν ἦσαν ἱππεῖς τρισχίλιοι , ἀπὸ δὲ Πελοποννήσου 
καὶ τῆς ἄλλης Ἑλλάδος μισθοφόρους μυρίους τρισχιλίους . 
ἡγεῖτο δὲ τῶν μὲν ἀπὸ Πελοποννήσου χωρὶς 
Ἀχαιῶν Κλέαρχος ὁ Λακεδαιμόνιος , τῶν δ’ ἀπὸ Βοιωτίας Πρόξενος 
Θηβαῖος , τῶν δ’ Ἀχαιῶν Σωκράτης Ἀχαιός , τῶν δ’ ἀπὸ Θεσσαλίας 
Μένων ὁ Λαρισσαῖος . 
τῶν δὲ βαρβάρων 
τὰς μὲν κατὰ λεπτὸν ἡγεμονίας εἶχον Πέρσαι , τῶν δὲ συμπάντων 
αὐτὸς ἡγεῖτο Κῦρος , ὃς τοῖς μὲν ἡγεμόσιν ἐδεδηλώκει τὴν ἐπὶ 
τὸν ἀδελφὸν ἀνάβασιν , τὸ δὲ πλῆθος ἔκρυπτεν , εὐλαβούμενος μήποτε 
διὰ τὸ μέγεθος τῆς στρατείας ἐγκαταλίπῃ τὴν ἑαυτοῦ προαίρεσιν . 
διὸ 
καὶ κατὰ τὴν ὁδοιπορίαν προορώμενος τὸ μέλλον ἐξεθεράπευσε τοὺς 
στρατιώτας , κοινὸν ἑαυτὸν παρεχόμενος καὶ δαψιλεῖς ἀγορὰς ἑτοιμάζων . 
ἐπεὶ δὲ διῆλθε Λυδίαν καὶ Φρυγίαν , 
ἔτι δὲ Καππαδοκίας τὰ συνορίζοντα , παρεγενήθη πρὸς τοὺς ὅρους τῆς 
Κιλικίας καὶ τὴν πρὸς ταῖς Κιλικίαις πύλαις εἰσβολήν · αὕτη δ’ 
ἐστὶ στενὴ καὶ παράκρημνος ἐπὶ σταδίους μὲν εἴκοσι παρατείνουσα , 
πλησίον δ’ αὐτῆς ἐστιν ἐξ ἀμφοτέρων καθ’ ὑπερβολὴν ὄρη μεγάλα καὶ 
δυσπρόσιτα · ἀπὸ δὲ τῶν ὀρῶν ἐξ ἑκατέρου μέρους τείχη κατατείνει 
μέχρι τῆς ὁδοῦ , καθ’ ἣν ἐνῳκοδόμηνται πύλαι . 
διεξαγαγὼν δὲ διὰ τούτων τὴν δύναμιν εἰσέβαλεν εἴς 
τι πεδίον τῶν κατὰ τὴν Ἀσίαν οὐδενὸς τῷ κάλλει λειπόμενον · δῑ οὗ 
πορευθεὶς εἰς Ταρσόν , μεγίστην τῶν ἐν Κιλικίᾳ πόλεων , ταχέως αὐτῆς 
ἐγκρατὴς ἐγένετο . 
Συέννεσις δ’ ὁ τῆς Κιλικίας δυναστεύων ὡς ἤκουσε 
τὸ μέγεθος τῆς τῶν πολεμίων δυνάμεως , εἰς ἀπορίαν πολλὴν ἐνέπιπτεν , 
οὐκ ὢν ἀξιόμαχος . 
μεταπεμπομένου δ’ 
αὐτὸν Κύρου καὶ τὰ πιστὰ δόντος ἐπορεύθη πρὸς αὐτόν , καὶ τὴν 
ἀλήθειαν τοῦ πολέμου πυθόμενος ὡμολόγησε συμμαχήσειν ἐπὶ τὸν 
Ἀρταξέρξην , καὶ τὸν ἕνα τῶν υἱῶν τῷ Κύρῳ συνεξαπέστειλεν , 
αὐτῷ δοὺς τῶν Κιλίκων τοὺς ἱκανοὺς συστρατευσομένους · πανοῦργος γὰρ 
ὢν τὴν φύσιν καὶ πρὸς τὸ τῆς τύχης ἄδηλον ἀρτισάμενος , τὸν 
ἕτερον τῶν υἱῶν ἐξέπεμψε λάθρᾳ πρὸς τὸν βασιλέα , δηλώσοντα καὶ 
τὰς δυνάμεις ἐπ’ ἐκεῖνον ἠθροισμένας καὶ διότι τῆς μὲν συμμαχίας δῑ 
ἀνάγκην τῷ Κύρῳ μετέχει , τῇ δ’ εὐνοίᾳ προσμένων , ἂν καιρὸς 
γένηται , καταλιπὼν ἐκεῖνον τῷ βασιλεῖ συστρατεύσεσθαι . 
Κῦρος δ’ εἴκοσι μὲν ἡμέρας ἐν Ταρσῷ τὴν δύναμιν 
ἀνέλαβε · μετὰ δὲ ταῦτα ἀναζευγνύντος αὐτοῦ τὸ πλῆθος ὑπώπτευσε τὴν 
στρατείαν ἐπὶ τὸν Ἀρταξέρξην γίνεσθαι . 
ἀναλογιζόμενος δὲ ἕκαστος 
τὰ μήκη τῶν ὁδῶν καὶ τὰ πλήθη τῶν πολεμίων ἐθνῶν , δῑ ὧν 
ἀναγκαῖον ἦν τὴν πορείαν ποιεῖσθαι , τελέως ἠγωνία · διαβεβόητο γὰρ ἡ 
μὲν ἕως Βάκτρων ὁδὸς οὖσα στρατοπέδῳ τετραμήνου , δύναμις δ’ 
ἠθροισμένη τῷ βασιλεῖπλείω τῶν τετταράκοντα μυριάδων . 
διὸ δὴ περιδεεῖς ὄντες ἐκεῖνοι ἠγανάκτουν , καὶ 
τοὺς ἡγεμόνας δῑ ὀργῆς ἔχοντες ἐνεχείρησαν ἀναιρεῖν ὡς προδότας 
ἑαυτῶν ὄντας . 
τοῦ δὲ Κύρου δεομένου πάντων , καὶ διαβεβαιουμένου τὴν 
στρατιὰν ἀνάγειν οὐκ ἐπ’ Ἀρταξέρξην , ἀλλ’ ἐπί τινα σατράπην τῆς 
Συρίας , ἐπείσθησαν οἱ στρατιῶται , καὶ λαβόντες πλείω μισθὸν 
ἀποκατέστησαν εἰς τὴν ἐξ ἀρχῆς εὔνοιαν . 
ὁ δὲ Κῦρος ἐπειδὴ διῆλθε τὴν Κιλικίαν , παρεγενήθη 
πρὸς πόλιν Ἰσσόν , ἐπὶ θαλάττης μὲν κειμένην , ἐσχάτην δ’ οὖσαν τῆς 
Κιλικίας . 
κατέπλευσε δ’ εἰς αὐτὴν περὶ τὸν αὐτὸν καιρὸν καὶ ὁ 
στόλος ὁ τῶν Λακεδαιμονίων , καὶ οἱ στρατηγοῦντες ἐξέβησαν καὶ 
συντυχόντες τῷ Κύρῳ τὴν τῶν Σπαρτιατῶν εἰς αὐτὸν εὔνοιαν 
ἀπήγγειλαν , καὶ τοὺς μετὰ Χειρισόφου πεζοὺς ὀκτακοσίους ἐκβιβάσαντες 
παρέδωκαν . 
τούτους δὲ προσεποιοῦντο μὲν 
οἱ φίλοι τοῦ Κύρου πέμψαι μισθοφόρους , τῇ δ’ ἀληθείᾳ μετὰ τῆς τῶν 
ἐφόρων γνώμης ἅπαντ’ ἐπράττετο · οἱ δὲ Λακεδαιμόνιοι φανερὸν οὔπω 
τὸν πόλεμον ἐπανῃροῦντο , κατέκρυπτον δὲ τὴν προαίρεσιν , ἐπιτηροῦντες 
τὴν ῥοπὴν τοῦ πολέμου . 
ὁ δὲ Κῦρος μετὰ τῆς δυνάμεως ἀνέζευξεν 
ἐπὶ Συρίας τὴν πορείαν ποιούμενος , καὶ τοὺς ναυάρχους ἐκέλευσε 
συμπαραπλεῖν ἁπάσαις ταῖς ναυσίν . 
ὡς δ’ 
ἦλθεν ἐπὶ τὰς Πύλας καλουμένας καὶ τὸν τόπον εὗρεν ἔρημον τῶν 
φυλαττόντων , περιχαρὴς ἦν · ἠγωνία γὰρ σφόδρα , μή τινες αὐτὰς εἶεν 
προκατειλημμένοι . 
ἔστι δὲ ἡ φύσις τοῦ τόπου στενὴ καὶ παράκρημνος , 
ὥστε δῑ ὀλίγων ῥᾳδίως παραφυλάττεσθαι . 
ὄρη γὰρ πλησίον ἀλλήλων κεῖται , τὸ μὲν τραχὺ καὶ κρημνοὺς ἔχον 
ἀξιολόγους , ἐπ’ αὐτῆς δ’ ἄρχεται τῆς ὁδοῦ ἕτερον ὄρος μέγιστον 
τῶν περὶ τοὺς τόπους ἐκείνους , καὶ καλεῖται μὲν Ἄμανος , παρεκτείνει 
δὲ παρὰ τὴν Φοινίκην · ὁ δ’ ἀνὰ μέσον τόπος τῶν ὀρῶν , ὑπάρχων ὡς 
τριῶν σταδίων , παντελῶς τετειχισμένος καὶ πύλας ἔχων εἰς στενὸν 
συγκλειομένας . 
διελθὼν οὖν ὁ Κῦρος 
ταύτας ἀκινδύνως , τὸν μὲν λοιπὸν στόλον ἀπέστειλεν ἀνακάμψαι εἰς 
Ἔφεσον · οὐκέτι γὰρ αὐτῷ χρήσιμος ἦν μέλλοντι διὰ μεσογείου τὴν 
πορείαν ποιεῖσθαι · ὁδοιπορήσας δ’ ἡμέρας εἴκοσι παρεγενήθη πρὸς 
Θάψακον πόλιν , ἣ κεῖται παρὰ τὸν ποταμὸν τὸν Εὐφράτην . 
ἐνταῦθα δὲ πένθ’ ἡμέρας διατρίψας , καὶ τὴν 
δύναμιν ἐξιδιοποιησάμενος ταῖς τε τῶν ἐπιτηδείων ἀφθονίαις καὶ ταῖς 
ἐκ τῶν προνομῶν ὠφελείαις , συνήγαγεν ἐκκλησίαν , καὶ τὴν ἀλήθειαν 
τῆς στρατείας ἐδήλωσεν . 
προσάντως δὲ δεξαμένων τὸν λόγον τῶν 
στρατιωτῶν , ἐδεῖτο πάντων μὴ καταλιπεῖν ἑαυτόν , ἐπαγγελλόμενος ἄλλας 
τε μεγάλας δωρεὰς καὶ ὅτι παραγενομένοις αὐτοῖς εἰς Βαβυλῶνα κατ’ 
ἄνδρα ἕκαστον δώσει πέντε μνᾶς ἀργυρίου . 
οἱ μὲν οὖν στρατιῶται 
ταῖς ἐλπίσι μετεωρισθέντες ἐπείσθησαν ἀκολουθεῖν · ὁ δὲ Κῦρος ὡς διέβη τῇ δυνάμει τὸν Εὐφράτην , 
ἠπείγετο κατὰ τὸ συνεχὲς ὁδοιπορῶν , καὶ παραγενηθεὶς ἐπὶ τοὺς 
ὅρους τῆς Βαβυλωνίας ἀνελάμβανε τὴν δύναμιν . 
ὁ δὲ βασιλεὺς Ἀρταξέρξης καὶ πάλαι μὲν ἦν παρὰ 
Φαρναβάζου πεπυσμένος ὅτι στρατόπεδον ἐπ’ αὐτὸν ἀθροίζει λάθρᾳ 
Κῦρος , καὶ τότε δὴ πυθόμενος αὐτοῦ τὴν ἀνάβασιν μετεπέμπετο τὰς 
πανταχόθεν δυνάμεις εἰς Ἐκβάτανα τῆς Μηδίας . 
ἐπεὶ δὲ αἵ τε παρ’ Ἰνδῶν καί τινων ἄλλων ἐθνῶν 
καθυστέρουν διὰ τὸ μακρὰν ἀφεστάναι τοὺς τόπους , μετὰ τῆς συναχθείσης 
στρατιᾶς ὥρμησεν ἀπαντήσων τῷ Κύρῳ . 
εἶχε δὲ τοὺς ἅπαντας 
στρατιώτας σὺν ἱππεῦσιν οὐκ ἐλάττους τετταράκοντα μυριάδων , καθά φησιν 
Ἔφορος . 
ὡς δ’ εἰς τὸ Βαβυλώνιον ἧκε 
πεδίον , παρὰ τὸν Εὐφράτην στρατοπεδείαν ἐβάλετο , διανοούμενος ἐν 
ταύτῃ καταλιπεῖν τὴν ἀποσκευήν · ἐπυνθάνετο γὰρ τοὺς πολεμίους οὐ 
μακρὰν ὄντας , καὶ τὸ παράβολον αὐτῶν τῆς τόλμης ὑπώπτευεν . 
ὀρύξας οὖν τάφρον τὸ μὲν πλάτος 
ποδῶν ἑξήκοντα , τὸ δὲ βάθος ποδῶν δέκα , περιέθηκε κύκλῳ τὰς 
συνακολουθούσας ἁρμαμάξας καθαπερεὶ τεῖχος . 
καταλιπὼν δ’ ἐν τῇ 
παρεμβολῇ τὴν ἀποσκευὴν καὶ τὸν ἀχρεῖον ὄχλον , ἐπὶ μὲν ταύτης 
ἱκανὴν φυλακὴν παρέστησεν , αὐτὸς δὲ τὴν δύναμιν εὔζωνον προαγαγὼν 
ἀπήντα τοῖς πολεμίοις ἐγγὺς ὑπάρχουσιν . 
ὁ δὲ Κῦρος ὡς εἶδε προϊοῦσαν τὴν τοῦ βασιλέως στρατιάν , εὐθὺς 
εἰς τάξεις κατέστησε τὸ σφέτερον στρατόπεδον . 
τὸ μὲν οὖν δεξιὸν 
κέρας παρὰ τὸν Εὐφράτην παρεκτεῖνον πεζοὶ μὲν ἐπεῖχον Λακεδαιμόνιοι 
καί τινες τῶν μισθοφόρων , ὧν ἁπάντων Κλέαρχος ὁ Λακεδαιμόνιος 
ἀφηγεῖτο · συνηγωνίζοντο δ’ αὐτῷ τῶν ἱππέων οἱ συναχθέντες ἀπὸ 
Παφλαγονίας , ὄντες ὑπὲρ τοὺς χιλίους · τὸ δὲ θάτερον μέρος ἐπεῖχον 
οἵ τ’ ἀπὸ Φρυγίας καὶ Λυδίας , ἔτι δὲ τῶν ἱππέων περὶ χιλίους , 
ὧν εἶχε τὴν ἡγεμονίαν Ἀριδαῖος . 
αὐτὸς δὲ ὁ Κῦρος ἐτέτακτο κατὰ μέσην τὴν φάλαγγα τοὺς κρατίστους 
ἔχων Περσῶν τε καὶ τῶν ἄλλων βαρβάρων ὡς μυρίους · προηγοῦντο δ’ 
αὐτῷ τῶν ἱππέων οἱ κάλλιστα διεσκευασμένοι χίλιοι , θώρακας ἔχοντες 
καὶ μαχαίρας Ἑλληνικάς . 
Ἀρταξέρξης δὲ 
πρὸ μὲν τῆς φάλαγγος πάσης ἔστησεν ἅρματα δρεπανηφόρα τὸν ἀριθμὸν 
οὐκ ὀλίγα · καὶ τῶν μὲν κεράτων Πέρσας ἡγεμόνας κατέστησε , κατὰ δὲ 
τὸ μέσον αὐτὸς ἐτάχθη τῶν ἐπιλέκτων ἔχων οὐκ ἐλάττους 
πεντακισμυρίων . 
ὡς δὲ τρεῖς σχεδὸν 
σταδίους ἀπεῖχον ἀλλήλων αἱ δυνάμεις , οἱ μὲν Ἕλληνες παιανίσαντες 
τὸ μὲν πρῶτον ἡσυχῇ προῆγον · ὡς δ’ ἐντὸς βέλους ἦσαν , ἔθεον κατὰ 
πολλὴν σπουδήν . 
παρηγγελκὼς δ’ αὐτοῖς Κλέαρχος ὁ Λακεδαιμόνιος ἦν 
τοῦτο πράττειν · τὸ μὲν γὰρ ἐκ διαστήματος πολλοῦ μὴ τρέχειν ἤμελλεν 
ἀκεραίους τοῖς σώμασι τοὺς ἀγωνιζομένους τηρήσειν εἰς τὴν μάχην , τὸ 
δ’ ἐγγὺς ὄντας δρόμῳ προσιέναι τὰς τῶν τόξων βολὰς καὶ τῶν ἄλλων 
βελῶν ὑπερπετεῖς ἐδόκει ποιήσειν . 
ἐπεὶ 
δ’ ἤγγισαν οἱ μετὰ Κύρου τῷ τοῦ βασιλέως στρατοπέδῳ , τοσοῦτ’ ἐπ’ 
αὐτοὺς ἐρρίφη βελῶν πλῆθος , ὅσον εἰκός ἐστιν ἐκ δυνάμεως 
ἐνεχθῆναι συνεστώσης ἐκ μυριάδων τετταράκοντα . 
οὐ μὴν ἀλλὰ βραχὺν 
χρόνον παντελῶς τοῖς παλτοῖς διαγωνισάμενοι , τὸ λοιπὸν ἐκ χειρὸς ἤδη 
τὴν μάχην συνίσταντο . 
Λακεδαιμόνιοι δὲ 
μετὰ τῶν ἄλλων μισθοφόρων εὐθὺς ἐκ τῆς πρώτης συστάσεως ἐξέπληξαν 
τοὺς ἀντιτεταγμένους βαρβάρους τῇ τε τῶν ὅπλων λαμπρότητι καὶ ταῖς 
εὐχειρίαις . 
ἐκεῖνοι μὲν γὰρ ἦσαν 
ὅπλοις τε μικροῖς ἐσκεπασμένοι καὶ τὰ πολλὰ τῶν ταγμάτων ἔχοντες 
ψιλικά , πρὸς δὲ τούτοις ἄπειροι τῶν κατὰ πόλεμον κινδύνων · οἱ δ’ 
Ἕλληνες διὰ τὸ μῆκος τοῦ Πελοποννησιακοῦ πολέμου κατὰ τὸ συνεχὲς 
ἐν μάχαις γεγενημένοι πολὺ ταῖς ἐμπειρίαις διέφερον . 
διόπερ εὐθὺ 
τρεψάμενοι τοὺς καθ’ αὑτοὺς ἐδίωκον , καὶ πολλοὺς τῶν βαρβάρων 
ἀνῄρουν . 
κατὰ δὲ μέσην τὴν τάξιν 
ἔτυχε μὲν ἀμφοτέρους τοὺς ὑπὲρ τῆς βασιλείας ἀγωνιζομένους 
ταχθῆναι · διὸ καὶ κατανοήσαντες τὸ γεγενημένον ὥρμησαν ἐπ’ ἀλλήλους , 
φιλοτιμούμενοι δῑ ἑαυτῶν κρῖναι τὴν μάχην · συνήγαγε γάρ , ὡς ἔοικεν , 
ἡ τύχη τὴν ὑπὲρ τῆς ἡγεμονίας τοῖς ἀδελφοῖς ἔριν εἰς μονομαχίαν 
καθάπερ εἰς ἀπομίμημα τῆς παλαιᾶς ἐκείνης καὶ τραγῳδουμένης τῆς 
περὶ τὸν Ἐτεοκλέα καὶ Πολυνείκην τόλμης . 
Κῦρος μὲν οὖν φθάσας ἐκ διαστήματος ἠκόντισε , καὶ 
τυχὼν τοῦ βασιλέως ἔσφηλεν αὐτὸν ἐπὶ τὴν γῆν · ὃν ταχέως οἱ περὶ 
αὐτὸν ἁρπάσαντες ἀπήνεγκαν ἐκ τῆς μάχης . 
καὶ τὴν μὲν τοῦ βασιλέως 
ἡγεμονίαν διαδεξάμενος Τισσαφέρνης ἀνὴρ Πέρσης παρεκάλει τε τὰ πλήθη 
καὶ αὐτὸς λαμπρῶς ἠγωνίζετο · ἀναμαχόμενος δὲ τὸ περὶ τὸν βασιλέα 
γεγονὸς ἐλάττωμα καὶ μετὰ τῶν ἐπιλέκτων ἐπὶ πάντα τόπον 
ἐπιφαινόμενος πολλοὺς ἀνῄρει τῶν ἀντιτεταγμένων , ὥστε τὴν 
ἐπιφάνειαν αὐτοῦ πόρρωθεν ὑπάρχειν ἐπίσημον . 
ὁ δὲ Κῦρος ἐπαρθεὶς τῷ προτερήματι τῶν περὶ 
αὐτὸν εἰς μέσους ἐβιάσατο τοὺς πολεμίους , καὶ τὸ μὲν πρῶτον 
ἀφειδῶς τῇ τόλμῃ χρώμενος πολλοὺς ἀνῄρει , μετὰ δὲ ταῦτα 
προχειρότερον κινδυνεύων ὑπό τινος τῶν τυχόντων Περσῶν πληγεὶς 
ἐπικαίρως ἔπεσεν . 
τούτου δ’ ἀναιρεθέντος οἱ τοῦ βασιλέως πρὸς τὴν 
μάχην ἐπερρώσθησαν , καὶ τέλος τῷ τε πλήθει καὶ τῇ τόλμῃ 
κατεπόνησαν τοὺς ἀνθεστηκότας . 
ἐκ δὲ θατέρου μέρους Ἀριδαῖος ὁ Κύρου 
σατράπης τεταγμένος ἐπὶ τῆς ἡγεμονίας τὸ μὲν πρῶτον εὐρώστως 
ἐδέξατο τοὺς ἐπιόντας βαρβάρους · μετὰ δὲ ταῦτα τῆς φάλαγγος ἐπὶ 
πολὺ παρεκτεινούσης κυκλούμενος καὶ τὴν Κύρου τελευτὴν πυθόμενος , 
ἔφυγε μετὰ τῶν ἰδίων στρατιωτῶν πρός τινα τῶν ἰδίων σταθμῶν , 
ἔχοντα καταφυγὴν οὐκ ἀνεπιτήδειον . 
Κλέαρχος δὲ θεωρῶν τήν τε μέσην τάξιν καὶ τἄλλα μέρη τῶν συμμάχων 
τετραμμένα , τοῦ μὲν διώκειν ἀπέστη , τοὺς δὲ στρατιώτας ἀνακαλούμενος 
καθίστα · εὐλαβεῖτο γὰρ μήποτε πάσης τῆς δυνάμεως ἐπὶ τοὺς Ἕλληνας 
ἐλθούσης κυκλωθῶσι καὶ πάντες ἀπόλωνται . 
οἱ δὲ μετὰ τοῦ βασιλέως ταχθέντες ἐπειδὴ τὰ καθ’ αὑτοὺς 
ἐτρέψαντο , πρῶτον μὲν τὴν ἀποσκευὴν τοῦ Κύρου διήρπασαν , μετὰ δὲ 
ταῦτα ἤδη νυκτὸς ἐπελθούσης ἀθροισθέντες ἐπὶ τοὺς Ἕλληνας 
ὥρμησαν · ὧν δεξαμένων τὴν ἔφοδον εὐγενῶς , ὀλίγον μὲν χρόνον 
ὑπέμενον οἱ βάρβαροι , μετ’ ὀλίγον δὲ ταῖς τόλμαις καὶ ταῖς 
εὐχειρίαις νικώμενοι πρὸς φυγὴν ὥρμησαν . 
οἱ δὲ περὶ Κλέαρχον πολλοὺς τῶν βαρβάρων ἀνελόντες , ὡς ἤδη νὺξ 
ἦν , ἀναχωρήσαντες τρόπαιον ἔστησαν , καὶ περὶ δευτέραν σχεδὸν φυλακὴν 
ἔφθασαν εἰς τὴν παρεμβολήν . 
τῆς δὲ 
μάχης τοιοῦτον τέλος λαβούσης ἀνῃρέθησαν τῶν τοῦ βασιλέως πλείους 
τῶν μυρίων πεντακισχιλίων , ὧν τοὺς πλείστους ἀνεῖλον οἱ μετὰ 
Κλεάρχου ταχθέντες Λακεδαιμόνιοί τε καὶ μισθοφόροι . 
ἐκ δὲ θατέρου μέρους τῶν Κύρου στρατιωτῶν ἔπεσον 
περὶ τρισχιλίους · τῶν δὲ Ἑλλήνων φασὶν ἀναιρεθῆναι μὲν οὐδένα , 
τρωθῆναι δ’ ὀλίγους . 
τῆς δὲ νυκτὸς παρελθούσης Ἀριδαῖος ὁ πεφευγὼς εἰς 
τὸν σταθμὸν ἀπέστειλέ τινας πρὸς τὸν Κλέαρχον , παρακαλῶν πρὸς 
ἑαυτὸν ἀπαγαγεῖν τοὺς στρατιώτας καὶ κοινῇ διασώζεσθαι πρὸς τοὺς 
ἐπὶ θάλατταν τόπους · ἀνῃρημένου γὰρ Κύρου καὶ τῶν τοῦ βασιλέως 
δυνάμεων ὑπερεχουσῶν , ἀγωνία πολλὴ κατέσχε τοὺς τετολμηκότας ἐπὶ τῇ 
καταλύσει τῆς Ἀρταξέρξου βασιλείας στρατεύεσθαι . 
ὁ δὲ Κλέαρχος 
ἀνακαλεσάμενος τούς τε στρατηγοὺς καὶ τοὺς ἐφ’ ἡγεμονίας τεταγμένους 
ἐβουλεύετο περὶ τῶν παρόντων . 
ὄντων δ’ αὐτῶν περὶ ταῦτα 
παρεγενήθησαν παρὰ τοῦ βασιλέως πρέσβεις , ὧν ἦν ἀρχιπρεσβευτὴς ἀνὴρ 
Ἕλλην , ὄνομα μὲν Φάλυνος , γένος δὲ Ζακύνθιος . 
εἰσαχθέντες δ’ εἰς 
τὸ συνέδριον εἶπον , ὅτι λέγει ὁ βασιλεὺς Ἀρταξέρξης · Ἐπειδὴ 
νενίκηκα Κῦρον ἀποκτείνας , παράδοτε τὰ ὅπλα , καὶ πρὸς τὰς θύρας 
αὐτοῦ βαδίσαντες ζητεῖτε , πῶς ἂν αὐτὸν ἐκθεραπεύσαντες ἀγαθοῦ τινος 
μεταλάβητε . 
ῥηθέντων δὲ τούτων ἀπόκρισιν 
ἔδωκεν ἕκαστος τῶν στρατηγῶν τοιαύτην οἵαν Λεωνίδης , καθ’ ὃν 
καιρὸν περὶ Θερμοπύλας αὐτοῦ φυλάττοντος τὰς παρόδους Ξέρξης 
ἀπέστειλεν ἀγγέλους , κελεύων τῶν ὅπλων παραχωρῆσαι . 
καὶ γὰρ τότε Λεωνίδης εἶπεν ἀπαγγεῖλαι τῷ 
βασιλεῖ διότι νομίζομεν , κἂν φίλοι γενώμεθα τῷ Ξέρξῃ , μετὰ τῶν 
ὅπλων ὄντες ἀμείνους ἔσεσθαι σύμμαχοι , κἂν πολεμεῖν πρὸς αὐτὸν 
ἀναγκασθῶμεν , βέλτιον μετὰ τούτων ἀγωνιεῖσθαι . 
παραπλησίως δὲ καὶ τοῦ Κλεάρχου περὶ τούτων 
ἀποκριναμένου , Πρόξενος ὁ Θηβαῖος εἶπεν , ὅτι νῦν τὰ μὲν ἄλλα 
σχεδὸν ἀποβεβλήκαμεν , λέλειπται δ’ ἡμῖν ἥ τ’ ἀρετὴ καὶ τὰ ὅπλα . 
νομίζομεν οὖν , ἂν μὲν ταῦτα φυλάττωμεν , χρησίμην ἡμῖν ἔσεσθαι καὶ 
τὴν ἀρετήν , ἂν δὲ παραδῶμεν , οὐδὲ ταύτην ἡμῖν ἔσεσθαι βοηθόν . 
διόπερ ἐκέλευσε τῷ βασιλεῖ λέγειν , ὡς ἂν περὶ ἡμῶν κακόν τι 
βουλεύηται , διὰ τούτων πρὸς αὐτὸν διαγωνιούμεθα περὶ τῶν ἀγαθῶν τῶν 
ἐκείνου . 
λέγεται δὲ καὶ Σώφιλον τὸν 
ἐφ’ ἡγεμονίας τεταγμένον εἰπεῖν , ὅτι θαυμάζει τοὺς παρὰ τοῦ 
βασιλέως λόγους · εἰ μὲν γὰρ αὐτὸν δοκεῖ κρείσσονα τῶν Ἑλλήνων 
εἶναι , μετὰ τῆς δυνάμεως ἐλθὼν λαβέτω τὰ παρ’ ἡμῶν ὅπλα · εἰ δὲ 
πείσας βούλεται , λεγέτω , τίνα χάριν ἡμῖν ἀντὶ τούτων ἀξίαν δώσει . 
μετὰ δὲ τούτους Σωκράτης Ἀχαιὸς 
εἶπεν , ὅτι λίαν αὐτοῖς ἐκπληκτικῶς ὁ βασιλεὺς προσφέρεται · ἃ μὲν 
γὰρ παρ’ ἡμῶν βούλεται λαβεῖν παραχρῆμ’ ἀπαιτεῖ , τὰ δ’ ἀντὶ τούτων 
δοθησόμενα μετὰ ταῦτ’ ἀξιοῦν προστάττει . 
καθόλου δ’ εἰ μὲν ἀγνοῶν 
τοὺς νενικηκότας ὡς ἡττημένους κελεύει τὸ προσταττόμενον ποιεῖν , 
μαθέτω ποτέρων ἐστὶν ἡ νίκη παραγενηθεὶς μετὰ τῆς πολυαρίθμου 
δυνάμεως · εἰ δὲ σαφῶς ἡμᾶς εἰδὼς νενικηκότας ψεύδεται , πῶς αὐτῷ 
περὶ τῶν εἰς ὕστερον ἐπαγγελιῶν πιστεύσομεν ; 
—οἱ μὲν οὖν ἄγγελοι τοιαύτας ἀποκρίσεις 
λαβόντες ἐχωρίσθησαν · οἱ δὲ περὶ Κλέαρχον ἀνέζευξαν πρὸς τὸν 
σταθμόν , ὅπου τὸ διασεσωσμένον στρατόπεδον ἦν ἀνακεχωρηκός . 
εἰς 
ταὐτὸ δὲ πάσης τῆς δυνάμεως ἐλθούσης , περὶ τῆς ἐπὶ θάλατταν 
καταβάσεως ἐβουλεύοντο κοινῇ καὶ περὶ τῆς πορείας . 
ἔδοξεν οὖν αὐτοῖς μὴ τὴν αὐτὴν ἀναχώρησιν 
ᾗπερ ἦλθον ποιεῖσθαι · πολὺ γὰρ αὐτῆς ἦν ἔρημον , ἐν ᾧ τροφὰς 
οὐχ ὑπελάμβανον ἕξειν , δυνάμεως πολεμίας ἀκολουθούσης . 
γνόντες δ’ 
ἐπὶ Παφλαγονίας ἀναζευγνύειν , οὗτοι μὲν ὥρμησαν ἐπὶ Παφλαγονίαν 
μετὰ τῆς δυνάμεως , κατὰ σχολὴν ὁδοιποροῦντες , ὡς ἂν ἅμα τὰς τροφὰς 
ποριζόμενοι · ὁ δὲ βασιλεὺς βέλτιον ἔχων ἀπὸ τοῦ τραύματος , ὡς ἐπύθετο τὴν 
τῶν ἐναντίων ὑποχώρησιν , νομίσας αὐτοὺς φεύγειν , ὥρμησε μετὰ τῆς 
δυνάμεως κατὰ σπουδήν . 
καταλαβὼν δ’ 
αὐτοὺς διὰ τὸ βραδέως ὁδοιπορεῖν , τότε μὲν ἤδη νυκτὸς οὔσης 
ἐγγὺς τὴν στρατοπεδείαν ἐποιήσατο , ἅμα δ’ ἡμέρᾳ διατασσόντων τῶν 
Ἑλλήνων τὸ στρατόπεδον εἰς μάχην , πέμψας τοὺς ἀγγέλους κατὰ μὲν τὸ 
παρὸν εἰς τρεῖς ἡμέρας ἀνοχὰς ἐποιήσατο · ἐν δὲ ταύταις συνεφώνησαν , ὥστε αὐτὸν μὲν φιλίαν 
παρασχέσθαι τὴν χώραν καὶ τοὺς ἡγησομένους ἐπὶ θάλατταν δοῦναι καὶ 
τοῖς διεξιοῦσιν ἀγορὰν παρέχειν , τοὺς δὲ μετὰ Κλεάρχου μισθοφόρους 
καὶ τοὺς μετ’ Ἀριδαίου πάντας πορεύεσθαι διὰ τῆς χώρας μηδὲν 
ἀδίκημα ποιοῦντας . 
μετὰ δὲ ταῦθ’ οὗτοι 
μὲν περὶ τὰς ὁδοιπορίας ἐγίνοντο , τὴν δὲ δύναμιν ὁ βασιλεὺς 
ἀπήγαγεν εἰς Βαβυλῶνα . 
ἐκεῖ δὲ τῶν κατὰ τὴν μάχην ἀνδραγαθησάντων 
κατ’ ἀξίαν ἕκαστον τιμήσας ἔκρινε πάντων ἄριστον γεγενῆσθαι 
Τισσαφέρνην . 
διὸ καὶ μεγάλαις αὐτὸν τιμήσας δωρεαῖς ἔδωκε τὴν 
ἑαυτοῦ θυγατέρα πρὸς συμβίωσιν , καὶ τὸ λοιπὸν διετέλει πιστότατον 
αὐτὸν ἔχων φίλον · ἔδωκε δ’ αὐτῷ καὶ τὴν ἡγεμονίαν ὧν Κῦρος 
ἐπὶ θαλάττης ἦρχε σατραπειῶν . 
ὁ δὲ 
Τισσαφέρνης θεωρῶν τὸν βασιλέα δῑ ὀργῆς ἔχοντα τοὺς Ἕλληνας , 
ἐπηγγείλατ’ αὐτῷ ἅπαντας ἀνελεῖν , ἐὰν αὐτῷ μὲν δυνάμεις δῷ , 
πρὸς δὲ Ἀριδαῖον διαλλαγῇ · προδοθήσεσθαι γὰρ ὑπὸ τούτου τοὺς 
Ἕλληνας κατὰ τὴν ὁδοιπορίαν . 
ὁ δὲ βασιλεὺς ἀσμένως τοὺς λόγους 
δεξάμενος τούτῳ μὲν ἔδωκεν ἐξ ἁπάσης τῆς δυνάμεως ἐπιλέξαι τοὺς 
κρατίστους ὅσους προαιροῖτο . 
ἄλλοις γε ἡγεμόσιν ἐλθεῖν καὶ κατὰ πρόσωπον ἀκοῦσαι τῶν λόγων . 
διόπερ οἵ τε στρατηγοὶ σχεδὸν ἅπαντες μετὰ Κλεάρχου καὶ τῶν λοχαγῶν 
ὡς εἴκοσι πρὸς Τισσαφέρνην ἦλθον · καὶ στρατιωτῶν δὲ πρὸς ἀγορὰν 
ἐλθεῖν βουλομένων ἠκολούθησαν ὡς διακόσιοι . 
Τισσαφέρνης δὲ τοὺς μὲν στρατηγοὺς εἰς τὴν σκηνὴν 
ἐκάλεσεν , οἱ δὲ λοχαγοὶ πρὸς ταῖς θύραις διέτριβον . 
καὶ μετ’ ὀλίγον 
ἐκ τῆς Τισσαφέρνους σκηνῆς ἀρθείσης φοινικίδος ὁ μὲν τοὺς στρατηγοὺς 
ἔνδον συνέλαβε , τοὺς δὲ λοχαγοὺς οἷς ἦν συντεταγμένον ἐπελθόντες 
ἀνεῖλον , ἄλλοι δὲ τοὺς ἐπὶ τὴν ἀγορὰν ἥκοντας τῶν στρατιωτῶν 
ἀνῄρουν · ἐξ ὧν εἷς φυγὼν εἰς τὴν ἰδίαν παρεμβολὴν ἐδήλωσε τὴν 
συμφοράν . 
οἱ δὲ στρατιῶται πυθόμενοι τὰ 
γεγενημένα παρ’ αὐτὸν μὲν τὸν καιρὸν ἐξεπλάγησαν καὶ πάντες ἐχώρουν 
εἰς ὅπλα μετὰ πολλῆς ἀταξίας , ὡς ἂν ἀναρχίας οὔσης · μετὰ δὲ 
ταῦτα , οὐδενὸς αὐτοῖς παρενοχλοῦντος , εἵλοντο στρατηγοὺς μὲν πλείους , 
ἑνὶ δὲ τῶν ὅλων τὴν ἡγεμονίαν ἀπέδωκαν Χειρισόφῳ τῷ 
Λακεδαιμονίῳ . 
οὗτοι δὲ διατάξαντες τὸ 
στρατόπεδον εἰς τὴν ὁδοιπορίαν ὥς ποτ’ αὐτοῖς ἐδόκει κάλλιστα 
προῆγον ἐπὶ Παφλαγονίαν . 
Τισσαφέρνης δὲ τοὺς στρατηγοὺς δήσας 
ἀπέστειλε πρὸς Ἀρταξέρξην · ἐκεῖνος δὲ τοὺς μὲν ἄλλους ἀνεῖλε , 
Μένωνα δὲ μόνον ἀφῆκεν · ἐδόκει γὰρ μόνος οὗτος στασιάζων πρὸς 
τοὺς συμμάχους προδώσειν τοὺς Ἕλληνας . 
Τισσαφέρνης δὲ μετὰ τῆς δυνάμεως ἐπακολουθῶν τοῖς Ἕλλησιν 
ἐξήπτετο , καὶ κατὰ στόμα μὲν οὐκ ἐτόλμα παρατάττεσθαι , φοβούμενος 
ἀπεγνωσμένων ἀνδρῶν θράσος καὶ ἀπόνοιαν , ἐν δὲ τοῖς εὐθέτοις 
τόποις παρενοχλῶν μεγάλῳ μὲν οὐδενὶ κακῷ περιβάλλειν αὐτοὺς 
ἠδύνατο , μικρὰ δὲ βλάπτων μέχρι τοῦ τῶν Καρδούχων καλουμένων ἔθνους 
ἐπηκολούθησεν . 
καὶ Τισσαφέρνης μὲν 
οὐδὲν ἔτι δυνάμενος πρᾶξαι , μετὰ τῆς δυνάμεως ἐπ’ Ἰωνίας 
ἀνέζευξεν · οἱ δὲ Ἕλληνες ἐφ’ ἑπτὰ μὲν ἡμέρας διεπορεύοντο τὰ τῶν 
Καρδούχων ὄρη , πολλὰ κακὰ πάσχοντες ὑπὸ τῶν ἐγχωρίων ἀλκίμων τε 
ὄντων καὶ τῆς χώρας ἐμπείρων . 
ἦσαν δ’ 
οὗτοι πολέμιοι μὲν τοῦ βασιλέως , ἐλεύθεροι δὲ καὶ τὰ κατὰ πόλεμον 
ἀσκοῦντες , μάλιστα δ’ ἐκπονοῦντες σφενδόναις ὡς μεγίστους λίθους 
ἐμβάλλειν καὶ τοξεύμασιν ὑπερμεγέθεσι χρῆσθαι , δῑ ὧν τοὺς Ἕλληνας 
κατατιτρώσκοντες ἐξ ὑπερδεξίων τόπων πολλοὺς μὲν ἀνεῖλον , οὐκ 
ὀλίγους δὲ κακῶς διέθεσαν . 
τὰ γὰρ βέλη 
μείζω καθεστῶτα δυεῖν πηχῶν ἔδυνε διά τε τῶν ἀσπίδων καὶ θωράκων , 
ὥστε μηδὲν τῶν ὅπλων ἰσχύειν τὴν βίαν αὐτῶν ὑπομένειν · οὕτω γάρ 
φασι μεγάλοις κεχρῆσθαι οἰστοῖς , ὥστε τοὺς Ἕλληνας ἐναγκυλοῦντας τὰ 
ῥιπτόμενα βέλη τούτοις σαυνίοις χρωμένους ἐξακοντίζειν . 
διελθόντες οὖν τὴν προειρημένην χώραν ἐπιπόνως 
παρεγενήθησαν πρὸς τὸν Κεντρίτην ποταμόν · ὃν διαβάντες εἰσέβαλον εἰς 
τὴν Ἀρμενίαν . 
ταύτης δ’ ἦν σατράπης Τιρίβαζος , πρὸς ὃν σπεισάμενοι 
διεπορεύοντο τὴν χώραν ὡς φίλοι . 
ὁδοιποροῦντες δὲ διὰ τῶν Ἀρμενίων ὀρῶν ἐλήφθησαν ὑπὸ χιόνος 
πολλῆς , καὶ παρεκινδύνευσαν ἀπολέσθαι πάντες . 
τοῦ γὰρ ἀέρος 
τεταραγμένου τὸ μὲν πρῶτον κατ’ ὀλίγον ἤρξατο χιὼν πίπτειν ἐκ τοῦ 
περιέχοντος , ὥστε τοὺς ὁδοιποροῦντας μηδὲν ἐμποδίζεσθαι τῆς εἰς 
τοὔμπροσθεν πορείας · μετὰ δὲ ταῦτα πνεύματος ἐπιγινομένου μᾶλλον 
αἰεὶ κατερρίπτετο καὶ τὴν χώραν ἐπεκάλυπτεν , ὥστε μηκέτι δύνασθαι 
μήτε τὰς ὁδοὺς μήτε ὁλοσχερῶς τὰς ἰδιότητας τῶν τόπων θεωρεῖσθαι . 
διόπερ ἀθυμία τὸ στρατόπεδον 
ὑπεδύετο καὶ δέος , ἀνακάμπτειν μὲν εἰς ἀπώλειαν οὐ βουλομένων , 
προάγειν δὲ διὰ τὸ πλῆθος τῶν χιόνων οὐ δυναμένων . 
τοῦ δὲ χειμῶνος 
ἐπίτασιν λαμβάνοντος ἐπεγενήθη πνευμάτων μέγεθος μετὰ πολλῆς χαλάζης , 
ὥστε τοῦ συρμοῦ κατὰ πρόσωπον ὄντος ἀναγκασθῆναι καθίσαι τὴν 
δύναμιν ἅπασαν · ἕκαστος γὰρ τὴν ἐκ τῆς ὁδοιπορίας κακοπάθειαν 
ὑπομένειν ἀδυνατῶν , οὗ ποτε τύχοι , μένειν ἠναγκάζετο . 
ἀποροῦντες δὲ πάντων τῶν ἀναγκαίων ἐκείνην μὲν 
τὴν ἡμέραν καὶ τὴν νύκτα διεκαρτέρουν ὑπαίθριοι , πολλοῖς συνεχόμενοι 
κακοῖς · διὰ γὰρ τὸ πλῆθος τῆς κατὰ τὸ συνεχὲς ἐκχεομένης χιόνος τά 
τε ὅπλα πάντα συνεκαλύφθη καὶ τὰ σώματα διὰ τὸν ἀπὸ τῆς αἰθρίας 
πάγον περιεψύχετο . 
διὰ δὲ τὴν ὑπερβολὴν τῶν κακῶν ὅλην τὴν νύκτα 
διηγρύπνουν · καὶ τινὲς μὲν πῦρ ἐκκαύσαντες τῆς ἀπὸ τούτου βοηθείας 
ἐτύγχανον , τινὲς δὲ περικαταληφθέντες ὑπὸ τοῦ πάγου τὰ σώματα πᾶσαν 
ἀπεγίνωσκον ἐπικουρίαν , τῶν ἀκρωτηρίων αὐτοῖς σχεδὸν ἁπάντων 
ἀπονεκρουμένων . 
διόπερ ὡς ἡ νὺξ διῆλθε , 
τῶν θ’ ὑποζυγίων τὰ πλεῖστα εὑρέθη διεφθαρμένα καὶ τῶν ἀνδρῶν 
πολλοὶ μὲν τετελευτηκότες , οὐκ ὀλίγοι δὲ τὴν μὲν ψυχὴν ἔχοντες 
ἔμφρονα , τὸ δὲ σῶμα διὰ τὸν πάγον ἀκίνητον · ἔνιοι δὲ καὶ τοὺς 
ὀφθαλμοὺς ἐτυφλώθησαν διά τε τὸ ψῦχος καὶ τὴν ἀνταύγειαν τῆς 
χιόνος . 
καὶ τελείως ἂν ἅπαντες 
διεφθάρησαν , εἰ μὴ βραχὺ διελθόντες εὗρον κώμας γεμούσας τῶν 
ἐπιτηδείων . 
αὗται δὲ τὰς μὲν τοῖς ὑποζυγίοις καταβάσεις εἶχον 
ὀρυκτάς , τὰς δὲ τοῖς ἀνδράσι κατὰ κλιμάκων ταῖς οἰκίαις τά τε 
βοσκήματα τρεφόμενα χόρτῳ , τοῖς δ’ ἀνδράσι πολλὴν ἀφθονίαν πάντων 
τῶν πρὸς τὸ ζῆν ἀναγκαίων . 
ἐμμείναντες δὲ ταῖς 
κώμαις ἡμέρας ὀκτὼ παρεγενήθησαν πρὸς τὸν Φᾶσιν ποταμόν . 
ἐκεῖ δὲ 
τέτταρας ἡμέρας διανύσαντες διεπορεύοντο τὴν Χάων καὶ Φασιανῶν 
χώραν . 
ἐπιθεμένων δ’ αὐτοῖς τῶν ἐγχωρίων , τούτους μὲν ἐν τῇ μάχῃ 
νικήσαντες πολλοὺς ἀνεῖλον , αὐτοὶ δὲ καταλαμβάνοντες τὰς τῶν 
ἐγχωρίων κτήσεις γεμούσας ἀγαθῶν ἐνδιέτριψαν ἐν αὐταῖς ἡμέρας 
πεντεκαίδεκα . 
ἀναζεύξαντες δ’ ἐκεῖθεν 
διῆλθον τὴν Χαλδαίων καλουμένων χώραν ἐν ἡμέραις ἑπτά , καὶ 
παρεγενήθησαν πρὸς τὸν Ἅρπαγον ὀνομαζόμενον ποταμόν , ὄντα τὸ πλάτος 
πλέθρων τεττάρων . 
ἐντεῦθεν δὲ διὰ τῆς Σκυτίνων πορευόμενοι διῆλθον 
ὁδὸν πεδινήν , ἐν ᾗ τρεῖς ἡμέρας αὑτοὺς ἀνέλαβον , εὐποροῦντες 
ἁπάντων τῶν ἀναγκαίων . 
μετὰ δὲ ταῦτ’ ἀναζεύξαντες τεταρταῖοι 
παρεγενήθησαν πρὸς πόλιν μεγάλην Γυμνασίαν ὀνομαζομένην . 
ἐκ δὲ ταύτης ὁ τῶν τόπων τούτων ἀφηγούμενος 
ἐσπείσατο πρὸς αὐτοὺς καὶ τοὺς ὁδηγήσοντας ἐπὶ θάλατταν συνέστησεν . 
ἐν ἡμέραις δὲ πεντεκαίδεκα παραγενόμενοι ἐπὶ τὸ Χήνιον ὄρος , ὡς 
εἶδον πορευόμενοι οἱ πρῶτοι τὴν θάλατταν , περιχαρεῖς ἦσαν καὶ 
τοιαύτην ἐποίουν κραυγήν , ὥστε τοὺς ἐπὶ τῆς οὐραγίας ὄντας 
ὑπολαμβάνοντας πολεμίων ἔφοδον εἶναι χωρεῖν εἰς ὅπλα . 
ὡς δ’ ἅπαντες ἀνέβησαν ἐπὶ τὸν τόπον , ἐξ 
οὗ τὴν θάλατταν ἦν ὁρᾶν , τοῖς θεοῖς ἀνατείναντες τὰς χεῖρας 
ηὐχαρίστουν ὡς ἤδη διασεσωσμένοι · συνενέγκαντες δ’ εἰς ἕνα τόπον 
λίθους παμπληθεῖς , καὶ ποιήσαντες ἐξ αὐτῶν ἀναστήματα μεγάλα , σκῦλα 
τῶν βαρβάρων ἀνέθεσαν , βουλόμενοι τῆς στρατείας ἀθάνατον ὑπόμνημα 
καταλιπεῖν . 
καὶ τῷ μὲν ὁδηγήσαντι φιάλην ἀργυρᾶν καὶ στολὴν 
Περσικὴν ἐδωρήσαντο · ὃς δείξας αὐτοῖς τὴν ἐπὶ Μάκρωνας ὁδὸν 
ἀπηλλάγη . 
οἱ δ’ Ἕλληνες εἰσβαλόντες 
εἰς τὴν τῶν Μακρώνων χώραν ἐσπείσαντο , καὶ πρὸς πίστιν παρὰ μὲν 
ἐκείνων λόγχην ἔλαβον βαρβαρικήν , αὐτοὶ δ’ Ἑλληνικὴν ἔδωκαν · ταῦτα 
γὰρ ἔφασαν αὑτοῖς οἱ βάρβαροι διὰ προγόνων παραδεδόσθαι πρὸς πίστιν 
βεβαιότατα . 
ὡς δὲ τοὺς τούτων ὅρους διῆλθον , παρεγενήθησαν εἰς τὴν 
τῶν Κόλχων χώραν . 
εἰς ἣν ἀθροισθέντων 
τῶν ἐγχωρίων ἐπ’ αὐτούς , τούτους μὲν κρατήσαντες μάχῃ πολλοὺς 
ἀνεῖλαν , αὐτοὶ δὲ λόφον ὀχυρὸν καταλαβόμενοι τὴν χώραν ἐπόρθουν , 
καὶ τὰς ὠφελείας εἰς τοῦτον ἀθροίσαντες ἀφθόνως ἑαυτοὺς 
ἀνελάμβανον . 
εὑρίσκετο δὲ καὶ σμήνη παμπληθῆ περὶ τοὺς τόπους , ἐξ ὧν πολυτελῆ 
προσεφέρετο κηρία . 
τούτων δ’ οἱ γευσάμενοι παραλόγῳ περιέπιπτον 
συμπτώματι · οἱ γὰρ μεταλαβόντες αὐτῶν ἄφρονες ἐγίνοντο καὶ πίπτοντες 
ἐπὶ τὴν γῆν ὅμοιοι τοῖς τετελευτηκόσιν ὑπῆρχον . 
πολλῶν δὲ φαγόντων διὰ τὴν γλυκύτητα τῆς 
ἀπολαύσεως , ταχὺ τὸ πλῆθος ἐγεγόνει τῶν πεπτωκότων οἱονεὶ τροπῆς ἐν 
πολέμῳ γεγενημένης . 
ἐκείνην μὲν οὖν τὴν ἡμέραν ἠθύμησεν ἡ 
δύναμις , καταπεπληγμένη τό τε παράδοξον καὶ τὸ πλῆθος τῶν ἠτυχηκότων · 
τῇ δ’ ὑστεραίᾳ περὶ τὴν αὐτὴν ὥραν ἅπαντες ἑαυτοὺς ἀνελάμβανον 
καὶ κατ’ ὀλίγον ἀνακτώμενοι τὸ φρονεῖν ἀνέστησαν , καὶ τὸ σῶμα 
διετέθησαν ὁμοίως τοῖς ἐκ φαρμακοποσίας διασωθεῖσιν . 
ὡς δ’ ἀνέλαβον ἑαυτοὺς ἐν τρισὶν ἡμέραις , 
ἐπορεύθησαν εἰς Τραπεζοῦντα πόλιν Ἑλληνίδα , Σινωπέων μὲν ἄποικον , 
κειμένην δ’ ἐν τῇ Κόλχων χώρᾳ . 
ἐνταῦθα δὲ διατρίψαντες ἡμέρας 
τριάκοντα , παρὰ μὲν τοῖς ἐγχωρίοις λαμπρῶς ἐξενίσθησαν , αὐτοὶ δὲ 
τῷ τε Ἡρακλεῖ καὶ Διὶ σωτηρίῳ θυσίαν ἐποίησαν καὶ γυμνικὸν 
ἀγῶνα , καθ’ ὃν τόπον φασὶ προσπλεῦσαι τὴν Ἀργὼ καὶ τοὺς περὶ 
Ἰάσονα . 
ἐκεῖθεν δὲ Χειρίσοφον μὲν τὸν 
ἀφηγούμενον ἀπέστειλαν εἰς Βυζάντιον ἐπὶ πλοῖα καὶ τριήρεις · ἔλεγε 
γὰρ εἶναι φίλος Ἀναξιβίῳ τῷ Βυζαντίων ναυάρχῳ . 
τοῦτον μὲν οὖν 
ἐπὶ κέλητος ἐξέπεμψαν · λαβόντες δὲ τῶν ἐπικώπων δύο πλοιάρια παρὰ 
τῶν Τραπεζουντίων , ἐλῄστευον τοὺς περιοικοῦντας βαρβάρους καὶ κατὰ 
γῆν καὶ κατὰ θάλατταν . 
ἐφ’ ἡμέρας μὲν 
οὖν τριάκοντα περιέμειναν τὸν Χειρίσοφον · ὡς δ’ ἐκεῖνος ἐβράδυνεν , 
αἱ δὲ τροφαὶ τοῖς ἀνθρώποις ἐσπάνιζον , ἀνέζευξαν ἐκ Τραπεζοῦντος , 
καὶ τριταῖοι παρεγενήθησαν εἰς Κερασοῦντα πόλιν Ἑλληνίδα , Σινωπέων 
ἄποικον . 
ἐν ταύτῃ δὲ ἡμέρας διατρίψαντές τινας παρεγενήθησαν εἰς τὸ 
τῶν Μοσυνοίκων ἔθνος . 
τῶν δὲ βαρβάρων 
συστραφέντων ἐπ’ αὐτοὺς ἐκράτησαν μάχῃ καὶ πολλοὺς ἀνεῖλον . 
συμφυγόντων δ’ εἴς τι χωρίον , ἐν ᾧ κατῴκουν ἑπτωρόφους ἔχοντες 
ξυλίνους πύργους , συνεχεῖς προσβολὰς ποιησάμενοι κατὰ κράτος εἷλαν . 
ἦν δὲ τὸ χωρίον τοῦτο μητρόπολις τῶν ἄλλων ἐρυμάτων , ἐν ᾧ καὶ 
ὁ βασιλεὺς αὐτῶν κατῴκει τὸν ὑψηλότατον τόπον ἔχων . 
ἔθος δ’ ἔχει πάτριον μένειν ἐν αὐτῷ τὸν πάντα 
βίον , κἀκεῖθεν διαδιδόναι τοῖς ὄχλοις τὰ προστάγματα . 
βαρβαρώτατον δ’ 
ἔφασαν οἱ στρατιῶται τοῦτο διεληλυθέναι τὸ ἔθνος , καὶ ταῖς μὲν 
γυναιξὶν αὐτοὺς πλησιάζειν ἁπάντων ὁρώντων , τοὺς δὲ παῖδας τῶν 
πλουσιωτάτων τρέφεσθαι καρύοις ἑφθοῖς , ἅπαντας δ’ ἐκ παιδὸς στίγμασι 
τόν τε νῶτον καὶ τὰ στήθη καταπεποικίλθαι . 
ταύτην μὲν οὖν τὴν χώραν 
ἐν ἡμέραις ὀκτὼ διεπορεύθησαν , τὴν δ’ ἐχομένην ἐν τρισίν , ἣν 
ἐκάλουν Τιβαρηνήν . 
κἀκεῖθεν εἰς Κοτύωρα πόλιν παρεγενήθησαν Ἑλληνίδα , 
Σινωπέων ἄποικον . 
ἐν ταύτῃ δὲ πεντήκονθ’ ἡμέρας διέτριψαν τοὺς 
περιοίκους τῆς Παφλαγονίας τε καὶ τοὺς ἄλλους βαρβάρους λῃστεύοντες . 
Ἡρακλεῶται δὲ καὶ Σινωπεῖς ἀπέστειλαν αὐτοῖς πλοῖα , δῑ ὧν αὐτοί 
τε καὶ τὰ σκευοφόρα διεκομίσθησαν . 
ἡ δὲ 
Σινώπη Μιλησίων μὲν ἦν ἄποικος , κειμένη δ’ ἐν τῇ Παφλαγονίᾳ 
μέγιστον εἶχεν ἀξίωμα τῶν περὶ τοὺς τόπους · ἐν ᾗ δὴ καθ’ ἡμᾶς 
ἔσχε Μιθριδάτης ὁ πρὸς Ῥωμαίους διαπολεμήσας τὰ μέγιστα βασίλεια . 
παρεγενήθη δὲ καὶ ἐνταῦθα Χειρίσοφος 
ὁ πρὸς τὰς τριήρεις ἀπεσταλμένος ἄπρακτος . 
οὐ μὴν ἀλλ’ οἱ Σινωπεῖς 
φιλοφρόνως αὐτοὺς ξενίσαντες ἀπέπεμψαν αὐτοὺς κατὰ θάλατταν εἰς 
Ἡράκλειαν , Μεγαρέων ἄποικον · καὶ καθωρμίσθη πᾶς ὁ στόλος πρὸς τὴν 
Ἀχερουσίαν χερρόνησον , ὅπου φασὶν Ἡρακλέα τὸν ἐξ ᾅδου Κέρβερον 
ἀναγαγεῖν . 
ἐκεῖθεν δὲ πεζῇ διὰ 
Βιθυνίας πορευόμενοι κινδύνοις περιέπιπτον , τῶν ἐγχωρίων ἐξαπτομένων 
κατὰ τὴν πορείαν . 
μόγις οὖν διεσώθησαν εἰς Χρυσόπολιν τῆς 
Χαλκηδονίασοἱ περιλειφθέντες ἀπὸ μυρίων ὀκτακισχίλιοι τριακόσιοι . 
ἐκεῖθεν δὲ ῥᾳδίως ἤδη τὸ λοιπὸν 
τινὲς μὲν διεσώθησαν εἰς τὰς πατρίδας , οἱ δὲ λοιποὶ περὶ τὴν 
Χερρόνησον ἀθροισθέντες ἐπόρθουν τὴν παρακειμένην Θρᾳκῶν χώραν . 
ἡ 
μὲν οὖν ἐπ’ Ἀρταξέρξην Κύρου στρατεία τοιοῦτον ἔσχε τὸ τέλος . 
οἱ δ’ ἐν ταῖς Ἀθήναις δυναστεύοντες 
τριάκοντα τύραννοι καθ’ ἡμέραν οὐκ ἐπαύοντο τοὺς μὲν φυγαδεύοντες , 
τοὺς δὲ ἀναιροῦντες . 
τῶν δὲ Θηβαίων ἀγανακτούντων ἐπὶ τοῖς 
γινομένοις καὶ φιλοφρόνως τοὺς φυγάδας ὑποδεχομένων , Θρασύβουλος 
Στιριεὺς ὀνομαζόμενος , ὢν Ἀθηναῖος , ὑπὸ δὲ τῶν τριάκοντα 
πεφυγαδευμένος , συνεργούντων αὐτῷ λάθρᾳ τῶν Θηβαίων κατελάβετο τῆς 
Ἀττικῆς χωρίον ὀνομαζόμενον Φυλήν . 
ἦν δὲ τὸ φρούριον ὀχυρόν τε 
σφόδρα καὶ τῶν Ἀθηνῶν ἀπέχον σταδίους ἑκατόν , ὥστε πολλὰς 
ἀφορμὰς αὐτοῖς παρέχεσθαι πρὸς τὴν ἔφοδον . 
οἱ δὲ τριάκοντα τύραννοι πυθόμενοι τὸ γεγονός , τὸ 
μὲν πρῶτον ἐξήγαγον ἐπ’ αὐτοὺς τὴν δύναμιν ὡς πολιορκήσοντες τὸ 
χωρίον · πλησίον δὲ τῆς Φυλῆς αὐτῶν στρατοπεδευόντων ἐπεγενήθη πολὺς 
νιφετός . 
καί τινων ἐπιχειρησάντων 
μετασκηνοῦν , οἱ πολλοὶ φεύγειν αὐτοὺς ὑπέλαβον καὶ πλησίον τινὰ 
πολεμίαν δύναμιν εἶναι · ἐμπεσόντος δὲ εἰς τὸ στρατόπεδον θορύβου τοῦ 
καλουμένου Πανικοῦ μετεστρατοπέδευσαν εἰς ἕτερον τόπον . 
οἱ δὲ τριάκοντα θεωροῦντες τοὺς πολίτας ἐν 
Ἀθήναις , ὅσοι μὴ μετεῖχον τῆς τῶν τρισχιλίων πολιτείας , μετεώρους 
ὄντας πρὸς τὴν κατάλυσιν τῆς δυναστείας , μετῴκισαν αὐτοὺς εἰς τὸν 
Πειραιᾶ , καὶ τοῖς ξενικοῖς ὅπλοις διακατεῖχον τὴν πόλιν · 
Ἐλευσινίους δὲ καὶ Σαλαμινίους αἰτιασάμενοι τὰ τῶν φυγάδων φρονεῖν , 
ἅπαντας ἀνεῖλον . 
τούτων δὲ πραττομένων 
πολλοὶ τῶν φυγάδων συνέρρεον πρὸς τοὺς περὶ Θρασύβουλον φανερῶς 
μὲν περί τινων αἰχμαλώτων διαλεξόμενοι , λάθρᾳ δὲ συμβουλεύειν αὐτῷ 
διαλῦσαι τὸ συνεστηκὸς φυγαδικὸν καὶ μεθ’ ἑαυτῶν τῆς πόλεως 
δυναστεύειν ἀντὶ Θηραμένους προσαιρεθέντα , λαβεῖν δ’ ἐξουσίαν δέκα 
τῶν φυγάδων οὓς ἂν προαιρῆται κατάγειν εἰς τὴν πατρίδα . 
ὁ μὲν Θρασύβουλος ἔφησε προκρίνειν τὴν 
ἑαυτοῦ φυγὴν τῆς τῶν τριάκοντα δυναστείας , καὶ τὸν πόλεμον οὐ 
καταλύσειν , εἰ μὴ πάντες οἱ πολῖται κατέλθωσι καὶ τὴν πάτριον 
πολιτείαν ὁ δῆμος ἀπολάβῃ . 
οἱ δὲ τριάκοντα θεωροῦντες πολλοὺς μὲν 
ἀφ’ ἑαυτῶν ἀφισταμένους διὰ τὸ μῖσος , τοὺς δὲ φυγάδας ἀεὶ πλείους 
γινομένους , ἀπέστειλαν εἰς Σπάρτην πρέσβεις περὶ βοηθείας , αὐτοὶ δ’ 
ὅσους ἠδύναντο πλείστους ἀθροίσαντες ἐν ὑπαίθρῳ περιεστρατοπέδευσαν 
περὶ τὰς ὀνομαζομένας Ἀχαρνάς . 
ὁ δὲ Θρασύβουλος τὴν ἱκανὴν 
φυλακὴν τοῦ χωρίου καταλιπὼν ἐξήγαγε τοὺς φυγάδας , ὄντας χιλίους καὶ 
διακοσίους · ἐπιθέμενος δὲ τῇ τῶν ἐναντίων παρεμβολῇ νυκτὸς 
ἀπροσδοκήτως καὶ συχνοὺς ἀποκτείνας , τοὺς ἄλλους διὰ τὸ παράδοξον 
ἐξέπληξε καὶ φυγεῖν εἰς Ἀθήνας ἠνάγκασεν . 
μετὰ δὲ τὴν μάχην ὁ Θρασύβουλος εὐθὺς μὲν 
ὥρμησεν ἐπὶ τὸν Πειραιᾶ καὶ κατελάβετο τὴν Μουνυχίαν , λόφον 
ἔρημον καὶ καρτερόν , οἱ δὲ τύραννοι τῇ δυνάμει πάσῃ καταβάντες εἰς 
τὸν Πειραιᾶ προσέβαλον τῇ Μουνυχίᾳ , Κριτίου τὴν ἡγεμονίαν 
ἔχοντος . 
ἐπὶ πολὺν δὲ χρόνον τῆς μάχης καρτερᾶς γενομένης , οἱ μὲν 
τύραννοι τοῖς πλήθεσιν ὑπερεῖχον , οἱ δὲ φυγάδες τῇ τῶν τόπων 
ὀχυρότητι . 
τέλος δὲ Κριτίου πεσόντος οἱ 
μετὰ τῶν τριάκοντα κατεπλάγησαν καὶ πρὸς τοὺς ὁμαλωτέρους τόπους 
κατέφυγον , οὐ τολμώντων τῶν φυγάδων εἰς ἐκείνους καταβαίνειν . 
μετὰ δὲ 
ταῦτα συχνῶν ἀφισταμένων πρὸς τοὺς φυγάδας , οἱ περὶ τὸν Θρασύβουλον 
ἐξαίφνης ἐπέθεντο τοῖς ἐναντίοις , καὶ μάχῃ κρατήσαντες ἐκυρίευσαν 
τοῦ Πειραιῶς . 
εὐθὺ δὲ πολλοὶ μὲν τῶν 
ἐκ τῆς πόλεως ἐπιθυμοῦντες ἀπαλλαγῆναι τῆς τυραννίδος συνέρρεον εἰς 
τὸν Πειραιᾶ , πάντες δ’ οἱ κατὰ τὰς πόλεις διερριμμένοι φυγάδες 
ἀκούοντες τὰ προτερήματα τῶν περὶ Θρασύβουλον , ἧκον εἰς Πειραιᾶ , 
καὶ τὸ λοιπὸν ἤδη πολὺ ταῖς δυνάμεσιν οἱ φυγάδες ὑπερεῖχον · διὸ 
καὶ πολιορκεῖν τὴν πόλιν ἐπεχείρησαν . 
οἱ 
δ’ ἐν ταῖς Ἀθήναις τοὺς μὲν τριάκοντα τῆς ἀρχῆς παύσαντες ἐκ τῆς 
πόλεως ἐξέπεμψαν , δέκα δ’ ἄνδρας κατέστησαν αὐτοκράτορας , εἰ 
δύναιντο , μάλιστα φιλικῶς διαλύεσθαι τὸν πόλεμον . 
οὗτοι δὲ 
παραλαβόντες τὴν ἀρχὴν τούτων μὲν ἠμέλησαν , ἑαυτοὺς δὲ τυράννους 
ἀποδείξαντες ἀπὸ Λακεδαίμονος τετταράκοντα ναῦς μετεπέμψαντο καὶ 
στρατιώτας χιλίους , ὧν ἦρχε Λύσανδρος . 
Παυσανίας δὲ ὁ τῶν Λακεδαιμονίων βασιλεύς , φθονῶν μὲν τῷ 
Λυσάνδρῳ , θεωρῶν δὲ τὴν Σπάρτην ἀδοξοῦσαν παρὰ τοῖς Ἕλλησιν , 
ἀνέζευξε μετὰ δυνάμεως πολλῆς , καὶ παραγενηθεὶς εἰς Ἀθήνας διήλλαξε 
τοὺς ἐν τῇ πόλει πρὸς τοὺς φυγάδας . 
διόπερ Ἀθηναῖοι μὲν 
ἐκομίσαντο τὴν πατρίδα καὶ τὸ λοιπὸν τοῖς ἰδίοις νόμοις 
ἐπολιτεύοντο , τοῖς δ’ εὐλαβουμένοις , μή τι πάθωσι διὰ τὰ γενόμενα 
κατὰ τὸ συνεχὲς αὐτῶν ἀδικήματα , τὴν Ἐλευσῖνα κατοικεῖν 
συνεχώρησαν . 
Ἠλεῖοι δὲ φοβηθέντες τὴν τῶν 
Λακεδαιμονίων ὑπεροχήν , κατέλυσαν τὸν πρὸς αὐτοὺς πόλεμον , ἐφ’ ᾧ 
τὰς τριήρεις δοῦναι Λακεδαιμονίοις καὶ τὰς περιοικούσας πόλεις 
αὐτονόμους ἀφεῖναι . 
Λακεδαιμόνιοι δὲ 
καταλελυκότες τοὺς πολέμους καὶ σχολὴν ἔχοντες ἐστράτευσαν ἐπὶ 
Μεσσηνίους , ὧν οἱ μὲν ἐν Κεφαλληνίᾳ φρούριόν τι κατῴκουν , οἱ δὲ 
Ναύπακτον ἐν τοῖς προσεσπερίοις λεγομένοις Λοκροῖς , δόντων Ἀθηναίων . 
ἐκβαλόντες δ’ αὐτοὺς ἐκ τῶν τόπων ἀπέδωκαν τὰ φρούρια , τὸ μὲν τοῖς 
τὴν Κεφαλληνίαν οἰκοῦσι , τὸ δὲ τοῖς Λοκροῖς . 
οἱ δὲ Μεσσήνιοι διὰ τὸ παλαιὸν πρὸς τοὺς 
Σπαρτιάτας μῖσος πανταχόθεν ἐλαυνόμενοι , μετὰ τῶν ὅπλων ἀπηλλάγησαν 
ἐκ τῆς Ἑλλάδος , καὶ τινὲς μὲν αὐτῶν πλεύσαντες εἰς Σικελίαν 
ἐγένοντο Διονυσίου μισθοφόροι , τινὲς δ’ εἰς Κυρήνην ἔπλευσαν , περὶ 
τρισχιλίους ὄντες , καὶ μετὰ τῶν ἐκεῖ φυγάδων ἐτάχθησαν . 
οἱ γὰρ Κυρηναῖοι κατ’ ἐκεῖνον τὸν καιρὸν ἐν 
ταραχῇ καθειστήκεισαν , Ἀρίστωνος καί τινων ἑτέρων κατειληφότων τὴν 
πόλιν . 
προσφάτως μὲν πεντακόσιοι οἱ δυνατώτατοι τῶν Κυρηναίων 
ἀνῄρηντο , τῶν δ’ ἄλλων ἐπεφεύγεισαν οἱ χαριέστατοι . 
οὐ μὴν ἀλλ’ οἱ φυγάδες προσλαμβανόμενοι τοὺς 
Μεσσηνίους παρετάξαντο πρὸς τοὺς τὴν πόλιν κατειληφότας , καὶ τῶν μὲν 
Κυρηναίων πολλοὶ παρ’ ἀμφοτέροις ἔπεσον , οἱ δὲ Μεσσήνιοι σχεδὸν 
ἅπαντες ἀνῃρέθησαν . 
μετὰ δὲ τὴν 
παράταξιν οἱ Κυρηναῖοι πρὸς ἀλλήλους διαπρεσβευσάμενοι διηλλάγησαν , 
καὶ παραχρῆμα ὁρκωμοτήσαντες μὴ μνησικακήσειν , κοινῇ τὴν πόλιν 
κατῴκησαν . 
περὶ δὲ τοὺς αὐτοὺς χρόνους Ῥωμαῖοι προσέθηκαν οἰκήτορας εἰς τὰς 
ὀνομαζομένας Οὐελίτρας . 
τοῦ δ’ ἔτους τούτου 
διελθόντος Ἀθήνησι μὲν ἦρχε Λάχης , ἐν δὲ τῇ Ῥώμῃ τὴν ὕπατον 
ἀρχὴν διῴκουν χιλίαρχοι , Μάνιος Κλώδιος , Μάρκος Κοΐντιος , 
Λεύκιος Ἰούλιος , Μάρκος Φούριος , ΛεύκιοσΟὐαλέριος , ἐγενήθη δὲ 
καὶ Ὀλυμπιὰς πέμπτη πρὸς ταῖς ἐνενήκοντα , καθ’ ἣν ἐνίκα στάδιον 
Μίνως Ἀθηναῖος . 
κατὰ δὲ τούτους τοὺς 
χρόνους Ἀρταξέρξης μὲν ὁ τῆς Ἀσίας βασιλεὺς καταπεπολεμηκὼς Κῦρον 
ἀπεστάλκει Τισσαφέρνην παραληψόμενον πάσας τὰς ἐπὶ θαλάττῃ 
σατραπείας . 
διόπερ οἱ Κύρῳ συμμαχήσαντες σατράπαι καὶ πόλεις ἐν 
ἀγωνίᾳ πολλῇ καθειστήκεισαν , μήποτε δῶσι τιμωρίαν ὑπὲρ ὧν 
ἐξήμαρτον εἰς τὸν βασιλέα . 
οἱ μὲν οὖν 
ἄλλοι σατράπαι διαπρεσβευσάμενοι πρὸς Τισσαφέρνην ἐξεθεράπευον καὶ τὰ 
καθ’ αὑτοὺς ἐτίθεντο πρὸς αὐτόν , ὅπως ποτ’ ἦσαν δυνατοί · Ταμὼς 
δέ , μέγιστος ὢν αὐτῶν καὶ τῆς Ἰωνίας ἀφηγούμενος , εἰς τὰς 
τριήρεις ἐνέθετο τὰ χρήματα καὶ τοὺς υἱοὺς ἅπαντας πλὴν ἑνὸς τοῦ 
καλουμένου μὲν Γλοῦ , μετὰ δέ τινας χρόνους ἀφηγησαμένου τῶν βασιλικῶν 
δυνάμεων . 
εὐλαβηθεὶς οὖν ὁ Ταμὼς τὸν 
Τισσαφέρνην ἀπῆρεν εἰς Αἴγυπτον μετὰ τοῦ στόλου , καὶ κατέφυγε πρὸς 
Ψαμμήτιχον τὸν βασιλέα τῶν Αἰγυπτίων , ἀπόγονον ὄντα τοῦ 
Ψαμμητίχου . 
οὔσης δ’ αὐτῷ προγεγενημένης εὐεργεσίας εἰς τὸν 
βασιλέα , διελάμβανε τοῦτον ἕξειν οἷόν τινα λιμένα τῶν ἀπὸ τοῦ 
βασιλέως κινδύνων . 
ὁ δὲ Ψαμμήτιχος τήν 
τε εὐεργεσίαν καὶ τὸ πρὸς τοὺς ἱκέτας ὅσιον παρ’ οὐδὲν ἡγησάμενος 
ἀπέσφαξε τὸν ἱκέτην καὶ φίλον μετὰ τῶν τέκνων , ὅπως τῶν τε χρημάτων 
καὶ τοῦ στόλου γένηται κύριος . 
αἱ δὲ κατὰ τὴν Ἀσίαν Ἑλληνίδες πόλεις 
πυνθανόμεναι τὴν τοῦ Τισσαφέρνους κατάβασιν , περὶ σφῶν ἀγωνιῶσαι πρὸς 
Λακεδαιμονίους ἔπεμψαν πρέσβεις , δεόμεναι μὴ περιιδεῖν ἑαυτὰς ὑπὸ 
τῶν βαρβάρων ἀναστάτους γινομένας . 
οἱ δὲ Λακεδαιμόνιοι βοηθήσειν 
ἐπαγγειλάμενοι , πρὸς Τισσαφέρνην ἔπεμψαν πρέσβεις τοὺς ἐροῦντας μὴ 
ὅπλα πολέμια ἐπιφέρειν ταῖς Ἑλληνίσι πόλεσιν . 
Τισσαφέρνης δὲ μετὰ δυνάμεως ἐπὶ πρώτην ἐλθὼν τὴν 
Κυμαίων πόλιν τήν τε χώραν ἐπόρθησεν ἅπασαν καὶ πολλῶν αἰχμαλώτων 
ἐγκρατὴς ἐγένετο · μετὰ δὲ ταῦτα συγκλείσας αὐτοὺς εἰς πολιορκίαν , 
ὡς ὁ μὲν χειμὼν συνήγγισε , τὴν δὲ πόλιν ἑλεῖν οὐκ ἠδύνατο , τοὺς 
αἰχμαλώτους πολλῶν χρημάτων ἀπελύτρωσε καὶ τὴν πολιορκίαν ἔλυσεν . 
Λακεδαιμόνιοι δὲ ἐπὶ τὸν πρὸς βασιλέα πόλεμον Θίβρωνα 
καταστήσαντες ἡγεμόνα χιλίους μὲν τῶν πολιτῶν ἔδωκαν , παρὰ δὲ τῶν 
συμμάχων ἐκέλευσαν στρατολογεῖν ὅσους ἂν αὐτῷ φαίνηται συμφέρειν . 
ὁ δὲ Θίβρων πορευθεὶς εἰς Κόρινθον , 
κἀκεῖ παρὰ τῶν συμμάχων μεταπεμψάμενος στρατιώτας , ἐξέπλευσεν εἰς 
Ἔφεσον ἔχων οὐ πλείους πεντακισχιλίων . 
ἐκεῖ δὲ ἔκ τε τῶν ἰδίων 
πόλεων καὶ τῶν ἄλλων ὡς δισχιλίους καταγράψας , ἀνέζευξε τοὺς πάντας 
ἔχων πλείους ἑπτακισχιλίων . 
διελθὼν δ’ ὡς ἑκατὸν εἴκοσι σταδίους 
πρὸς Μαγνησίαν ἧκεν , ἧς ἦρχε Τισσαφέρνης · ταύτην δ’ ἐξ ἐφόδου 
παραλαβών , καὶ ταχέως ἐπὶ Τράλλεις τῆς Ἰωνίας πορευθείς , 
ἐπεχείρησε πολιορκεῖν τὴν πόλιν · οὐδὲν δὲ δυνάμενος πρᾶξαι δῑ 
ὀχυρότητα , πάλιν εἰς Μαγνησίαν ἀπεχώρησεν . 
ταύτης δ’ οὔσης ἀτειχίστου , καὶ διὰ τοῦτο 
φοβούμενος μήποτε χωρισθέντος αὐτοῦ κυριεύσῃ τῆς πόλεως ὁ 
Τισσαφέρνης , μετῴκισεν αὐτὴν πρὸς τὸ πλησίον ὄρος , ὃ καλοῦσι 
Θώρακα · αὐτὸς δ’ ἐμβαλὼν εἰς τὴν τῶν πολεμίων χώραν τοὺς στρατιώτας 
ἐνέπλησε παντοίας ὠφελείας . 
Τισσαφέρνους δὲ μετὰ πολλῆς ἵππου 
παραγενομένου διευλαβηθεὶς ἀνέστρεψεν εἰς Ἔφεσον . 
περὶ δὲ τὸν αὐτὸν χρόνον τῶν ἐστρατευμένων μετὰ 
Κύρου καὶ διασωθέντων εἰς τὴν Ἑλλάδα τινὲς μὲν εἰς τὰς ἰδίας 
πατρίδας ἀπηλλάγησαν , οἱ δὲ πλεῖστοι στρατιωτικὸν εἰθισμένοι ζῆν 
βίον , καὶ σχεδὸν ὄντες πεντακισχίλιοι , στρατηγὸν αὑτῶν εἵλαντο 
Ξενοφῶντα . 
ὃς ἀναλαβὼν τὴν δύναμιν 
ὥρμησε πολεμήσων Θρᾷκας τοὺς περὶ τὸν Σαλμυδησσὸν οἰκοῦντας · 
οὗτος δ’ ἔστι μὲν ἐπ’ ἀριστερᾷ τοῦ Πόντου , παρεκτείνων δ’ ἐπὶ 
πολὺ πλεῖστα ποιεῖ ναυάγια . 
οἱ μὲν οὖν 
Θρᾷκες εἰώθεισαν περὶ τούτους τοὺς τόπους ἐφεδρεύοντες τοὺς 
ἐκπίπτοντας τῶν ἐμπόρων αἰχμαλωτίζειν · ὁ δὲ Ξενοφῶν μετὰ τῶν 
συνηθροισμένων στρατιωτῶν ἐμβαλὼν αὐτῶν εἰς τὴν χώραν μάχῃ τε 
ἐνίκησε καὶ τὰς πλείστας τῶν κωμῶν ἐνέπρησεν · μετὰ δὲ ταῦτα Θίβρωνος αὐτοὺς μεταπεμπομένου καὶ 
μισθοὺς ἐπαγγελλομένου δώσειν , πρὸς ἐκεῖνον ἀπεχώρησαν καὶ μετὰ 
Λακεδαιμονίων ἐπολέμουν τοῖς Πέρσαις . 
τούτων δὲ πραττομένων Διονύσιος μὲν 
ἐν τῇ Σικελίᾳ πόλιν ἔκτισεν ὑπ’ αὐτὸν τὸν τῆς Αἴτνης λόφον , 
καὶ ἀπό τινος ἐπιφανοῦς ἱεροῦ προσηγόρευσεν αὐτὴν Ἄδρανον . 
κατὰ δὲ τὴν Μακεδονίαν Ἀρχέλαος ὁ 
βασιλεὺς ἔν τινι κυνηγίῳ πληγεὶς ἀκουσίως ὑπὸ Κρατεροῦ τοῦ 
ἐρωμένου τὸν βίον μετήλλαξε , βασιλεύσας ἔτη ἑπτά · τὴν δ’ ἀρχὴν 
διεδέξατο Ὀρέστης παῖς ὤν , ὃν ἀνελὼν Ἀέροπος ἐπίτροπος ὢν 
κατέσχε τὴν βασιλείαν ἔτη ἕξ . 
Ἀθήνησι 
δὲ Σωκράτης ὁ φιλόσοφος ὑπ’ Ἀνύτου καὶ Μελήτου κατηγορηθεὶς ἐπ’ 
ἀσεβείᾳ καὶ φθορᾷ τῶν νέων , θανάτῳ κατεδικάσθη καὶ πιὼν κώνειον 
ἐτελεύτησεν . 
ἀδίκου δὲ τῆς κατηγορίας γεγενημένης ὁ δῆμος μετεμελήθη , 
τηλικοῦτον ἄνδρα θεωρῶν ἀνῃρημένον · διόπερ τοὺς κατηγορήσαντας δῑ 
ὀργῆς εἶχε καὶ τέλος ἀκρίτους ἀπέκτεινεν . 
τοῦ δ’ ἐνιαυσίου χρόνου διεληλυθότος Ἀθήνησι μὲν τὴν 
ἀρχὴν Ἀριστοκράτης παρέλαβεν , ἐν Ῥώμῃ δὲ τὴν ὑπατικὴν ἀρχὴν 
ἓξ χιλίαρχοι διεδέξαντο , Γάιος Σερουίλιος καὶ Λούκιος Οὐεργίνιος , 
Κόιντος Σουλπίκιος , Αὖλος Μουτίλιος , Μάνιος Σέργιος . 
τούτων δὲ τὴν ἀρχὴν παρειληφότων Λακεδαιμόνιοι 
πυθόμενοι τὸν Θίβρωνα κακῶς διοικοῦντα τὰ κατὰ τὸν πόλεμον , 
Δερκυλίδαν στρατηγὸν εἰς τὴν Ἀσίαν ἐξέπεμψαν · ὃς παραλαβὼν τὴν 
δύναμιν ἐστράτευσεν ἐπὶ τὰς ἐν τῇ Τρῳάδι πόλεις . 
Ἁμάξιτον μὲν οὖν καὶ Κολώνας καὶ Ἀρίσβαν 
εἷλεν ἐξ ἐφόδου · μετὰ δὲ ταῦτα Ἴλιον καὶ Κεβρηνίαν καὶ τὰς 
ἄλλας ἁπάσας τὰς κατὰ τὴν Τρῳάδα ἃς μὲν δόλῳ παρέλαβεν , ἃς δ’ 
ἐκ βίας ἐχειρώσατο . 
μετὰ δὲ ταῦτα πρὸς Φαρνάβαζον ὀκταμηνιαίους 
ἀνοχὰς ποιησάμενος , ἐστράτευσεν ἐπὶ Θρᾷκας τοὺς περὶ Βιθυνίαν 
τότε κατοικοῦντας · πορθήσας δ’ αὐτῶν τὴν χώραν ἀπήγαγε τὴν δύναμιν 
εἰς παραχειμασίαν . 
ἐν Ἡρακλείᾳ δὲ τῇ 
περὶ Τραχῖνα στάσεως γενομένης , Ἡριππίδαν ἐξέπεμψαν Λακεδαιμόνιοι 
καταστήσοντα τὰ πράγματα . 
ὃς παραγενόμενος εἰς Ἡράκλειαν συνήγαγεν 
εἰς ἐκκλησίαν τὰ πλήθη , καὶ περιστήσας αὐτοῖς ὁπλίτας συνέλαβε τοὺς 
αἰτίους καὶ πάντας ἀνεῖλεν , ὄντας περὶ πεντακοσίους . 
τῶν δὲ περὶ τὴν Οἴτην κατοικούντων ἀποστάντων 
ἐπολέμησεν αὐτοῖς , καὶ πολλοῖς περιβαλὼν κακοῖς ἠνάγκασεν ἐκλιπεῖν 
τὴν χώραν · ὧν οἱ πλεῖστοι μετὰ τῶν τέκνων καὶ γυναικῶν ἔφυγον εἰς 
Θεσσαλίαν , καὶ μετὰ πέντε ἔτη κατήχθησαν ὑπὸ Βοιωτῶν . 
τούτων δὲ πραττομένων Θρᾷκες πολλοῖς πλήθεσιν 
ἐνέβαλον εἰς τὴν Χερρόνησον , καὶ τὴν χώραν πᾶσαν πορθήσαντες 
τειχήρεις συνεῖχον τὰς ἐν αὐτῇ πόλεις . 
οἱ δὲ Χερρονησῖται 
πιεζόμενοι τῷ πολέμῳ μετεπέμψαντο Δερκυλίδαν τὸν Λακεδαιμόνιον ἐκ 
τῆς Ἀσίας . 
οὗτος δὲ διαβὰς μετὰ τῆς 
δυνάμεως τοὺς μὲν Θρᾷκας ἐξήλασεν ἐκ τῆς χώρας , τὴν δὲ Χερρόνησον 
ἀπὸ θαλάττης ἀρξάμενος μέχρι θαλάττης διετείχισεν . 
τοῦτο δὲ πράξας 
τοὺς μὲν Θρᾷκας ἐκώλυσε τῆς εἰς τὸν μετὰ ταῦτα χρόνον καταδρομῆς , 
αὐτὸς δὲ μεγάλαις δωρεαῖς τιμηθεὶς διεβίβασε τὸ στρατόπεδον εἰς τὴν 
Ἀσίαν . 
Φαρνάβαζος δὲ τῶν πρὸς 
Λακεδαιμονίους ἀνοχῶν γενομένων ἀνέβη πρὸς τὸν βασιλέα , καὶ 
συνέπεισεν αὐτὸν στόλον ἑτοιμάσαι καὶ ναύαρχον ἐπιστῆσαι Κόνωνα τὸν 
Ἀθηναῖον · οὗτος γὰρ ἦν ἔμπειρος τῶν κατὰ πόλεμον ἀγώνων , καὶ 
μάλιστα τῶν πολεμίων · πολεμικώτατος δ’ ὢν ἐν Κύπρῳ διέτριβε παρ’ 
Εὐαγόρᾳ τῷ βασιλεῖ . 
πεισθέντος δὲ τοῦ βασιλέως , Φαρνάβαζος λαβὼν 
ἀργυρίου τάλαντα πεντακόσια παρεσκευάζετο κατασκευάζειν ναυτικόν . 
διαπλεύσας οὖν εἰς Κύπρον τοῖς μὲν 
ἐκεῖ βασιλεῦσι παρήγγειλεν ἑκατὸν τριήρεις ἑτοιμάζειν , τῷ δὲ 
Κόνωνι περὶ τῆς ναυαρχίας διαλεχθεὶς ἐπέστησεν αὐτὸν ἐπὶ τὴν 
θάλατταν ἡγεμόνα , μεγάλας ὑποφαίνων παρὰ τοῦ βασιλέως ἐλπίδας . 
ὁ δὲ Κόνων ἅμα μὲν ἐλπίζων 
ἀνακτήσεσθαι τῇ πατρίδι τὴν ἡγεμονίαν , εἰ Λακεδαιμόνιοι 
καταπολεμηθεῖεν , ἅμα δ’ αὐτὸς μεγάλης τεύξεσθαι δόξης , προσεδέξατο τὴν 
ναυαρχίαν . 
οὔπω δὲ τοῦ στόλου παντὸς 
παρεσκευασμένου , τὰς ἑτοίμους ναῦς τετταράκοντα λαβὼν διέπλευσεν εἰς 
Κιλικίαν , κἀκεῖ τὰ πρὸς τὸν πόλεμον ἡτοιμάζετο . 
Φαρνάβαζος δὲ καὶ 
Τισσαφέρνης ἐκ τῶν ἰδίων σατραπειῶν ἀθροίσαντες στρατιώτας 
ἀνέζευξαν , ἐπὶ τῆς Ἐφέσου τὴν πορείαν ποιούμενοι διὰ τὸ τοὺς 
πολεμίους ἔχειν ἐνταῦθα τὴν δύναμιν . 
καὶ συνηκολούθουν αὐτοῖς πεζοὶ μὲν δισμύριοι , ἱππεῖς δὲ μύριοι . 
ἀκούων δὲ τῶν Περσῶν τὴν ἔφοδον Δερκυλίδας ὁ τῶν Λακεδαιμονίων 
ἀφηγούμενος ἐξήγαγε τὴν δύναμιν , ἔχων τοὺς πάντας οὐ πλείους τῶν 
ἑπτακισχιλίων . 
ὡς δ’ ἐγγὺς ἀλλήλων 
ἐγενήθη τὰ στρατόπεδα , σπονδὰς ἐποιήσαντο καὶ χρόνον ὥρισαν , ἐν ᾧ 
Φαρνάβαζος μὲν πρὸς τὸν βασιλέα πέμψει περὶ συνθηκῶν , εἰ βούλοιτο 
καταλῦσαι τὸν πόλεμον , Δερκυλίδας δὲ τοῖς Σπαρτιάταις δηλώσει περὶ 
τούτων . 
οὗτοι μὲν οὖν οὕτω διέλυσαν τὰ στρατόπεδα . 
Ῥηγῖνοι δὲ Χαλκιδέων ὄντες ἄποικοι τὴν αὔξησιν 
τοῦ Διονυσίου χαλεπῶς ἑώρων . 
Ναξίους μὲν γὰρ καὶ Καταναίους 
συγγενεῖς ὄντας ἐξηνδραποδίσατο , τοῖς δὲ Ῥηγίνοις , γένους τοῦ 
αὐτοῦ μετέχουσι τοῖς ἠτυχηκόσιν , οὐ τὴν τυχοῦσαν ἀγωνίαν παρεῖχε τὸ 
γεγονός , πάντων εὐλαβουμένων μὴ ταῖς αὐταῖς συμφοραῖς περιπέσωσιν . 
ἔδοξεν οὖν αὐτοῖς , πρὶν τελείως 
ἰσχυρὸν γενέσθαι τὸν τύραννον , στρατεύειν ἐπ’ αὐτὸν κατὰ τάχος . 
παραχρῆμα δὲ συνεβάλοντο πρὸς τὸν πόλεμον οὐκ ἐλάχιστα καὶ οἱ 
φυγαδευθέντες τῶν Συρακοσίων ὑπὸ Διονυσίου · τότε γὰρ οἱ πλεῖστοι 
διατρίβοντες ἐν Ῥηγίῳ διετέλουν περὶ τούτων διαλεγόμενοι , διδάσκοντες 
ὅτι συνεπιθήσονται τῷ καιρῷ πάντες οἱ Συρακόσιοι . 
τέλος δὲ καταστήσαντες στρατηγούς , ἐξέπεμψαν μετ’ 
αὐτῶν πεζοὺς μὲν ἑξακισχιλίους , ἱππεῖς δὲ ἑξακοσίους , τριήρεις δὲ 
πεντήκοντα . 
οὗτοι δὲ διαπλεύσαντες τὸν πορθμὸν ἔπεισαν τοὺς τῶν 
Μεσσηνίων στρατηγοὺς κοινωνῆσαι τοῦ πολέμου , φάσκοντες δεινὸν εἶναι 
περιιδεῖν ἀστυγείτονας Ἑλληνίδας πόλεις ἄρδην ἀνῃρημένας ὑπὸ τοῦ 
τυράννου . 
οἱ μὲν οὖν στρατηγοὶ 
πεισθέντες τοῖς Ῥηγίνοις ἄνευ τῆς τοῦ δήμου γνώμης ἐξήγαγον τοὺς 
στρατιώτας · ἦσαν δ’ οὗτοι πεζοὶ μὲν τετρακισχίλιοι , ἱππεῖς δὲ 
τετρακόσιοι , τριήρεις δὲ τριάκοντα . 
ἐπεὶ δὲ προῆλθον αἱ προειρημέναι 
δυνάμεις πρὸς τοὺς ὅρους τῆς Μεσσήνης , ἐνέπεσεν εἰς τοὺς στρατιώτας 
στάσις , Λαομέδοντος τοῦ Μεσσηνίου δημηγορήσαντος · οὗτος γὰρ συνεβούλευε μὴ κατάρχεσθαι πολέμου πρὸς 
τὸν Διονύσιον μηδὲν αὐτοὺς ἠδικηκότα . 
οἱ μὲν οὖν τῶν Μεσσηνίων 
στρατιῶται , τὸν πόλεμον οὐκ ἐπικεκυρωκότος τοῦ δήμου , παραχρῆμ’ 
ἐπείσθησαν , καὶ τοὺς στρατηγοὺς καταλιπόντες ἀνέκαμψαν εἰς τὴν 
πατρίδα · Ῥηγῖνοι δ’ οὐκ ὄντες 
ἀξιόμαχοι καθ’ ἑαυτούς , ἐπειδὴ τοὺς Μεσσηνίους ἑώρων διαλύοντας τὸ 
στρατόπεδον , καὶ αὐτοὶ ταχέως ἀνέκαμψαν εἰς Ῥήγιον . 
Διονύσιος δὲ 
τὸ μὲν πρῶτον ἐπὶ τοὺς ὅρους τῆς Συρακοσίας ἐξήγαγε τὴν δύναμιν , 
προσδεχόμενος τὴν τῶν πολεμίων ἔφοδον · ὡς δ’ ἤκουσε τὴν ἀνάζευξιν 
αὐτῶν , ἀπήγαγε τὴν στρατιὰν εἰς τὰς Συρακούσας · διαπρεσβευσαμένων δὲ τῶν Ῥηγίνων καὶ τῶν Μεσσηνίων 
περὶ εἰρήνης , κρίνων συμφέρον εἶναι διαλύεσθαι τὴν ἔχθραν πρὸς τὰς 
πόλεις , συνέθετο τὴν εἰρήνην . 
ὁρῶν δὲ τῶν 
Ἑλλήνων τινὰς εἰς τὴν ἐπικράτειαν τῶν Καρχηδονίων ἀποτρέχοντας τάς 
τε πόλεις καὶ τὰς κτήσεις κομιζομένους , ἐνόμιζε τῆς πρὸς Καρχηδονίους 
εἰρήνης μενούσης πολλοὺς τῶν ὑφ’ αὑτὸν ταττομένων βουλήσεσθαι 
κοινωνεῖν τῆς ἐκείνων ἀποστάσεως , ἐὰν δὲ πόλεμος γένηται , πάντας 
τοὺς καταδεδουλωμένους ὑπὸ Καρχηδονίων ἀποστήσεσθαι πρὸς αὐτόν · 
ἤκουσε δὲ καὶ τῶν Καρχηδονίων πολλοὺς ἐν Λιβύῃ διεφθάρθαι λοιμικῇ 
καταστάσει περιπεσόντας . 
διὸ καὶ νομίζων 
εὔθετον ἔχειν καιρὸν τοῦ πολέμου , κατασκευὴν ἔκρινε δεῖν πρῶτον 
γίνεσθαι · ὑπελάμβανε γὰρ ἔσεσθαι μέγαν καὶ πολυχρόνιον τὸν πόλεμον , 
ὡς ἂν πρὸς τοὺς δυνατωτάτους τῶν κατὰ τὴν Εὐρώπην μέλλων 
διαγωνίζεσθαι . 
εὐθὺς οὖν τοὺς τεχνίτας 
ἤθροιζεν ἐκ μὲν τῶν ὑπ’ αὐτὸν ταττομένων πόλεων κατὰ πρόσταγμα , 
τοὺς δ’ ἐξ Ἰταλίας καὶ τῆς Ἑλλάδος , ἔτι δὲ τῆς Καρχηδονίων 
ἐπικρατείας , μεγάλοις μισθοῖς προτρεπόμενος . 
διενοεῖτο γὰρ ὅπλα μὲν 
παμπληθῆ καὶ βέλη παντοῖα κατασκευάσαι , πρὸς δὲ τούτοις ναῦς τετρήρεις 
καὶ πεντήρεις , οὐδέπω κατ’ ἐκείνους τοὺς χρόνους σκάφους πεντηρικοῦ 
νεναυπηγημένου . 
συναχθέντων δὲ πολλῶν 
τεχνιτῶν , διελὼν αὐτοὺς κατὰ τὰς οἰκείας ἐργασίας κατέστησε τῶν 
πολιτῶν τοὺς ἐπισημοτάτους , προθεὶς δωρεὰς μεγάλας τοῖς κατασκευάσασιν 
ὅπλα . 
διέδωκε δὲ καὶ τῶν ὅπλων τὸν γένους ἑκάστου τύπον διὰ τὸ 
τοὺς μισθοφόρους ἐκ πολλῶν ἐθνῶν συνεστηκέναι · ἔσπευδε γὰρ ἕκαστον τῶν στρατευομένων κοσμῆσαι τοῖς 
οἰκείοις ὅπλοις , καὶ διελάμβανε τὸ στρατόπεδον πολλὴν ἕξειν 
κατάπληξιν διὰ ταύτην τὴν αἰτίαν καὶ κατὰ τὰς μάχας κάλλιστα 
χρήσεσθαι τῷ συνήθει καθοπλισμῷ πάντας τοὺς συναγωνιζομένους . 
συμπροθυμουμένων δὲ καὶ τῶν 
Συρακοσίων τῇ τοῦ Διονυσίου προαιρέσει , πολλὴν συνέβαινε γίνεσθαι 
τὴν φιλοτιμίαν περὶ τὴν τῶν ὅπλων κατασκευήν . 
οὐ μόνον γὰρ ἐν τοῖς 
προνάοις καὶ τοῖς ὀπισθοδόμοις τῶν ἱερῶν , ἔτι δὲ τοῖς γυμνασίοις 
καὶ ταῖς κατὰ τὴν ἀγορὰν στοαῖς , ἔγεμε πᾶς τόπος τῶν ἐργαζομένων , 
ἀλλὰ καὶ χωρὶς τῶν δημοσίων τόπων ἐν ταῖς ἐπιφανεστάταις οἰκίαις 
ὅπλα παμπληθῆ κατεσκευάζετο . 
καὶ γὰρ τὸ καταπελτικὸν εὑρέθη κατὰ τοῦτον 
τὸν καιρὸν ἐν Συρακούσαις , ὡς ἂν τῶν κρατίστων τεχνιτῶν πανταχόθεν 
εἰς ἕνα τόπον συνηγμένων . 
τὴν γὰρ προθυμίαν τό τε μέγεθος τῶν μισθῶν 
ἐξεκαλεῖτο καὶ τὸ πλῆθος τῶν προκειμένων ἄθλων τοῖς ἀρίστοις 
κριθεῖσι · χωρὶς δὲ τούτων περιπορευόμενος τοὺς ἐργαζομένους ὁ 
Διονύσιος καθ’ ἡμέραν λόγοις τε φιλανθρώποις ἐχρῆτο καὶ τοὺς 
προθυμοτάτους ἐτίμα δωρεαῖς καὶ πρὸς τὰ συνδείπνια παρελάμβανε . 
διόπερ ἀνυπέρβλητον φιλοτιμίαν 
εἰσφέροντες οἱ τεχνῖται πολλὰ προσεπενοοῦντο βέλη καὶ μηχανήματα ξένα 
καὶ δυνάμενα παρέχεσθαι μεγάλας χρείας . 
ἤρξατο δὲ ναυπηγεῖσθαι 
τετρήρεις καὶ πεντηρικὰ σκάφη , πρῶτος ταύτην τὴν κατασκευὴν τῶν νεῶν 
ἐπινοήσας . 
ἀκούων γὰρ ὁ Διονύσιος ἐν 
Κορίνθῳ ναυπηγηθῆναι τριήρη πρώτως , ἔσπευδε κατὰ τὴν ἀποικισθεῖσαν 
ὑπ’ ἐκείνων πόλιν αὐξῆσαι τὸ μέγεθος τῆς τῶν νεῶν κατασκευῆς . 
λαβὼν δ’ ἐκ τῆς Ἰταλίας ἐξαγωγὴν 
ὕλης , τοὺς μὲν ἡμίσεις τῶν ὑλοτόμων εἰς τὸ κατὰ τὴν Αἴτνην 
ὄρος ἀπέστειλε , γέμον κατ’ ἐκείνους τοὺς χρόνους πολυτελοῦς ἐλάτης 
τε καὶ πεύκης , τοὺς δ’ ἡμίσεις εἰς τὴν Ἰταλίαν ἀποστείλας 
παρεσκευάσατο ζεύγη μὲν τὰ πρὸς τὴν θάλατταν κατακομιοῦντα , πλοῖα δὲ 
καὶ τοὺς ὑπηρέτας πρὸς τὸ τὰς σχεδίας ἀπάγεσθαι κατὰ τάχος εἰς τὰς 
Συρακούσας . 
ὁ δὲ Διονύσιος ἐπειδὴ τὴν 
ἱκανὴν ὕλην ἤθροισεν , ὑφ’ ἕνα καιρὸν ἤρξατο ναυπηγεῖσθαι ναῦς 
πλείους τῶν διακοσίων , ἐπισκευάζειν δὲ τὰς προϋπαρχούσας δέκα πρὸς 
ταῖς ἑκατόν · ᾠκοδόμει δὲ καὶ νεωσοίκους πολυτελεῖς κύκλῳ τοῦ νῦν 
μεγάλου καλουμένου λιμένος ἑκατὸν ἑξήκοντα , τοὺς πλείστους δύο ναῦς 
δεχομένους , καὶ τοὺς προϋπάρχοντας ἐθεράπευεν , ὄντας ἑκατὸν 
πεντήκοντα . 
διόπερ τοσούτων ὅπλων καὶ νεῶν κατασκευαζομένων ἐν ἑνὶ τόπῳ , τὸ 
γινόμενον πολλὴν παρεῖχε τοῖς θεωμένοις κατάπληξιν · ὅτε μὲν γάρ τις 
ἴδοι τὴν περὶ τὰς ναῦς σπουδήν , ἐνόμιζε περὶ ταύτας ἅπαντας 
πραγματεύεσθαι τοὺς Σικελιώτας · ὅτε δὲ πάλιν τοῖς τῶν ὁπλοποιῶν καὶ 
μηχανοποιῶν ἔργοις συμπαραγενηθείη , περὶ τούτους μόνους ἐνόμιζεν 
ἅπασαν εἶναι τὴν τῆς ὑπηρεσίας παρασκευήν . 
οὐ μὴν ἀλλὰ καὶ τῆς περὶ ταῦτα σπουδῆς 
ἀνυπερβλήτου γινομένης , κατεσκευάσθησαν ἀσπίδων μὲν τεσσαρεσκαίδεκα 
μυριάδες , ἐγχειριδίων δὲ καὶ περικεφαλαιῶν ὁ παραπλήσιος ἀριθμός · 
ἡτοιμάσθησαν δὲ καὶ θώρακες , παντοῖοι μὲν ταῖς κατασκευαῖς , περιττῶς 
δὲ κατὰ τὴν τέχνην εἰργασμένοι , πλείους τῶν μυρίων τετρακισχιλίων . 
τούτους δὲ διενοεῖτο διαδιδόναι τοῖς 
ἱππεῦσι καὶ τῶν πεζῶν τοῖς ἐφ’ ἡγεμονίας τεταγμένοις , ἔτι δὲ τῶν 
μισθοφόρων τοῖς σωματοφυλακεῖν μέλλουσιν . 
κατεσκευάσθησαν δὲ καὶ 
καταπέλται παντοῖοι καὶ τῶν ἄλλων βελῶν πολύς τις ἀριθμός . 
τῶν δὲ παρασκευασθεισῶν νεῶν μακρῶν αἱ μὲν 
ἡμίσεις αὐτῶν εἶχον πολιτικοὺς κυβερνήτας καὶ πρῳρεῖς , ἔτι δὲ 
τοὺς ταῖς κώπαις χρησομένους , ταῖς δ’ ἄλλαις ὁ Διονύσιος ξένους 
ἐμισθώσατο . 
ἐπεὶ δὲ τὰ περὶ τὰς ναῦς καὶ τὴν ὁπλοποιίαν αὐτῷ 
συντέλειαν ἐλάμβανε , περὶ τὴν τῶν στρατιωτῶν παρασκευὴν ἐγίνετο · 
τούτους γὰρ ἔκρινε συμφέρειν μὴ πρὸ πολλοῦ μισθοῦσθαι πρὸς τὸ μὴ 
πολλὰς γίνεσθαι δαπάνας . 
Ἀστυδάμας δ’ ὁ τραγῳδιογράφος τότε πρῶτον ἐδίδαξεν · 
ἔζησε δὲ ἔτη ἑξήκοντα.Ῥωμαῖοι δὲ 
πολιορκοῦντες τοὺς Βηίους , ἐξελθόντων τῶν ἐκ τῆς πόλεως οἱ μὲν 
κατεκόπησαν ὑπὸ τῶν Βηίων , οἱ δ’ ἐξέφυγον αἰσχρῶς . 
τοῦ δ’ ἔτους τούτου διεληλυθότος Ἀθήνησι μὲν ἦρξεν 
Ἰθυκλῆς , ἐν Ῥώμῃ δ’ ἀντὶ τῶν ὑπάτων χιλίαρχοι πέντε 
κατεστάθησαν , Λεύκιος Ἰούλιος , Μάρκος Φούριος , Μάρκος Αἰμίλιος , 
Γάιος Κορνήλιος , Καίσων Φάβιος . 
Διονύσιος δ’ ὁ τῶν Συρακοσίων 
τύραννος , ἐπειδὴ τῶν περὶ τὴν ὁπλοποιίαν καὶ ναυπηγίαν ἔργων τὰ 
πλεῖστα συντέλειαν εἰλήφει , περὶ τὴν τῶν στρατιωτῶν παρασκευὴν εὐθὺς 
ἐγένετο . 
τῶν οὖν Συρακοσίων κατέλεγε 
τοὺς ἐπιτηδείους εἰς τάξεις , καὶ παρὰ τῶν ὑπ’ αὐτὸν ταττομένων 
πόλεων μετεπέμπετο τοὺς εὐθέτους . 
συνήγαγε δὲ καὶ μισθοφόρους ἐκ τῆς 
Ἑλλάδος καὶ μάλιστα παρὰ τῶν Λακεδαιμονίων · οὗτοι γὰρ αὐτῷ 
συναύξοντες τὴν ἀρχὴν ἔδωκαν ἐξουσίαν ὅσους βούλοιτο παρ’ αὐτῶν 
ξενολογεῖν . 
καθόλου δ’ ἐκ πολλῶν ἐθνῶν σπεύδων τὸ ξενικὸν στρατόπεδον 
συνηθροικέναι , καὶ μισθοὺς πολλοὺς ἐπαγγελλόμενος , εὕρισκε τοὺς 
ὑπακούοντας . 
μέλλων δὲ μέγαν ἐξεγείρειν 
πόλεμον , ταῖς κατὰ τὴν νῆσον πόλεσι φιλανθρώπως προσεφέρετο , τὴν 
εὔνοιαν αὐτῶν ἐκκαλούμενος . 
τοὺς δὲ παρὰ τὸν πορθμὸν κατοικοῦντας 
Ῥηγίνους τε καὶ Μεσσηνίους ὁρῶν ἱκανὴν δύναμιν ἔχοντας 
συντεταγμένην , εὐλαβεῖτο μήποτε τῶν Καρχηδονίων διαβάντων εἰς 
Σικελίαν ἐκείνοις πρόσθωνται · οὐ μικρὰν γὰρ αἱ πόλεις αὗται ῥοπὴν 
εἶχον , ὁποτέροις εἰς τὸν πόλεμον συμμαχήσειαν . 
ἃ δὴ λίαν ἀγωνιῶν ὁ Διονύσιος , τοῖς Μεσσηνίοις 
ἔδωκε πολλὴν τῆς ὁμόρου χώραν , ἰδίους αὐτοὺς κατασκευάζων ταῖς 
εὐεργεσίαις · πρὸς δὲ Ῥηγίνους ἀπέστειλε πρεσβευτάς , παρακαλῶν 
ἐπιγαμίαν ποιήσασθαι καὶ δοῦναι τῶν πολιτικῶν παρθένων αὐτῷ μίαν 
συμβιώσασθαι · ἐπηγγέλλετο δ’ αὐτοῖς πολλὴν τῆς συνοριζούσης χώρας 
κατακτήσεσθαι , τὴν πόλιν δ’ αὐξήσειν ἐφ’ ὅσον ἂν αὐτὸς ἰσχύῃ . 
τῆς γὰρ γυναικὸς αὐτοῦ , θυγατρὸς δ’ 
Ἑρμοκράτους , κατὰ τὴν ἀπόστασιν τῶν ἱππέων ἀνῃρημένης , ἔσπευδε 
τεκνοποιήσασθαι , διαλαμβάνων τῇ τῶν γεννηθέντων εὐνοίᾳ βεβαιότατα 
τηρήσειν τὴν δυναστείαν . 
οὐ μὴν ἀλλ’ ἐν τῷ Ῥηγίῳ συναχθείσης περὶ 
τούτων ἐκκλησίας , καὶ πολλῶν ῥηθέντων λόγων , ἔδοξε τοῖς Ῥηγίνοις 
μὴ δέξασθαι τὴν ἐπιγαμίαν . 
Διονύσιος δ’ 
ἀποτυχὼν ταύτης τῆς ἐπιβολῆς , περὶ τῶν αὐτῶν ἀπέστειλε τοὺς 
πρεσβευτὰς πρὸς τὸν δῆμον τῶν Λοκρῶν . 
ὧν ψηφισαμένων τὴν ἐπιγαμίαν , 
ἐμνήστευεν ὁ Διονύσιος Δωρίδα τὴν Ξενέτου θυγατέρα , κατ’ ἐκεῖνον 
τὸν χρόνον ὄντος ἐνδοξοτάτου τῶν πολιτῶν . 
ὀλίγαις δ’ ἡμέραις πρὸ τῶν γάμων ἀπέστειλεν εἰς 
Λοκροὺς πεντήρη πρῶτον νεναυπηγημένην , ἀργυροῖς καὶ χρυσοῖς 
κατασκευάσμασι κεκοσμημένην · ἐφ’ ἧς διακομίσας τὴν παρθένον εἰς τὰς 
Συρακούσας εἰσήγαγεν εἰς τὴν ἀκρόπολιν . 
ἐμνηστεύσατο δὲ καὶ τῶν πολιτικῶν τὴν ἐπισημοτάτην Ἀριστομάχην , 
ἐφ’ ἣν ἀποστείλας λευκὸν τέθριππον ἤγαγεν εἰς τὴν ἰδίαν οἰκίαν . 
περὶ δὲ 
τὸν αὐτὸν χρόνον ἀμφοτέρας γήμας συνεχεῖς ἑστιάσεις ἐποιεῖτο τῶν 
στρατιωτῶν καὶ τῶν πλείστων πολιτῶν · ἀπετίθετο γὰρ ἤδη τὸ πικρὸν 
τῆς τυραννίδος , καὶ μεταβαλλόμενος εἰς ἐπιείκειαν φιλανθρωπότερον ἦρχε 
τῶν ὑποτεταγμένων , οὔτε φονεύων οὔτε φυγάδας ποιῶν , καθάπερ εἰώθει . 
μετὰ δὲ 
τοὺς γάμους ὀλίγας ἐπιμείνας ἡμέρας συνήγαγεν ἐκκλησίαν καὶ 
παρεκάλει τοὺς Συρακοσίους πόλεμον ἐξενεγκεῖν πρὸς τοὺς Καρχηδονίους , 
ἀποφαίνων αὐτοὺς καθόλου μὲν τοῖς Ἕλλησιν ἐχθροτάτους ὄντας , 
μάλιστα δὲ τοῖς Σικελιώταις διὰ παντὸς ἐπιβουλεύοντας . 
καὶ νῦν μὲν ἐφ’ ἡσυχίας αὐτοὺς μένειν ἀπεδείκνυε 
διὰ τὸν ἐμπεσόντα λοιμόν , ὃν τοὺς πλείστους τῶν κατὰ Λιβύην 
διεφθαρκέναι · ἰσχύσαντας δ’ αὐτοὺς οὐκ ἀφέξεσθαι τῶν Σικελιωτῶν , 
οἷς ἐξ ἀρχαίων ἐπιβουλεύουσιν . 
διὸ αἱρετώτερον νῦν εἶναι πρὸς 
ἀσθενεῖς αὐτοὺς ὄντας διαπολεμεῖν ἢ μετὰ ταῦτα πρὸς ἰσχυροὺς 
διαγωνίζεσθαι . 
ἅμα δὲ συνίστα δεινὸν 
εἶναι περιορᾶν τὰς Ἑλληνίδας πόλεις ὑπὸ βαρβάρων καταδεδουλωμένας , 
ἃς ἐπὶ τοσοῦτον συνεπιλήψεσθαι τῶν κινδύνων , ἐφ’ ὅσον τῆς 
ἐλευθερίας τυχεῖν ἐπιθυμοῦσιν . 
οὐ μὴν ἀλλὰ πολλοὺς λόγους πρὸς 
ταύτην τὴν προαίρεσιν διαλεχθεὶς ταχὺ συγκαταίνους ἔλαβε τοὺς 
Συρακοσίους . 
οὐ γὰρ ἧττον ἐκείνου τὸν 
πόλεμον ἔσπευδον γενέσθαι , πρῶτον μὲν μισοῦντες τοὺς Καρχηδονίους , δῑ 
ἐκείνους ἠναγκασμένοι ποιεῖν τὸ προσταττόμενον ὑπὸ τοῦ τυράννου · 
ἔπειτα δὲ καὶ τὸν Διονύσιον φιλανθρωπότερον ἑαυτοῖς ἤλπιζον 
χρήσεσθαι , φοβούμενον τοὺς πολεμίους καὶ τὴν ἀπὸ τῶν καταδεδουλωμένων 
ἐπίθεσιν · τὸ δὲ μέγιστον , ἤλπιζον ἑαυτοὺς κυριεύσαντας ὅπλων , ἐὰν 
ἡ τύχη δῷ καιρόν , ἀντιλήψεσθαι τῆς ἐλευθερίας . 
μετὰ δὲ τὴν ἐκκλησίαν , τοῦ Διονυσίου τὴν ἐξουσίαν 
δόντος , οἱ Συρακόσιοι τὰ Φοινικικὰ χρήματα διήρπασαν . 
οὐκ ὀλίγοι 
γὰρ τῶν Καρχηδονίων ᾤκουν ἐν ταῖς Συρακούσαις ἁδρὰς ἔχοντες 
κτήσεις , πολλοὶ δὲ καὶ τῶν ἐμπόρων εἶχον ἐν τῷ λιμένι τὰς ναῦς 
γεμούσας φορτίων , ἃ πάντα διεφόρησαν οἱ Συρακόσιοι . 
παραπλησίως δὲ καὶ οἱ λοιποὶ Σικελιῶται τοὺς παρ’ 
αὐτοῖς οἰκοῦντας τῶν Φοινίκων ἐκβαλόντες τὰς κτήσεις διήρπασαν · 
καίπερ γὰρ τὴν Διονυσίου τυραννίδα μισοῦντες , ὅμως ἡδέως ἐκοινώνουν 
τοῦ πρὸς Καρχηδονίους πολέμου διὰ τὴν ὠμότητα τῶν ἀνδρῶν . 
ὧν δὴ χάριν καὶ οἱ τὰς Ἑλληνίδας πόλεις 
οἰκοῦντες ὑπὸ Καρχηδονίους , ἐπειδὴ φανερῶς ὁ Διονύσιος ἐξέφερε 
τὸν πόλεμον , ἐναπεδείξαντο τὸ πρὸς τοὺς Φοίνικας μῖσος · οὐ μόνον 
γὰρ αὐτῶν τὰς οὐσίας διήρπασαν , ἀλλὰ καὶ αὐτοὺς συλλαμβάνοντες 
πᾶσαν αἰκίαν καὶ ὕβριν εἰς τὰ σώματ’ αὐτῶν ἀπετίθεντο , 
μνημονεύοντες ὧν αὐτοὶ κατὰ τὴν αἰχμαλωσίαν ἔπαθον . 
ἐπὶ τοσοῦτον δὲ τῆς κατὰ τῶν Φοινίκων τιμωρίας 
προέβησαν καὶ τότε καὶ κατὰ τὸν ὕστερον χρόνον , ὥστε τοὺς 
Καρχηδονίους διδαχθῆναι μηκέτι παρανομεῖν εἰς τοὺς ὑποπεσόντας · οὐ 
γὰρ ἠγνόουν , δῑ αὐτῶν τῶν ἔργων μαθόντες , ὅτι τοῖς διαπολεμοῦσι 
κοινῆς τῆς τύχης ὑπαρχούσης ἀμφοτέρους κατὰ τὰς ἥττας τοιαῦτα 
ἀνάγκη πάσχειν , οἷα ἂν αὐτοὶ πράξωσιν εἰς τοὺς ἀτυχήσαντας . 
ὁ δ’ οὖν Διονύσιος , ἐπειδὴ πάντ’ 
αὐτῷ τὰ πρὸς τὸν πόλεμον ἡτοίμαστο , διενοεῖτο πέμπειν ἀγγέλους εἰς 
Καρχηδόνα τοὺς ἐροῦντας , ὅτι Συρακόσιοι καταγγέλλουσι πόλεμον 
Καρχηδονίοις , ἐὰν μὴ τὰς ὑπ’ αὐτῶν καταδεδουλωμένας Ἑλληνίδας 
πόλεις ἐλευθερώσωσιν . 
Διονύσιος μὲν οὖν περὶ ταῦτ’ ἐγίνετο . 
Κτησίας δ’ 
ὁ συγγραφεὺς τὴν τῶν Περσικῶν ἱστορίαν εἰς τοῦτον τὸν ἐνιαυτὸν 
κατέστροφεν , ἀρξάμενος ἀπὸ Νίνου καὶ Σεμιράμεως . 
ἤκμασαν δὲ κατὰ 
τοῦτον τὸν ἐνιαυτὸν οἱ ἐπισημότατοι διθυραμβοποιοί , Φιλόξενος 
Κυθήριος , Τιμόθεος Μιλήσιος , Τελέστης Σελινούντιος , Πολύειδος , ὃς 
καὶ ζωγραφικῆς καὶ μουσικῆς εἶχεν ἐμπειρίαν . 
τοῦ δ’ ἐνιαυσίου χρόνου διεληλυθότος Ἀθήνησι μὲν 
παρειλήφει τὴν ἀρχὴν Λυσιάδης , ἐν δὲ τῇ Ῥώμῃ τὴν ὕπατον ἀρχὴν 
διῴκουν χιλίαρχοι ἕξ , Πόπλιος Μάλλιος , Πούπλιος Μαίλιος , Σπόριος 
Φούριος , Λεύκιος Πούπλιος . 
Διονύσιος δ’ ὁ τῶν Συρακοσίων τύραννος , 
ἐπειδὴ πάντα τὰ πρὸς τὸν πόλεμον αὐτῷ κατεσκεύαστο κατὰ τὴν ἰδίαν 
προαίρεσιν , ἐξέπεμψεν εἰς Καρχηδόνα κήρυκα , δοὺς ἐπιστολὴν πρὸς τὴν 
γερουσίαν · ἐν ταύτῃ δὲ γεγραμμένον ἦν 
ὅτι Συρακοσίοις δεδογμένον εἴη πολεμεῖν πρὸς Καρχηδονίους , ἐὰν μὴ 
τῶν Ἑλληνίδων πόλεων ἐκχωρήσωσιν . 
οὗτος μὲν οὖν κατὰ τὸ 
παραγγελθὲν πλεύσας εἰς Λιβύην τὴν ἐπιστολὴν ἀπέδωκε τῇ γερουσίᾳ . 
ἧς ἀναγνωσθείσης ἔν τε τῇ συγκλήτῳ καὶ μετὰ ταῦτ’ ἐν τῷ δήμῳ 
συνέβη τοὺς Καρχηδονίους οὐ μετρίως ἀγωνιᾶν περὶ τοῦ πολέμου · ὅ τε 
γὰρ λοιμὸς αὐτῶν παμπληθεῖς ἀπεκτάγκει καὶ τοῖς ὅλοις ἦσαν 
ἀπαρασκεύαστοι . 
οὐ μὴν ἀλλ’ οὗτοι μὲν 
ἐκαραδόκουν τὴν τῶν Συρακοσίων προαίρεσιν , καὶ μετὰ πολλῶν χρημάτων 
ἀπέστειλάν τινας τῶν ἐκ τῆς γερουσίας τοὺς ξενολογήσοντας ἀπὸ τῆς 
Εὐρώπης · Διονύσιος δ’ ἀναλαβὼν τοὺς 
Συρακοσίους καὶ τοὺς μισθοφόρους , ἔτι δὲ τοὺς συμμάχους , ἀνέζευξεν 
ἐκ Συρακουσῶν , ἐπ’ Ἔρυκος τὴν πορείαν ποιούμενος . 
οὐ μακρὰν γὰρ 
τοῦ λόφου τούτου Μοτύη πόλις ἦν ἄποικος Καρχηδονίων , ᾗ μάλιστα 
ἐχρῶντο κατὰ τῆς Σικελίας ὁρμητηρίῳ · ταύτης γὰρ κρατήσας ἤλπιζεν 
οὐκ ὀλίγα προτερήσειν τῶν πολεμίων . 
κατὰ 
δὲ τὴν ὁδοιπορίαν ἀεὶ παρελάμβανε τοὺς ἐκ τῶν Ἑλληνίδων πόλεων , 
πανδημεὶ καθοπλίζων · συνεστρατεύοντο γὰρ αὐτῷ προθύμως ἅπαντες , 
μισοῦντες μὲν τὸ βάρος τῆς τῶν Φοινίκων ἐπικρατείας , ἐπιθυμοῦντες 
δὲ τυχεῖν ποτε τῆς ἐλευθερίας . 
καὶ 
πρώτους μὲν Καμαριναίους παρέλαβεν , εἶτα Γελῴους καὶ 
Ἀκραγαντίνους · μεθ’ οὓς Ἱμεραίους μετεπέμψατο , κατοικοῦντας ἐπὶ 
θάτερα μέρη τῆς Σικελίας · Σελινουντίους δ’ ἐν παρόδῳ προσαγαγόμενος 
παρεγενήθη πρὸς τὴν Μοτύην μετὰ πάσης τῆς δυνάμεως . 
εἶχε δὲ πεζοὺς μὲν ὀκτακισμυρίους , ἱππεῖς δὲ πολὺ 
πλείους τῶν τρισχιλίων , ναῦς δὲ μακρὰς οὐ πολὺ λειπούσας τῶν 
διακοσίων · συνηκολούθει δὲ καὶ φορτηγὰ πλοῖα γέμοντα πολλῶν 
μηχανημάτων , ἔτι δὲ τῆς ἄλλης χορηγίας ἁπάσης , ὄντα τὸν ἀριθμὸν 
οὐκ ἐλάττω πεντακοσίων . 
τηλικαύτης δὲ τῆς 
παρασκευῆς οὔσης , Ἐρυκῖνοι μὲν καταπλαγέντες τὸ μέγεθος τῆς δυνάμεως 
καὶ μισοῦντες Καρχηδονίους προσεχώρησαν τῷ Διονυσίῳ , οἱ δὲ τὴν 
Μοτύην κατοικοῦντες προσδεχόμενοι τὴν ἐκ Καρχηδονίων βοήθειαν οὐ 
κατεπλήττοντο τὴν Διονυσίου δύναμιν , ἀλλὰ πρὸς τὴν πολιορκίαν 
παρεσκευάζοντο · οὐ γὰρ ἠγνόουν τοὺς Συρακοσίους ὅτι πρώτην τὴν 
Μοτύην πορθήσουσι διὰ τὸ πιστοτάτην εἶναι τοῖς Καρχηδονίοις . 
αὕτη δ’ ἡ πόλις ἦν ἐπί τινος νήσου 
κειμένη , τῆς Σικελίας ἀπέχουσα σταδίους ἕξ , τῷ δὲ πλήθει καὶ τῷ 
κάλλει τῶν οἰκιῶν εἰς ὑπερβολὴν πεφιλοτεχνημένη διὰ τὴν εὐπορίαν 
τῶν κατοικούντων . 
εἶχε δὲ καὶ ὁδὸν στενὴν χειροποίητον φέρουσαν ἐπὶ 
τὸν τῆς Σικελίας αἰγιαλόν , ἣν οἱ Μοτυηνοὶ τότε διέσκαψαν , ὡς μὴ 
προσόδους ἔχοιεν κατ’ αὐτῶν οἱ πολέμιοι . 
Διονύσιος δὲ μετὰ τῶν ἀρχιτεκτόνων κατασκεψάμενος τοὺς τόπους , 
ἤρξατο χώματα κατασκευάζειν ἐπὶ τὴν Μοτύην , καὶ τὰς μὲν μακρὰς 
ναῦς παρὰ τὸν εἴσπλουν τοῦ λιμένος ἐνεώλκησε , τὰ δὲ φορτηγὰ τῶν 
πλοίων ὥρμισε παρὰ τὸν αἰγιαλόν . 
μετὰ 
δὲ ταῦτα ἐπὶ μὲν τῶν ἔργων κατέλιπεν ἐπιστάτην Λεπτίνην τὸν 
ναύαρχον , αὐτὸς δὲ μετὰ τῆς πεζῆς στρατιᾶς ὥρμησεν ἐπὶ τὰς τοῖς 
Καρχηδονίοις συμμαχούσας πόλεις . 
Σικανοὶ μὲν οὖν πάντες εὐλαβούμενοι 
τὸ μέγεθος τῆς δυνάμεως προσεχώρησαν τοῖς Συρακοσίοις , τῶν δὲ ἄλλων 
πόλεων πέντε μόνον διέμειναν ἐν τῇ πρὸς Καρχηδονίους φιλίᾳ · αὗται 
δὲ ἦσαν Ἁλικύαι , Σολοῦς , Αἴγεστα , Πάνορμος , Ἔντελλα . 
τὴν μὲν οὖν τῶν Σολουντίνων καὶ Πανορμιτῶν , 
πρὸς δὲ τούτοις Ἁλικυαίων χώραν ὁ Διονύσιος λεηλατήσας 
ἐδενδροτόμησε , τὴν δὲ Αἴγεσταν καὶ Ἔντελλαν πολλῇ δυνάμει 
περιστρατοπεδεύσας συνεχεῖς ἐποιεῖτο προσβολάς , σπεύδων αὐτῶν μετὰ 
βίας κυριεῦσαι . 
καὶ τὰ μὲν περὶ Διονύσιον ἐν τούτοις ἦν . 
Ἰμίλκων δὲ ὁ τῶν Καρχηδονίων στρατηγὸς αὐτὸς μὲν 
περὶ τὸν τῶν δυνάμεων ἀθροισμὸν καὶ τὴν ἄλλην ἐγίνετο παρασκευήν , 
τὸν δὲ ναύαρχον μετὰ δέκα τριήρων ἀπέστειλε , κελεύσας κατὰ τάχος 
λάθρᾳ πλεῖν ὡς ἐπὶ Συρακοσίους , καὶ νυκτὸς εἰς τὸν λιμένα 
πλεύσαντα διαφθεῖραι τὰ καταλελειμμένα τῶν πλοίων . 
τοῦτο δ’ ἔπραξε νομίζων ἀντιπερισπασμόν τινα ποιήσειν 
καὶ τὸν Διονύσιον ἀναγκάσειν μέρος τῶν πλοίων ἀποστέλλειν ἐπὶ 
Συρακοσίους . 
ὁ δὲ πεμφθεὶς ναύαρχος συντόμως πράξας τὸ παραγγελθέν , 
κατέπλευσε νυκτὸς εἰς τὸν τῶν Συρακοσίων λιμένα , πάντων ἀγνοούντων 
τὸ γεγενημένον . 
ἀπροσδοκήτως δ’ ἐπιθέμενος καὶ τοῖς παρορμοῦσι πλοίοις 
ἐμβολὰς δοὺς καὶ σχεδὸν ἅπαντα καταδύσας , ἀνέκαμψεν εἰς Καρχηδόνα . 
Διονύσιος δὲ πᾶσαν τὴν ὑπὸ 
Καρχηδονίους χώραν δῃώσας καὶ τοὺς πολεμίους τειχήρεις ποιήσας , ἐπὶ 
τὴν Μοτύην ἅπασαν ἤγαγε τὴν δύναμιν · ἤλπιζε γὰρ ταύτης 
ἐκπολιορκηθείσης τὰς ἄλλας εὐθέως αὑτὰς παραδώσειν . 
εὐθὺς οὖν 
πολλαπλασίους ἄνδρας τοῖς ἔργοις τε προστιθεὶς ἐχώννυε τὸν μεταξὺ 
πόρον , καὶ τὰς μηχανὰς ἐκ τοῦ κατ’ ὀλίγον ἅμα τῇ τοῦ χώματος 
αὐξήσει προσήγαγε τοῖς τείχεσιν . 
περὶ δὲ 
τοῦτον τὸν χρόνον Ἰμίλκων ὁ τῶν Καρχηδονίων ναύαρχος ἀκούσας ὅτι 
Διονύσιος ἐνεώλκησε τὰς ναῦς , εὐθὺς ἐπλήρου τὰς ἀρίστας τῶν 
τριήρων ἑκατόν · ὑπελάμβανε γὰρ ἀπροσδοκήτως ἐπιφανεὶς ῥᾳδίως 
κρατήσειν τῶν νενεωλκημένων ἐν τῷ λιμένι σκαφῶν , κυριεύων τῆς 
θαλάττης · τοῦτο δὲ πράξας ἐνόμιζε τήν τε τῆς Μοτύης πολιορκίαν 
λύσειν καὶ τὸν πόλεμον μετάξειν ἐπὶ τὴν τῶν Συρακοσίων πόλιν . 
ἐκπλεύσας οὖν μετὰ νεῶν ἑκατὸν 
κατήχθη ἐπὶ τὴν τῶν Σελινουντίων χώραν νυκτός , καὶ περιπλεύσας τὴν 
περὶ Λιλύβαιον ἄκραν ἅμ’ ἡμέρᾳ παρῆν ἐπὶ τὴν Μοτύην . 
ἀνελπίστως δ’ ἐπιφανεὶς τοῖς πολεμίοις τῶν παρορμούντων πλοίων τὰ μὲν 
συνέτριψε , τὰ δ’ ἔκαυσεν , οὐ δυναμένων βοηθεῖν τῶν περὶ Διονύσιον . 
μετὰ δὲ ταῦτ’ εἰσπλεύσας εἰς τὸν 
λιμένα διέταξε τὰς ναῦς ὡς ἐπιθησόμενος ταῖς νενεωλκημέναις ὑπὸ τῶν 
πολεμίων . 
Διονύσιος δὲ συναγαγὼν τὴν δύναμιν ἐπὶ τὸ στόμα τοῦ 
λιμένος , καὶ θεωρῶν τοὺς πολεμίους τὸν ἐκ τοῦ λιμένος ἔκπλουν 
παραφυλάττοντας , εὐλαβεῖτο καθέλκειν εἰς τὸν λιμένα τὰ σκάφη · οὐ γὰρ 
ἠγνόει διότι στενοῦ τοῦ στόματος ὄντος ἀναγκαῖον ἦν ὀλίγαις ναυσὶ 
πρὸς πολλαπλασίους διακινδυνεύειν . 
διόπερ 
τῷ πλήθει τῶν στρατιωτῶν ῥᾳδίως διελκύσας τὰ σκάφη διὰ τῆς γῆς 
εἰς τὴν ἐκτὸς τοῦ λιμένος θάλατταν διέσωσε τὰς ναῦς . 
Ἰμίλκων δὲ 
ταῖς πρώταις τριήρεσιν ἐπιθέμενος τῷ πλήθει τῶν βελῶν ἀνείργετο · 
ἐπὶ μὲν γὰρ τῶν νεῶν ἐπεβεβήκει πλῆθος τοξοτῶν καὶ σφενδονητῶν , 
ἀπὸ δὲ τῆς γῆς τοῖς ὀξυβελέσι καταπέλταις οἱ Συρακόσιοι χρώμενοι 
συχνοὺς τῶν πολεμίων ἀνῄρουν · καὶ γὰρ κατάπληξιν εἶχε μεγάλην τοῦτο 
τὸ βέλος διὰ τὸ πρώτως εὑρεθῆναι κατ’ ἐκεῖνον τὸν καιρόν · ὥστε 
Ἰμίλκων οὐ δυνάμενος κρατῆσαι τῆς ἐπιβολῆς ἀπέπλευσεν εἰς τὴν 
Λιβύην , ναυμαχεῖν οὐ κρίνων συμφέρειν διὰ τὸ διπλασίας εἶναι τὰς 
ναῦς τῶν πολεμίων . 
Διονύσιος δὲ τῇ 
πολυχειρίᾳ τῶν ἐργαζομένων συντελέσας τὸ χῶμα , προσήγαγε παντοίας 
μηχανὰς τοῖς τείχεσι , καὶ τοῖς μὲν κριοῖς ἔτυπτε τοὺς πύργους , τοῖς 
δὲ καταπέλταις ἀνέστελλε τοὺς ἐπὶ τῶν ἐπάλξεων μαχομένους · προσήγαγε 
δὲ καὶ τοὺς ὑπὸ τῶν τροχῶν πύργους τοῖς τείχεσιν , ἑξωρόφους ὄντας , 
οὓς κατεσκεύασε πρὸς τὸ τῶν οἰκιῶν ὕψος . 
οἱ δὲ τὴν Μοτύην κατοικοῦντες ἐν χερσὶ τοῦ 
κινδύνου καθεστῶτος ὅμως οὐ κατεπλάγησαν τὴν τοῦ Διονυσίου δύναμιν , 
καίπερ ὄντες ἔρημοι συμμάχων κατ’ ἐκεῖνον τὸν καιρόν . 
ὑπερτιθέμενοι 
δὲ τῇ φιλοδοξίᾳ τοὺς πολιορκοῦντας , τὸ μὲν πρῶτον ἐκ τῶν μεγίστων 
ἱστῶν κεραίαις ἱσταμέναις ἐβάσταζον ἄνδρας ἐν θωρακίοις , οὗτοι δ’ 
ἀφ’ ὑψηλῶν τόπων δᾷδας ἡμμένας ἠφίεσαν καὶ στυππεῖα καιόμενα μετὰ 
πίττης εἰς τὰς τῶν πολεμίων μηχανάς . 
ταχὺ δὲ τῆς φλογὸς ἐπινεμομένης τὴν ὕλην , ὀξέως οἱ Σικελιῶται 
παραβοηθήσαντες ταύτην μὲν ἀπέσβεσαν , τοῖς δὲ κριοῖς πυκνὰς τὰς 
ἐμβολὰς διδόντες κατέβαλον μέρος τοῦ τείχους . 
συνδραμόντων δ’ ἐπὶ τὸν 
τόπον ἀθρόων ἐξ ἑκατέρου μέρους ἰσχυρὰν συνέβαινε τὴν μάχην 
γίνεσθαι . 
οἱ μὲν γὰρ Σικελιῶται 
κεκρατηκέναι τῆς πόλεως ἤδη νομίζοντες , πᾶν ὑπέμενον ἕνεκεν τοῦ 
τοὺς Φοίνικας ἀμύνεσθαι , περὶ ὧν πρότερον εἰς αὐτοὺς ἡμαρτήκεισαν · 
οἱ δ’ ἐκ τῆς πόλεως πρὸ ὀφθαλμῶν λαμβάνοντες τὰ τῆς αἰχμαλωσίας 
δεινά , καὶ φυγὴν οὐδεμίαν ὁρῶντες ὑπάρχουσαν οὔτε κατὰ γῆν οὔτε 
κατὰ θάλατταν , οὐκ ἀγενῶς ὑπέμενον τὸν θάνατον . 
θεωροῦντες δὲ τὴν ἀπὸ τῶν τειχῶν ἐπικουρίαν 
περιῃρημένην , ἐνέφραττον τοὺς στενωπούς , καὶ ταῖς ἐσχάταις οἰκίαις 
ἐχρῶντο καθάπερ τειχίῳ πολυτελῶς ᾠκοδομημένῳ . 
ὅθεν εἰς μείζονα 
δυσχέρειαν οἱ περὶ τὸν Διονύσιον παρεγενήθησαν . 
παρεισπεσόντες γὰρ ἐντὸς τοῦ τείχους , καὶ δοκοῦντες 
ἤδη κυριεύειν τῆς πόλεως , ὑπὸ τῶν ἐν ταῖς οἰκίαις ὄντων ἐξ 
ὑπερδεξίων τόπων κατετιτρώσκοντο . 
οὐ μὴν 
ἀλλὰ τοὺς ξυλίνους πύργους προσαγαγόντες ταῖς πρώταις οἰκίαις 
ἐπιβάθρας κατεσκεύασαν . 
ἴσων δ’ ὄντων τῶν μηχανημάτων τοῖς 
οἰκοδομήμασι , τὸ λοιπὸν ἐκ χειρὸς συνέβαινεν εἶναι τὴν μάχην . 
οἱ 
μὲν γὰρ Σικελιῶται τὰς ἐπιβάθρας ἐπιρριπτοῦντες , διὰ τούτων ἐπὶ 
τὰς οἰκίας ἐβιάζοντο · οἱ δὲ Μοτυηνοὶ τὸ μέγεθος τοῦ κινδύνου λογιζόμενοι , 
καὶ τῶν γυναικῶν καὶ τῶν τέκνων ἐν ὀφθαλμοῖς ὄντων , τῷ περὶ 
τούτων φόβῳ προθυμότερον ἠγωνίζοντο . 
οἱ μὲν γὰρ γονέων παρεστώτων 
καὶ δεομένων μὴ περιιδεῖν αὐτοὺς τῇ τούτων ὕβρει παραδιδομένους 
ἐπηγείροντο ταῖς ψυχαῖς , οὐδεμίαν φειδὼ τοῦ ζῆν ποιούμενοι , οἱ δὲ 
γυναικῶν καὶ νηπίων τέκνων θρῆνον ἀκούοντες ἔσπευδον εὐγενῶς 
ἀποθανεῖν , πρὶν ἐπιδεῖν τὴν τῶν τέκνων αἰχμαλωσίαν · οὐδὲ γὰρ φυγεῖν ἐκ τῆς πόλεως ἦν , ὡς ἂν 
περιεχούσης μὲν θαλάττης , τῶν δὲ πολεμίων θαλαττοκρατούντων . 
ἐξέπληττέ 
τε καὶ μάλιστα ἀπογινώσκειν ἐποίει τοὺς Φοίνικας τὸ ὠμῶς κεχρῆσθαι 
τοῖς τῶν Ἑλλήνων ἡλωκόσιν , οἷς ταὐτὸ προσεδόκων πείσεσθαι . 
ἀπελείπετ’ οὖν αὐτοῖς εὐγενῶς μαχομένοις ἢ νικᾶν ἢ τελευτᾶν . 
τοιαύτης δὲ παραστάσεως ἐμπεσούσης 
εἰς τὰς τῶν πολιορκουμένων ψυχάς , συνέβαινε τοὺς Σικελιώτας εἰς 
πολλὴν ἀπορίαν ἐμπίπτειν . 
ἀπὸ γὰρ τῶν 
ἐπερεισθεισῶν σανίδων μαχόμενοι κακῶς ἀπήλλαττον διά τε τὴν 
στενοχωρίαν καὶ διὰ τὸ τοὺς ἐναντίους ἀπονενοημένως κινδυνεύειν , ὡς 
ἂν ἀπογινώσκοντας τὸ ζῆν · ὥσθ’ οἱ μὲν εἰς χεῖρας συμπλεκόμενοι καὶ 
τραύματα διδόντες καὶ λαμβάνοντες ἀπέθνησκον , οἱ δ’ ὑπὸ τῶν Μοτυαίων 
ἐξωθούμενοι καὶ ἀπὸ τῶν σανίδων ἀποπίπτοντες εἰς τὴν γῆν 
ἀπώλλυντο . 
τέλος δ’ ἐφ’ ἡμέρας τοιαύτης 
τινὸς τῆς πολιορκίας γινομένης , Διονύσιος αἰεὶ πρὸς τὴν ἑσπέραν τῇ 
σάλπιγγι τοὺς μαχομένους ἀνακαλούμενος ἔλυε τὴν πολιορκίαν . 
εἰς 
τοιαύτην δὲ συνήθειαν τοὺς Μοτυαίους ἀγαγών , ἐπειδὴ παρ’ ἑκατέρων 
οἱ κινδυνεύοντες ἀπῆλθον , ἀπέστειλεν Ἀρχύλον τὸν Θούριον μετὰ τῶν 
ἐπιλέκτων · οὗτος δ’ ἤδη νυκτὸς οὔσης 
προσήρεισε ταῖς πεπτωκυίαις οἰκίαις κλίμακας , δῑ ὧν ἀναβὰς καὶ 
καταλαβόμενός τινα τόπον εὔκαιρον παρεδέχετο τοὺς περὶ τὸν Διονύσιον . 
οἱ δὲ Μοτυαῖοι τὸ γεγενημένον 
αἰσθόμενοι παραυτίκα μετὰ πάσης σπουδῆς παρεβοήθουν , καὶ τῶν καιρῶν 
ὑστεροῦντες οὐδὲν ἧττον ὑπέστησαν τὸν κίνδυνον . 
γενομένης δὲ τῆς 
μάχης ἰσχυρᾶς καὶ πολλῶν προσαναβάντων , μόγις οἱ Σικελιῶται τῷ 
πλήθει κατεπόνησαν τοὺς ἀνθεστηκότας . 
εὐθὺς δὲ καὶ διὰ τοῦ χώματος ἡ 
δύναμις ἅπασα τοῦ Διονυσίου παρεισέπεσεν εἰς τὴν πόλιν , καὶ πᾶς 
τόπος ἔγεμε τῶν ἀναιρουμένων · οἱ γὰρ Σικελιῶται ὠμότητα ὠμότητι 
σπεύδοντες ἀμύνεσθαι , πάντας ἑξῆς ἀνῄρουν , ἁπλῶς οὐ παιδός , οὐ 
γυναικός , οὐ πρεσβύτου φειδόμενοι . 
Διονύσιος δὲ βουλόμενος ἐξανδραποδίσασθαι τὴν πόλιν , ὅπως 
ἀθροισθῇ χρήματα , τὸ μὲν πρῶτον ἀνεῖργε τοὺς στρατιώτας τοῦ 
φονεύειν τοὺς αἰχμαλώτους · ὡς δ’ οὐδεὶς αὐτῷ προσεῖχεν , ἀλλ’ ἑώρα 
τὴν τῶν Σικελιωτῶν ὁρμὴν ἀκατάσχετον οὖσαν , παρεστήσατο κήρυκας 
τοὺς μετὰ βοῆς δηλώσοντας τοῖς Μοτυαίοις φυγεῖν εἰς τὰ παρὰ τοῖς 
Ἕλλησιν ἱερὰ τιμώμενα . 
οὗ γενηθέντος 
οἱ μὲν στρατιῶται τοῦ φονεύειν ἔληγον , ἐπὶ δὲ τὴν τῶν κτήσεων 
διαρπαγὴν ὥρμησαν · καὶ διεφορεῖτο πολὺς μὲν ἄργυρος , οὐκ ὀλίγος δὲ 
χρυσός , καὶ ἐσθῆτες πολυτελεῖς καὶ τῆς ἄλλης εὐδαιμονίας πλῆθος . 
τὴν δὲ τῆς πόλεως διαρπαγὴν ἔδωκεν ὁ Διονύσιος τοῖς στρατιώταις , 
βουλόμενος προθύμους αὐτοὺς ποιῆσαι πρὸς τοὺς ἐπιφερομένους κινδύνους . 
ἀπὸ δὲ τούτων γενόμενος Ἀρχύλον 
τὸν ἀναβάντα πρῶτον ἐπὶ τὸ τεῖχος ἑκατὸν μναῖς ἐστεφάνωσεν , τῶν δ’ 
ἄλλων κατὰ τὴν ἀξίαν ἕκαστον τῶν ἠνδραγαθηκότων ἐτίμησεν , καὶ τῶν 
Μοτυαίων τοὺς περιλειφθέντας ἐλαφυροπώλησεν · Δαϊμένην δὲ καί τινας 
τῶν Ἑλλήνων συμμαχοῦντας Καρχηδονίοις λαβὼν αἰχμαλώτους 
ἀνεσταύρωσεν . 
μετὰ δὲ ταῦτα φύλακας τῆς 
πόλεως καταστήσας , Βίτωνα τὸν Συρακόσιον φρούραρχον ἀπέδειξε · τὸ δὲ 
πλεῖον μέρος ἐκ τῶν Σικελῶν ὑπῆρχεν . 
καὶ Λεπτίνην μὲν τὸν ναύαρχον 
μετὰ νεῶν εἴκοσι καὶ ἑκατὸν ἐκέλευσεν παρατηρεῖν τὴν διάβασιν τῶν 
Καρχηδονίων , συνέταξε δ’ αὐτῷ τὴν Αἴγεσταν καὶ τὴν Ἔντελλαν 
πολιορκεῖν , καθάπερ ἐξ ἀρχῆς πορθεῖν αὐτὰς ἐνεστήσατο · αὐτὸς δὲ 
τοῦ θέρους ἤδη λήγοντος ἀνέζευξε μετὰ τῆς δυνάμεως εἰς Συρακούσας . 
ἐν δὲ 
ταῖς Ἀθήναις Σοφοκλῆς ὁ Σοφοκλέους τραγῳδίαν διδάσκειν ἤρξατο , 
καὶ νίκας ἔσχε δεκαδύο . 
τοῦ δ’ ἐνιαυσιαίου χρόνου 
διεληλυθότος Ἀθήνησι μὲν ἔλαβε τὴν ἀρχὴν Φορμίων , ἐν Ῥώμῃ δ’ 
ἀντὶ τῶν ὑπάτων ἐγένοντο χιλίαρχοι ἕξ , Γναῖος Γενούκιος 
καὶ Λεύκιος Ἀτίλιος , Μάρκος Πομπώνιος , Γάιος 
Δυίλιος , Μάρκος Οὐετούριος , Οὐαλέριος Ποπλίλιος , Ὀλυμπιὰς δ’ 
ἤχθη ἐνενηκοστὴ καὶ ἕκτη , καθ’ ἣν ἐνίκα Εὔπολις Ἠλεῖος . 
τούτων δὲ τὴν ἀρχὴν παραλαβόντων 
Διονύσιος ὁ τῶν Συρακοσίων τύραννος μετὰ πάσης τῆς δυνάμεως 
ἀναζεύξας ἐκ Συρακουσῶν ἐνέβαλεν εἰς τὴν τῶν Καρχηδονίων 
ἐπικράτειαν . 
πορθοῦντος δ’ αὐτοῦ τὴν χώραν , Ἁλικυαῖοι μὲν 
καταπλαγέντες διεπρεσβεύσαντο πρὸς αὐτὸν καὶ συμμαχίαν ἐποιήσαντο , 
Αἰγεσταῖοι δὲ τοῖς πολιορκοῦσι νυκτὸς ἀπροσδοκήτως ἐπιθέμενοι , καὶ 
πῦρ ἐνέντες ταῖς κατὰ τὴν παρεμβολὴν σκηναῖς , εἰς πολλὴν ταραχὴν 
ἤγαγον τοὺς ἐν τῇ στρατοπεδείᾳ · ἐπινεμηθείσης δὲ τῆς φλογὸς ἐπὶ πολὺν τόπον , καὶ τοῦ πυρὸς 
ἀκατασχέτου γενηθέντος , τῶν μὲν παραβοηθούντων στρατιωτῶν ὀλίγοι 
διεφθάρησαν , τῶν δ’ ἵππων οἱ πλεῖστοι ταῖς σκηναῖς συγκατεκαύθησαν . 
καὶ Διονύσιος μὲν ἐδῄου τὴν χώραν 
οὐδενὸς ὑφισταμένου , Λεπτίνης δ’ ὁ ναύαρχος περὶ Μοτύην διατρίβων 
ἐπετήρει τὸν τῶν πολεμίων κατάπλουν . 
οἱ δὲ Καρχηδόνιοι πυθόμενοι τὸ 
μέγεθος τῆς τοῦ Διονυσίου δυνάμεως , ἔκριναν πολὺ ταῖς παρασκευαῖς 
αὐτὸν ὑπερθέσθαι . 
διόπερ Ἰμίλκωνα 
βασιλέα κατὰ νόμον καταστήσαντες , ἐκ τῆς Λιβύης ὅλης , ἔτι δ’ ἐκ 
τῆς Ἰβηρίας συνήγαγον δυνάμεις , τὰς μὲν παρὰ τῶν συμμάχων 
μεταπεμπόμενοι , τὰς δὲ μισθούμενοι · καὶ πέρας ἤθροισαν πεζῶν μὲν 
ὑπὲρ τὰς τριάκοντα μυριάδας , ἱππεῖς δὲ τετρακισχιλίους χωρὶς τῶν 
ἁρμάτων · ταῦτα δ’ ἦσαν τετρακόσια · ναῦς δὲ μακρὰς μὲν τετρακοσίας , 
τὰς δὲ τὸν σῖτον καὶ τὰ μηχανήματα καὶ τὴν ἄλλην ὑπηρεσίαν 
παρακομιζούσας πλείους τῶν ἑξακοσίων , καθάπερ φησὶν Ἔφορος . 
Τίμαιος μὲν γὰρ τὰς ἐκ τῆς Λιβύης 
περαιωθείσας δυνάμεις οὐ πλείω φησὶν εἶναι δέκα μυριάδων , καὶ πρὸς 
ταύταις ἑτέρας τρεῖς ἀποφαίνεται κατὰ Σικελίαν στρατολογηθείσας . 
Ἰμίλκων δὲ τοῖς κυβερνήταις ἅπασι 
δοὺς βυβλίον ἐπεσφραγισμένον , ἐκέλευσεν ἀνοίγειν ὅταν ἐκπλεύσωσι 
καὶ ποιεῖν τὰ γεγραμμένα . 
τοῦτο δ’ ἐμηχανήσατο πρὸς τὸ μηδένα τῶν 
κατασκόπων ἀπαγγεῖλαι τὸν κατάπλουν τῷ Διονυσίῳ · ἦν δὲ 
γεγραμμένον , ὅπως ἐς Πάνορμον καταπλεύσωσιν . 
διόπερ ἐπιγενομένου πνεύματος οὐρίου , καὶ πάντων 
λυσάντων τὰ πρυμνήσια , τὰ μὲν φορτηγὰ τῶν πλοίων ἔπλει διὰ τοῦ 
πελάγους , αἱ δὲ τριήρεις ἔπλευσαν εἰς τὴν Λιβυκήν , παρελέγοντό τε 
τὴν γῆν . 
φοροῦ δὲ πνεύματος ὄντος , ὡς ἤδη καταφανεῖς ἦσαν ἀπὸ 
τῆς Σικελίας αἱ πρῶται πλέουσαι τῶν φορτηγῶν νεῶν , Διονύσιος 
ἀπέστειλε Λεπτίνην μετὰ τριάκοντα τριήρων , παρακελευσάμενος τύπτειν 
τοῖς ἐμβόλοις καὶ διαφθείρειν ἁπάσας τὰς καταλαμβανομένας . 
ὃς μετὰ σπουδῆς ἐκπλεύσας καὶ ταῖς πρώταις 
προσμίξας εὐθέως τινὰς αὐτάνδρους κατέδυσεν · αἱ δὲ λοιπαὶ πλήρεις 
οὖσαι καὶ τὸν ἄνεμον τοῖς ἱστίοις δεχόμεναι ῥᾳδίως ἐξέφυγον · 
ὅμως κατέδυσε πεντήκοντα ναῦς στρατιώτας ἐχούσας πεντακισχιλίους , 
ἅρματα δὲ διακόσια . 
Ἰμίλκων δὲ 
καταπλεύσας εἰς Πάνορμονκαὶ τὴν δύναμιν ἐκβιβάσας ἦγεν ἐπὶ τοὺς 
πολεμίους , καὶ τὰς μὲν τριήρεις παραπλεῖν ἐκέλευσεν , αὐτὸς δ’ ἐν 
παρόδῳ διὰ προδοσίας ἑλὼν Ἔρυκα πρὸς τὴν Μοτύην 
κατεστρατοπέδευσεν . 
ὄντος δὲ κατὰ τοῦτον τὸν χρόνον τοῦ Διονυσίου 
περὶ τὴν Αἴγεσταν μετὰ τῆς δυνάμεως , Ἰμίλκων τὴν Μοτύην 
ἐξεπολιόρκησεν . 
τῶν δὲ Σικελιωτῶν 
προθύμων ὄντων διαμάχεσθαι , Διονύσιος ἅμα μὲν μακρὰν τῶν συμμαχίδων 
πόλεων ἀπεωσμένος , ἅμα δὲ τῆς σιτοπομπίας ἐπιλειπούσης , διέλαβε 
συμφέρειν ἐφ’ ἑτέρων τόπων συστήσασθαι τὸν πόλεμον . 
κρίνας οὖν ἀναζευγνύειν , τοὺς μὲν Σικανοὺς ἔπειθε 
καταλιπεῖν τὰς πόλεις κατὰ τὸ παρὸν καὶ μετ’ αὐτοῦ στρατεύεσθαι · 
ἀντὶ δὲ τούτων ἐπηγγέλλετο δώσειν χώραν βελτίονα καὶ τῷ πλήθει 
παραπλησίαν , καὶ μετὰ τὴν τοῦ πολέμου κατάλυσιν κατάξειν τοὺς 
βουλομένους εἰς τὰς πατρίδας . 
τῶν δὲ 
Σικανῶν ὀλίγοι , καταπλαγέντες μήποτε ἀντιλέγοντες διαρπασθῶσιν ὑπὸ 
τῶν στρατιωτῶν , συγκατέθεντο τοῖς ἀξιουμένοις ὑπὸ Διονυσίου . 
ἀπέστησαν δὲ παραπλησίως καὶ Ἁλικυαῖοι , καὶ πέμψαντες πρέσβεις εἰς 
τὸ τῶν Καρχηδονίων στρατόπεδον συμμαχίαν ἐποιήσαντο . 
καὶ Διονύσιος 
μὲν ἀφώρμησεν ἐπὶ Συρακουσῶν , καταφθείρων τὴν χώραν δῑ ἧς ἦγε 
τὴν δύναμιν . 
Ἰμίλκων δὲ τῶν πραγμάτων προχωρούντων κατὰ γνώμην παρεσκευάζετο τὴν 
στρατιὰν ἀνάγειν ἐπὶ Μεσσήνης , σπεύδων αὐτῆς κυριεῦσαι διὰ τὴν 
εὐκαιρίαν τῶν τόπων · ὅ τε γὰρ ἐν αὐτῇ λιμὴν εὔθετος ἦν , 
δυνάμενος δέχεσθαι πάσας τὰς ναῦς , οὔσας πλείω τῶν ἑξακοσίων , τά τε 
περὶ τὸν πορθμὸν οἰκεῖα ποιησάμενος Ἰμίλκων ἤλπιζε τὰς τῶν 
Ἰταλιωτῶν βοηθείας ἐμφράξειν καὶ τοὺς ἐκ Πελοποννήσου στόλους 
ἐπισχεῖν . 
ταῦτα δὲ διανοηθεὶς πράττειν , 
πρὸς τοὺς μὲν Ἱμεραίους καὶ τοὺς τὸ Κεφαλοίδιον φρούριον 
κατοικοῦντας φιλίαν ἐποιήσατο , Λιπάρας δὲ τῆς πόλεως ἐγκρατὴς 
γενόμενος τριάκοντα τάλαντα παρὰ τῶν κατοικούντων τὴν νῆσον ἐπράξατο · 
αὐτὸς δὲ μετὰ πάσης τῆς δυνάμεως ὥρμησεν ἐπὶ Μεσσήνης , 
συμπαραπλεουσῶν αὐτῷ τῶν νεῶν . 
καὶ ταχὺ 
διανύσας τὴν ὁδὸν κατεστρατοπέδευσεν ἐπὶ τῆς Πελωρίδος , ἀπέχων τῆς 
Μεσσήνης σταδίους ἑκατόν . 
οἱ δὲ τὴν πόλιν ταύτην κατοικοῦντες ὡς 
ἐπύθοντο τὴν παρουσίαν τῶν πολεμίων , οὐ τὰς αὐτὰς ἀλλήλοις ἐννοίας 
εἶχον περὶ τοῦ πολέμου . 
τινὲς μὲν γὰρ 
αὐτῶν τὸ μέγεθος τῆς τῶν πολεμίων δυνάμεως ἀκούοντες , καὶ τὴν 
ἐρημίαν τῶν συμμάχων ὁρῶντες , ἔτι δὲ καὶ τῶν ἰδίων ἱππέων ἐν 
Συρακούσαις ὄντων , ἀπεγνώκεισαν τὴν ἐκ τῆς πολιορκίας σωτηρίαν . 
μάλιστα δ’ αὐτοὺς εἰς ἀθυμίαν ἦγε τὰ τείχη καταπεπτωκότα καὶ ὁ 
καιρὸς εἰς παρασκευὴν οὐ διδοὺς ἄνεσιν . 
διόπερ ἐξεκόμιζον ἐκ τῆς 
πόλεως τέκνα καὶ γυναῖκας καὶ τὰ πολυτελέστατα τῶν χρημάτων εἰς τὰς 
ἀστυγείτονας πόλεις . 
τινὲς δὲ τῶν 
Μεσσηνίων ἀκούοντές τι παλαιὸν αὐτοῖς εἶναι λόγιον , ὅτι δεῖ 
Καρχηδονίους ὑδροφορῆσαι κατὰ τὴν πόλιν , ἐξεδέχοντο τὸ κατὰ τὴν 
φήμην πρὸς τὸ συμφέρον ἑαυτοῖς , νομίζοντες δουλεύσειν ἐν Μεσσήνῃ 
τοὺς Καρχηδονίους . 
διὸ καὶ ταῖς ψυχαῖς 
εὐθαρσεῖς ὄντες πολλοὺς καὶ τῶν ἄλλων προθύμους ἐποιοῦντο εἰς τοὺς 
ὑπὲρ τῆς ἐλευθερίας κινδύνους . 
εὐθέως δὲ τῶν νεωτέρων ἐπιλέξαντες 
τοὺς ἀρίστους ἀπέστειλαν ἐπὶ τὴν Πελωρίδα , κωλύσοντας τοὺς 
πολεμίους ἐπιβαίνειν τῆς χώρας . 
περὶ ταῦτα δ’ ὄντων αὐτῶν , 
Ἰμίλκων θεωρῶν ἐκβοηθοῦντας τοὺς Μεσσηνίους περὶ τὴν ἀπόβασιν , 
ἀπέστειλε τῶν νεῶν διακοσίας ἐπὶ τὴν πόλιν · ἤλπιζε γάρ , ὅπερ ἦν 
εἰκός , τῶν στρατιωτῶν τὴν ἀπόβασιν κωλυόντων τοὺς ἐν ταῖς ναυσὶ 
κυριεύσειν ῥᾳδίως τῆς Μεσσήνης οὔσης ἐρήμου τῶν ἀμυνομένων . 
πνεύσαντος δὲ βορέου τὰς μὲν ναῦς 
συνέβη ταχέως πλήρεσι τοῖς ἱστίοις εἰς τὸν λιμένα κατενεχθῆναι , τοὺς 
δ’ ἐπὶ τῇ Πελωρίδι παραφυλάττοντας Μεσσηνίους ὑστερῆσαι τῆς τῶν 
νεῶν παρουσίας , καίπερ κατὰ σπουδὴν ἐπειγομένους . 
διόπερ οἱ Καρχηδόνιοι περιστρατοπεδεύσαντες τὴν 
Μεσσήνην καὶ διὰ τῶν πεπτωκότων τειχῶν εἰσβιασάμενοι τῆς πόλεως 
ἐκυρίευσαν . 
τῶν δὲ Μεσσηνίων οἱ μὲν 
μαχόμενοι γενναίως ἀνῃρέθησαν , οἱ δ’ εἰς τὰς ἐγγυτάτω κειμένας 
πόλεις ἔφυγον , ὁ δὲ πολὺς ὄχλος διὰ τῶν παρακειμένων ὀρῶν ὁρμήσας 
εἰς τὰ κατὰ τὴν χώραν φρούρια διεσπάρη · τῶν δὲ ἄλλων τινὲς μὲν ὑπὸ τῶν πολεμίων συνελαμβάνοντο , τινὲς δὲ 
ἀποληφθέντες εἰς τὸ πρὸς τὸν λιμένα μέρος ἔρριψαν ἑαυτοὺς εἰς τὴν 
θάλατταν , ἐλπίζοντες διανήξασθαι τὸν μεταξὺ πόρον . 
τούτων δὲ ὄντων 
πλειόνων ἢ διακοσίων , οἱ πλεῖστοι μὲν ὑπὸ τοῦ ῥοῦ διεφθάρησαν , 
πεντήκοντα δὲ πρὸς τὴν Ἰταλίαν διεσώθησαν . 
Ἰμίλκων δὲ τὴν δύναμιν ἅπασαν μεταγαγὼν εἰς τὴν 
πόλιν , τὸ μὲν πρῶτον ἐπεχείρησε πορθεῖν τὰ κατὰ τὴν χώραν φρούρια , 
τούτων δ’ ὀχυρῶν ὄντων , καὶ τῶν εἰς αὐτὰ συμπεφευγότων γενναίως 
ἀγωνιζομένων , ἀνέστρεψεν εἰς τὴν πόλιν , ἀδυνατήσας αὐτῶν κυριεῦσαι . 
μετὰ δὲ ταῦτα τήν τε δύναμιν ἀνελάμβανε καὶ παρεσκευάζετο τὴν πορείαν 
ἐπὶ Συρακούσας ποιεῖσθαι . 
οἱ δὲ Σικελοί , 
πάλαι μὲν μισοῦντες τὸν Διονύσιον , τότε δὲ καιρὸν τῆς ἀποστάσεως 
ἔχοντες , μετεβάλοντο πρὸς Καρχηδονίους πλὴν Ἀσσωρίνων ἅπαντες . 
Διονύσιος δ’ ἐν ταῖς Συρακούσαις τοὺς δούλους ἐλευθερώσας , ἐπλήρωσεν 
ἐξ αὐτῶν ναῦς ἑξήκοντα · μετεπέμψατο δὲ καὶ παρὰ Λακεδαιμονίων 
μισθοφόρους πλείω τῶν χιλίων , καὶ τὰ κατὰ τὴν χώραν φρούρια 
περιπορευόμενος ὠχύρου καὶ σῖτον παρεκόμιζεν · ἐπιμελέστατα δὲ τὰς ἐν 
Λεοντίνοις ἀκροπόλεις ἐτείχισε καὶ τὸν ἐκ τῶν πεδίων σῖτον εἰς 
ταύτας συνήθροισεν . 
ἔπεισε δὲ καὶ τοὺς 
τὴν Κατάνην οἰκοῦντας Καμπανοὺς εἰς τὴν νῦν καλουμένην Αἴτνην 
μεταστῆναι διὰ τὸ λίαν εἶναι τὸ φρούριον ὀχυρόν . 
μετὰ δὲ ταῦτα 
ἀπὸ τῶν Συρακουσῶν ἑκατὸν ἑξήκοντα σταδίους προαγαγὼν ἅπασαν τὴν 
δύναμιν κατεστρατοπέδευσε περὶ τὸν Ταῦρον καλούμενον . 
εἶχε δὲ κατ’ 
ἐκεῖνον τὸν καιρὸν πεζοὺς μὲν τρισμυρίους , ἱππεῖς δὲ πλείους τῶν 
τρισχιλίων , ναῦς δὲ ἑκατὸν ὀγδοήκοντα · τούτων δ’ ὀλίγαι μὲν ἦσαν 
τριήρεις . 
Ἰμίλκων δὲ τὰ τείχη τῆς 
Μεσσήνης κατασκάψας προσέταξε τοῖς στρατιώταις καταβαλεῖν τὰς οἰκίας 
εἰς ἔδαφος , καὶ μήτε κέραμον μήθ’ ὕλην μήτ’ ἄλλο μηδὲν ὑπολιπεῖν , 
ἀλλὰ τὰ μὲν κατακαῦσαι , τὰ δὲ συντρῖψαι . 
ταχὺ δὲ τῇ τῶν στρατιωτῶν 
πολυχειρίᾳ λαβόντων τῶν ἔργων συντέλειαν , ἡ πόλις ἄγνωστος ἦν ὅτι 
πρότερον αὐτὴν οἰκεῖσθαι συνέβαινεν . 
ὁρῶν γὰρ τὸν τόπον πόρρω μὲν ἀπὸ τῶν συμμαχίδων πόλεων 
κεχωρισμένον , εὐκαιρότατον δὲ τῶν περὶ Σικελίαν ὄντα , προῄρητο 
δυεῖν θάτερον , ἢ τελέως ἀοίκητον διατηρεῖν ἢ δυσχερῆ καὶ 
πολυχρόνιον τὴν κτίσιν αὐτῆς γίνεσθαι . 
ἐναποδειξάμενος οὖν τὸ πρὸς τοὺς Ἕλληνας μῖσος ἐν τῇ τῶν 
Μεσσηνίων ἀτυχίᾳ , Μάγωνα μὲν τὸν ναύαρχον ἀπέστειλε μετὰ τῆς 
ναυτικῆς δυνάμεως , προστάξας παραπλεῖν ἐπὶ τὸν λόφον τὸν καλούμενον 
Ταῦρον . 
τοῦτον δὲ κατειληφότες ἦσαν Σικελοί , συχνοὶ μὲν τὸ πλῆθος 
ὄντες , οὐδένα δ’ ἔχοντες ἡγεμόνα . 
τούτοις δὲ τὸ μὲν πρότερον Διονύσιος δεδώκει τὴν τῶν Ναξίων 
χώραν , τότε δ’ ὑπ’ Ἰμίλκου πεισθέντες ἐπαγγελίαις τὸν λόφον 
κατελάβοντο . 
ὀχυροῦ δ’ ὄντος τούτου , καὶ τότε καὶ μετὰ τὸν πόλεμον 
ᾤκουν αὐτὸν τεῖχος περιβαλόμενοι , καὶ τὴν πόλιν διὰ τὸ μεῖναι τοὺς 
ἐπὶ τὸν Ταῦρον ἀθροισθέντας Ταυρομένιον ὠνόμασαν . 
Ἰμίλκων δὲ ἀναλαβὼν τὴν πεζὴν στρατιὰν εὔτονον 
τὴν πορείαν ἐποιεῖτο , καὶ κατήντησε τῆς Ναξίας ἐπὶ τὸν προειρημένον 
τόπον , ἅμα καὶ Μάγωνος καταπλεύσαντος . 
προσφάτως δὲ πυρὸς ἐκραγέντος 
ἐκ τῆς Αἴτνης μέχρι τῆς θαλάττης , οὐκέτι δυνατὸν ἦν τὴν πεζὴν 
στρατιὰν συμπαράγειν παραπλεούσαις ταῖς ναυσίν · ἐφθαρμένων γὰρ τῶν 
παρὰ τὴν θάλατταν τόπων ὑπὸ τοῦ καλουμένου ῥύακος , ἀναγκαῖον ἦν 
τὸ πεζὸν στρατόπεδον περιπορεύεσθαι τὸν τῆς Αἴτνης λόφον . 
διόπερ Μάγωνι προσέταξε καταπλεῖν ἐπὶ τῆς 
Κατάνης , αὐτὸς δὲ διὰ τῆς μεσογείου ταχέως ὁρμήσας ἔσπευδε 
συμμῖξαι ταῖς ναυσὶ περὶ τὸν τῶν Καταναίων αἰγιαλόν · εὐλαβεῖτο γὰρ 
μήποτε διεσπαρμένης τῆς δυνάμεως οἱ Σικελιῶται τοῖς περὶ τὸν Μάγωνα 
διαναυμαχήσωσιν · ὅπερ καὶ συνετελέσθη . 
Διονύσιος γὰρ τὸν μὲν πλοῦν εἰδὼς τῷ Μάγωνι βραχὺν ὄντα , τὴν 
δὲ πορείαν τοῖς πεζοῖς ἐργώδη καὶ μακράν , ἔσπευδεν ἐπὶ τῆς 
Κατάνης , βουλόμενος ναυμαχῆσαι πρὸς Μάγωνα , πρὶν ἐλθεῖν τοὺς περὶ 
τὸν Ἰμίλκωνα . 
ἤλπιζε γὰρ τῶν πεζῶν 
ἐκτεταγμένων παρὰ τὸν αἰγιαλὸν τοῖς μὲν ἰδίοις θάρσος παρέξεσθαι , 
τοὺς δὲ πολεμίους δειλοτέρους ἔσεσθαι · τὸ δὲ μέγιστον , εἴ τι συμβαίη 
γενέσθαι πταῖσμα , ταῖς θλιβομέναις ναυσὶν ἐξῆν καταφυγεῖν πρὸς τὸ τῶν 
πεζῶν στρατόπεδον . 
ταῦτα δὲ διανοηθεὶς 
Λεπτίνην μὲν ἀπέστειλε μετὰ πασῶν τῶν νεῶν , παραγγείλας ἀθρόοις 
τοῖς σκάφεσι ναυμαχεῖν καὶ μὴ λύειν τὴν τάξιν , ὅπως μὴ κινδυνεύσωσιν 
ὑπὸ τοῦ πλήθους τῶν ἐναντίων · εἶχον γὰρ οἱ περὶ τὸν Μάγωνα σὺν 
ταῖς ὁλκάσι καὶ ταῖς ἄλλαις ταῖς ἐπικώποις , οὔσαις χαλκεμβόλοις , 
ναῦς οὐκ ἐλάττους πεντακοσίων . 
οἱ δὲ Καρχηδόνιοι ὡς εἶδον τὸν αἰγιαλὸν τῶν 
πεζῶν πλήρη καὶ τὰς Ἑλληνικὰς ναῦς ἐπιφερομένας , παραχρῆμα μὲν οὐ 
μετρίως ἠγωνίασαν , καὶ πρὸς τὴν γῆν ἐπεχείρησαν καταπλεῖν · μετὰ δὲ 
ταῦτα λογισάμενοι , διότι κινδυνεύσουσιν ἀπολέσθαι πρὸς τὰς ναῦς ἅμα 
καὶ τοὺς πεζοὺς μαχόμενοι , ταχέως μετενόησαν . 
κρίναντες οὖν ναυμαχεῖν , 
διέταττον τὰς ναῦς καὶ τὸν τῶν πολεμίων ἐπίπλουν ἐκαραδόκουν . 
Λεπτίνης δὲ τριάκοντα ναυσὶ ταῖς 
ἀρίσταις πολὺ τῶν ἄλλων προάγων , οὐκ ἀνάνδρως μέν , ἀβούλως δὲ 
διηγωνίσατο . 
εὐθὺς γὰρ ἐπιθέμενος ταῖς πρώταις τῶν Καρχηδονίων , τὸ 
μὲν πρῶτον οὐκ ὀλίγας κατέδυσε τῶν ἀντιτεταγμένων τριήρων · τοῦδὲ 
Μάγωνος ἀθρόαις ταῖς ναυσὶ ταῖς τριάκοντα περιχυθέντος , ταῖς μὲν 
ἀρεταῖς ὑπερεῖχον οἱ περὶ τὸν Λεπτίνην , τοῖς δὲ πλήθεσιν οἱ 
Καρχηδόνιοι . 
διὸ καὶ τῆς μάχης 
ἰσχυροτέρας γινομένης , καὶ τῶν κυβερνητῶν ἐκ παραβολῆς τὸν ἀγῶνα 
συνισταμένων , ὅμοιος ὁ κίνδυνος ταῖς ἐπὶ τῆς γῆς παρατάξεσιν 
ἐγίνετο . 
οὐ γὰρ ἐκ διαστήματος τοῖς ἐμβόλοις εἰς τὰς τῶν πολεμίων 
ναῦς ἐνέσειον , ἀλλὰ συμπλεκομένων τῶν σκαφῶν ἐκ χειρὸς διηγωνίζοντο . 
τινὲς μὲν ἐπὶ τὰς τῶν ἐναντίων ναῦς ἐπιπηδῶντες ἔπιπτον εἰς τὴν 
θάλατταν , τινὲς δὲ κρατήσαντες τῆς ἐπιβολῆς ἐν ταῖς τῶν πολεμίων 
ναυσὶν ἠγωνίζοντο . 
τέλος δὲ ὁ μὲν 
Λεπτίνης ἐκβιασθεὶς ἠναγκάσθη φυγεῖν εἰς τὸ πέλαγος , αἱ δὲ λοιπαὶ 
τῶν νεῶν ἀτάκτως τὸν ἐπίπλουν ποιούμεναι ὑπὸ τῶν Καρχηδονίων 
ἐχειροῦντο · καὶ γὰρ τὸ περὶ τὸν ναύαρχον ἐλάττωμα τοὺς Φοίνικας 
εὐθαρσεστέρους ἐποίησεν , τοὺς δὲ Σικελιώτας οὐκ εἰς τὴν τυχοῦσαν 
ἀθυμίαν ἤγαγεν . 
τῆς δὲ μάχης τοιοῦτον 
λαβούσης τὸ τέλος , οἱ Καρχηδόνιοι τοὺς ἀτάκτως φεύγοντας σφᾶς 
φιλοτιμότερον διώξαντες διέφθειραν μὲν ναῦς πλείους τῶν ἑκατόν , τὰ δ’ 
ὑπηρετικὰ παρὰ τὸν αἰγιαλὸν καταστήσαντες ἀνῄρουν τῶν ναυτῶν τοὺς 
διανηχομένους πρὸς τὸ πεζὸν στρατόπεδον . 
πολλῶν δ’ ἀπολλυμένων οὐ μακρὰν τῆς γῆς , τῶν περὶ τὸν Διονύσιον 
οὐδαμῶς δυναμένων βοηθῆσαι , πᾶς ὁ τόπος ἔγεμε νεκρῶν καὶ ναυαγίων . 
ἀπώλοντο μὲν οὖν ἐν τῇ ναυμαχίᾳ τῶν μὲν Καρχηδονίων οὐκ ὀλίγοι , 
τῶν δὲ Σικελιωτῶν ναῦς μὲν πλείω τῶν ἑκατόν , ἄνδρες δ’ ὑπὲρ τοὺς 
δισμυρίους . 
ἀπὸ δὲ τῆς μάχης οἱ μὲν 
Φοίνικες περὶ τὴν Κατάνην ὁρμίσαντες τὰς τριήρεις , ἀνήψαντο τὰς 
αἰχμαλώτους ναῦς , καὶ καθελκύσαντες αὐτὰς ἐθεράπευον , ὥστε τοῖς 
Καρχηδονίοις μὴ μόνον ἀκουστόν , ἀλλὰ καὶ θεωρητὸν ποιῆσαι τὸ 
μέγεθος τοῦ προτερήματος . 
οἱ δὲ Σικελιῶται τὴν 
πορείαν μὲν ἐπὶ Συρακουσῶν ἐποιήσαντο , νομίζοντες δὲ πάντως εἰς 
ἐργώδη πολιορκίαν συγκλεισθήσεσθαι , παρεκάλουν τὸν Διονύσιον εὐθέως 
ἀπαντᾶν τοῖς περὶ τὸν Ἰμίλκωνα διὰ τὴν γεγενημένην νίκην · τάχα γὰρ 
τῷ παραδόξῳ τῆς ἐπιφανείας καταπλήξεσθαι τοὺς βαρβάρους καὶ τὸ 
πρότερον ἐλάττωμα διορθώσεσθαι . 
Διονύσιος 
δὲ τὸ μὲν πρῶτον τοῖς παρακαλοῦσι πειθόμενος ἕτοιμος ἦν ἄγειν τὴν 
δύναμιν ἐπὶ τὸν Ἰμίλκωνα · ὡς δέ τινες τῶν φίλων 
ἔλεγον αὐτῷ , ὅτι κινδυνεύσει τὴν πόλιν ἀποβαλεῖν , ἐὰν Μάγων 
ἀναχθῇ μετὰ τοῦ στόλου παντὸς ἐπὶ Συρακουσῶν , εὐθέως μετενόησε · 
καὶ γὰρ τὴν Μεσσήνην ᾔδει τῷ παραπλησίῳ τρόπῳ τοῖς βαρβάροις 
ὑποχείριον γεγενημένην . 
ὥστε οὐκ ἀσφαλὲς εἶναι νομίζων ἔρημον 
ποιῆσαι τὴν πόλιν τῶν ἀμυνομένων , ἀνέζευξεν ἐπὶ Συρακουσῶν . 
τῶν δὲ Σικελιωτῶν οἱ πλεῖστοι 
χαλεπῶς φέροντες ἐπὶ τῷ μὴ βούλεσθαι τοῖς πολεμίοις ἀπαντᾶν , 
καταλιπόντες τὸν Διονύσιον οἱ μὲν εἰς τὰς ἰδίας πατρίδας , οἱ δ’ εἰς 
τὰ σύνεγγυς τῶν φρουρίων ἀπεχώρησαν . 
Ἰμίλκων δὲ δυσὶν ἡμέραις κατανύσας εἰς τὸν τῶν Καταναίων 
αἰγιαλόν , τὰς μὲν ναῦς ἁπάσας ἐνεώλκησε , μεγάλου πνεύματος 
ἐπιγενομένου , τὴν δὲ δύναμιν ἐφ’ ἡμέρας τινὰς ἀναλαμβάνων πρέσβεις 
ἀπέστειλε πρὸς τοὺς τὴν Αἴτνην κατέχοντας Καμπανούς , παρακαλῶν 
ἀποστῆναι τοῦ Διονυσίου . 
ἐπηγγέλλετο δ’ 
αὐτοῖς χώραν τε δωρήσεσθαι πολλὴν καὶ τῶν ἐκ τοῦ πολέμου λαφύρων 
κοινωνοὺς ποιήσεσθαι · ἐδίδασκε δὲ καὶ τοὺς τὴν Ἔντελλαν κατοικοῦντας 
Καμπανοὺς εὐδοκοῦντας Καρχηδονίοις καὶ συμμαχοῦντας κατὰ τῶν 
Σικελιωτῶν , καθόλου δὲ τὸ τῶν Ἑλλήνων ἀπεδείκνυε πολέμιον ὑπάρχον 
τῶν ἄλλων ἐθνῶν . 
οἱ δὲ Καμπανοὶ 
δεδωκότες ὁμήρους τῷ Διονυσίῳ , καὶ τοὺς ἀρίστους τῶν στρατιωτῶν 
ἀπεσταλκότες εἰς Συρακούσας , ἠναγκάσθησαν διατηρῆσαι τὴν πρὸς 
Διονύσιον συμμαχίαν , καίπερ ἐπιθυμοῦντες μεταβαλέσθαι πρὸς 
Καρχηδονίους . 
μετὰ δὲ ταῦτα Διονύσιος 
μὲν καταπεπληγμένος τοὺς Καρχηδονίους , ἀπέστειλε πρεσβευτὴν πρός τε 
τοὺς κατ’ Ἰταλίαν Ἕλληνας καὶ πρὸς Λακεδαιμονίους , ἔτι δὲ 
Κορινθίους , Πολύξενον τὸν κηδεστήν , δεόμενος βοηθεῖν καὶ μὴ περιιδεῖν 
τὰς ἐν Σικελίᾳ πόλεις τῶν Ἑλλήνων ἄρδην ἀναιρουμένας . 
ἔπεμψε δὲ 
καὶ ξενολόγους εἰς Πελοπόννησον μετὰ πολλῶν χρημάτων , ἐντειλάμενος ὡς 
πλείστους ἀθροίζειν στρατιώτας , μὴ φειδομένους τῶν μισθῶν . 
Ἰμίλκων δὲ τοῖς ἀπὸ τῶν πολεμίων σκύλοις 
κοσμήσας τὰς ναῦς κατέπλευσεν εἰς τὸν μέγαν λιμένα τῶν Συρακοσίων , 
καὶ πολλὴν τοῖς ἐν τῇ πόλει κατάπληξιν ἐπέστησεν . 
διακόσιαι μὲν γὰρ 
καὶ πεντήκοντα μακραὶ ναῦς εἰσέπλεον ἐν τάξει τὰς εἰρεσίας 
ποιούμεναι καὶ τοῖς ἐκ τοῦ πολέμου λαφύροις πολυτελῶς κεκοσμημέναι , 
μετὰ δὲ ταῦτα αἱ φορτηγοὶ ναῦς εἰσθεόμεναι μὲν ὑπὲρ τρισχιλίας , 
φέρουσαι δὲ πλείους τῶν πεντακοσίων , αἱ δὲ πᾶσαι σχεδὸν δισχίλιαι . 
διὸ καὶ συνέβαινε τὸν λιμένα τῶν Συρακοσίων , καίπερ ὄντα μέγαν , 
ἐμπεφράχθαι μὲν τοῖς σκάφεσι , συγκαλύπτεσθαι δὲ σχεδὸν ἅπαντα τοῖς 
ἱστίοις . 
τούτων δὲ καθορμισθεισῶν εὐθὺς 
καὶ τὸ πεζὸν στρατόπεδον ἐκ θατέρου μέρους ἀντιπαρῆγε , συνεστηκός , ὡς 
μέν τινες ἀνέγραψαν , ἐκ τριάκοντα μυριάδων πεζῶν , ἱππέων δὲ 
τρισχιλίων . 
ὁ μὲν οὖν στρατηγὸς τῶν δυνάμεων Ἰμίλκων κατεσκήνωσεν 
ἐν τῷ τοῦ Διὸς νεῴ , τὸ δὲ λοιπὸν πλῆθος ἐν τῷ παρακειμένῳ 
τόπῳ κατεστρατοπέδευσεν , ἀπέχον τῆς πόλεως σταδίους δώδεκα . 
μετὰ δὲ ταῦτα Ἰμίλκων ἐξήγαγε τὴν στρατιὰν 
ἅπασαν , καὶ πρὸ τῶν τειχῶν ἐξέταξε τὴν δύναμιν , εἰς μάχην 
προκαλούμενος τοὺς Συρακοσίους . 
ἐπέπλευσε δὲ καὶ τοῖς λιμέσιν ἑκατὸν 
ναυσὶ ταῖς ἀρίσταις , ὅπως καταπλήξηται τοὺς κατὰ τὴν πόλιν καὶ 
συναναγκάσῃ συγχωρεῖν ἥττους εἶναι καὶ κατὰ θάλατταν . 
οὐδενὸς δ’ ἐπεξιέναι τολμῶντος τότε μὲν ἀπῆγε τὴν 
δύναμιν εἰς τὴν στρατοπεδείαν , μετὰ δὲ ταῦτ’ ἐφ’ ἡμέρας τριάκοντα 
τὴν χώραν ἐπῄει δενδροτομῶν καὶ πᾶσαν φθείρων , ὅπως ἅμα μὲν τοὺς 
στρατιώτας πληρώσῃ παντοίας ὠφελείας , ἅμα δὲ τοὺς ἐντὸς τῶν τειχῶν 
εἰς ἀθυμίαν καταστήσῃ . 
κατελάβετο δὲ καὶ τὸ τῆς Ἀχραδινῆς προάστειον , καὶ 
τοὺς νεὼς τῆς τε Δήμητρος καὶ Κόρης ἐσύλησεν · ὑπὲρ ὧν ταχὺ τῆς 
εἰς τὸ θεῖον ἀσεβείας ἀξίαν ὑπέσχε τιμωρίαν . 
ταχὺ γὰρ αὐτῷ τὰ 
πράγματα καθ’ ἡμέραν ἐγίνετο χείρω , καὶ τοῦ Διονυσίου θαρροῦντος 
ἀκροβολισμοὺς συνίστασθαι συνέβαινε προτερεῖν τοὺς Συρακοσίους . 
ἐγίνοντο δὲ καὶ τὰς νύκτας ἐν τῷ 
στρατοπέδῳ παράλογοι ταραχαί , καὶ μετὰ τῶν ὅπλων συνέτρεχον , ὡς τῶν 
πολεμίων ἐπιθεμένων τῷ χάρακι . 
ἐπεγενήθη δὲ καὶ νόσος , ἣ πάντων 
αὐτοῖς αἰτία κακῶν κατέστη · περὶ ἧς μικρὸν ὕστερον ἐροῦμεν , ἵνα 
μὴ προλαμβάνωμεν τῇ γραφῇ τοὺς καιρούς . 
Ἰμίλκων μὲν οὖν τεῖχος περιβαλὼν 
τῇ παρεμβολῇ , τοὺς τάφους σχεδὸν πάντας τοὺς σύνεγγυς καθεῖλεν , ἐν 
οἷς τόν τε Γέλωνος καὶ τῆς γυναικὸς αὐτοῦ Δημαρέτης , πολυτελῶς 
κατεσκευασμένους . 
ᾠκοδόμησε δὲ καὶ τρία φρούρια παρὰ θάλατταν , τὸ 
μὲν ἐπὶ τοῦ Πλημμυρίου , τὸ δ’ ἐπὶ μέσου τοῦ λιμένος , τὸ δὲ κατὰ 
τὸν νεὼν τοῦ Διός · εἰς δὲ ταῦτα τόν τε οἶνον καὶ τὸν σῖτον καὶ 
τὰ λοιπὰ τῶν ἐπιτηδείων κατεκόμιζε , νομίζων χρονιωτέραν ἔσεσθαι τὴν 
πολιορκίαν . 
ἀπέστειλε δὲ καὶ τὰς 
ὁλκάδας ναῦς ἔς τε Σαρδῶνα καὶ Λιβύην , ὅπως σῖτον καὶ τὰς ἄλλας 
τροφὰς παρακομίζωσιν . 
Πολύξενος δὲ ὁ Διονυσίου κηδεστὴς ἔκ τε 
Πελοποννήσου καὶ τῆς Ἰταλίας παρεγενήθη ναῦς μακρὰς ἄγων τριάκοντα 
παρὰ τῶν συμμάχων καὶ ναύαρχον Φαρακίδαν Λακεδαιμόνιον . 
μετὰ δὲ ταῦτα Διονύσιος μὲν καὶ Λεπτίνης μετὰ μακρῶν 
νεῶν ἐξέπλεον ἀγορὰν βουλόμενοι παρακομίσαι , οἱ δὲ Συρακόσιοι καθ’ 
αὑτούς τε γενόμενοι καὶ κατὰ τύχην ἰδόντες σιτηγὸν πλοῖον 
προσφερόμενον , πέντε ναυσὶν ἐπέπλευσαν αὐτῷ , καὶ κατακυριεύσαντες 
κατῆγον εἰς τὴν πόλιν . 
τῶν δὲ 
Καρχηδονίων ἐπ’ αὐτοὺς ἀναχθέντων τετταράκοντα ναυσίν , οἱ Συρακόσιοι 
πάσας ἐπλήρωσαν τὰς ναῦς , καὶ ναυμαχήσαντες τῆς τε στρατηγίδος νεὼς 
ἐκυρίευσαν καὶ τῶν ἄλλων εἴκοσι καὶ τέτταρας διέφθειραν · 
καταδιώξαντες δὲ τὰς φευγούσας μέχρι τοῦ ναυστάθμου τῶν πολεμίων , 
προεκαλοῦντο τοὺς Καρχηδονίους εἰς ναυμαχίαν . 
ἐκεῖνοι μὲν οὖν διὰ τὸ παράδοξον τεταραγμένοι 
ἡσυχίαν ἔσχον , οἱ δὲ Συρακόσιοι τὰς αἰχμαλώτους ναῦς ἀναψάμενοι 
κατήγαγον εἰς τὴν πόλιν . 
μετεωρισθέντες δὲ τῷ προτερήματι , καὶ 
διαλογιζόμενοι τὸν μὲν Διονύσιον πλεονάκις ἡττημένον , αὑτοὺς δὲ 
χωρὶς ἐκείνου νενικηκότας Καρχηδονίους , φρονήματος ἐπληροῦντο . 
ἀθροιζόμενοι δὲ διελάλουν , ὅτι 
περιορῶσιν αὑτοὺς δουλεύοντας Διονυσίῳ , καὶ ταῦτα καιρὸν ἔχοντες 
τῆς καταλύσεως αὐτοῦ · τὸν μὲν γὰρ ἔμπροσθεν χρόνον ἦσαν 
ἀφωπλισμένοι , τότε δὲ διὰ τὸν πόλεμον τῶν ὅπλων ἦσαν κύριοι . 
οὐ μὴν ἀλλὰ τοιούτων λόγων γινομένων 
Διονύσιος κατέπλευσε , καὶ συναγαγὼν ἐκκλησίαν ἐπῄνει τοὺς 
Συρακοσίους καὶ παρεκάλει θαρρεῖν , ἐπαγγελλόμενος ταχέως καταλύσειν 
τὸν πόλεμον . 
ἤδη δ’ αὐτοῦ μέλλοντος διαλύειν τὴν ἐκκλησίαν ἀναστὰς 
Θεόδωρος ὁ Συρακόσιος , ἐν τοῖς ἱππεῦσιν εὐδοκιμῶν καὶ δοκῶν εἶναι 
πρακτικός , ἀπετόλμησε περὶ τῆς ἐλευθερίας τοιούτοις χρήσασθαι λόγοις . 
εἰ καί τινα προσέψευσται Διονύσιος , 
τό γε ῥηθὲν ὑπ’ αὐτοῦ τὸ τελευταῖον ἀληθὲς ἦν , ὅτι ταχέως 
καταλύσει τὸν πόλεμον . 
τοῦτο δὲ πρᾶξαι δύναιτ’ ἂν οὐκ αὐτὸς 
ἀφηγούμενος , ἥττηται γὰρ πολλάκις , ἀλλὰ τὴν πάτριον ἐλευθερίαν 
ἀποδοὺς τοῖς πολίταις . 
νῦν μὲν γὰρ 
οὐδεὶς ἡμῶν προθύμως ὑπομένει τοὺς κινδύνους , ὅταν ἡ νίκη μηδὲν 
ἧττον ᾖ τῆς ἥττης · λειφθέντας γὰρ Καρχηδονίοις δεήσει ποιεῖν τὸ 
προσταττόμενον , νικήσαντας δὲ Διονύσιον ἔχειν βαρύτερον ἐκείνων 
δεσπότην . 
Καρχηδόνιοι μὲν γάρ , κἂν πολέμῳ κρατήσωσι , φόρον 
ὡρισμένον λαβόντες οὐκ ἂν ἡμᾶς ἐκώλυσαν τοῖς πατρίοις νόμοις 
διοικεῖν τὴν πόλιν · οὗτος δὲ τὰ μὲν ἱερὰ συλήσας , τοὺς δὲ τῶν 
ἰδιωτῶν πλούτους ἅμα ταῖς τῶν κεκτημένων ψυχαῖς ἀφελόμενος , τοὺς 
οἰκέτας μισθοδοτεῖ κατὰ τῆς τῶν δεσποτῶν δουλείας · καὶ τὰ συμβαίνοντα 
κατὰ τὰς τῶν πόλεων ἁλώσεις δεινά , ταῦτ’ ἐν εἰρήνῃ πράττων 
καταλύσειν ἐπαγγέλλεται τὸν πρὸς Καρχηδονίους πόλεμον . 
ἡμῖν δ’ , ὦ ἄνδρες , οὐχ ἧττον τοῦ Φοινικικοῦ 
πολέμου καταλυτέον ἐστὶ τὸν ἐντὸς τοῦ τείχους τύραννον . 
ἡ μὲν γὰρ 
ἀκρόπολις δούλων ὅπλοις τηρουμένη κατὰ τῆς πόλεως ἐπιτετείχισται , τὸ 
δὲ τῶν μισθοφόρων πλῆθος ἐπὶ δουλείᾳ τῶν Συρακοσίων ἤθροισται . 
καὶ 
κρατεῖ τῆς πόλεως οὐκ ἐπ’ ἴσης βραβεύων τὸ δίκαιον , ἀλλὰ μόναρχος 
πλεονεξίᾳ κρίνων πράττειν πάντα . 
καὶ νῦν μὲν οἱ πολέμιοι βραχὺ μέρος 
ἔχουσι τῆς χώρας , Διονύσιος δὲ πᾶσαν ποιήσας ἀνάστατον τοῖς τὴν 
τυραννίδα συναύξουσιν ἐδωρήσατο . 
μέχρι 
τίνος οὖν καρτερήσομεν ταῦτα πάσχοντες , ὑπὲρ ὧν οἱ ἀγαθοὶ χάριν 
τοῦ μὴ λαβεῖν πεῖραν ἀποθνήσκειν ὑπομένουσιν ; 
καὶ πρὸς μὲν 
Καρχηδονίους ἀγωνιζόμενοι τοὺς ἐσχάτους κινδύνους εὐψύχως 
ὑπομένομεν , πρὸσδὲ πικρὸν τύραννον ὑπὲρ ἐλευθερίας καὶ περὶ 
πατρίδος οὐδὲ λόγῳ παρρησίαν ἔτι ἄγειν τολμῶμεν · καὶ ταῖς μὲν 
τοσαύταις μυριάσι τῶν πολεμίων ἀντιταττόμεθα , μόναρχον δὲ οὐδ’ 
ἀνδραπόδου γενναίου τὴν ἀρετὴν ἔχοντα πεφρίκαμεν . 
οὐ γὰρ δήπουθεν 
ἀξιώσαι τις ἂν παραβάλλειν Διονύσιον τῷ παλαιῷ Γέλωνι . 
ἐκεῖνος 
μὲν γὰρ μετὰ τῆς ἰδίας ἀρετῆς , μετὰ τῶν Συρακοσίων καὶ τῶν ἄλλων 
Σικελιωτῶν ἠλευθέρωσε τὴν Σικελίαν ἅπασαν , ὁ δ’ ἐν ἐλευθερίᾳ 
παραλαβὼν τὰς πόλεις τῶν μὲν ἄλλων ἁπασῶν κυρίους πεποίηκε τοὺς 
πολεμίους , αὐτὸς δὲ τὴν πατρίδα καταδεδούλωται . 
κἀκεῖνος μὲν πολὺ πρὸ τῆς Σικελίας ἀγωνισάμενος 
τοὺς ἐν ταῖς πόλεσιν ὄντας συμμάχους οὐδὲ ἰδεῖν τοὺς πολεμίους 
ἐποίησεν , ὁ δ’ ἀπὸ Μοτύης διὰ πάσης τῆς νήσου φυγὼν συγκέκλεικεν 
ἑαυτὸν ἐντὸς τῶν τειχῶν , πρὸς μὲν τοὺς πολίτας θρασυνόμενος , τοὺς 
δὲ πολεμίους οὐδὲ κατ’ ὄψιν ἰδεῖν ὑπομένων . 
τοιγαροῦν ἐκεῖνος μὲν διά τε τὴν ἀρετὴν καὶ τὸ 
μέγεθος τῶν πράξεων οὐ μόνον τῶν Συρακοσίων , ἀλλὰ καὶ τῶν 
Σικελιωτῶν ἑκουσίων παρέλαβε τὴν ἡγεμονίαν , ὁ δ’ ἐπ’ ὀλέθρῳ μὲν 
τῶν συμμάχων , ἐπὶ δουλείᾳ δὲ τῶν πολιτῶν στρατηγήσας , πῶς οὐκ ἂν 
δικαίως ὑπὸ πάντων μισοῖτο ; 
οὐ γὰρ μόνον ἡγεμονίας ἀνάξιος , ἀλλὰ 
καὶ μυρίων θανάτων τυχεῖν δίκαιος . 
Γέλα 
καὶ Καμάρινα διὰ τοῦτον κατεστράφησαν , Μεσσήνη ἄρδην ἀνῄρηται , 
κατὰ ναυμαχίαν δισμύριοι τῶν συμμάχων ἀπολώλασι , τὸ σύνολον εἰς μίαν 
κατακεκλείσμεθα πόλιν , τῶν κατὰ Σικελίαν Ἑλληνίδων πασῶν 
ἀνῃρημένων . 
πρὸς γὰρ τοῖς ἄλλοις ἀδικήμασι Μάξον καὶ Κατάνην 
ἐξηνδραποδίσατο , πόλεις συμμαχίδας , ἐπικαίρους πόλεις , ἄρδην 
ἀνῄρηκεν . 
καὶ πρὸς μὲν Καρχηδονίους 
δύο μάχας ἐνστησάμενος ἐν ἑκατέραις ἥττηται , παρὰ δὲ τοῖς πολίταις 
πιστευθεὶς ἅπαξ στρατηγίας εὐθέως ἀφείλετο τὴν ἐλευθερίαν , φονεύων 
μὲν τοὺς παρρησίαν ἄγοντας ὑπὲρ τῶν νόμων , φυγαδεύων δὲ τοὺς ταῖς 
οὐσίαις προέχοντας , καὶ τὰς μὲν τῶν φυγάδων γυναῖκας οἰκέταις καὶ 
μιγάσιν ἀνθρώποις συνοικίζων , τῶν δὲ πολιτικῶν ὅπλων βαρβάρους καὶ 
ξένους ποιῶν κυρίους . 
καὶ ταῦτ’ ἔπραξεν , ὦ Ζεῦ καὶ θεοὶ πάντες , 
ὑπηρέτης ἀρχείων , ἀπεγνωσμένος ἄνθρωπος . 
καὶ ποῦ τὸ φιλελεύθερον 
τῶν Συρακοσίων ; 
ποῦ δ’ αἱ τῶν προγόνων πράξεις ; 
ἐῶ τὰς ἐφ’ Ἱμέρᾳ 
τριάκοντα μυριάδας ἄρδην ἀναιρεθείσας Καρχηδονίων , παρίημι τὴν τῶν 
μετὰ Γέλωνα τυράννων κατάλυσιν · ἀλλ’ ἐχθὲς καὶ πρῴην , Ἀθηναίων 
τηλικαύταις δυνάμεσιν ἐπὶ Συρακούσας στρατευσάντων , οἱ πατέρες ἡμῶν 
οὐδὲ τὸν ἀπαγγελοῦντα τὴν συμφορὰν ἀπέλιπον . 
ἡμεῖς δὲ τηλικαῦτ’ ἔχοντες πατέρων παραδείγματ’ 
ἀρετῆς , τοῦ Διονυσίου προστάγμασιν ὑπακούομεν , καὶ ταῦτα τῶν ὅπλων 
ὄντες κύριοι ; 
θεῶν γάρ τις πρόνοια μετὰ τῶν συμμάχων ἐν τοῖς ὅπλοις 
ἡμᾶς συνήγαγε πρὸς τὸ τὴν ἐλευθερίαν ἀνακτήσασθαι , καὶ πάρεστι 
τήμερον ἄνδρας ἀγαθοὺς γενομένους καὶ συμφρονήσαντας ἀπαλλαγῆναι τῆς 
βαρείας ἀνάγκης . 
τὸν μὲν γὰρ ἔμπροσθεν 
χρόνον παρωπλισμένοι καὶ ἔρημοι συμμάχων ὄντες , τῷ δὲ τῶν 
μισθοφόρων πλήθει τηρούμενοι , σχεδὸν εἴκομεν τῷ τῆς ἀνάγκης καιρῷ · 
νῦν δὲ τῶν ὅπλων κυριεύοντες καὶ τοὺς συμμάχους ἅμα βοηθοὺς καὶ 
θεατὰς ἔχοντες τῆς ἀρετῆς , μὴ παραχωρήσωμεν ἀλλὰ ποιήσωμεν φανερόν , 
ὡς διὰ καιρόν , οὐ δῑ ἀνανδρίαν ὑπεμείναμεν δουλεύειν . 
οὐκ αἰσχυνόμεθα τῶν πολέμων ἔχοντες ἡγεμόνα τὸν 
τὰ κατὰ τὴν πόλιν ἱερὰ σεσυληκότα , καὶ τηλικούτων πραγμάτων ποιοῦντες 
προστάτην , ᾧ βίον ἰδιωτικὸν οὐδεὶς ἂν εὖ φρονῶν διοικεῖν 
ἐπιτρέψειεν ; 
καὶ τῶν ἄλλων ἐν τοῖς πολέμοις μάλιστα τηρούντων τὰ 
πρὸς τοὺς θεοὺς ὅσια διὰ τὸ μέγεθος τῶν κινδύνων , ἡμεῖς τὸν ἐπ’ 
ἀσεβείᾳ διωνομασμένον ἐλπίζομεν καταλύσειν τὸν πόλεμον ; 
καίτοι γε εἴ τις 
βούλεται τἀκριβὲς ζητεῖν , εὑρήσει Διονύσιον οὐχ ἧττον τοῦ πολέμου 
τὴν εἰρήνην εὐλαβούμενον . 
νῦν μὲν γὰρ διὰ τὸν ἀπὸ τῶν πολεμίων 
φόβον νομίζει τοὺς Συρακοσίους μηθὲν ἐπιχειρήσειν κατ’ αὐτοῦ πρᾶξαι , 
καταπονηθέντων δὲ τῶν Καρχηδονίων ἀντιλήψεσθαι τῆς ἐλευθερίας , τῶν 
μὲν ὅπλων κυριεύοντας , διὰ δὲ τὰς πράξεις πεφρονηματισμένους . 
διὰ τοῦτο γάρ , οἶμαι , κατὰ μὲν τὸν 
πρῶτον πόλεμον προδοὺς Γέλαν καὶ Καμάριναν ταύτας ἀοικήτους 
ἐποίησεν , ἐν δὲ ταῖς συνθήκαις ἐκδότους τὰς πλείστας , Ἑλληνίδας 
πόλεις συνέθετο . 
μετὰ δὲ ταῦτ’ ἐν 
εἰρήνῃ Νάξον καὶ Κατάνην παρασπονδῶν ἐξανδραποδισάμενος ἣν μὲν 
κατέσκαψεν , ἣν δὲ τοῖς ἐξ Ἰταλίας Καμπανοῖς οἰκητήριον ἔδωκεν . 
ἐπειδὴ δὲ ἐκείνων ἀπολομένων οἱ 
περιλειφθέντες πολλάκις ἐπεβάλοντο καταλῦσαι τὴν τυραννίδα , πάλιν τοῖς 
Καρχηδονίοις πόλεμον κατήγγειλεν · οὐ γὰρ οὕτως εὐλαβεῖτο λῦσαι τὰς 
συνθήκας παρὰ τοὺς ὅρκους , ὡς ἐφοβεῖτο τὰ περιλελειμμένα συστήματα 
τῶν Σικελιωτῶν . 
καὶ δὴ φαίνεται διὰ παντὸς ἐπηγρυπνηκὼς τῇ τούτων 
ἀπωλείᾳ . 
καὶ πρῶτον μὲν περὶ Πάνορμον 
δυνάμενος παρατάξασθαι τοῖς πολεμίοις , ἀποβαινόντων ἐκ τῶν νεῶν καὶ 
τὰ σώματα κακῶς ἐχόντων διὰ τὸν σάλον , οὐκ ἠβουλήθη · μετὰ δὲ ταῦτα 
τὴν Μεσσήνην ἐπίκαιρον καὶ τηλικαύτην πόλιν ἀβοήθητον περιιδὼν 
εἴασε κατασκαφῆναι , ὅπως μὴ μόνον ὡς πλεῖστοι διαφθείρωνται τῶν 
Σικελιωτῶν , ἀλλὰ καὶ Καρχηδόνιοι τὰς ἐξ Ἰταλίας βοηθείας καὶ τοὺς 
ἐκ Πελοποννήσου στόλους ἐμφράξωσιν . 
τὸ 
δὲ τελευταῖον ἐν τῷ Καταναίων αἰγιαλῷ διηγωνίσατο , παρεὶς πρὸς τῇ 
πόλει τὴν μάχην συστήσασθαι πρὸς τὸ τοὺς ἐλαττουμένους καταφεύγειν 
εἰς τοὺς οἰκείους λιμένας . 
μετὰ δὲ τὴν ναυμαχίαν , μεγάλων πνευμάτων 
ἐπιγενομένων καὶ τῶν Καρχηδονίων ἀναγκασθέντων νεωλκῆσαι τὸν στόλον , 
καιρὸν εἶχε τοῦ νικᾶν κάλλιστον · τὸ μὲν 
γὰρ πεζὸν στράτευμα τῶν πολεμίων οὔπω κατηντηκὸς ἦν , τὸ δὲ μέγεθος 
τοῦ χειμῶνος ἐπὶ τὸν αἰγιαλὸν αὐτοῖς τὰς ναῦς ἐξέβραττεν . 
τότε 
συνεπιθεμένων ἡμῶν πεζῇ πάντων ἠναγκάσθησαν ἂν ἀποβαίνοντες 
ἁλίσκεσθαι ῥᾳδίως ἢ πρὸς τὰ κύματα βιαζόμενοι τὸν αἰγιαλὸν 
πληρῶσαι ναυαγίων . 
ἀλλὰ τὸ μὲν Διονυσίου κατηγορεῖν ἐν Συρακοσίοις 
ἐπὶ πλεῖον οὐκ ἀναγκαῖον εἶναι νομίζω . 
εἰ γὰρ οἱ δῑ αὐτῶν τῶν 
ἔργων ἀνήκεστα παθόντες οὐκ ἐγείρονται τοῖς θυμοῖς , ἦπου τοῖς 
λόγοις προαχθήσονται πρὸς τὴν κατὰ τούτου τιμωρίαν , καὶ ταῦτ’ ἰδόντες 
αὐτὸν πολίτην μὲν γεγονότα πονηρότατον , τύραννον δὲ πικρότατον , 
στρατηγὸν δὲ πάντων ἀγενέστατον ; 
ὁσάκις 
μὲν γὰρ σὺν τούτῳ παρεταξάμεθα , τοσαυτάκις ἡττήθημεν · νυνὶ δὲ καθ’ 
αὑτοὺς ὀλίγαις ναυσὶ τὴν πᾶσαν τῶν πολεμίων δύναμιν κατεναυμαχήσαμεν . 
διόπερ ἕτερον ἡγεμόνα ζητητέον , ὅπως μὴ τὸν σεσυληκότα τοὺς τῶν 
θεῶν ναοὺς στρατηγὸν ἔχοντες ἐν τῷ πολέμῳ θεομαχῶμεν . 
φανερῶς γὰρ τὸ δαιμόνιον ἀντιπράττει τοῖς τὸν 
ἀσεβέστατον προχειρισαμένοις ἐπὶ τὴν ἡγεμονίαν . 
τὸ γὰρ μετὰ μὲν 
τούτου πάσας τὰς δυνάμεις ἡττῆσθαι , χωρὶς δὲ τούτου καὶ βραχὺ μέρος 
ἱκανὸν εἶναι καταπολεμῆσαι Καρχηδονίους , πῶς οὐ πᾶσιν ὁρατὴν ἔχει 
τὴν τῶν θεῶν ἐπιφάνειαν ; 
διόπερ , ὦ 
ἄνδρες , ἐὰν μὲν ἑκὼν ἀποτίθηται τὴν ἀρχήν , ἐάσωμεν αὐτὸν 
ἀπαλλάττεσθαι μετὰ τῶν ἰδίων ἐκ τῆς πόλεως · ἐὰν δὲ μὴ βούληται , 
καιρὸν ἔχομεν κάλλιστον τὸν παρόντα πρὸς τὸ τῆς ἐλευθερίας 
ἀντιλαμβάνεσθαι . 
πάντες συνεληλύθαμεν , κύριοι τῶν ὅπλων ἐσμέν , 
συμμάχους ἔχομεν παρόντας οὐ μόνον τοὺς ἀπὸ τῆς Ἰταλίας Ἕλληνας , 
ἀλλὰ καὶ τοὺς ἀπὸ Πελοποννήσου . 
τὴν 
δὲ ἡγεμονίαν δοτέον κατὰ τοὺς νόμους πολίταις ἢ τοῖς κατὰ τὴν 
μητρόπολιν οἰκοῦσι Κορινθίοις ἢ τοῖς ἀφηγουμένοις τῆς Ἑλλάδος 
Σπαρτιάταις . 
τοιούτοις τοῦ Θεοδώρου χρησαμένου 
λόγοις , οἱ μὲν Συρακόσιοι μετέωροι ταῖς ψυχαῖς ἐγένοντο καὶ πρὸς 
τοὺς συμμάχους ἀπέβλεπον , Φαρακίδου δὲ τοῦ Λακεδαιμονίου ναυαρχοῦντος 
τῶν συμμάχων παρελθόντος ἐπὶ τὸ βῆμα , πάντες προσεδόκων ἀρχηγὸν 
ἔσεσθαι τῆς ἐλευθερίας . 
ὁ δὲ τὰ πρὸς 
τὸν τύραννον ἔχων οἰκείως ἔφησεν αὐτὸν ὑπὸ Λακεδαιμονίων 
ἀπεστάλθαι Συρακοσίοις καὶ Διονυσίῳ συμμαχεῖν πρὸς Καρχηδονίους , 
ἀλλ’ οὐ Διονυσίου τὴν ἀρχὴν καταλύειν . 
παρὰ δὲ τὴν προσδοκίαν 
γενομένης τῆς ἀποφάσεως , οἱ μὲν μισθοφόροι συνέδραμον πρὸς τὸν 
Διονύσιον , οἱ δὲ Συρακόσιοι καταπλαγέντες τὴν ἡσυχίαν εἶχον , πολλὰ 
τοῖς Σπαρτιάταις καταρώμενοι · καὶ γὰρ τὸ 
πρότερον Ἀρέτης ὁ Λακεδαιμόνιος ἀντιλαμβανόμενος αὐτῶν τῆς 
ἐλευθερίας ἐγένετο προδότης , καὶ τότε Φαρακίδας ἐνέστη ταῖς ὁρμαῖς 
τῶν Συρακοσίων . 
ὁ δὲ Διονύσιος τότε μὲν ἐγένετο περίφοβος καὶ 
διέλυσε τὴν ἐκκλησίαν , μετὰ δὲ ταῦτα φιλανθρώποις λόγοις χρησάμενος 
καθωμίλει τῷ πλήθει , καὶ τινὰς μὲν δωρεαῖς ἐτίμα , τινὰς δ’ ἐπὶ τὰ 
συσσίτια παρελάμβανε . 
Καρχηδονίοις δὲ μετὰ τὴν κατάληψιν τοῦ προαστείου καὶ 
τὴν σύλησιν τοῦ τε τῆς Δήμητρος καὶ Κόρης ἱεροῦ ἐνέπεσεν εἰς τὸ 
στράτευμα νόσος · συνεπελάβετο δὲ καὶ τῇ τοῦ δαιμονίου συμφορᾷ τὸ 
μυριάδας εἰς ταὐτὸ συναθροισθῆναι καὶ τὸ τῆς ὥρας εἶναι πρὸς τὰς 
νόσους ἐνεργότατον , ἔτι δὲ τὸ ἔχειν ἐκεῖνο τὸ θέρος καύματα 
παρηλλαγμένα . 
ἔοικε δὲ καὶ ὁ τόπος 
αἴτιος γεγονέναι πρὸς τὴν ὑπερβολὴν τῆς συμφορᾶς · καὶ γὰρ Ἀθηναῖοι 
πρότερον τὴν αὐτὴν ἔχοντες παρεμβολὴν πολλοὶ διεφθάρησαν ὑπὸ τῆς 
νόσου , ἑλώδους ὄντος τοῦ τόπου καὶ κοίλου . 
πρῶτον μὲν πρὶν ἥλιον ἀνατεῖλαι διὰ τὴν ψυχρότητα 
τὴν ἐκ τῆς αὔρας τῶν ὑδάτων φρίκη κατεῖχε τὰ σώματα · κατὰ δὲ τὴν 
μεσημβρίαν ἡ θερμότης ἔπνιγεν , ὡς ἂν τοσούτου πλήθους ἐν στενῷ 
τόπῳ συνηθροισμένου . 
ἥψατο μὲν οὖν ἡ νόσος πρῶτον τῶν Λιβύων , ἐξ ὧν 
πολλῶν ἀποθνησκόντων τὸ μὲν πρῶτον ἔθαπτον τοὺς τετελευτηκότας , μετὰ 
δὲ ταῦτα διά τε τὸ πλῆθος τῶν νεκρῶν καὶ διὰ τὸ τοὺς νοσοκομοῦντας 
ὑπὸ τῆς νόσου διαρπάζεσθαι , οὐδεὶς ἐτόλμα προσιέναι τοῖς κάμνουσιν . 
παραιρεθείσης οὖν καὶ τῆς θεραπείας ἀβοήθητος ἦν ἡ συμφορά . 
διὰ γὰρ τὴν τῶν ἀθάπτων δυσωδίαν 
καὶ τὴν ἀπὸ τῶν ἑλῶν σηπεδόνα πρῶτον μὲν ἤρχετο τῆς νόσου 
κατάρρους , μετὰ δὲ ταῦτ’ ἐγίνετο περὶ τὸν τράχηλον οἰδήματα · ἐκ δὲ 
τοῦ κατ’ ὀλίγον ἠκολούθουν πυρετοὶ καὶ περὶ τὴν ῥάχιν νεύρων πόνοι 
καὶ τῶν σκελῶν βαρύτητες · εἶτ’ ἐπεγίνοντο δυσεντερία καὶ φλύκταιναι 
περὶ τὴν ἐπιφάνειαν ὅλην τοῦ σώματος . 
τοῖς μὲν οὖν πλείστοις τοιοῦτον ἦν τὸ πάθος , τινὲς δ’ εἰς μανίαν 
καὶ λήθην τῶν ἁπάντων ἔπιπτον , οἳ περιπορευόμενοι τὴν παρεμβολὴν 
ἐξεστῶτες τοῦ φρονεῖν ἔτυπτον τοὺς ἀπαντῶντας . 
καθόλου δὲ συνέβη 
καὶ τὴν ἀπὸ τῶν ἰατρῶν βοήθειαν ἄπρακτον εἶναι καὶ διὰ τὸ 
μέγεθος τοῦ πάθους καὶ τὴν ὀξύτητα τοῦ θανάτου · πεμπταῖοι γὰρ ἢ τὸ 
πλεῖστον ἑκταῖοι μετήλλαττον , δεινὰς ὑπομένοντες τιμωρίας , ὥσθ’ ὑπὸ 
πάντων μακαρίζεσθαι τοὺς ἐν τῷ πολέμῳ τετελευτηκότας . 
καὶ γὰρ οἱ τοῖς κάμνουσι παρεδρεύοντες ἐνέπιπτον 
εἰς τὴν νόσον ἅπαντες , ὥστε δεινὴν εἶναι τὴν συμφορὰν τῶν 
ἀρρωστούντων , μηδενὸς θέλοντος ὑπηρετεῖν τοῖς ἀτυχοῦσιν . 
οὐ γὰρ 
μόνον οἱ μηδὲν προσήκοντες ἀλλήλους ἐγκατέλειπον , ἀλλ’ ἀδελφοὶ μὲν 
ἀδελφούς , φίλοι δὲ τοὺς συνήθεις ἠναγκάζοντο προΐεσθαι διὰ τὸν 
ὑπὲρ αὑτῶν φόβον . 
Διονύσιος δ’ ἐπειδὴ τὴν 
περὶ Καρχηδονίους συμφορὰν ἤκουσεν , ὀγδοήκοντα μὲν ναῦς πληρώσας 
Φαρακίδᾳ καὶ Λεπτίνῃ τοῖς ναυάρχοις ἐπέταξεν ἅμ’ ἡμέρᾳ τὸν 
ἐπίπλουν ταῖς πολεμίαις ναυσὶ ποιήσασθαι , αὐτὸς δ’ ἀσελήνου τῆς 
νυκτὸς οὔσης περιήγαγε τὴν δύναμιν , καὶ περιελθὼν ἐπὶ τὸ τῆς 
Κυάνης ἱερὸν ἔλαθε τοὺς πολεμίους ἅμ’ ἡμέρᾳ προσιὼν τῇ 
παρεμβολῇ . 
τοὺς μὲν οὖν ἱππεῖς καὶ 
μισθοφόρων πεζοὺς χιλίους προαπέστειλεν εἰς τὸ πρὸς τὴν μεσόγειον 
ἀνατεῖνον μέρος τῆς τῶν Καρχηδονίων στρατοπεδείας . 
οὗτοι δ’ ἦσαν οἱ 
μισθοφόροι τῷ Διονυσίῳ παρὰ πάντας ἀλλοτριώτατοι καὶ πλεονάκις 
στάσεις καὶ ταραχὰς ποιοῦντες . 
διόπερ ὁ 
μὲν Διονύσιος τοῖς ἱππεῦσιν ἦν παρηγγελκώς , ὅταν ἐξάπτωνται τῶν 
πολεμίων , φεύγειν καὶ τοὺς μισθοφόρους ἐγκαταλιπεῖν · ὧν ποιησάντων τὸ 
προσταχθὲν οὗτοι μὲν ἅπαντες κατεκόπησαν , ὁ δὲ Διονύσιος ἅμα τήν 
τε παρεμβολὴν καὶ τὰ φρούρια πολιορκεῖν ἐπεχείρησε · καὶ τῶν βαρβάρων 
διὰ τὸ παράδοξον καταπεπληγμένων καὶ παραβοηθούντων τεταραγμένως , αὐτὸς 
μὲν φρούριον τὴν καλουμένην Πολίχναν εἷλε κατὰ κράτος , ἐκ δὲ 
θατέρου μέρους οἱ ἱππεῖς καί τινες τῶν τριήρων προσπλεύσασαι τὸ πρὸς 
τῷ Δάσκωνι χωρίον ἐξεπολιόρκησαν . 
εὐθὺ 
δ’ αἵ τε ναῦς ἅπασαι τὸν ἐπίπλουν ἐποιήσαντο , καὶ κατὰ τὰς τῶν 
φρουρίων ἁλώσεις ἐπαλαλάξαντος τοῦ στρατοπέδου περιδεεῖς οἱ βάρβαροι 
καθειστήκεισαν . 
ἐξ ἀρχῆς μὲν γὰρ ἐπὶ τὸ πεζὸν στράτευμα πάντες 
συνέδραμον , ἀμυνόμενοι τοὺς τὴν παρεμβολὴν πολιορκοῦντας · ὡς δὲ καὶ 
τὸν τῶν νεῶν ἐπίπλουν εἶδον , πάλιν ἐξεβοήθουν ἐπὶ τὸν ναύσταθμον · 
καταταχούμενοι δ’ ὑπὸ τῆς ὀξύτητος τοῦ καιροῦ τὴν ἑαυτῶν σπουδὴν 
εἶχον ἄπρακτον . 
ἔτι γὰρ αὐτῶν 
ἀναβαινόντων ἐπὶ τὰ καταστρώματα καὶ πληρούντων τὰς τριήρεις , αἱ 
πολέμιαι ναῦς ταῖς εἰρεσίαις ἐλαυνόμεναι πλαγίαις ἐνέσειον πολλάκις . 
ἐκ μὲν οὖν μιᾶς ἐπικαίρου πληγῆς κατέδυον τὰς τιτρωσκομένας ναῦς · 
αἱ δὲ πλείοσιν ἐμβολαῖς ἀναρρήττουσαι τὰς συγγεγομφωμένας σανίδας 
δεινὴν ἔκπληξιν τοῖς ἀντιταττομένοις παρείχοντο . 
πάντῃ δὲ τῶν ἐξοχωτάτων νεῶν θραυομένων , αἱ μὲν 
ἐκ τῶν ἐμβολῶν ἀναρρηττόμεναι λακίδες ἐξαίσιον ἐποιοῦντο ψόφον , ὁ 
δὲ παρὰ τὴν μάχην παρήκων αἰγιαλὸς ἔγεμε νεκρῶν . 
οἱ δὲ Συρακόσιοι τῷ 
προτερήματι συμφιλοτιμούμενοι κατὰ πολλὴν σπουδὴν ἀλλήλους ἔφθανον 
ἐπιπηδῶντες ταῖς πολεμίαις ναυσί , καὶ τοὺς βαρβάρους καταπεπληγμένους 
τὸ μέγεθος τῆς περιστάσεως περιχυθέντες ἐφόνευον . 
οὐ μὴν οὐδ’ οἱ πεζῇ τῷ ναυστάθμῳ προσβάλλοντες 
ἐλείποντο τῆς τούτων σπουδῆς · ἐν οἷς συνέβαινεν εἶναι καὶ αὐτὸν 
τὸν Διονύσιον , παριππευκότα πρὸς τὸ κατὰ Δάσκωνα μέρος . 
εὑρόντες 
γὰρ πεντηκοντόρους τετταράκοντα νενεωλκημένας , καὶ κατὰ τὸ συνεχὲς ναῦς 
παρορμούσας ὁλκάδας καί τινας τῶν τριήρων , πῦρ εἰς αὐτὰς ἐνῆκαν . 
ταχὺ δὲ τῆς φλογὸς εἰς ὕψος 
ἀρθείσης καὶ χεομένης ἐπὶ πολὺν τόπον ἐφλέγετο τὰ σκάφη , καὶ τῶν 
ἐμπόρων τε καὶ ναυκλήρων οὐδεὶς ἐδύνατο παραβοηθῆσαι διὰ τὸ πλῆθος 
τοῦ πυρός . 
ἐπιγενομένου δὲ μεγάλου πνεύματος ἐκ τῶν νενεωλκημένων 
σκαφῶν ἐφέρετο τὸ πῦρ ἐπὶ τὰς ὁρμούσας ὁλκάδας . 
τῶν δ’ ἀνδρῶν ἐκκολυμβώντων διὰ τὸν ἀπὸ τῆς 
πνιγὸς φόβον , καὶ τῶν ἀγκυρίων ἀποκαιομένων , διὰ τὸν κλύδωνα 
συνέκρουον αἱ ναῦς , καὶ τινὲς μὲν ὑπ’ ἀλλήλων συντριβόμεναι 
διεφθείροντο , τινὲς δὲ ὑπὸ τοῦ πνεύματος ὠθούμεναι , αἱ πλεῖσται δ’ 
ὑπὸ τοῦ πυρὸς ἀπώλλυντο . 
ἔνθα δὴ τῶν 
φορτηγῶν πλοίων ἀναφερομένης τῆς φλογὸς διὰ τῶν ἱστίων καὶ τὰς 
κεραίας καταφλεγούσης , τοῖς ἐκ τῆς πόλεως θεατρικὴν συνέβαινε γίνεσθαι 
τὴν θέαν καὶ τοῖς δῑ ἀσέβειαν κεραυνωθεῖσι φαίνεσθαι παραπλησίαν τὴν 
ἀπώλειαν τῶν βαρβάρων . 
διόπερ τοῖς εὐτυχήμασι μετεωριζόμενοι τὰ πορθμεῖα 
συνεπλήρουν οἵ τε πρεσβύτατοι τῶν παίδων καὶ τῶν παρηκμακότων ταῖς 
ἡλικίαις οἱ μὴ τελείως ὑπὸ τοῦ γήρως καταπονούμενοι · πρὸς δὲ τὰς 
κατὰ τὸν λιμένα ναῦς ὡς ἔτυχε προσπλέοντες ἀθρόοι , τὰς μὲν 
προδιεφθαρμένας ὑπὸ τοῦ πυρὸς διήρπαζον , ἐκλέγοντες τῶν χρησίμων τὰ 
δυνάμενα βοηθείας τυχεῖν , τὰς δ’ ἀκεραίους ἐξαπτόμενοι κατῆγον εἰς 
τὴν πόλιν . 
οὕτως οὐδὲ οἱ τῶν κατὰ 
πόλεμον ἀφιέμενοι διὰ τὰς ἡλικίας καρτερεῖν ἐδύναντο , διὰ δὲ τὴν 
ὑπερβολὴν τῆς χαρᾶς ἡ φιλοτιμία τῆς ψυχῆς κατίσχυε τὴν ἡλικίαν . 
τοῦ 
δὲ περὶ τὴν νίκην λόγου διαρρυέντος κατὰ τὴν πόλιν , τὰς οἰκίας 
ἐξέλειπον ὁμοῦ τοῖς οἰκέταις παῖδες καὶ γυναῖκες , καὶ πάντων 
σπευδόντων ἐπὶ τὰ τείχη πᾶς τόπος ἔγεμε τῶν θεωμένων . 
τούτων δ’ οἱ μὲν εἰς τὸν οὐρανὸν τὰς χεῖρας 
ἐκτείναντες εὐχαρίστουν τοῖς θεοῖς , οἱ δὲ τῆς τῶν ἱερῶν συλήσεως 
ἔφασαν εἰληφέναι τοὺς βαρβάρους τὴν παρὰ τοῦ δαιμονίου τιμωρίαν . 
ἐφαίνετο γὰρ διὰ μακροῦ θεομαχίᾳ 
παραπλήσιος ἡ θέα , τοσούτων μὲν νεῶν πυρπολουμένων , τῆς δὲ φλογὸς διὰ 
τῶν ἱστίων εἰς ὕψος ἀναφερομένης , καὶ τῶν μὲν Ἑλλήνων καθ’ 
ἕκαστον τῶν προτερημάτων ἐπισημαινομένων ἐξαισίῳ βοῇ , τῶν δὲ 
βαρβάρων διὰ τὴν ἔκπληξιν τοῦ δεινοῦ πολὺν θόρυβον καὶ κραυγὴν 
σύμμικτον ποιούντων . 
οὐ μὴν ἀλλὰ τότε μὲν τῆς νυκτὸς ἐπιγενομένης ἡ μάχη 
διελύθη , καὶ Διονύσιος ἐπεστρατοπέδευσε τοῖς βαρβάροις πρὸς τὸ τοῦ 
Διὸς ἱερὸν παρεμβολὴν ποιησάμενος . 
οἱ δὲ Καρχηδόνιοι κατὰ γῆν ἅμα 
καὶ κατὰ θάλατταν ἡττημένοι διεπρεσβεύσαντο πρὸς Διονύσιον λάθρᾳ τῶν 
Συρακοσίων · ἠξίουν δὲ αὐτὸν ἀφιέναι τοὺς περιλειπομένους εἰς 
Λιβύην διακομισθῆναι , καὶ τὰ κατὰ τὴν παρεμβολὴν αὐτοῖς ὄντα 
τριακόσια τάλαντα δώσειν ἐπηγγέλλοντο . 
ὁ 
δὲ Διονύσιος ἅπαντας μὲν ἀδύνατον εἶναι φυγεῖν ἀπεφαίνετο , τοὺς 
δὲ πολιτικοὺς συνεχώρησε μόνους νυκτὸς ἀπελθεῖν λάθρᾳ κατὰ θάλατταν · 
ᾔδει γὰρ τοὺς Συρακοσίους καὶ τοὺς συμμάχους οὐκ ἐπιτρέψοντας 
αὐτῷ περὶ τούτων συγχωρεῖν τοῖς πολεμίοις . 
ταῦτα δ’ ἔπραττεν ὁ Διονύσιος οὐ βουλόμενος τελείως 
ἀπολέσθαι τὴν τῶν Καρχηδονίων δύναμιν , ὅπως οἱ Συρακόσιοι διὰ τὸν 
ἀπὸ τούτων φόβον μηδέποτε σχολὴν λάβωσιν ἀντέχεσθαι τῆς ἐλευθερίας . 
ὁ μὲν οὖν Διονύσιος συνθέμενος εἰς ἡμέραν τετάρτην ὑπὸ νύκτα τὴν 
φυγὴν τοῖς Καρχηδονίοις , τὸ στρατόπεδον ἀπήγαγεν εἰς τὴν πόλιν · 
ὁ δ’ Ἰμίλκων νυκτὸς παρακομίσας εἰς 
τὴν ἀκρόπολιν τὰ τριακόσια τάλαντα παρέδωκε τοῖς ἐν τῇ Νήσῳ 
τεταγμένοις ὑπὸ τοῦ τυράννου , αὐτὸς δ’ , ἐπεὶ παρῆν ὁ συγκείμενος 
χρόνος , νυκτὸς ἐπλήρωσε τετταράκοντα τριήρεις τῶν πολιτικῶν , καὶ 
καταλιπὼν τὸ λοιπὸν ἅπαν στρατόπεδον ὥρμησε φεύγειν . 
ἤδη δ’ αὐτοῦ τὸν λιμένα διεκπεπλευκότος ᾔσθοντό 
τινες τῶν Κορινθίων τὸν δρασμόν , καὶ ταχέως ἀπήγγειλαν τῷ 
Διονυσίῳ . 
τοῦ δὲ τοὺς στρατιώτας τε καλοῦντος εἰς τὰ ὅπλα καὶ κατὰ 
σχολὴν τοὺς ἡγεμόνας ἀθροίζοντος , οὐκ ἀνέμειναν αὐτὸν οἱ 
Κορίνθιοι , ταχὺ δ’ ἀναχθέντες ἐπὶ τοὺς Καρχηδονίους καὶ πρὸς 
ἀλλήλους ἐν ταῖς εἰρεσίαις φιλοτιμούμενοι τὰς ἐσχάτας Φοινίσσας 
ναῦς κατέλαβον , ἃς τοῖς ἐμβόλοις συντρίψαντες κατέδυσαν . 
μετὰ δὲ ταῦτα Διονύσιος μὲν ἐξήγαγε τὴν 
δύναμιν , οἱ δὲ συμμαχοῦντες τοῖς Καρχηδονίοις Σικελοὶ φθάσαντες τοὺς 
Συρακοσίους ἔφυγον διὰ τῆς μεσογείου , καὶ σχεδὸν πάντες διεσώθησαν 
εἰς τὰς πατρίδας . 
καὶ Διονύσιος μὲν τὰς 
ὁδοὺς διαλαβὼν φυλακαῖς ἀπήγαγε τὴν δύναμιν ἐπὶ τὴν τῶν πολεμίων 
στρατοπεδείαν ἔτι νυκτὸς οὔσης · οἱ δὲ βάρβαροι καταλειφθέντες ὑπό τε 
τοῦ στρατηγοῦ καὶ τῶν Καρχηδονίων , ἔτι δὲ τῶν Σικελῶν , ἠθύμησαν 
καὶ καταπλαγέντες ἔφευγον . 
οἱ μὲν ἐν 
ταῖς ὁδοῖς καὶ ταῖς προφυλακαῖς ἐμπίπτοντες 
συνελαμβάνοντο , οἱ δὲ πλεῖστοι τὰ ὅπλα ῥιπτοῦντες συνήντων , δεόμενοι 
φείσασθαι τοῦ βίου · μόνοι δὲ Ἴβηρες ἠθροισμένοι μετὰ τῶν ὅπλων 
ἐπεκηρυκεύοντο περὶ συμμαχίας . 
Διονύσιος 
δὲ πρὸς μὲν τούτους σπεισάμενος κατέταξε τοὺς Ἴβηρας εἰς τοὺς 
μισθοφόρους , τὸ δὲ λοιπὸν πλῆθος ἐζώγρησε καὶ τὴν λοιπὴν ἀποσκευὴν 
ἐφῆκε τοῖς στρατιώταις διαρπάσαι . 
οὕτως 
μὲν οὖν τοῖς Καρχηδονίοις ἡ τύχη ταχεῖαν τὴν μεταβολὴν ἐποίησε , 
καὶ πᾶσιν ἀνθρώποις ἔδειξεν , ὡς οἱ μεῖζον τοῦ καθήκοντος 
ἐπαιρόμενοι ταχέως ἐξελέγχουσι τὴν ἰδίαν ἀσθένειαν . 
ἐκεῖνοι γὰρ τῶν κατὰ Σικελίαν πόλεων σχεδὸν 
ἁπασῶν πλὴν Συρακουσῶν κρατοῦντες , καὶ ταύτην ἁλώσεσθαι προσδοκῶντες , 
ἐξαίφνης ὑπὲρ τῆς ἰδίας πατρίδος ἀγωνιᾶν ἠναγκάσθησαν , καὶ τοὺς 
τάφους τῶν Συρακοσίων ἀνατρέψαντες πεντεκαίδεκα μυριάδας ἐπεῖδον 
ἀτάφους διὰ τὸν λοιμὸν σεσωρευμένους , πυρπολήσαντες δὲ τὴν χώραν τῶν 
Συρακοσίων ἐκ μεταβολῆς εὐθὺς εἶδον τὸν ἴδιον στόλον ἐμπυρισθέντα , 
εἰς δὲ τὸν λιμένα πάσῃ τῇ δυνάμει καταπλέοντες ὑπερηφάνως , καὶ 
τοῖς Συρακοσίοις ἐπιδεικνύμενοι τὰς ἑαυτῶν εὐτυχίας , ἠγνόουν 
ἑαυτοὺς μέλλοντας νυκτὸς ἀποδράσεσθαι καὶ τοὺς συμμάχους ἐκδότους 
καταλιπεῖν τοῖς πολεμίοις . 
αὐτὸς δὲ ὁ 
στρατηγὸς ὁ ποιησάμενος σκηνὴν μὲν τὸ τοῦ Διὸς ἱερόν , πρόσοδον δὲ 
τὸν ἐκ τῶν ἱερῶν συληθέντα πλοῦτον , αἰσχρῶς μετ’ ὀλίγων εἰς 
Καρχηδόνα διέφυγεν , ὅπως μὴ τὸν ὀφειλόμενον τῇ φύσει θάνατον 
ἀποδοὺς ἀθῷος γένηται τῶν ἀσεβημάτων , ἀλλ’ ἐν τῇ πατρίδι 
περιβόητον ἔχῃ τὸν βίον ὑπὸ πάντων ὀνειδιζόμενος . 
εἰς τοσοῦτο δ’ ἦλθεν ἀτυχίας , ὥστε μετὰ τῆς 
εὐτελεστάτης ἐσθῆτος περιῄει τοὺς κατὰ τὴν πόλιν ναοὺς κατηγορῶν 
τῆς ἰδίας ἀσεβείας καὶ περὶ τῶν εἰς θεοὺς ἁμαρτημάτων 
ὁμολογουμένην διδοὺς τιμωρίαν τῷ δαιμονίῳ . 
τὸ δὲ τέλος ἑαυτοῦ 
καταγνοὺς θάνατον ἀπεκαρτέρησε , πολλὴν τοῖς πολίταις ἀπολιπὼν 
δεισιδαιμονίαν · εὐθὺ γὰρ καὶ τἄλλα τὰ πρὸς τὸν πόλεμον αὐτοῖς ἡ 
τύχη συνήθροισεν . 
τῆς γὰρ συμφορᾶς 
διακηρυχθείσης κατὰ τὴν Λιβύην , οἱ σύμμαχοι καὶ πάλαι μὲν μισοῦντες 
τὸ βάρος τῆς τῶν Καρχηδονίων ἡγεμονίας , τότε δὲ διὰ τὴν τῶν 
στρατιωτῶν ἐν Συρακούσαις προδοσίαν πολὺ μᾶλλον ἐξέκαυσαν τὸ κατ’ 
αὐτῶν μῖσος . 
διόπερ ἅμα μὲν ὑπὸ τῆς 
ὀργῆς προαχθέντες , ἅμα δὲ καταφρονήσαντες αὐτῶν διὰ τὴν ἀτυχίαν , 
ἀντείχοντο τῆς ἐλευθερίας . 
διαπρεσβευσάμενοι δὲ πρὸς ἀλλήλους 
ἤθροισαν δύναμιν , καὶ προελθόντες ἐν ὑπαίθρῳ κατεστρατοπέδευσαν . 
ταχὺ δ’ οὐ μόνον ἐλευθέρων , ἀλλὰ 
καὶ δούλων συντρεχόντων , ἐν ὀλίγῳ χρόνῳ μυριάδες εἴκοσι 
συνηθροίσθησαν . 
καταλαβόμενοι δὲ Τύνητα , πόλιν οὐ μακρὰν τῆς 
Καρχηδόνος κειμένην , ἐκ ταύτης παρετάττοντο , καὶ πλεονεκτοῦντες ἐν 
ταῖς μάχαις τειχήρεις τοὺς Φοίνικας συνεῖχον . 
οἱ δὲ Καρχηδόνιοι φανερῶς ὑπὸ τῶν θεῶν 
πολεμούμενοι , τὸ μὲν πρῶτον κατ’ ὀλίγους ξυνιόντες ἐξεταράττοντο καὶ 
τὸ δαιμόνιον ἱκέτευον λῆξαι τῆς ὀργῆς · μετὰ δὲ ταῦτα πᾶσαν τὴν 
πόλιν δεισιδαιμονία κατέσχε καὶ δέος , ἑκάστου τὸν τῆς πόλεως 
ἀνδραποδισμὸν τῇ διανοίᾳ προλαμβάνοντος . 
διόπερ ἐψηφίσαντο παντὶ 
τρόπῳ τοὺς ἀσεβηθέντας θεοὺς ἐξιλάσασθαι . 
οὐ παρειληφότες δ’ ἐν τοῖς ἱεροῖς οὔτε Κόρην 
οὔτε Δήμητρα , τούτων ἱερεῖς τοὺς ἐπισημοτάτους τῶν πολιτῶν 
κατέστησαν , καὶ μετὰ πάσης σεμνότητος τὰς θεὰς ἱδρυσάμενοι τὰς θυσίας 
τοῖς τῶν Ἑλλήνων ἤθεσιν ἐποίουν , καὶ τῶν παρ’ αὐτοῖς ὄντων 
Ἑλλήνων τοὺς χαριεστάτους ἐπιλέξαντες ἐπὶ τὴν τῶν θεῶν θεραπείαν 
ἔταξαν . 
μετὰ δὲ ταῦτα ναῦς τε κατεσκεύαζον καὶ τὰ πρὸς τὸν πόλεμον 
ἐπιμελῶς ἡτοίμαζον . 
οἱ δ’ ἀποστάται 
μιγάδες ὄντες οὔθ’ ἡγεμόνας ἀξιοχρέους εἶχον , τὸ δὲ μέγιστον , 
αὐτοῖς μὲν διὰ τὸ πλῆθος ἐξέλειπον αἱ τροφαί , τοῖς δὲ Καρχηδονίοις 
κατὰ θάλατταν ἐκ Σαρδοῦς παρεκομίζοντο , καὶ πρὸς ἀλλήλους ἐστασίαζον 
περὶ τῆς ἡγεμονίας , καί τινες αὐτῶν χρήμασιν ὑπὸ Καρχηδονίων 
διαφθαρέντες ἐγκατέλειπον τὰς κοινὰς ἐλπίδας . 
ὅθεν διά τε τὴν σπάνιν 
τῆς τροφῆς καί τινων προδοσίαν , οὗτοι μὲν διαλυθέντες εἰς τὰς 
πατρίδας ἀπήλλαξαν τοῦ μεγίστου φόβου Καρχηδονίους . 
καὶ τὰ μὲν κατὰ 
Λιβύην ἐν τούτοις ἦν . 
Διονύσιος δὲ θεωρῶν τοὺς 
μισθοφόρους ἀλλοτριώτατα πρὸς αὐτὸν ἔχοντας , καὶ φοβούμενος μὴ διὰ 
τούτων καταλυθῇ , τὸ μὲν πρῶτον Ἀριστοτέλην τὸν ἀφηγούμενον αὐτῶν 
συνέλαβε , μετὰ δὲ ταῦτα τοῦ πλήθους 
συντρέχοντος μετὰ τῶν ὅπλων καὶ τοὺς μισθοὺς πικρότερον ἀπαιτούντων , 
τὸν μὲν Ἀριστοτέλην ἔφησεν ἀποστέλλειν εἰς Λακεδαίμονα κρίσιν ἐν 
τοῖς ἰδίοις πολίταις ὑφέξοντα , τοῖς δὲ μισθοφόροις ὡς μυρίοις οὖσι 
τὸν ἀριθμὸν ἔδωκεν ἐν τοῖς μισθοῖς τὴν τῶν Λεοντίνων πόλιν τε καὶ 
χώραν . 
ἀσμένως δ’ αὐτῶν ὑπακουσάντων 
διὰ τὸ κάλλος τῆς χώρας , οὗτοι μὲν κατακληρουχήσαντες ᾤκουν ἐν 
Λεοντίνοις , ὁ δὲ Διονύσιος ἄλλους μισθοφόρους ξενολογήσας , τούτοις τε 
καὶ τοῖς ἠλευθερωμένοις οἰκέταις ἐνεπίστευσε τὴν ἀρχήν . 
μετὰ δὲ τὴν τῶν 
Καρχηδονίων συμφορὰν οἱ διασωζόμενοι τῶν ἐξηνδραποδισμένων κατὰ 
Σικελίαν πόλεων ἠθροίζοντο , καὶ τὰς ἰδίας κομιζόμενοι πατρίδας 
ἑαυτοὺς ἀνελάμβανον . 
Διονύσιος δ’ εἰς 
Μεσσήνην κατῴκισε χιλίους μὲν Λοκρούς , τετρακισχιλίους δὲ Μεδμαίους , 
ἑξακοσίους δὲ τῶν ἐκ Πελοποννήσου Μεσσηνίων , ἔκ τε Ζακύνθου καὶ 
Ναυπάκτου φευγόντων . 
θεωρῶν δὲ τοὺς Λακεδαιμονίους προσκόπτοντας ἐπὶ 
τῷ τοὺς ὑφ’ ἑαυτῶν ἐκβεβλημένους Μεσσηνίους ἐν ἐπισήμῳ πόλει 
κατοικίζεσθαι , μετήγαγεν ἐκ Μεσσήνης αὐτούς , καὶ χωρίον τι παρὰ 
θάλατταν δοὺς τῆς Ἀβακαινίνης χώρας ἀπετέμετο καὶ προσώρισεν ὅσον 
αὐτὸς μέρος ἀπετέμετο . 
οἱ δὲ Μεσσήνιοι 
τὴν μὲν πόλιν ὠνόμασαν Τυνδαρίδα , πολιτευόμενοι δὲ πρὸς αὑτοὺς 
εὐνοϊκῶς καὶ πολλοὺς πολιτογραφοῦντες ταχὺ πλείους πεντακισχιλίων 
ἐγένοντο . 
μετὰ δὲ ταῦτα εἰς τὴν τῶν Σικελῶν χώραν πλεονάκις στρατεύσας 
Μέναινον μὲν καὶ Μοργαντῖνον εἷλε , πρὸς Ἄγυριν δὲ τὸν 
Ἀγυριναίων τύραννον καὶ Δάμωνα τὸν δυναστεύοντα Κεντοριπίνων , ἔτι 
δ’ Ἑρβιταίους τε καὶ Ἀσσωρίνους συνθήκας ἐποιήσατο · παρέλαβε δὲ διὰ 
προδοσίας Κεφαλοίδιον καὶ Σολοῦντα καὶ τὴν Ἔνναν · πρὸς δὲ τούτοις 
πρὸς Ἑρβησσίνους εἰρήνην ἐποιήσατο . 
καὶ τὰ μὲν κατὰ Σικελίαν ἐν 
τούτοις ἦν . 
κατὰ δὲ τὴν Ἑλλάδα Λακεδαιμόνιοι 
προορώμενοι τὸ μέγεθος τοῦ πρὸς Πέρσας πολέμου , τὸν ἕτερον τῶν 
βασιλέων Ἀγησίλαον ἐπέστησαν τοῖς πράγμασιν . 
οὗτος δ’ ἑξακισχιλίους 
στρατιώτας ἐπιλέξας , τριάκοντα δὲ τῶν πολιτῶν εἰς τὸ συνέδριον τοὺς 
ἀρίστους κατατάξας , διεβίβασε τὴν δύναμιν ἐκ τῆς Αὐλίδος εἰς 
Ἔφεσον . 
ἐκεῖ δὲ στρατολογήσας 
τετρακισχιλίους , προήγαγε τὴν δύναμιν εἰς ὕπαιθρον , οὖσαν πεζῶν μὲν 
μυρίων , ἱππέων δὲ τετρακοσίων · ἠκολούθει δ’ ἀγοραῖος αὐτοῖς ὄχλος 
καὶ τῆς ἁρπαγῆς χάριν οὐκ ἐλάττων τοῦ προειρημένου . 
διεξιὼν δὲ τὸ Καΰστριον πεδίον , διέφθειρε τὴν 
χώραν τὴν ὑπὸ τοὺς Πέρσας οὖσαν , μέχρι ὅτου κατήντησεν εἰς 
Κύμην . 
ἐκεῖθεν δ’ ὁρμηθεὶς τὸ πλεῖστον τοῦ θέρους τήν τε Φρυγίαν 
καὶ τὰ συνεχῆ διετέλεσε πορθῶν , καὶ τὴν δύναμιν ἐμπλήσας ὠφελείας 
ὑπὸ τὸ φθινόπωρον ἀνέκαμψεν εἰς Ἔφεσον . 
τούτων δὲ πραττομένων Λακεδαιμόνιοι μὲν πρέσβεις 
ἀπέστειλαν πρὸς Νεφερέα τὸν Αἰγύπτου βασιλέα περὶ συμμαχίας , ὃς 
ἀντὶ τῆς βοηθείας ἐδωρήσατο σκευὴν τοῖς Σπαρτιάταις ἑκατὸν 
τριήρεσι , σίτου δὲ μυριάδας πεντήκοντα . 
Φάραξ δὲ ὁ τῶν Λακεδαιμονίων 
ναύαρχος ἀναχθεὶς ἐκ Ῥόδου ναυσὶν ἑκατὸν εἴκοσι κατέπλευσε τῆς 
Καρίας πρὸς Σάσανδα , φρούριον ἀπέχον τῆς Καύνου σταδίους ἑκατὸν 
πεντήκοντα . 
ἐκεῖθεν δὲ ὁρμώμενος 
ἐπολιόρκει τὴν Καῦνον , καὶ Κόνωνα μὲν τὸν τοῦ βασιλικοῦ στόλου τὴν 
ἡγεμονίαν ἔχοντα , διατρίβοντα δ’ ἐν Καύνῳ μετὰ νεῶν τεσσαράκοντα . 
Ἀρταφέρνους δὲ καὶ Φαρναβάζου μετὰ πολλῆς δυνάμεως παραβοηθήσαντος 
τοῖς Καυνίοις , ὁ Φάραξ ἔλυσε τὴν πολιορκίαν καὶ μετὰ τοῦ στόλου 
παντὸς ἀπῆρεν εἰς Ῥόδον . 
μετὰ δὲ 
ταῦτα Κόνων μὲν ἀθροίσας ὀγδοήκοντα τριήρεις ἔπλευσεν εἰς 
Χερρόνησον , Ῥόδιοι δ’ ἐκβαλόντες τὸν τῶν Πελοποννησίων στόλον 
ἀπέστησαν ἀπὸ Λακεδαιμονίων , καὶ τὸν Κόνωνα προσεδέξαντο μετὰ τοῦ 
στόλου παντὸς εἰς τὴν πόλιν . 
οἱ δ’ ἐκ 
τῆς Αἰγύπτου τὸν δωρηθέντα σῖτον κατακομίζοντες Λακεδαιμόνιοι τὴν 
ἀπόστασιν τῶν Ῥοδίων ἀγνοοῦντες τεθαρρηκότες προσέπλεον τῇ νήσῳ · 
Ῥόδιοι δὲ καὶ Κόνων ὁ τῶν Περσῶν ναύαρχος καταγαγόντες τὰς ναῦς 
εἰς τοὺς λιμένας ἐπλήρωσαν σίτου τὴν πόλιν . 
παρεγενήθησαν δὲ τῷ Κόνωνι τριήρεις ἐνενήκοντα , 
δέκα μὲν ἀπὸ Κιλικίας , ὀγδοήκοντα δ’ ἀπὸ Φοινίκης , ὧν ὁ 
Σιδωνίων δυνάστης εἶχε τὴν ἡγεμονίαν . 
μετὰ δὲ 
ταῦτα Ἀγησίλαος μὲν ἐξαγαγὼν τὴν δύναμιν εἰς τὸ Καΰστρου πεδίον 
καὶ τὴν περὶ Σίπυλον χώραν , ἐδῄωσε τὰς τῶν ἐγχωρίων κτήσεις · 
Τισσαφέρνης δὲ μυρίους μὲν ἱππεῖς , πεντακισμυρίους δὲ πεζοὺς 
ἀθροίσας , ἐπηκολούθει τοῖς Λακεδαιμονίοις καὶ τοὺς ἀποσπωμένους τῆς 
τάξεως ἐν ταῖς προνομαῖς ἀνῄρει . 
Ἀγησίλαος δὲ εἰς πλινθίον 
συντάξας τοὺς στρατιώτας ἀντείχετο τῆς παρὰ τὸν Σίπυλον παρωρείας , 
ἐπιτηρῶν καιρὸν εὔθετον εἰς τὴν τῶν πολεμίων ἐπίθεσιν . 
ἐπελθὼν δὲ τὴν χώραν μέχρι Σάρδεων ἔφθειρε 
τούς τε κήπους καὶ τὸν παράδεισον τὸν Τισσαφέρνους , φυτοῖς καὶ τοῖς 
ἄλλοις πολυτελῶς πεφιλοτεχνημένον εἰς τρυφὴν καὶ τὴν ἐν εἰρήνῃ τῶν 
ἀγαθῶν ἀπόλαυσιν . 
μετὰ δὲ ταῦτ’ ἐπιστρέψας , ὡς ἀνὰ μέσον ἐγενήθη 
τῶν τε Σάρδεων καὶ Θυβάρνων , ἀπέστειλε Ξενοκλέα τὸν Σπαρτιάτην 
μετὰ χιλίων καὶ τετρακοσίων στρατιωτῶν νυκτὸς εἴς τινα δασὺν τόπον , 
ὅπως ἐνεδρεύσῃ τοὺς βαρβάρους . 
αὐτὸς 
δ’ ἅμ’ ἡμέρᾳ πορευόμενος μετὰ τῆς δυνάμεως , ἐπειδὴ τὴν μὲν 
ἐνέδραν παρήλλαξεν , οἱ δὲ βάρβαροι προσπίπτοντες ἀτάκτως τοῖς ἐπὶ 
τῆς οὐραγίας ἐξήπτοντο , παραδόξως ἐξαίφνης ἐπέστρεψεν ἐπὶ τοὺς 
Πέρσας . 
γενομένης δὲ καρτερᾶς μάχης , καὶ τοῦ συσσήμου τοῖς κατὰ τὴν 
ἐνέδραν οὖσιν ἀρθέντος , ἐκεῖνοι μὲν παιανίσαντες ἐπεφέροντο τοῖς 
πολεμίοις , οἱ δὲ Πέρσαι θεωροῦντες αὑτοὺς ἀπολαμβανομένους εἰς μέσον 
κατεπλάγησαν καὶ παραχρῆμα ἔφευγον . 
οἱ 
δὲ περὶ τὸν Ἀγησίλαον μέχρι μέν τινος ἐπιδιώξαντες ἀνεῖλαν μὲν 
ὑπὲρ τοὺς ἑξακισχιλίους , αἰχμαλώτων δὲ πολὺ πλῆθος ἤθροισαν , τὴν 
δὲ παρεμβολὴν διήρπασαν , γέμουσαν πολλῶν ἀγαθῶν . 
ἀπὸ δὲ τῆς μάχης Τισσαφέρνης μὲν εἰς Σάρδεις 
ἀπεχώρησε καταπεπληγμένος τὴν τόλμαν τῶν Λακεδαιμονίων , Ἀγησίλαος δ’ 
ἐπεχείρησε μὲν εἰς τὰς ἄνω σατραπείας , ἐν δὲ τοῖς ἱεροῖς οὐ 
δυνάμενος καλλιερῆσαι πάλιν ἀπήγαγε τὴν δύναμιν ἐπὶ θάλατταν . 
Ἀρταξέρξης δὲ ὁ τῆς Ἀσίας 
βασιλεὺς τά τε ἐλαττώματα πυθόμενος καὶ κατορρωδῶν τὸν πρὸς τοὺς 
Ἕλληνας πόλεμον , δῑ ὀργῆς εἶχε τὸν Τισσαφέρνην . 
τοῦτον γὰρ 
αἴτιον τοῦ πολέμου γεγονέναι ὑπελάμβανε · καὶ ὑπὸ τῆς μητρὸς δὲ 
Παρυσάτιδος ἦν ἠξιωμένος τιμωρήσασθαι τὸν Τισσαφέρνην · εἶχε γὰρ 
αὕτη διαφόρως πρὸς αὐτὸν ἐκ τοῦ διαβεβληκέναι τὸν υἱὸν αὐτῆς 
Κῦρον , ὅτε τὴν ἐπὶ τὸν ἀδελφὸν στρατείαν ἐποιεῖτο . 
καταστήσας οὖν Τιθραύστην ἡγεμόνα , τούτῳ μὲν 
παρήγγειλε συλλαμβάνειν Τισσαφέρνην , πρὸς δὲ τὰς πόλεις καὶ τοὺς 
σατράπας ἔπεμψεν ἐπιστολὰς ὅπως πάντες τούτῳ ποιῶσι τὸ 
προσταττόμενον . 
ὁ δὲ Τιθραύστης 
παραγενόμενος εἰς Κολοσσὰς τῆς Φρυγίας συνέλαβε τὸν Τισσαφέρνην διά 
τινος Ἀριαίου σατράπου λουόμενον , καὶ τὴν κεφαλὴν ἀποκόψας ἀπέστειλε 
πρὸς τὸν βασιλέα · αὐτὸς δὲ τὸν Ἀγησίλαον πείσας εἰς λόγους ἐλθεῖν 
ἑξαμηνιαίους ἀνοχὰς ἐποιήσατο . 
τῶν δὲ 
κατὰ τὴν Ἀσίαν τοῦτον τὸν τρόπον διῳκημένων , Φωκεῖς πρὸς Βοιωτοὺς 
ἔκ τινων ἐγκλημάτων εἰς πόλεμον καταστάντες ἔπεισαν τοὺς 
Λακεδαιμονίους συμμαχεῖν κατὰ τῶν Βοιωτῶν . 
καὶ τὸ μὲν πρῶτον αὐτοῖς 
ἀπέστειλαν Λύσανδρον μετὰ στρατιωτῶν ὀλίγων , ὃς εἰσελθὼν εἰς τὴν 
Φωκίδα συνήγαγε δύναμιν · μετὰ δὲ ταῦτα καὶ Παυσανίας ὁ βασιλεὺς 
ἐξεπέμφθη μετὰ στρατιωτῶν ἑξακισχιλίων . 
Βοιωτοὶ δὲ πείσαντες Ἀθηναίους συνεπιλαβέσθαι τοῦ πολέμου , τότε 
μὲν καθ’ αὑτοὺς ὥρμησαν , καὶ κατέλαβον Ἁλίαρτον ὑπὸ Λυσάνδρου καὶ 
Φωκέων πολιορκουμένην . 
γενομένης δὲ μάχης ὅ τε Λύσανδρος ἔπεσε καὶ 
τῶν Λακεδαιμονίων καὶ τῶν συμμάχων πολλοί , τῶν δὲ Βοιωτῶν ἡ μὲν 
ὅλη φάλαγξ ταχέως ἐπέστρεψεν ἀπὸ τοῦ διωγμοῦ , τῶν δὲ Θηβαίων ὡς 
διακόσιοι προχειρότερον εἰς τόπους τραχεῖς ἑαυτοὺς δόντες ἀνῃρέθησαν . 
ὁ μὲν οὖν πόλεμος οὗτος ἐκλήθη 
Βοιωτικός , Παυσανίας δὲ ὁ τῶν Λακεδαιμονίων βασιλεὺς πυθόμενος τὴν 
ἧτταν ἀνοχὰς ἐποιήσατο πρὸς Βοιωτοὺς καὶ τὴν δύναμιν ἀπήγαγε πρὸς 
Πελοπόννησον . 
Κόνων δ’ ὁ τῶν Περσῶν ναύαρχος ἐπὶ μὲν τοῦ στόλου κατέστησεν 
Ἱερώνυμον καὶ Νικόδημον Ἀθηναίους ὄντας , αὐτὸς δὲ σπεύδων 
ἐντυχεῖν τῷ βασιλεῖ παρέπλευσεν εἰς Κιλικίαν , κἀκεῖθεν εἰς Θάψακον 
τῆς Συρίας πορευθεὶς ἀνὰ τὸν Εὐφράτην ποταμὸν ἔπλευσεν εἰς 
Βαβυλῶνα . 
ἐκεῖ δ’ ἐντυχὼν τῷ βασιλεῖ 
καταναυμαχήσειν ἐπηγγείλατο τοὺς Λακεδαιμονίους , ἂν αὐτῷ χρήματα 
καὶ τὴν ἄλλην παρασκευὴν ἑτοιμάσῃ κατὰ τὴν ἑαυτοῦ προαίρεσιν . 
ὁ δ’ Ἀρταξέρξης ἐπαινέσας αὐτὸν 
καὶ δωρεαῖς μεγάλαις τιμήσας , συνέστησε ταμίαν τὸν χορηγήσοντα χρημάτων 
πλῆθος ὅσον ἂν προστάττῃ Κόνων , καὶ τὴν ἐξουσίαν ἔδωκεν αὐτῷ 
λαβεῖν εἰς τὸν πόλεμον συνηγησόμενον ὃν ἂν προαιρῆται Περσῶν . 
Κόνων μὲν οὖν Φαρνάβαζον ἑλόμενος τὸν σατράπην κατέβαινεν εἰς τὴν 
θάλατταν , ἅπαντα διῳκηκὼς κατὰ τὴν ἑαυτοῦ διάνοιαν . 
τοῦ δ’ ἔτους τούτου διεληλυθότος Ἀθήνησι μὲν τὴν 
ἀρχὴν ἔλαβε Διόφαντος , ἐν Ῥώμῃ δ’ ἀντὶ τῶν ὑπάτων ἓξ 
χιλίαρχοι τὴν ὑπατικὴν ἀρχὴν διῴκουν , Λεύκιος Οὐαλέριος , Μάρκος 
Φούριος , Κόιντος Σερουίλιος , Κόιντος Σουλπίκιος . 
τούτων δὲ τὴν 
ἀρχὴν παρειληφότων Βοιωτοὶ καὶ Ἀθηναῖοι , πρὸς δὲ τούτοις Κορίνθιοι 
καὶ Ἀργεῖοι , συμμαχίαν πρὸς ἀλλήλους ἐποιήσαντο . 
μισουμένων γὰρ τῶν Λακεδαιμονίων ὑπὸ τῶν συμμάχων 
διὰ τὸ βάρος τῆς ἐπιστασίας , ᾤοντο ῥᾳδίως καταλύσειν αὐτῶν τὴν 
ἡγεμονίαν , τὰς μεγίστας πόλεις συμφρονούσας ἔχοντες . 
καὶ πρῶτον μὲν 
συνέδριον κοινὸν ἐν τῇ Κορίνθῳ συστησάμενοι τοὺς βουλευσομένους 
ἔπεμπον καὶ κοινῶς διῴκουν τὰ κατὰ τὸν πόλεμον , μετὰ δὲ ταῦτα 
πρέσβεις εἰς τὰς πόλεις ἀποστέλλοντες πολλοὺς συμμάχους ἀπὸ 
Λακεδαιμονίων ἀπέστησαν · εὐθὺ γὰρ 
αὐτοῖς ἥ τε Εὔβοια ἅπασα προσέθετο καὶ Λευκάδιοι , πρὸς δὲ 
τούτοις Ἀκαρνᾶνές τε καὶ Ἀμβρακιῶται καὶ Χαλκιδεῖς οἱ πρὸς τῇ 
Θρᾴκῃ . 
ἐπεβάλοντο δὲ καὶ τοὺς ἐν 
Πελοποννήσῳ κατοικοῦντας πείθειν ἀποστῆναι Λακεδαιμονίων , οὐδεὶς δ’ 
αὐτοῖς ὑπήκουσεν · ἡ γὰρ Σπάρτη κατὰ τὰ πλευρὰ κειμένη καθαπερεί τις 
ἀκρόπολις ἦν καὶ φρουρὰ πάσης Πελοποννήσου . 
Μηδίου δὲ τοῦ τῆς Λαρίσσης τῆς ἐν Θετταλίᾳ 
δυναστεύοντος διαπολεμοῦντος πρὸς Λυκόφρονα τὸν Φερῶν τύραννον , καὶ 
δεομένου πέμψαι βοήθειαν , ἀπέστειλεν αὐτῷ τὸ συνέδριον στρατιώτας 
δισχιλίους · ὁ δὲ Μήδιος τῆς συμμαχίας 
αὐτῷ παραγενομένης Φάρσαλον εἷλεν ὑπὸ Λακεδαιμονίων φρουρουμένην 
καὶ τοὺς ἐν αὐτῇ κατοικοῦντας ἐλαφυροπώλησεν . 
μετὰ δὲ ταῦθ’ οἱ 
Βοιωτοὶ μετ’ Ἀργείων Ἡράκλειαν τὴν ἐν Τραχῖνι κατελάβοντο , 
χωρισθέντες ἀπὸ Μηδίου · καὶ νυκτὸς ἐντὸς τῶν τειχῶν ὑπό τινων 
εἰσαχθέντες Λακεδαιμονίους μὲν τοὺς καταληφθέντας ἀπέσφαξαν , τοὺς δ’ 
ἀπὸ Πελοποννήσου τὰ σφῶν ἔχοντας εἴασαν ἀπελθεῖν . 
εἰς δὲ τὴν πόλιν τοὺς Τραχινίους φεύγοντας ἐκ τῶν 
πατρίδων ὑπὸ Λακεδαιμονίων μεταπεμπόμενοι , τούτοις ἔδωκαν τὴν πόλιν 
οἰκεῖν , οἳ καὶ παλαιότατοι τῆς χώρας ταύτης ἦσαν οἰκήτορες . 
μετὰ 
δὲ ταῦθ’ ὁ τῶν Βοιωτῶν ἀφηγούμενος Ἰσμηνίας τοὺς μὲν Ἀργείους 
ἐν τῇ πόλει κατέλιπε φυλακῆς ἕνεκα , αὐτὸς δὲ πείσας ἀποστῆναι 
ἀπὸ Λακεδαιμονίων Αἰνιᾶνας καὶ Ἀθαμᾶνας ἤθροισε παρά τε τούτων 
καὶ τῶν συμμάχων στρατιώτας · τοὺς πάντας δ’ ἔχων μικρὸν ἀπολείποντας 
τῶν ἑξακισχιλίων ἐστράτευσεν εἰς Φωκεῖς . 
καταστρατοπεδεύοντος δ’ αὐτοῦ εἰς Νάρυκα τῆς Λοκρίδος , ἐξ ἧς φασι 
τὸν Αἴαντα γεγενῆσθαι , τὸ πλῆθος τῶν Φωκέων ἀπήντησε μετὰ τῶν 
ὅπλων , τὴν ἡγεμονίαν ἔχοντος Ἀλκισθένους τοῦ Λάκωνος . 
γενομένης δὲ μάχης ἐπὶ πολὺν χρόνον ἰσχυρᾶς 
ἐκράτησαν οἱ Βοιωτοί , καὶ μέχρι νυκτὸς διώξαντες τοὺς φεύγοντας 
ἀνεῖλον οὐ πολὺ λείποντας τῶν χιλίων , τῶν δ’ ἰδίων ἀπέβαλον ἐν τῇ 
μάχῃ περὶ πεντακοσίους . 
μετὰ δὲ τὴν 
παράταξιν ἀμφότεροι μὲν διέλυσαν τὸ στρατόπεδον εἰς τὰς ἰδίας 
πατρίδας · οἱ δ’ εἰς Κόρινθον τὸ συνέδριον ἀγαγόντες , ἐπεὶ κατὰ νοῦν 
αὐτοῖς προεχώρει τὰ πράγματα , συνήγαγον ἐξ ἁπασῶν τῶν πόλεων 
στρατιώτας εἰς Κόρινθον , πεζοὺς μὲν πλείους μυρίων πεντακισχιλίων , 
ἱππεῖς δὲ περὶ πεντακοσίους . 
Λακεδαιμόνιοι δ’ 
ὁρῶντες τὰς μεγίστας τῶν κατὰ τὴν Ἑλλάδα πόλεων ἐφ’ ἑαυτοὺς 
συνισταμένας , ἐψηφίσαντο τόν τε Ἀγησίλαον ἐκ τῆς Ἀσίας 
μεταπέμψασθαι καὶ τὴν μετ’ αὐτοῦ δύναμιν , αὐτοὶ δὲ ἐν τοσούτῳ παρά 
τε σφῶν καὶ τῶν συμμάχων ἀθροίσαντες πεζοὺς μὲν δισμυρίους 
τρισχιλίους , ἱππεῖς δὲ πεντακοσίους , ἀπήντησαν τοῖς πολεμίοις . 
γενομένης δὲ παρατάξεως παρὰ τὸν 
Νεμέαν ποταμὸν μέχρι νυκτός , ἑκατέρων προετέρησε τὰ μέρη τοῦ 
στρατεύματος · καὶ τῶν μὲν Λακεδαιμονίων καὶ τῶν συμμάχων ἔπεσον 
ἑκατὸν πρὸς τοῖς χιλίοις , Βοιωτῶν δὲ καὶ τῶν ἄλλων συμμάχων περὶ 
δισχιλίους ὀκτακοσίους . 
Ἀγησίλαος δὲ 
τὴν δύναμιν ἐκ τῆς Ἀσίας διαβιβάσας εἰς τὴν Εὐρώπην , τὸ μὲν 
πρῶτον Θρᾳκῶν τινων ἀπαντησάντων αὐτῷ πολλῇ στρατιᾷ , μάχῃ τε 
ἐνίκησε καὶ τοὺς πλείστους τῶν βαρβάρων ἀνεῖλε · μετὰ δὲ ταῦτα διὰ 
Μακεδονίας τὴν πορείαν ἐποιεῖτο , τὴν αὐτὴν διεξιὼν χώραν ἣν καὶ 
Ξέρξης ἐπορεύθη , καθ’ ὃν καιρὸν ἐστράτευσεν ἐπὶ τοὺς Ἕλληνας . 
Ἀγησίλαος μὲν οὖν διὰ Μακεδονίας 
καὶ Θετταλίας πορευθείς , ὡς διῆλθε τὰ περὶ Θερμοπύλας στενά , 
τὴν πορείαν ἐποιεῖτο . 
Κόνων δὲ ὁ Ἀθηναῖος καὶ Φαρνάβαζος 
ἀφηγοῦντο μὲν τοῦ βασιλικοῦ στόλου , διέτριβον δὲ περὶ Λώρυμα τῆς 
Χερρονήσου , τριήρεις ἔχοντες πλείους τῶν ἐνενήκοντα . 
πυθόμενοι δὲ ἐν Κνίδῳ τὸ ναυτικὸν τῶν πολεμίων 
εἶναι , τὰ πρὸς τὴν ναυμαχίαν παρεσκευάζοντο . 
Πείσανδρος δ’ ὁ τῶν 
Λακεδαιμονίων ναύαρχος ἐξέπλευσεν ἐκ τῆς Κνίδου τριήρεσιν ὀγδοήκοντα 
πέντε , καὶ κατηνέχθη πρὸς Φύσκον τῆς Χερρονήσου . 
ἐκεῖθεν δ’ ἐκπλεύσας περιέπεσε τῷ στόλῳ τοῦ 
βασιλέως , καὶ ταῖς μὲν προπλεούσαις ναυσὶ συμβαλὼν προετέρει , τῶν δὲ 
Περσῶν ἅμα ταῖς τριήρεσιν ἀθρόαις παραβοηθησάντων , ἐπειδὴ πάντες οἱ 
σύμμαχοι πρὸς τὴν γῆν ἔφυγον , τὴν ἰδίαν ναῦν ἐπέστρεψεν , αἰσχρὸν 
εἶναι νομίσας καὶ τῆς Σπάρτης ἀνάξιον τὸ φυγεῖν ἀγεννῶς . 
ἀγωνισάμενος δὲ λαμπρῶς καὶ πολλοὺς τῶν 
πολεμίων ἀνελών , τὸ τελευταῖον ἀξίως τῆς πατρίδος ἀνῃρέθη 
μαχόμενος . 
οἱ δὲ περὶ τὸν Κόνωνα μέχρι τῆς γῆς καταδιώξαντες τοὺς 
Λακεδαιμονίους πεντήκοντα μὲν τριήρων ἐκυρίευσαν , τῶν δ’ ἀνδρῶν οἱ 
πλεῖστοι μὲν ἐκκολυμβήσαντες κατὰ γῆν ἔφυγον , ἑάλωσαν δὲ περὶ 
πεντακοσίους · αἱ δὲ λοιπαὶ τριήρεις εἰς Κνίδον διεσώθησαν . 
Ἀγησίλαος δὲ προσλαβόμενος ἐκ Πελοποννήσου στρατιώτας , 
ἐπειδὴ μετὰ τῆς δυνάμεως ἐπέβαινεν εἰς Βοιωτίαν , εὐθὺς οἱ Βοιωτοὶ 
μετὰ τῶν συμμάχων ἀπήντησαν εἰς Κορώνειαν . 
γενομένης δὲ παρατάξεως 
Θηβαῖοι μὲν τὸ καθ’ αὑτοὺς μέρος τρεψάμενοι μέχρι τῆς παρεμβολῆς 
κατεδίωξαν , οἱ δ’ ἄλλοι μικρὸν ἀντισχόντες χρόνον ὑπ’ Ἀγησιλάου καὶ 
τῶν ἄλλων φυγεῖν ἠναγκάσθησαν . 
διὸ καὶ 
νενικηκέναι τῇ μάχῃ Λακεδαιμόνιοι διαλαβόντες ἔστησαν τρόπαιον καὶ 
τοὺς νεκροὺς τοῖς πολεμίοις ὑποσπόνδους ἀπέδωκαν . 
ἀπέθανον δὲ τῶν 
Βοιωτῶν καὶ τῶν συμμάχων πλείους τῶν ἑξακοσίων , Λακεδαιμονίων δὲ 
καὶ τῶν συναγωνισαμένων τριακόσιοι πεντήκοντα · καὶ αὐτὸς Ἀγησίλαος 
πολλοῖς περιπεπτωκὼς τραύμασιν εἰς Δελφοὺς ἐκομίσθη , κἀκεῖ τὴν 
ἐπιμέλειαν τοῦ σώματος ἐποιεῖτο . 
Φαρνάβαζος δὲ καὶ Κόνων μετὰ τὴν 
ναυμαχίαν ἀνήχθησαν ἁπάσαις ταῖς ναυσὶν ἐπὶ τοὺς τῶν Λακεδαιμονίων 
συμμάχους . 
καὶ πρῶτον μὲν Κῴους ἀπέστησαν , εἶτα Νισυρίους καὶ 
Τηίους . 
μετὰ δὲ ταῦτα Χῖοι τὴν φρουρὰν ἐκβαλόντες προσέθεντο τοῖς 
περὶ Κόνωνα · παραπλησίως δὲ μετέβαλον καὶ Μιτυληναῖοι καὶ Ἐφέσιοι 
καὶ Ἐρυθραῖοι . 
τοιαύτη δὲ τῆς 
μεταστάσεως σπουδή τις εἰς τὰς πόλεις ἐνέπεσεν , ὧν αἱ μὲν 
ἐκβάλλουσαι τὰς φρουρὰς τῶν Λακεδαιμονίων τὴν ἐλευθερίαν διεφύλαττον , 
αἱ δὲ τοῖς περὶ Κόνωνα προσετίθεντο . 
καὶ Λακεδαιμόνιοι μὲν ἀπὸ 
τούτου τοῦ χρόνου τὴν κατὰ θάλατταν ἀρχὴν ἀπέβαλον , οἱ δὲ περὶ 
Κόνωνα κρίναντες παντὶ τῷ στόλῳ πλεῖν ἐπὶ τὴν Ἀττικὴν 
ἀνέζευξαν , καὶ τὰς Κυκλάδας νήσους προσαγαγόμενοι κατέπλευσαν ἐπὶ 
Κύθηρα τὴν νῆσον . 
εὐθὺ δὲ ταύτης ἐξ 
ἐφόδου κυριεύσαντες τοὺς μὲν Κυθηρίους ὑποσπόνδους ἐξέπεμψαν εἰς 
τὴν Λακωνικήν , αὐτοὶ δὲ καταλιπόντες τῆς πόλεως τὴν ἱκανὴν φρουρὰν 
ἔπλεον ἐπὶ Κορίνθου . 
ἐκεῖ δὲ καταπλεύσαντες τοῖς συνέδροις 
διελέχθησαν ὑπὲρ ὧν ἤθελον , καὶ συμμαχίαν ποιησάμενοι τούτοις μὲν 
χρήματα κατέλιπον , αὐτοὶ δ’ εἰς τὴν Ἀσίαν ἐξέπλευσαν . 
περὶ δὲ τὸν αὐτὸν 
χρόνον Ἀέροπος ὁ τῶν Μακεδόνων βασιλεὺς ἐτελεύτησε νόσῳ , 
βασιλεύσας ἔτη ἕξ · τὴν δ’ ἡγεμονίαν διαδεξάμενος Παυσανίας υἱὸς 
ἦρξεν ἐνιαυτόν . 
Θεόπομπος δ’ ὁ Χῖος 
τὴν τῶν Ἑλληνικῶν σύνταξιν κατέστροφεν εἰς τοῦτον τὸν ἐνιαυτὸν καὶ 
εἰς τὴν περὶ Κνίδον ναυμαχίαν , γράψας βύβλους δώδεκα . 
ὁ δὲ 
συγγραφεὺς οὗτος ἦρκται μὲν ἀπὸ τῆς περὶ Κυνὸς σῆμα ναυμαχίας , 
εἰς ἣν Θουκυδίδης κατέληξε τὴν πραγματείαν , ἔγραψε δὲ χρόνον ἐτῶν 
δεκαεπτά . 
ἐπεὶ δὲ ὁ ἐνιαυσιαῖος χρόνος 
διεληλύθει , Ἀθήνησι μὲν Εὐβουλίδης ἦρξεν , ἐν Ῥώμῃ δὲ τὴν 
ὑπατικὴν ἀρχὴν διῴκουν χιλίαρχοι ἕξ , Λεύκιος Σέργιος , Αὖλος 
Ποστούμιος , Πόπλιος Κορνήλιος , Κόιντος Μάνλιος . 
περὶ δὲ τούτους τοὺς χρόνους Κόνων τοῦ βασιλικοῦ 
στόλου τὴν ἡγεμονίαν ἔχων , ὀγδοήκοντα τριήρεσι καταπλεύσας εἰς τὸν 
Πειραιέα τοῖς πολίταις ὑπέσχετο τὸν περίβολον τῆς πόλεως 
ἀνοικοδομήσειν · τοῦ γὰρ Πειραιέως τὰ τείχη καὶ τὰ μακρὰ σκέλη 
καθῄρητο κατὰ τὰς Λακεδαιμονίων συνθήκας , ὅτε κατεπονήθησαν ἐν τῷ 
Πελοποννησιακῷ πολέμῳ . 
ὁ δ’ οὖν Κόνων 
μισθωσάμενος πλῆθος τεχνιτῶν , καὶ τὸν ἐκ τῶν πληρωμάτων ὄχλον εἰς 
ὑπηρεσίαν παραδούς , ταχέως τὸ πλεῖστον μέρος τοῦ τείχους 
ἀνῳκοδόμησε · καὶ γὰρ Θηβαῖοι πεντακοσίους τεχνίτας καὶ λιθοτόμους 
ἀπέστειλαν , καί τινες ἄλλαι τῶν πόλεων παρεβοήθησαν . 
Τιρίβαζος δ’ ὁ τῶν κατὰ τὴν Ἀσίαν πεζῶν δυνάμεων 
ἀφηγούμενος ἐφθόνει ταῖς τοῦ Κόνωνος εὐπραξίαις , καὶ πρόφασιν μὲν 
λαβὼν ὅτι ταῖς βασιλικαῖς δυνάμεσι τὰς πόλεις Ἀθηναίοις κατακτᾶται , 
προαγαγόμενος δ’ αὐτὸν εἰς Σάρδεις συνέλαβε καὶ δήσας εἰς φυλακὴν 
κατέθετο . 
ἐν δὲ τῇ Κορίνθῳ τινὲς τῶν 
ἐπιθυμούντων δημοκρατίας συστραφέντες ἀγώνων ὄντων ἐν τῷ θεάτρῳ 
φόνον ἐποίησαν καὶ στάσεως ἐπλήρωσαν τὴν πόλιν · συνεπιλαβομένων δὲ 
αὐτοῖς τῆς τόλμης Ἀργείων , ἑκατὸν μὲν καὶ εἴκοσι τῶν πολιτῶν 
ἀπέσφαξαν , πεντακοσίους δ’ ἐφυγάδευσαν . 
Λακεδαιμονίων δὲ παρασκευαζομένων κατάγειν καὶ δύναμιν ἀθροιζόντων , 
Ἀθηναῖοι καὶ Βοιωτοὶ παρεβοήθουν τοῖς σφαγεῦσιν , ὅπως τὴν πόλιν 
ἐξιδιοποιήσωνται . 
καὶ οἱ μὲν φυγάδες 
μετὰ Λακεδαιμονίων καὶ τῶν συμμάχων ἐπὶ τὸ Λέχαιον καὶ τὸν 
ναύσταθμον ἐπελθόντες νυκτὸς κατὰ κράτος εἷλαν · τῇ δ’ ὑστεραίᾳ τῶν 
ἐκ τῆς πόλεως ἐπεξελθόντων , ὧν Ἰφικράτης ἡγεῖτο , συνέβη γενέσθαι 
μάχην , ἐν ᾗ Λακεδαιμόνιοι νικήσαντες οὐκ ὀλίγους ἀπέκτειναν . 
μετὰ δὲ ταῦτα οἵ τε Βοιωτοὶ καὶ 
Ἀθηναῖοι , πρὸς δὲ τούτοις Ἀργεῖοι καὶ Κορίνθιοι πάσῃ τῇ δυνάμει 
παρελθόντες εἰς τὸ Λέχαιον , τὸ μὲν πρῶτον πολιορκήσαντες τὸ χωρίον 
τὸ ἐντὸς τοῦ διατειχίσματος εἰσεβιάζοντο · μετὰ δὲ ταῦτα τῶν 
Λακεδαιμονίων καὶ τῶν φυγάδων λαμπρῶς ἀγωνισαμένων ἐξεώσθησαν οἱ 
Βοιωτοὶ καὶ οἱ μετ’ αὐτῶν ἅπαντες . 
οὗτοι μὲν οὖν περὶ χιλίους 
τῶν στρατιωτῶν ἀποβαλόντες εἰς τὴν πόλιν ἀπεχώρησαν . 
εὐθὺ δὲ τῶν Ἰσθμίων ἐπελθόντων διεφέροντο περὶ 
τῆς θέσεως τοῦ ἀγῶνος · καὶ πολλὰ φιλονεικησάντων ἐκράτησαν οἱ 
Λακεδαιμόνιοι καὶ τοὺς φυγάδας ἐποίησαν θεῖναι τὸν ἀγῶνα , τῶν δὲ κατὰ τὸν πόλεμον δεινῶν σχεδόν τι περὶ 
τὴν Κόρινθον γενομένων ὁ πόλεμος οὗτος ἐκλήθη Κορινθιακός , καὶ 
διέμεινεν ἔτη ὀκτώ . 
κατὰ δὲ τὴν Σικελίαν 
Ῥηγῖνοι κατηγοροῦντες Διονυσίου ὅτι Μεσσήνην τειχίζων ἐπ’ αὐτοὺς 
κατασκευάζεται , πρῶτον μὲν τοὺς ὑπὸ Διονυσίου φυγαδευομένους καὶ 
τἀναντία πράττοντας ὑπεδέξαντο , μετὰ δὲ ταῦτα τῶν Ναξίων καὶ 
Καταναίων τοὺς ὑπολειπομένους εἰς Μύλας κατοικίσαντες , δύναμιν 
παρεσκευάζοντο καὶ στρατηγὸν Ἕλωριν ἐξέπεμψαν πολιορκήσοντα Μεσσήνην . 
τούτου δὲ τὴν ἐπίθεσιν κατὰ τὴν 
ἀκρόπολιν ποιησαμένου παραβόλως , οἱ κατέχοντες τὴν πόλιν Μεσσήνιοι 
καὶ Διονυσίου μισθοφόροι συστραφέντες ἀπήντησαν . 
γενομένης δὲ μάχης 
ἐνίκων οἱ Μεσσήνιοι καὶ πλείους τῶν πεντακοσίων ἀπέκτειναν . 
εὐθὺ δ’ ἐπὶ τὰς Μύλας ἐπελθόντες 
εἷλον τὴν πόλιν , καὶ τοὺς οἰκισθέντας ἐν αὐτῇ Ναξίους 
ὑποσπόνδους ἀφῆκαν . 
οὗτοι μὲν οὖν εἴς τε Σικελοὺς καὶ τὰς ἄλλας 
τὰς Ἑλληνίδας πόλεις ἀπελθόντες ἄλλοι κατ’ ἄλλους τόπους 
κατῴκησαν · ὁ δὲ Διονύσιος , τῶν περὶ 
τὸν πορθμὸν αὐτῷ τόπων κατεσκευασμένων φιλίων , διενοεῖτο μὲν ἐπὶ 
Ῥήγιον στρατιὰν ἄγειν , παρηνωχλεῖτο δ’ ὑπὸ τῶν τὸ Ταυρομένιον 
κατειληφότων Σικελῶν . 
διόπερ κρίνας 
συμφέρειν τούτοις ἐπιθέσθαι πρώτοις , ἐξήγαγεν ἐπ’ αὐτοὺς τὴν 
δύναμιν , καὶ στρατοπεδεύσας ἐκ τοῦ πρὸς τὴν Νάξον μέρους 
προσεκαρτέρει τῇ πολιορκίᾳ τὸν χειμῶνα , νομίζων τοὺς Σικελοὺς 
ἐκλείψειν τὸν λόφον διὰ τὸ μὴ πάλαι κατῳκηκέναι . 
οἱ δὲ Σικελοὶ παρὰ 
τῶν πατέρων ἐκ παλαιοῦ παρειληφότες ὅτι τὰ μέρη ταῦτα τῆς νήσου 
Σικελῶν κατεχόντων Ἕλληνες πρώτως καταπλεύσαντες ἔκτισαν μὲν Νάξον , 
ἐξέβαλον δ’ ἐκ τούτου τοῦ λόφου τοὺς τότε κατοικοῦντας Σικελούς · διὸ 
δὴ φάσκοντες πατρῴαν ἀνακτήσασθαι χώραν καὶ περὶ ὧν εἰς τοὺς 
ἑαυτῶν προγόνους ἐξήμαρτον Ἕλληνες ἀμύνασθαι δικαίως , ἐφιλοτιμοῦντο 
κατασχεῖν τὸν λόφον . 
ὑπερβαλλούσης δὲ 
φιλονεικίας παρ’ ἀμφοτέροις οὔσης , ἔτυχον μὲν οὖσαι τροπαὶ 
χειμεριναί , καὶ διὰ τοὺς ἐπιγινομένους χειμῶνας ὁ περὶ τὴν ἀκρόπολιν 
τόπος πλήρης ἦν χιόνος . 
ἐνταῦθα δὴ Διονύσιος τοὺς Σικελοὺς διὰ 
τὴν ὀχυρότητα καὶ τὴν ὑπερβολὴν τοῦ τείχους ῥᾳθυμοῦντας περὶ τὴν 
κατὰ τὴν ἀκρόπολιν φυλακὴν εὑρών , ὥρμησε νυκτὸς ἀσελήνου καὶ 
χειμερίου πρὸς τοὺς ἀνωτάτω τόπους . 
πολλὰ δὲ κακοπαθήσας διά τε τὴν τῶν κρημνῶν δυσχέρειαν καὶ τὸ 
πλῆθος τῆς χιόνος , μιᾶς μὲν ἀκροπόλεως ἐκυρίευσε , καὶ τὸ πρόσωπον 
ἐξήλκωσε καὶ τὰς ὄψεις ἔβλαψε διὰ τὸ ψῦχος · μετὰ δὲ ταῦτα εἰς τὸ 
ἕτερον μέρος παρεισπεσὼν εἰσήγαγε τὴν δύναμιν εἰς τὴν πόλιν . 
τῶν δὲ 
Σικελῶν ἀθρόων βοηθησάντων ἐξεώσθησαν οἱ μετὰ τοῦ Διονυσίου , καὶ 
αὐτὸς ἐν τῇ φυγῇ τυπτόμενος εἰς τὸν θώρακα περιεκυλίσθη , καὶ παρ’ 
ὀλίγον συνελήφθη ζῶν . 
τῶν δὲ Σικελῶν 
ἐπικειμένων ἐξ ὑπερδεξίων τόπων , ἀνῃρέθησαν μὲν τῶν μετὰ Διονυσίου 
πλείους τῶν ἑξακοσίων , ἀπέβαλον δὲ τὰς πανοπλίας οἱ πλεῖστοι · καὶ 
αὐτὸς δὲ ὁ Διονύσιος μόνον τὸν θώρακα διέσωσεν . 
μετὰ δὲ τὴν ἀτυχίαν ταύτην Ἀκραγαντῖνοι καὶ 
Μεσσήνιοι τοὺς τὰ Διονυσίου φρονοῦντας μεταστησάμενοι , τῆς ἐλευθερίας 
ἀντείχοντο καὶ τῆς τοῦ τυράννου συμμαχίας ἀπέστησαν . 
Παυσανίας δὲ ὁ τῶν Λακεδαιμονίων βασιλεὺς 
ἐγκαλούμενος ὑπὸ τῶν πολιτῶν ἔφυγεν , ἄρξας ἔτη δεκατέτταρα · τὴν 
δὲ βασιλείαν διαδεξάμενος ὁ υἱὸς Ἀγησίπολις ἦρξε τὸν ἴσον τῷ 
πατρὶ χρόνον . 
ἐτελεύτησε δὲ καὶ 
Παυσανίας ὁ τῶν Μακεδόνων βασιλεύς , ἀναιρεθεὶς ὑπὸ Ἀμύντου δόλῳ , 
ἄρξας ἐνιαυτόν · τὴν δὲ βασιλείαν κατέσχεν Ἀμύντας , καὶ ἦρξεν ἔτη 
εἴκοσι τέσσαρα . 
τοῦ δὲ ἔτους τούτου 
διεληλυθότος Ἀθήνησι μὲν παρέλαβε τὴν ἀρχὴν Δημόστρατος , ἐν Ῥώμῃ 
δὲ τὴν ὑπατικὴν ἀρχὴν διῴκουν χιλίαρχοι ἕξ , Λεύκιος Τιτίνιος , 
Πόπλιος Λικίνιος , Πόπλιος Μελαῖος , 
Κόιντος Μάλλιος , Γναῖος Γενύκιος , Λεύκιος Ἀτίλιος . 
τούτων δὲ τὴν 
ἀρχὴν παρειληφότων Μάγων ὁ τῶν Καρχηδονίων στρατηγὸς διέτριβε μὲν 
ἐν Σικελίᾳ , τὰ δὲ πράγματα τῶν Καρχηδονίων ἀπὸ τῆς γεγενημένης 
συμφορᾶς ἀνελάμβανε · ταῖς τε γὰρ 
ὑποτεταγμέναις πόλεσι φιλανθρώπως προσεφέρετο καὶ τοὺς ὑπὸ Διονυσίου 
πολεμουμένους ὑπεδέχετο . 
ἐποιήσατο δὲ καὶ πρὸς τοὺς πλείστους τῶν 
Σικελῶν συμμαχίας , καὶ δυνάμεις ἀθροίσας ἐστράτευσεν εἰς τὴν 
Μεσσηνίαν . 
λεηλατήσας δὲ τὴν χώραν καὶ πολλῆς ὠφελείας ἐγκρατὴς 
γενόμενος ἀνέζευξε καὶ πρὸς Ἀβακαίνῃ πόλει συμμαχίδι 
κατεστρατοπέδευσεν . 
Διονυσίου δὲ 
ἐπελθόντος μετὰ τῆς δυνάμεως παρετάχθησαν , καὶ γενομένης καρτερᾶς 
μάχης ἐνίκησαν οἱ περὶ Διονύσιον . 
καὶ οἱ μὲν Καρχηδόνιοι πλείους 
ὀκτακοσίων ἀποβαλόντες ἔφυγον εἰς τὴν πόλιν , Διονύσιος δὲ τότε μὲν 
εἰς Συρακούσας ἀνέζευξε , μετὰ δέ τινας ἡμέρας ἑκατὸν τριήρεις 
πληρώσας ἐστράτευσεν ἐπὶ Ῥηγίνους . 
ἀπροσδοκήτως δὲ νυκτὸς ἐπιφανεὶς τῇ πόλει τὰς πύλας ἐνέπρησε καὶ 
τοῖς τείχεσι προσήρεισε κλίμακας . 
οἱ δὲ Ῥηγῖνοι τὸ μὲν πρῶτον 
ὀλίγοι προσβοηθήσαντες ἐπεχείρουν σβεννύναι τὴν φλόγα , μετὰ δὲ ταῦτα 
Ἑλώριδος τοῦ στρατηγοῦ παραγενομένου καὶ συμβουλεύσαντος τἀναντία 
πράττειν ἔσωσαν τὴν πόλιν . 
σβεννύντες 
μὲν γὰρ τὸ πῦρ οὐκ ἂν ἴσχυσαν Διονύσιον κωλῦσαι εἰσελθεῖν , 
ὀλίγοι παντελῶς ὄντες , ἐκ δὲ τῶν ἐγγὺς οἰκιῶν ἐνέγκαντες φρύγανα 
καὶ ξύλα τὴν φλόγα κατεσκεύαζον μείζονα , μέχρι ὅτου τὸ πλῆθος ἐν 
τοῖς ὅπλοις ἀθροισθὲν παρεβοήθησεν . 
Διονύσιος δὲ τῆς ἐπιβολῆς ἀποτυχὼν ἐπῆλθε τὴν χώραν ἐμπυρίζων 
καὶ δενδροτομῶν , καὶ μετὰ ταῦτ’ ἐνιαυσίους ἀνοχὰς ποιησάμενος 
ἐξέπλευσεν ἐπὶ Συρακουσῶν . 
οἱ δὲ τὴν Ἰταλίαν κατοικοῦντες Ἕλληνες 
ἑώρων μὲν μέχρι τῆς ἑαυτῶν χώρας προβαίνουσαν τὴν Διονυσίου 
πλεονεξίαν , συμμαχίαν δὲ πρὸς ἀλλήλους ἐποιήσαντο καὶ συνέδριον 
ἐγκατεσκεύαζον . 
ἤλπιζον γὰρ τὸν Διονύσιον ῥᾳδίως ἀμυνεῖσθαι καὶ 
τοῖς παροικοῦσι Λευκανῶν ἀντιτάξεσθαι · καὶ γὰρ οὗτοι τότε 
διεπολέμουν πρὸς αὐτούς . 
οἱ δὲ τὸ Λέχαιον τῆς Κορινθίας κατέχοντες φυγάδες 
νυκτὸς ὑπό τινων εἰσαχθέντες ἐνεχείρησαν μὲν καταλαμβάνειν τὰ τείχη , 
τῶν δὲ μετ’ Ἰφικράτους ἐκβοηθησάντων τριακοσίους ἐξ αὑτῶν 
ἀποβαλόντες ἔφυγον ἐπὶ τὸν ναύσταθμον . 
μετὰ δέ τινας ἡμέρας τῶν 
Λακεδαιμονίων μέρος τῆς στρατιᾶς διῄει διὰ τῆς Κορινθίας χώρας , 
οἷς Ἰφικράτης καί τινες τῶν ἐν Κορίνθῳ συμμάχων ἐπιπεσόντες τοὺς 
πλείστους ἀνεῖλον . 
Ἰφικράτης δὲ μετὰ 
τῶν πελταστῶν ἐπὶ Φλιασίαν στρατεύσας , καὶ μάχην τοῖς ἐκ τῆς πόλεως 
συνάψας , τούτων μὲν πλείους τριακοσίων ἀπέκτεινε · μετὰ δὲ ταῦτα ἐπὶ 
Σικυῶνα αὐτοῦ πορευθέντος , οἱ Σικυώνιοι παραταξάμενοι πρὸ τῶν τειχῶν 
ἀπέβαλον περὶ πεντακοσίους καὶ συνέφυγον εἰς τὴν πόλιν . 
τούτων δὲ πραχθέντων Ἀργεῖοι μετὰ τῶν ὅπλων πανδημεὶ 
στρατεύσαντες εἰς Κόρινθον τήν τ’ ἀκρόπολιν κατελάβοντο καὶ τὴν πόλιν 
ἐξιδιοποιησάμενοι τὴν Κορινθίων χώραν Ἀργείαν ἐποίησαν . 
ἐπεβάλετο δὲ καὶ Ἰφικράτης ὁ Ἀθηναῖος 
καταλαβέσθαι τὴν πόλιν , ἐπιτήδειον οὖσαν εἰς τὴν τῆς Ἑλλάδος 
ἡγεμονίαν · τοῦ δὲ δήμου κωλύσαντος οὗτος μὲν ἀπέθετο τὴν ἀρχήν , 
οἱ δ’ Ἀθηναῖοι Χαβρίαν ἀντ’ αὐτοῦ στρατηγὸν εἰς τὴν Κόρινθον 
ἐξέπεμψαν . 
κατὰ δὲ τὴν Μακεδονίαν Ἀμύντας ὁ Φιλίππου πατὴρ Ἰλλυριῶν 
ἐμβαλόντων εἰς Μακεδονίαν ἐξέπιπτεν ἐκ τῆς χώρας · ἀπογνοὺς δὲ τὴν 
ἀρχὴν Ὀλυνθίοις μὲν τὴν σύνεγγυς χώραν ἐδωρήσατο , αὐτὸς δὲ τότε 
μὲν ἀπέβαλε τὴν βασιλείαν , μετ’ ὀλίγον δὲ χρόνον ὑπὸ Θετταλῶν 
καταχθεὶς ἀνεκτήσατο τὴν ἀρχήν , καὶ ἐβασίλευσεν ἔτη εἴκοσι 
τέτταρα . 
ἔνιοι δέ φασι μετὰ τὴν 
ἔκπτωσιν τὴν Ἀμύντου διετῆ χρόνον Ἀργαῖον βασιλεῦσαι τῶν 
Μακεδόνων , καὶ τότε τὸν Ἀμύνταν ἀνακτήσασθαι τὴν βασιλείαν . 
περὶ δὲ τὸν αὐτὸν χρόνον καὶ 
Σάτυρος ὁ Σπαρτάκου μὲν υἱός , βασιλεὺς δὲ Βοσπόρου , ἐτελεύτησεν , 
ἄρξας ἔτη τετταράκοντα · τὴν ἡγεμονίαν δὲ διεδέξατο ὁ υἱὸς Λεύκων 
ἐπ’ ἔτη τετταράκοντα . 
κατὰ δὲ τὴν Ἰταλίαν Ῥωμαῖοι πολιορκοῦντες ἑνδέκατον 
ἔτος Βηίους κατέστησαν αὐτοκράτορα μὲν Μάρκον Φούριον , ἵππαρχον 
δὲ Πόπλιον Κορνήλιον . 
οὗτοι δὲ ἀναλαβόντες τὰς δυνάμεις Βηίους 
ἐξεπολιόρκησαν διώρυγα κατασκευάσαντες , καὶ τὴν πόλιν 
ἐξανδραποδισάμενοι τούς τε ἄνδρας καὶ τὴν ἄλλην λείαν 
ἐλαφυροπώλησαν . 
ὁ μὲν οὖν αὐτοκράτωρ 
θρίαμβον ἤγαγεν , ὁ δὲ τῶν Ῥωμαίων δῆμος ἐκ τῶν λαφύρων δεκάτην 
ἐξελόμενος χρυσοῦν κατεσκεύασε κρατῆρα καὶ εἰς Δελφοὺς ἀνέθηκεν . 
οἱ δὲ κομίζοντες αὐτὸν πρεσβευταὶ 
λῃσταῖς Λιπαραίοις περιέπεσον , καὶ πάντες αἰχμαλωτισθέντες κατήχθησαν 
εἰς Λιπάραν . 
Τιμασίθεος δ’ ὁ τῶν Λιπαραίων στρατηγὸς γνοὺς τὸ 
γεγενημένον , τούς τε πρεσβευτὰς ἀνέσωσε καὶ τὸ χρυσίον ἀποδοὺς εἰς 
Δελφοὺς τοὺς πρέσβεις ἀποκατέστησεν . 
οἱ δὲ τὸν κρατῆρα κομίζοντες , 
ἀναθέντες αὐτὸν εἰς τὸν τῶν Μασσαλιητῶν θησαυρόν , εἰς Ῥώμην 
ἀνέστρεψαν . 
διόπερ ὁ δῆμος τῶν Ῥωμαίων 
πυθόμενος τὴν τοῦ Τιμασιθέου καλοκἀγαθίαν , παραχρῆμα αὐτὸν ἐτίμησε 
δημόσιον δοὺς κατάλυμα , καὶ μετὰ ταῦτ’ ἔτεσιν ἑκατὸν τριάκοντα ἑπτὰ 
τὴν Λιπάραν ἀφελόμενος τῶν Καρχηδονίων τοὺς ἐγγόνους τοῦ 
Τιμασιθέου τῶν τε εἰσφορῶν ἀτελεῖς ἀφῆκε καὶ ἐλευθέρους ἐποίησεν . 
ἐπεὶ δ’ ὁ ἐνιαύσιος διεληλύθει 
χρόνος , Ἀθήνησι μὲν ἦρχε Φιλοκλῆς , ἐν Ῥώμῃ δὲ τὴν ὑπατικὴν 
ἀρχὴν μετέλαβον ἓξ χιλίαρχοι , Πόπλιος καὶ Κορνήλιος , Καίσων 
Φάβιος , Λεύκιος Φούριος , Κόιντος Σερουίλιος , Μάρκος Οὐαλέριος · 
ἤχθη δὲ καὶ Ὀλυμπιὰς κατὰ τοῦτον τὸν ἐνιαυτὸν ἑβδόμη πρὸς ταῖς 
ἐνενήκοντα , καθ’ ἣν ἐνίκα Τερίρης . 
κατὰ δὲ τούτους τοὺς χρόνους Ἀθηναῖοι στρατηγὸν ἑλόμενοι 
Θρασύβουλον ἐξέπεμψαν μετὰ τριήρων τετταράκοντα . 
οὗτος δὲ πλεύσας 
εἰς Ἰωνίαν καὶ χρήματα λαβὼν παρὰ τῶν συμμάχων ἀνέζευξε , καὶ 
διατρίβων περὶ Χερρόνησον Μήδοκον καὶ Σεύθην τοὺς τῶν Θρᾳκῶν 
βασιλεῖς συμμάχους ἐποιήσατο . 
μετὰ δέ 
τινα χρόνον ἐξ Ἑλλησπόντου πλεύσας εἰς Λέσβον , ἐν τῷ παρὰ τὴν 
Ἔρεσον αἰγιαλῷ καθώρμει . 
ἐπιγενομένων δὲ πνευμάτων μεγάλων εἴκοσι 
μὲν καὶ τρεῖς τριήρεις διεφθάρησαν · μετὰ δὲ τῶν λοιπῶν διασωθεὶς 
ἐπῄει τὰς κατὰ τὴν Λέσβον πόλεις προσαγόμενος · ἀφειστήκεισαν γὰρ 
πᾶσαι πλὴν Μιτυλήνης . 
καὶ πρῶτον μὲν 
ἐπὶ Μέθυμναν παραγενόμενος ἐπισυνῆψε μάχην τοῖς ἐκ τῆς πόλεως , ὧν 
ἦρχε Θηρίμαχος ὁ Σπαρτιάτης . 
ἀγωνισάμενος δὲ λαμπρῶς αὐτόν τε τὸν 
Θηρίμαχον ἀνεῖλε καὶ τῶν Μεθυμναίων οὐκ ὀλίγους , τοὺς δὲ λοιποὺς 
συνέκλεισεν ἐντὸς τῶν τειχῶν , καὶ τὴν μὲν τῶν Μεθυμναίων χώραν 
ἔφθειρε , τὴν δ’ Ἔρεσον καὶ τὴν Ἄντισσαν καθ’ ὁμολογίαν παρέλαβεν . 
μετὰ δὲ ταῦτα παρά τε Χίων καὶ Μιτυληναίων συμμάχων ἀθροίσας ναῦς 
ἔπλευσεν ἐπὶ Ῥόδον . 
Καρχηδόνιοι δὲ βραδέως 
ἑαυτοὺς ἐκ τῆς περὶ Συρακούσας συμφορᾶς ἀναλαβόντες , ἔγνωσαν 
ἀντέχεσθαι τῶν κατὰ Σικελίαν πραγμάτων . 
κρίναντες δὲ διαγωνίζεσθαι , 
ναυσὶ μὲν μακραῖς ὀλίγαις διέβησαν , δύναμιν δὲ συνήγαγον ἀπό τε 
Λιβύης καὶ Σαρδοῦς , ἔτι δὲ τῶν ἐξ Ἰταλίας βαρβάρων . 
πάντας δ’ 
ἐπιμελῶς καθοπλίσαντες μετὰ τῆς οἰκείας χορηγίας ἐπεραιώθησαν εἰς 
τὴν Σικελίαν , οὐκ ἐλάττους ὄντες τῶν ὀκτὼ μυριάδων , ὧν ἡγεῖτο 
Μάγων . 
οὗτος μὲν οὖν διὰ Σικελῶν 
πορευθείς , καὶ τὰς πλείστας πόλεις ἀποστήσας τοῦ Διονυσίου , 
κατεστρατοπέδευσεν ἐν τῇ τῶν Ἀγυριναίων χώρᾳ παρὰ τὸν Χρύσαν 
ποταμὸν ἐγγὺς τῆς ὁδοῦ τῆς φερούσης εἰς Μοργαντίναν · τοὺς γὰρ 
Ἀγυριναίους οὐ δυνάμενος εἰς συμμαχίαν προσλαβέσθαι , τῆς εἰς 
τοὔμπροσθεν ἀπέστη πορείας , ἀκούων τοὺς πολεμίους ἐκ Συρακουσῶν 
ὡρμηκέναι . 
Διονύσιος δὲ πυθόμενος τοὺς 
Καρχηδονίους διὰ τῆς μεσογείου τὴν πορείαν ποιουμένους , ταχὺ συλλέξας 
οὓς ἠδύνατο τῶν Συρακοσίων καὶ τῶν μισθοφόρων ὥρμησε , τοὺς πάντας 
ἔχων οὐκ ἐλάττους δισμυρίων . 
παραγενόμενος δ’ ἐγγὺς τῶν πολεμίων διεπρεσβεύσατο πρὸς Ἄγυριν τὸν 
δυναστεύοντα τῶν Ἀγυριναίων . 
οὗτος δὲ τῶν τότε τυράννων τῶν ἐν 
Σικελίᾳ μεγίστην εἶχε δύναμιν μετὰ Διονύσιον · τῶν τε γὰρ 
περικειμένων ἐρυμάτων σχεδὸν ἁπάντων ἐκυρίευε καὶ τῆς πόλεως τῶν 
Ἀγυριναίων ἦρχε πολυοχλουμένης κατ’ ἐκείνους τοὺς καιρούς · εἶχε γὰρ 
πολίτας οὐκ ἐλάττους δισμυρίων . 
ἦν δὲ 
καὶ εἰς τοῦτο τὸ πλῆθος ἐν τῇ πόλει συνηθροισμένον χρημάτων πολλῶν 
κατὰ τὴν ἀκρόπολιν παράθεσις , ἣν Ἄγυρις ἠθροίκει πεφονευκὼς τοὺς 
εὐπορωτάτους τῶν πολιτῶν . 
ἀλλ’ ὁ 
Διονύσιος μετ’ ὀλίγων εἰσελθὼν ἐντὸς τοῦ τείχους ἔπεισε τὸν 
Ἄγυριν συμμαχῆσαι γνησίως , καὶ πολλὴν ἐπηγγείλατο χώραν τῆς ὁμόρου 
δωρήσεσθαι κατορθωθέντος τοῦ πολέμου . 
ὁ δ’ 
Ἄγυρις πρῶτον μὲν πάσῃ τῇ Διονυσίου δυνάμει σῖτον καὶ τἄλλα 
ὅσα ἦν χρεία προθύμως ἐδωρήσατο , καὶ πανδημεὶ τὴν δύναμιν ἐξαγαγὼν 
ἐστράτευσε μετὰ Διονυσίου καὶ κοινῇ πρὸς Καρχηδονίους διεπολέμει . 
Μάγων δ’ ἐν πολεμίᾳ χώρᾳ 
στρατοπεδεύων , καὶ τῶν ἀναγκαίων ἐνδεὴς ἀεὶ μᾶλλον γινόμενος , οὐ 
μετρίως ἠλαττοῦτο · καὶ γὰρ οἱ περὶ τὸν Ἄγυριν τῆς χώρας ἔμπειροι 
καθεστῶτες ἐν ταῖς ἐνέδραις ἐπλεονέκτουν καὶ τὰς ἀγορὰς τῶν 
πολεμίων ἀφῃροῦντο . 
λεγόντων δὲ τῶν 
Συρακοσίων διὰ μάχης κρίνειν ὡς τάχιστα τὰ πράγματα , Διονύσιος 
ἠναντιοῦτο λέγων χωρὶς κινδύνων τῷ χρόνῳ καὶ τῇ σπάνει 
καταφθαρήσεσθαι τοὺς βαρβάρους · ἐφ’ οἷς παροργισθέντες οἱ Συρακόσιοι 
κατέλιπον τὸν Διονύσιον . 
ὁ δὲ τὸ μὲν 
πρῶτον εὐλαβούμενος ἐπ’ ἐλευθερίαν ἐκάλει τοὺς οἰκέτας , μετὰ δὲ 
ταῦτα διαπρεσβευσαμένων τῶν Καρχηδονίων ὑπὲρ εἰρήνης ὑπακούσας 
ἀναπομπίμους τοῖς κυρίοις ἐποίησε , πρὸς δὲ τοὺς Καρχηδονίους 
εἰρήνην ἐποιήσατο . 
ἦσαν δ’ αἱ συνθῆκαι 
τὰ μὲν ἄλλα παραπλήσιαι ταῖς πρότερον , Σικελοὺς δὲ δεῖν ὑπὸ 
Διονύσιον τετάχθαι καὶ παραλαβεῖν αὐτὸν τὸ Ταυρομένιον . 
μετὰ δὲ τὰς 
συνθήκας Μάγων μὲν ἀπέπλευσε , Διονύσιος δὲ παραλαβὼν τὸ Ταυρομένιον 
τοὺς μὲν πλείστους τῶν ἐκεῖ Σικελῶν ἐξέβαλεν , τῶν δ’ ἰδίων 
μισθοφόρων τοὺς ἐπιτηδειοτάτους ἐπιλέξας κατῴκισεν . 
καὶ τὰ μὲν κατὰ 
Σικελίαν ἐν τούτοις ἦν , κατὰ δὲ τὴν Ἰταλίαν Ῥωμαῖοι Φαλίσκον 
πόλιν ἐκ τοῦ Φαλίσκων ἔθνους ἐξεπόρθησαν . 
τοῦ δ’ ἔτους τούτου διεληλυθότος Ἀθήνησι μὲν ἦν 
ἄρχων Νικοτέλης , ἐν Ῥώμῃ δὲ τὴν ὑπατικὴν ἀρχὴν διῴκουν 
χιλίαρχοι τρεῖς , Μάρκος Φούριος , Γάιος Αἰμίλιος . 
τούτων δὲ τὴν 
ἀρχὴν παρειληφότων οἱ λακωνίζοντες τῶν Ῥοδίων ἐπαναστάντες τῷ 
δήμῳ τοὺς τὰ τῶν Ἀθηναίων φρονοῦντας ἐξέβαλον ἐκ τῆς πόλεως . 
συνδραμόντων δ’ αὐτῶν ἐν τοῖς ὅπλοις 
καὶ πειρωμένων ἀντέχεσθαι τῶν πραγμάτων , ἐπεκράτησαν οἱ 
Λακεδαιμονίοις συμμαχοῦντες , καὶ πολλοὺς μὲν ἐφόνευσαν , τοὺς δὲ 
διαφυγόντας ἐξεκήρυξαν . 
εὐθὺς δὲ καὶ πρέσβεις ἀπέστειλαν εἰς 
Λακεδαίμονα περὶ βοηθείας , εὐλαβούμενοι μή τινες τῶν πολιτῶν 
νεωτερίσωσιν . 
Λακεδαιμόνιοι δ’ αὐτοῖς 
ἀπέστειλαν ἑπτὰ τριήρεις καὶ τοὺς ἀφηγησομένους τῶν πραγμάτων τρεῖς 
ἄνδρας , Εὐδόκιμον καὶ Φιλόδοκον καὶ Διφίλαν . 
οὗτοι δὲ πρῶτον εἰς 
Σάμον κομισθέντες ἀπέστησαν τὴν πόλιν Ἀθηναίων , ἔπειτα 
καταπλεύσαντες εἰς Ῥόδον τῶν ἐνταῦθα πραγμάτων εἶχον τὴν 
ἐπιμέλειαν . 
οἱ δὲ Λακεδαιμόνιοι , 
προχωρούντων αὐτοῖς τῶν πραγμάτων , ἔγνωσαν ἀντέχεσθαι τῆς θαλάττης , 
καὶ πάλιν ἐκ τοῦ κατ’ ὀλίγον ἐκράτουν τῶν συμμάχων ἀθροίσαντες 
ναυτικόν . 
οὗτοι μὲν οὖν εἴς τε Σάμον καὶ Κνίδον καὶ Ῥόδον 
κατέπλευσαν , καὶ πανταχόθεν ναῦς τε καὶ τοὺς ἀρίστους καταγράφοντες 
ἐπιβάτας ἐξήρτυον πολυτελῶς τριήρεις εἴκοσιν ἑπτά . 
Ἀγησίλαος δ’ ὁ τῶν Λακεδαιμονίων βασιλεύς , ἀκούων 
τοὺς Ἀργείους περὶ τὴν Κόρινθον διατρίβοντας , ἐξήγαγε τοὺς 
Λακεδαιμονίους πανδημεὶ πλὴν μιᾶς μόρας . 
ἐπελθὼν δὲ τὴν Ἀργείαν 
πᾶσαν τὰς μὲν κτήσεις διήρπασεν , τὴν δὲ χώραν δενδροτομήσας εἰς τὴν 
Σπάρτην ἀπεχώρησεν . 
κατὰ δὲ τὴν Κύπρον 
Εὐαγόρας ὁ Σαλαμίνιος , ὃς ἦν μὲν εὐγενέστατος , τῶν γὰρ κτισάντων 
τὴν πόλιν ἦν ἀπόγονος , πεφευγὼς δ’ ἐν τοῖς ἔμπροσθεν χρόνοις διά 
τινας στάσεις , καὶ μετὰ ταῦτα κατελθὼν μετ’ ὀλίγων , τὸν μὲν 
δυναστεύοντα τῆς πόλεως Ἀβδήμονα τὸν Τύρσιον ἐξέβαλε , φίλον ὄντα 
τοῦ Περσῶν βασιλέως , αὐτὸς δὲ τὴν πόλιν κατασχὼν τὸ μὲν πρῶτον 
ἐβασίλευσε τῆς Σαλαμῖνος , μεγίστης οὔσης καὶ δυνατωτάτης τῶν ἐν 
Κύπρῳ πόλεων · ταχὺ δὲ χρημάτων πολλῶν εὐπορήσας καὶ δύναμιν 
προχειρισάμενος ἐπεχείρησεν ἅπασαν τὴν νῆσον σφετερίσασθαι . 
τῶν δὲ πόλεων ἃς μὲν βίᾳ χειρωσάμενος , ἃς 
δὲ πειθοῖ προσλαβόμενος , τῶν μὲν ἄλλων πόλεων ταχὺ τὴν ἡγεμονίαν 
παρέλαβεν , Ἀμαθούσιοι δὲ καὶ Σόλιοι καὶ Κιτιεῖς ἀντέχοντες τῷ 
πολέμῳ πρέσβεις ἀπέστειλαν πρὸς Ἀρταξέρξην τὸν τῶν Περσῶν βασιλέα 
περὶ βοηθείας · καὶ τοῦ μὲν Εὐαγόρου κατηγόρουν , ὅτι τὸν Ἄγυριν 
βασιλέα σύμμαχον ὄντα Περσῶν ἀνεῖλε , τὴν δὲ νῆσον ὡμολόγησαν 
αὐτῷ συγκατακτήσασθαι . 
ὁ δὲ βασιλεύς , 
οὐ βουλόμενος ἅμα μὲν τὸν Εὐαγόραν ἐπὶ πλεῖον προκόπτειν , ἅμα δὲ 
διανοούμενος τὴν Κύπρον εὐφυῶς εἶναι κειμένην καὶ ναυτικὴν δύναμιν 
μεγάλην ἔχειν , ᾗ δυνήσεται προπολεμεῖν τῆς Ἀσίας , ἔκρινε 
συμμαχεῖν , καὶ τούτους μὲν ἐξέπεμψεν , αὐτὸς δὲ πρὸς μὲν τὰς 
ἐπιθαλαττίους πόλεις καὶ τοὺς ἀφηγουμένους τῶν πόλεων σατράπας 
ἔπεμψεν ἐπιστολὰς ναυπηγεῖσθαι τριήρεις καὶ τὰ πρὸς τὸν στόλον 
χρήσιμα ὄντα κατὰ σπουδὴν παρασκευάζεσθαι , Ἑκατόμνῳ δὲ τῷ Καρίας 
δυνάστῃ προσέταξε πολεμεῖν τῷ Εὐαγόρᾳ . 
οὗτος δὲ τὰς ἐν ταῖς ἄνω σατραπείαις πόλεις ἐπιπορευόμενος 
μεγάλαις δυνάμεσι διαβαίνει εἰς τὴν Κύπρον . 
τὰ μὲν οὖν κατὰ τὴν 
Ἀσίαν ἐν τούτοις ἦν , κατὰ δὲ τὴν Ἰταλίαν Ῥωμαῖοι πρὸς 
Φαλίσκους εἰρήνην ποιησάμενοι , πρὸς δὲ Αἰκίκλους πόλεμον τὸ 
τέταρτον , καὶ Σούτριον μὲν ᾤκισαν , ἐκ δὲ Οὐερρηγῖνος πόλεως ὑπὸ 
τῶν πολεμίων ἐξεβλήθησαν . 
τοῦ δ’ ἔτους τούτου 
διεληλυθότος Ἀθήνησι μὲν ἦρχε Δημόστρατος , ἐν Ῥώμῃ δ’ ὕπατοι 
τὴν ἀρχὴν παρειλήφεισαν Λεύκιος Λουκρήτιος καὶ Σερουίλιος . 
κατὰ δὲ 
τούτους τοὺς χρόνους Ἀρταξέρξης μὲν Στρούθαν στρατηγὸν κατέπεμψεν 
ἐπὶ θάλατταν μετὰ δυνάμεως Λακεδαιμονίοις πολεμήσοντα , Σπαρτιᾶται δὲ 
τὴν παρουσίαν αὐτοῦ πυθόμενοι Θίβρωνα στρατηγὸν εἰς τὴν Ἀσίαν 
ἐξέπεμψαν . 
ὃς κατελάβετο χωρίον Ἴονδα καὶ Κόρνισσον ὄρος ὑψηλόν , 
τῆς Ἐφέσου ἀπέχον σταδίους τετταράκοντα . 
οὗτος μὲν οὖν ὀκτακισχιλίους ἔχων στρατιώτας σὺν τοῖς κατὰ τὴν 
Ἀσίαν ἀθροισθεῖσιν ἐπῄει τὴν τοῦ βασιλέως χώραν φθείρων , Στρούθας 
δὲ σὺν ἵππῳ τε βαρβαρικῇ πολλῇ καὶ στρατιώταις ὁπλίταις μὲν 
πεντακισχιλίοις , ψιλοῖς δὲ πλείοσι δισμυρίων , οὐ μακρὰν τῶν 
Λακεδαιμονίων κατεστρατοπέδευσεν . 
τέλος δὲ 
τοῦ Θίβρωνος μετὰ μέρους τῆς δυνάμεως ἐξελθόντος καὶ πολλὴν 
περιβαλομένου λείαν , ἐπελθὼν ὁ Στρούθας τόν τε Θίβρωνα μαχόμενον 
ἀνεῖλε , καὶ τῶν στρατιωτῶν τοὺς μὲν πλείστους ἀπέκτεινε , τοὺς δ’ 
ἐζώγρησεν , ὀλίγοι δ’ εἰς τὸ Κνιδίνιον φρούριον διεσώθησαν . 
Θρασύβουλος δ’ ὁ 
τῶν Ἀθηναίων στρατηγὸς ἐκ τῆς Λέσβου κομιζόμενος μετὰ τοῦ στόλου 
πρὸς Ἄσπενδον , ὥρμισε τὰς τριήρεις εἰς τὸν Εὐρυμέδοντα ποταμόν . 
χρήματα δ’ εἰληφότος αὐτοῦ παρὰ τῶν Ἀσπενδίων , ὅμως τινὲς τῶν 
στρατιωτῶν ἐδῄωσαν τὴν χώραν . 
γενομένης δὲ νυκτὸς οἱ μὲν Ἀσπένδιοι 
χαλεπῶς ἐνεγκόντες ἐπὶ τοῖς ἀδικήμασιν ἐπέθεντο τοῖς Ἀθηναίοις 
καὶ τόν τε Θρασύβουλον καί τινας τῶν ἄλλων ἀνεῖλαν · οἱ δὲ τῶν 
Ἀθηναίων τριήραρχοι περιδεεῖς γενόμενοι καὶ ταχὺ πληρώσαντες τὰς 
ναῦς , εἰς Ῥόδον ἐξέπλευσαν . 
ἀφεστηκυίας δὲ τῆς πόλεως , καὶ τῶν φυγάδων φρούριόν τι 
κατειληφότων , μετὰ τούτων διεπολέμουν πρὸς τοὺς κατὰ τὴν πόλιν . 
οἱ δ’ 
Ἀθηναῖοι πυθόμενοι τὴν Θρασυβούλου τοῦ στρατηγοῦ τελευτήν , Ἀγύριον 
στρατηγὸν ἐξέπεμψαν . 
τὰ μὲν οὖν κατὰ τὴν Ἀσίαν ἐν τούτοις ἦν . 
κατὰ δὲ τὴν Σικελίαν ὁ τῶν 
Συρακοσίων τύραννος Διονύσιος σπεύδων τῇ κατὰ τὴν νῆσον δυναστείᾳ 
καὶ τοὺς κατ’ Ἰταλίαν Ἕλληνας προσλαβέσθαι , τὴν μὲν ἐπ’ ἐκείνους 
κοινὴν στρατείαν εἰς ἕτερον καιρὸν ἀνεβάλετο , κρίνας δὲ συμφέρειν 
ἐπιχειρεῖν πρώτῃ τῇ τῶν Ῥηγίνων πόλει διὰ τὸ προπολεμητήριον 
αὐτὴν εἶναι τῆς Ἰταλίας , ὥρμησεν ἐκ Συρακουσῶν μετὰ τῆς 
δυνάμεως . 
εἶχε δὲ πεζοὺς μὲν δισμυρίους , 
ἱππεῖς δὲ χιλίους , ναῦς δ’ ἑκατὸν εἴκοσι . 
περαιώσας δὲ τὴν δύναμιν 
ἐπὶ τοὺς ὅρους τῆς Λοκρίδος , ἐκεῖθεν διὰ τῆς μεσογείου τὴν 
πορείαν ἐποιεῖτο , τέμνων καὶ πυρπολῶν τὴν τῶν Ῥηγίνων χώραν · 
συμπαρέπλευσε δὲ καὶ ὁ στόλος ἐπὶ θάτερα μέρη τῆς θαλάττης , καὶ 
πάσῃ τῇ δυνάμει περὶ τὸν πορθμὸν κατεστρατοπέδευσεν . 
οἱ δ’ Ἰταλοὶ πυθόμενοι τὴν τοῦ Διονυσίου διάβασιν 
ἐπὶ τὸ Ῥήγιον , ἀπέστειλαν ἐκ Κρότωνος ναῦς ἑξήκοντα , σπεύδοντες 
παραδοῦναι τοῖς Ῥηγίνοις . 
μετεώρων δὲ πλεουσῶν αὐτῶν ὁ Διονύσιος 
πεντήκοντα ναῦς ἔχων ἐπέπλευσε , καὶ φυγόντων αὐτῶν ἐπὶ τὴν γῆν 
οὐδὲν ἧττον ἐπέκειτο , καὶ συνδήσας ἀπέσπα τὰς παρορμούσας τῇ γῇ . 
κινδυνευουσῶν δὲ τῶν ἑξήκοντα τριήρων 
ἁλῶναι Ῥηγῖνοι πανδημεὶ παρεβοήθησαν , καὶ ἀπὸ τῆς γῆς τῷ πλήθει 
τῶν βελῶν ἀνεῖρξαν τὸν Διονύσιον . 
ἐπιγενομένων δὲ πνευμάτων μεγάλων 
οἱ μὲν Ῥηγῖνοι τὰς ναῦς ἀνείλκυσαν ἐπὶ τὴν γῆν , Διονύσιος δ’ 
ἰσχυρῶς χειμασθεὶς ἑπτὰ ναῦς ἀπώλεσε καὶ σὺν αὐταῖς ἄνδρας οὐκ 
ἐλάττους χιλίων πεντακοσίων . 
τούτων δ’ 
ἅμα ταῖς ναυσὶν ἐκβρασθέντων ἐπὶ τὴν Ῥηγίνην , οἱ Ῥηγῖνοι 
πολλοὺς τῶν ναυτῶν ἐζώγρησαν . 
Διονύσιος δ’ ἐπὶ πεντήρους πλέων , καὶ 
πολλάκις παρ’ ὀλίγον ἐλθὼν ὑποβρύχιος , μόγις περὶ μέσας νύκτας εἰς 
τὸν ἐν Μεσσήνῃ λιμένα κατέφυγεν . 
ἤδη δὲ καὶ τῆς χειμερινῆς ὥρας 
ἐνισταμένης οὗτος μὲν πρὸς Λευκανοὺς συμμαχίαν ποιησάμενος ἀπήγαγε 
τὰς δυνάμεις εἰς Συρακούσας . 
μετὰ δὲ ταῦτα Λευκανῶν τὴν Θουρίαν 
καταδραμόντων οἱ Θούριοι παρήγγειλαν τοῖς συμμάχοις κατὰ τάχος 
ἀπαντᾶν μετὰ τῶν ὅπλων · αἱ γὰρ κατὰ τὴν Ἰταλίαν Ἑλληνίδες 
πόλεις ἐν ταῖς συνθήκαις εἶχον οὕτως , ἵν’ ἥτις ἂν ὑπὸ τῶν 
Λευκανῶν λεηλατηθῇ χώρα , πρὸς ταύτην ἅπαντες παραβοηθῶσιν · ἧς δ’ 
ἂν πόλεως μὴ καταστῇ τὸ στρατόπεδον ἐπὶ τὴν βοήθειαν , τεθνάναι 
τοὺς ἐκείνης τῆς πόλεως στρατηγούς . 
διόπερ τῶν Θουρίων τοὺς βιβλιαφόρους ἀποστειλάντων ἐπὶ τὰς πόλεις 
πρὸς τὴν τῶν πολεμίων παρουσίαν , ἅπαντες παρεσκευάζοντο πρὸς τὴν 
ἀνάζευξιν . 
αὐτοὶ δὲ προεξαναστάντες ταῖς ὁρμαῖς καὶ τὸ τῶν συμμάχων 
πλῆθος οὐκ ἀναμείναντες , ἀνέζευξαν ἐπὶ τοὺς Λευκανούς , ἔχοντες 
πεζοὺς μὲν πλείους τῶν μυρίων τετρακισχιλίων , ἱππεῖς δὲ σχεδὸν 
χιλίους . 
καὶ Λευκανοὶ μὲν ἀκούσαντες 
τὴν τῶν πολεμίων ἔφοδον ἀπεχώρησαν εἰς τὴν ἰδίαν χώραν · οἱ δὲ 
Θούριοι κατὰ σπουδὴν ἐμβαλόντες εἰς τὴν Λευκανίαν , τὸ μὲν πρῶτον 
φρούριον ἐξεῖλον , καὶ πολλῆς ὠφελείας κυριεύσαντες καθαπερεὶ δέλεαρ 
ἔλαβον τῆς ἑαυτῶν ἀπωλείας . 
φρονηματισθέντες γὰρ ἐπὶ τῷ 
προτερήματι καταπεφρονηκότως διά τινων στενῶν καὶ ἀποκρήμνων ὁδῶν 
ἐπορεύθησαν , βουλόμενοι Λᾶον πόλιν εὐδαίμονα πολιορκῆσαι . 
ἐπειδὴ δὲ παρεγενήθησαν εἴς τι πεδίον κύκλῳ 
λόφοις ὑψηλοῖς καὶ κρημνοῖς περιειλημμένον , ἐνταῦθα οἱ Λευκανοὶ 
πάσῃ τῇ δυνάμει διέκλεισαν αὐτοὺς τῆς ἐπὶ τὰς πατρίδας ἐπανόδου . 
παράδοξον δ’ ἐπὶ τῷ λόφῳ καὶ φανερὰν ποιήσαντες τὴν ἑαυτῶν 
ἐπιφάνειαν ἐξέπληξαν τοὺς Ἕλληνας διά τε τὸ μέγεθος τοῦ στρατοπέδου 
καὶ τὴν τῶν τόπων δυσχωρίαν · εἶχον γὰρ Λευκανοὶ τότε πεζοὺς μὲν 
τρισμυρίους , ἱππεῖς δ’ οὐκ ἐλάττους τετρακισχιλίων . 
τῶν δ’ Ἑλλήνων 
ἀνελπίστως τηλικούτῳ περιεχομένων κινδύνῳ , κατέβαινον εἰς τὸ πεδίον 
οἱ βάρβαροι . 
γενομένης δὲ παρατάξεως , καὶ τῶν Ἰταλιωτῶν 
καταπολεμηθέντων ὑπὸ τοῦ πλήθους τῶν Λευκανῶν , ἔπεσον μὲν πλείους 
τῶν μυρίων · παρήγγελλον γὰρ οἱ Λευκανοὶ μηθένα ζωγρεῖν · τῶν δὲ 
λοιπῶν οἱ μὲν ἐπί τινα πρὸς τῇ θαλάσσῃ λόφον ἔφυγον , οἱ δὲ 
θεωροῦντες ναῦς μακρὰς προσπλεούσας καὶ νομίζοντες τὰς τῶν Ῥηγίνων 
εἶναι , συνέφυγον εἰς τὴν θάλασσαν καὶ διενήχοντο ἐπὶ τὰς τριήρεις . 
ἦν δὲ ὁ στόλος ὁ προσπλέων 
Διονυσίου τοῦ τυράννου , καὶ ναύαρχος ὑπῆρχεν αὐτῷ Λεπτίνης ὁ 
ἀδελφός , ἀπεσταλμένος τοῖς Λευκανοῖς ἐπὶ βοήθειαν . 
ὁ μὲν οὖν 
Λεπτίνης δεξάμενος φιλανθρώπως τοὺς νηχομένους ὡς ἐπὶ τὴν γῆν 
ἀπεβίβασε καὶ ἔπεισε τοὺς Λευκανοὺς ὑπὲρ ἑκάστου τῶν αἰχμαλώτων 
λαβεῖν ἀργυρίου μνᾶν · οὗτοι δ’ ἦσαν τὸν ἀριθμὸν ὑπὲρ τοὺς 
χιλίους . 
γενόμενος δὲ τῶν χρημάτων 
ἐγγυητὴς καὶ διαλλάξας τοὺς Ἰταλιώτας τοῖς Λευκανοῖς ἔπεισεν 
εἰρήνην ποιήσασθαι , καὶ μεγάλης ἀποδοχῆς ἔτυχε παρὰ τοῖς 
Ἰταλιώταις , συμφερόντως αὑτῷ , οὐ λυσιτελῶς δὲ Διονυσίῳ συντεθεικὼς 
τὸν πόλεμον . 
ἤλπιζε γὰρ ὁ Διονύσιος τῶν Ἰταλιωτῶν πολεμούντων πρὸς 
Λευκανοὺς ἐπελθὼν ῥᾳδίως ἂν κρατῆσαι τῶν κατ’ Ἰταλίαν πραγμάτων , 
ἀπολελυμένων δὲ τηλικούτου πολέμου δυσχερῶς ἂν περιγενέσθαι . 
διόπερ 
τοῦτον μὲν ἀπήλλαξε τῆς ναυαρχίας , Θεαρίδην δὲ τὸν ἕτερον ἀδελφὸν 
ἡγεμόνα τοῦ στόλου κατέστησεν . 
τούτων δὲ πραχθέντων Ῥωμαῖοι τὴν τῶν Οὐεξίων 
χώραν κατεκληρούχησαν , κατ’ ἄνδρα δόντες πλέθρα τέτταρα , ὡς δέ τινες , 
εἴκοσι ὀκτώ · καὶ πρὸς μὲν Αἰκούσους διαπολεμοῦντες Λίφλον πόλιν 
κατὰ κράτος εἷλον , Οὐελιτρίνων δ’ ἀποστάντων πόλεμον πρὸς αὐτοὺς 
ἐνεστήσαντο . 
ἀπέστη δὲ καὶ Σάτρικον ἀπὸ Ῥωμαίων , καὶ εἰς 
Κερκίους ἀποικίαν ἀπέστειλαν . 
τοῦ δ’ 
ἐνιαυσίου χρόνου διεληλυθότος Ἀθήνησι μὲν ἦρχεν Ἀντίπατρος , ἐν δὲ 
τῇ Ῥώμῃ τὴν ὑπατικὴν ἀρχὴν διῴκουν Λεύκιος Οὐαλέριος καὶ 
Αὖλος Μάλλιος . 
περὶ δὲ τούτους τοὺς χρόνους Διονύσιος ὁ τῶν 
Συρακοσίων δυνάστης φανερῶς ἑαυτὸν ἀναδείξας ἐπὶ τὴν Ἰταλίαν 
στρατευσόμενον , μετὰ πλείστης δυνάμεως ὥρμησεν ἀπὸ Συρακουσῶν . 
εἶχε δὲ πεζοὺς μὲν πλείους τῶν 
δισμυρίων , ἱππεῖς δὲ περὶ τρισχιλίους , ναῦς δὲ μακρὰς μὲν 
τεσσαράκοντα , τὰς δὲ τὸν σῖτον κομιζούσας οὐκ ἐλάττους τριακοσίων . 
πεμπταῖος δὲ κατανύσας εἰς τὴν Μεσσήνην , αὐτὸς μὲν ἐν τῇ πόλει 
τὴν δύναμιν ἀνελάμβανε , Θεαρίδην δὲ τὸν ἀδελφὸν ἐπὶ τὰς Λιπαραίων 
νήσους ἀπέστειλε μετὰ νεῶν τριάκοντα · πεπυσμένος γὰρ ἦν δέκα ναῦς 
τῶν Ῥηγίνων περὶ ἐκείνους τοὺς τόπους οὔσας . 
ὁ δὲ Θεαρίδης ἐκπλεύσας καὶ καταλαβὼν τὴν 
Ῥηγίνων δεκαναΐαν ἔν τισιν εὐθέτοις τόποις , αὐτάνδρων τῶν σκαφῶν 
ἐκυρίευσε καὶ ταχέως εἰς Μεσσήνην πρὸς Διονύσιον ἐπέστρεψε . 
Διονύσιος δὲ τοὺς αἰχμαλώτους εἰς δεσμὰ καταθέμενος τοῖς Μεσσηνίοις 
ἔδωκε φυλάττειν , αὐτὸς δὲ περαιώσας τὴν δύναμιν εἰς Καυλωνίαν 
περιεστρατοπέδευσε τὴν πόλιν , καὶ τὰς μηχανὰς προσερείσας πυκνὰς 
προσβολὰς ἐποιεῖτο . 
οἱ δὲ κατὰ τὴν 
Ἰταλίαν Ἕλληνες ὡς ἐπύθοντο τὰς τοῦ Διονυσίου δυνάμεις 
περαιουμένας τὸν διείργοντα πορθμόν , καὶ αὐτοὶ στρατόπεδα συνήθροιζον . 
τῆς δὲ τῶν Κροτωνιατῶν πόλεως μάλιστα πολυοχλουμένης καὶ πλείστους 
ἐχούσης Συρακοσίους φυγάδας , τούτοις τὴν ἡγεμονίαν τοῦ πολέμου 
παρέδωκαν · οἱ δὲ Κροτωνιᾶται τὰς 
πανταχόθεν δυνάμεις ἀθροίσαντες στρατηγὸν Ἕλωριν τὸν Συρακόσιον 
εἵλοντο . 
οὗτος δὲ πεφευγὼς Διονύσιον καὶ δοκῶν τόλμαν ἔχειν 
ἔμπρακτον , πιστότατα πρὸς τὸν τύραννον πολεμήσειν διὰ τὸ μῖσος 
ὑπείληπτο . 
ὡς δὲ πάντες οἱ σύμμαχοι παρεγενήθησαν εἰς Κρότωνα , κατὰ 
τὴν ἑαυτοῦ προαίρεσιν Ἕλωρις διατάξας ὥρμησε μετὰ πάσης τῆς 
δυνάμεως ἐπὶ Καυλωνίας · ἅμα γὰρ 
ἐνόμιζεν ἐπιφανεὶς λύσειν τὴν πολιορκίαν , ἅμα δὲ καταπεπονημένους 
τοὺς πολεμίους ὑπὸ τῶν καθ’ ἡμέραν προσβολῶν διαγωνιεῖσθαι . 
εἶχε δὲ 
τοὺς ἅπαντας πεζοὺς μὲν περὶ δισμυρίους πεντακισχιλίους , ἱππεῖς δὲ 
περὶ δισχιλίους . 
διανυσάντων δ’ αὐτῶν τὸ πλεῖστον τῆς ὁδοῦ καὶ 
στρατοπεδευσάντων πρὸς τὸν Ἐλέπορον ποταμόν , ἀνέζευξεν ὁ Διονύσιος 
ἀπὸ τῆς πόλεως καὶ συνήντα τοῖς Ἰταλιώταις . 
ὁ μὲν οὖν Ἕλωρις 
μετὰ τῶν ἀρίστων πεντακοσίων προηγεῖτο τῆς δυνάμεως , ὁ δὲ Διονύσιος 
ἔτυχε μὲν ἀπὸ τεσσαράκοντα σταδίων ἐστρατοπεδευκὼς τῶν ἐναντίων , 
διὰ δὲ τῶν κατασκόπων μαθὼν ἐγγὺς ὄντας τοὺς πολεμίους , ὄρθρου τὴν 
δύναμιν ἐγείρας προήγαγεν εἰς τοὔμπροσθεν . 
ἅμα δ’ ἡμέρᾳ τοῖς περὶ τὸν Ἕλωριν ὀλίγοις 
οὖσιν ἀπαντήσας ἄφνω προσεμάχετο , καὶ διεσκευασμένην ἔχων τὴν 
δύναμιν ἀνοχὴν οὐδ’ ἡντινοῦν ἐδίδου τοῖς πολεμίοις . 
ὁ δ’ Ἕλωρις εἰς πολλὴν ἐμπεσὼν ἀπορίαν , αὐτὸς 
μὲν μεθ’ ὧν εἶχεν ὑπέστη τοὺς ἐπιφερομένους , τῶν δὲ φίλων τινὰς 
ἀπέστειλεν ἐπὶ τὸ στρατόπεδον , ἐπισπεῦσαι τὰ πλήθη παρακελευόμενος . 
ὧν ταχέως ποιησάντων τὸ προσταχθέν , οἱ μὲν Ἰταλιῶται πυθόμενοι τὸν 
στρατηγὸν καὶ τοὺς μετ’ αὐτοῦ κινδυνεύοντας δρομαῖοι παρῆσαν ἐπὶ τὴν 
βοήθειαν , ὁ δὲ Διονύσιος ἀθρόᾳ τῇ δυνάμει περιχυθεὶς τόν θ’ 
Ἕλωριν καὶ τοὺς μετ’ αὐτοῦ γενναίως ἀγωνισαμένους σχεδὸν ἅπαντας 
ἀνεῖλε . 
τῶν δ’ Ἰταλιωτῶν σποράδην διὰ 
τὴν σπουδὴν ἐκβοηθούντων , οἱ Σικελιῶται τὰς τάξεις διαφυλάττοντες 
ῥᾳδίως τῶν πολεμίων περιεγίνοντο . 
οὐ μὴν ἀλλ’ ἐπὶ μέν τινα χρόνον 
οἱ κατὰ τὴν Ἰταλίαν Ἕλληνες ὑπέμενον τὸν κίνδυνον , καίπερ ἑαυτῶν 
πολλοὺς ὁρῶντες ἀναιρουμένους · ὡς δὲ τὴν τοῦ στρατηγοῦ τελευτὴν 
ἐπύθοντο καὶ διὰ τὸν θόρυβον ἀλλήλοις ἐμπίπτοντες ἠλαττοῦντο 
μεγάλως , τότε δὴ τελέως ἀθυμήσαντες ἐτράπησαν . 
πολλῶν δ’ ἀναιρουμένων 
ἐν τῇ κατὰ τὸ πεδίον τροπῇ , κατέφυγε τὸ πλῆθος ἐπί τινα λόφον , 
ἐρυμνὸν μὲν ὄντα πρὸς τὴν πολιορκίαν , ἄνυδρον δὲ καὶ δυνάμενον 
ῥᾳδίως ὑπὸ τῶν πολεμίων φυλάττεσθαι . 
ὃν ὁ Διονύσιος 
περιστρατοπεδεύσας τήν τε ἡμέραν ἐκείνην καὶ τὴν νύκτα διηγρύπνησεν 
ἐν τοῖς ὅπλοις , ἐπιμελῶς ταῖς φυλακαῖς χρησάμενος . 
τῇ δ’ ὑστεραίᾳ 
διὰ τὸ καῦμα καὶ τὴν ἀνυδρίαν οἱ συμπεφευγότες κακῶς ἀπήλλαττον . 
ἐπικηρυκευσαμένων δ’ αὐτῶν πρὸς τὸν 
Διονύσιον καὶ παρακαλούντων λύτρα πράξασθαι , οὐ μέτριος ἐν τοῖς 
εὐημερήμασι γενόμενος προσέταττεν ἀποθέσθαι τὰ ὅπλα καὶ σφᾶς αὐτοὺς 
ἐγχειρίσαι τῷ κρατοῦντι . 
σκληροῦ δὲ τοῦ προστάγματος ὄντος , μέχρι 
μέν τινος διεκαρτέρουν , ὡς δ’ ὑπὸ τῆς φυσικῆς ἀνάγκης κατεβαροῦντο , 
παρέδωκαν αὑτοὺς περὶ ὀγδόην ὥραν , ἤδη τὰ σώματα παρειμένοι . 
Διονύσιος δὲ λαβὼν ῥάβδον καὶ 
πατάξας ἐπὶ τοῦ ἐδάφους ἠρίθμει τοὺς καταβαίνοντας αἰχμαλώτους , 
ὄντας πλείους τῶν μυρίων . 
καὶ πάντων αὐτοῦ ὑποπτευόντων τὸ 
θηριῶδες , τοὐναντίον ἐφάνη πάντων ἐπιεικέστατος · τούς τε γὰρ αἰχμαλώτους ἀφῆκεν αὐτεξουσίους χωρὶς 
λύτρων καὶ πρὸς τὰς πλείστας τῶν πόλεων εἰρήνην συνθέμενος ἀφῆκεν 
αὐτονόμους . 
ἐπὶ δὲ τούτοις ἐπαίνου τυχὼν ὑπὸ τῶν εὖ παθόντων 
χρυσοῖς στεφάνοις ἐτιμήθη , καὶ σχεδὸν τοῦτ’ ἔδοξε πρᾶξειν ἐν τῷ 
ζῆν κάλλιστον . 
ἐπὶ δὲ Ῥήγιον 
ἀναζεύξαντος αὐτοῦ , καὶ μετὰ τῆς δυνάμεως παρεσκευασμένου πολιορκεῖν 
διὰ τὴν περὶ τῆς ἐπιγαμίας ὕβριν , ἀγωνία πολλὴ κατεῖχε τοὺς 
Ῥηγίνους · οὔτε γὰρ συμμάχους οὔτε δύναμιν ἀξιόμαχον εἶχον , πρὸς 
δὲ τούτοις ᾔδεισαν ὅτι τῆς πόλεως ἁλούσης οὔτ’ ἔλεος οὔτε 
δέησις αὐτοῖς ἀπελείπετο . 
διόπερ 
ἔκριναν ἀποστεῖλαι πρέσβεις τοὺς δεησομένους μετρίως αὐτοῖς χρήσασθαι 
καὶ παρακαλέσαι μηδὲν περὶ αὐτῶν ὑπὲρ ἄνθρωπον βουλεύσασθαι . 
ὁ δὲ Διονύσιος τριακόσια τάλαντα 
πραξάμενος καὶ τὰς ναῦς ἁπάσας παραλαβὼν οὔσας ἑβδομήκοντα , 
προσέταξεν ἑκατὸν ὁμήρους δοῦναι δοθέντων δὲ πάντων ἀνέζευξεν ἐπὶ 
Καυλωνίαν . 
ταύτης δὲ τοὺς μὲν ἐνοικοῦντας εἰς Συρακούσας μετῴκισε 
καὶ πολιτείαν δοὺς πέντε ἔτη συνεχώρησεν ἀτελεῖς εἶναι , τὴν δὲ 
πόλιν κατασκάψας τοῖς Λοκροῖς τὴν χώραν τῶν Καυλωνιατῶν ἐδωρήσατο . 
Ῥωμαῖοι 
δὲ Λιφοίκουαν πόλιν ἐκ τοῦ τῶν Αἰκῶν ἔθνους ἑλόντες , κατὰ τὰς 
τῶν ὑπάτων εὐχὰς μέγαν ἀγῶνα τῷ Διὶ συνετέλεσαν . 
τοῦ δ’ ἔτους τούτου διεληλυθότος Ἀθήνησι μὲν ἦρχε 
Πυργίων , ἐν δὲ τῇ Ῥώμῃ τὴν ὕπατον ἀρχὴν μετέλαβον χιλίαρχοι 
τέσσαρες , Λεύκιος Λουκρήτιος , Σερούιος Σουλπίκιος , Γάιος Αἰμίλιος 
καὶ Γάιος Ῥοῦφος , Ὀλυμπιὰς δ’ ἤχθη ὀγδόη πρὸς 
ταῖς ἐνενήκοντα , καθ’ ἣν ἐνίκα Σώσιππος Ἀθηναῖος . 
τούτων δὲ τὴν ἀρχὴν παρειληφότων Διονύσιος ὁ τῶν 
Συρακοσίων δυνάστης πορευθεὶς εἰς Ἱππώνιον μετὰ τῆς δυνάμεως , τοὺς 
μὲν κατοικοῦντας ἐν αὐτῇ μετῴκισεν εἰς τὰς Συρακούσας , τὴν δὲ 
πόλιν κατασκάψας τοῖς Λοκροῖς προσεμέρισε τὴν χώραν . 
κατὰ τὸ συνεχὲς γὰρ ἐφιλοτιμεῖτο τοὺς Λοκροὺς εὖ 
ποιεῖν διὰ τὴν συγχωρηθεῖσαν ἐπιγαμίαν · τοὺς δὲ Ῥηγίνους ἐπεθύμει 
τιμωρήσασθαι διὰ τὴν περὶ τῆς οἰκειότητος ἀδικίαν . 
καθ’ ὃν γὰρ 
καιρὸν ἀπέστειλε πρὸς αὐτοὺς πρέσβεις ἀξιῶν αὑτῷ συγχωρηθῆναι τῶν 
πολιτικῶν παρθένων γαμῆσαι , φασὶ τοὺς Ῥηγίνους ἀποκριθῆναι δημοσίᾳ 
τοῖς πρέσβεσιν , ὡς μόνην αὐτῷ συγχωρῆσαι γαμεῖν τὴν τοῦ δημίου 
θυγατέρα . 
διὰ τοῦτο βαρέως φέρων καὶ 
δοκῶν ὑπερβαλλόντως ὑβρίσθαι , πολὺς ἦν ἐπὶ τῇ κατ’ αὐτῶν 
τιμωρίᾳ . 
καὶ γὰρ ἐν τῷ πρότερον ἐνιαυτῷ τὴν εἰρήνην συνέθετο 
πρὸς αὐτοὺς οὐ τῆς φιλίας ὀρεγόμενος , ἀλλὰ τὴν ναυτικὴν δύναμιν 
παρελέσθαι βουλόμενος , οὖσαν τριήρων ἑβδομήκοντα · διελάμβανε γὰρ τῆς 
κατὰ θάλατταν βοηθείας ἀποκλεισθείσης ῥᾳδίως ἐκπολιορκήσειν τὴν 
πόλιν . 
διόπερ κατὰ τὴν Ἰταλίαν 
ἐνδιατρίβων ἐζήτει πρόφασιν εὔλογον , δῑ ἧς οὐ παρὰ τὴν ἀξίαν τὴν 
ἰδίαν δόξει λελυκέναι τὰς συνθήκας . 
ἀγαγὼν οὖν πρὸς τὸν πορθμὸν τὰς 
δυνάμεις , τὰ πρὸς τὴν διάβασιν παρεσκευάζετο . 
καὶ πρῶτον μὲν ᾔτει 
τοὺς Ῥηγίνους ἀγοράς , ἐπαγγελλόμενος ταχέως τὰς δοθείσας 
ἀποστέλλειν ἐκ Συρακουσῶν . 
τοῦτο δ’ ἔπραττεν , ὅπως μὴ διδόντων μὲν 
αὐτῶν δικαίως δόξῃ τὴν πόλιν ἑλεῖν , δόντων δ’ ἐνόμιζεν ἐξαναλώσειν 
αὐτῶν τὸν σῖτον καὶ προσκαθίσας τὴν πόλιν διὰ τὴν σπάνιν ταχὺ 
κυριεύσειν αὐτῆς . 
οἱ δὲ Ῥηγῖνοι τούτων 
μὲν οὐδὲν ὑπονοοῦντες τὸ μὲν πρῶτον ἐφ’ ἡμέρας τινὰς ἐχορήγουν 
τὰς τροφὰς λαμπρῶς · ὡς δὲ πλείονα χρόνον ἐνδιέτριβε , ποτὲ μὲν 
ἀρρωστίαν , ποτὲ δὲ ἄλλας προφάσεις ποριζόμενος , ὑπονοήσαντες αὐτοῦ 
τὴν ἐπιβολήν , οὐκέτι παρεῖχον τὰς τροφὰς τῷ στρατοπέδῳ . 
ὁ δὲ Διονύσιος ἐπὶ τούτῳ προσποιηθεὶς 
ἀγανακτεῖν , τοὺς μὲν ὁμήρους τοῖς Ῥηγίνοις ἀπέδωκε , τὴν δὲ πόλιν 
περιστρατοπεδεύσας καθ’ ἡμέραν προσβολὰς ἐποιεῖτο . 
κατεσκεύασε δὲ καὶ 
μηχανημάτων πολὺ πλῆθος ἀπίστων τοῖς μεγέθεσι , δῑ ὧν τὰ τείχη 
σαλεύων ἐφιλοτιμεῖτο κατὰ κράτος ἑλεῖν τὴν πόλιν . 
οἱ δὲ Ῥηγῖνοι στρατηγὸν ἑλόμενοι Φύτωνα , καὶ 
πάντας τοὺς ἐν ἡλικίᾳ καθοπλίσαντες , ταῖς τε φυλακαῖς ἐπιμελῶς 
ἐχρῶντο καὶ κατὰ τὰς εὐκαιρίας ἐξιόντες ἐνεπύριζον τὰς τῶν 
πολεμίων μηχανάς . 
οὗτοι μὲν οὖν 
πολλάκις ὑπὲρ τῆς πατρίδος λαμπρῶς ἀγωνιζόμενοι πρὸ τῶν τειχῶν , τήν 
τε τῶν πολεμίων ὀργὴν ἐξέκαυσαν καὶ πολλοὺς μὲν ἑαυτῶν ἀπέβαλον , 
οὐκ ὀλίγους δὲ καὶ τῶν Σικελιωτῶν ἀνεῖλον . 
καὶ αὐτὸν δὲ τὸν Διονύσιον συνέβη λόγχῃ πληγέντα 
παρὰ τὸν βουβῶνα παρ’ ὀλίγον μὲν τελευτῆσαι , μόγις δὲ αὑτὸν 
ἀναλαβεῖν ἐκ τοῦ τραύματος . 
χρονιζούσης δὲ τῆς πολιορκίας διὰ τὸ 
τοὺς Ῥηγίνους ἀνυπέρβλητον εἰσφέρεσθαι σπουδὴν ὑπὲρ τῆς 
ἐλευθερίας , Διονύσιος τὰς μὲν δυνάμεις συνεῖχεν ἐν ταῖς καθ’ ἡμέραν 
προσβολαῖς καὶ τὴν ἐξ ἀρχῆς πρόθεσιν οὐκ ἐγκατέλειπεν . 
τῶν δ’ Ὀλυμπίων 
ἐγγὺς ὄντων ἀπέστειλεν εἰς τὸν ἀγῶνα τέθριππα πλείω , διαφέροντα 
πολὺ τῶν ἄλλων τοῖς τάχεσι , καὶ σκηνὰς εἰς τὴν πανήγυριν διαχρύσους 
καὶ πολυτελέσι ποικίλοις ἱματίοις κεκοσμημένας . 
ἔπεμψε δὲ καὶ 
ῥαψῳδοὺς τοὺς κρατίστους , ὅπως ἐν τῇ πανηγύρει τὰ ποιήματα αὐτοῦ 
προφερόμενοι ποιήσωσιν ἔνδοξον τὸν Διονύσιον · σφόδρα γὰρ εἰς τὴν 
ποιητικὴν ὑπῆρχε μεμηνώς . 
τούτων δ’ 
ἐπιμελητὴν συνεξέπεμψε Θεαρίδην τὸν ἀδελφόν · ὃς ἐπεὶ παρεγένετο 
εἰς τὴν πανήγυριν , ἐπὶ μὲν τῷ κάλλει τῶν σκηνῶν καὶ τῷ πλήθει 
τῶν τεθρίππων ἦν περίβλεπτος · ὡς δ’ ἐπεβάλονθ’ οἱ ῥαψῳδοὶ 
προφέρεσθαι τοῦ Διονυσίου τὰ ποιήματα , κατ’ ἀρχὰς μὲν διὰ τὴν 
εὐφωνίαν τῶν ὑποκριτῶν συνέδραμε τὰ πλήθη καὶ πάντες ἐθαύμαζον · 
μετὰ δὲ ταῦτα ἀναθεωροῦντες τὴν κακίαν τῶν ποιημάτων , διεγέλων τὸν 
Διονύσιον καὶ κατεγίνωσκον ἐπὶ τοσοῦτον , ὥστε τινὰς τολμῆσαι 
διαρπάζειν τὰς σκηνάς . 
καὶ γὰρ Λυσίας ὁ 
ῥήτωρ τότε διατρίβων ἐν Ὀλυμπίᾳ προετρέπετο τὰ πλήθη μὴ 
προσδέχεσθαι τοῖς ἱεροῖς ἀγῶσι τοὺς ἐξ ἀσεβεστάτης τυραννίδος 
ἀπεσταλμένους θεωρούς · ὅτε καὶ τὸν Ὀλυμπιακὸν λόγον ἐπιγραφόμενον 
ἀνέγνω . 
τοῦ δ’ ἀγῶνος συντελουμένου 
συνέβη κατὰ τύχην τῶν Διονυσίου τεθρίππων τὰ μὲν ἐκπεσεῖν ἐκ τοῦ 
δρόμου , τὰ δ’ ἀλλήλοις ἐμπεσόντα συντριβῆναι , παραπλησίως δὲ καὶ τὴν 
παρακομίζουσαν ναῦν τοὺς θεωροὺς ἀπὸ τῶν ἀγώνων ἀναχθεῖσαν εἰς τὴν 
Σικελίαν ἐκπεσεῖν τῆς Ἰταλίας εἰς Τάραντα διά τινας χειμῶνας . 
διὸ καί φασι σωθέντας τοὺς ναύτας εἰς 
Συρακούσας διαγγέλλειν κατὰ τὴν πόλιν , ὅτι διὰ τὴν κακίαν τῶν 
ποιημάτων οὐ μόνον οἱ ῥαψῳδοῦντες , ἀλλὰ σὺν τούτοις τά τε τέθριππα 
καὶ ἡ ναῦς ἐξέπεσον . 
ὁ δὲ Διονύσιος 
πυθόμενος τὸν τῶν ποιημάτων διασυρμόν , καὶ τῶν κολάκων λεγόντων ὅτι 
πᾶσι τοῖς καλῶς πραττομένοις φθονοῦντες ἐξ ὑστέρου θαυμάζουσιν , οὐκ 
ἀφίστατο τῆς περὶ τὴν ποίησιν σπουδῆς . 
Ῥωμαῖοι δὲ πρὸς Οὐολσινίτας περὶ 
Γουράσιον παραταξάμενοι πολλοὺς τῶν πολεμίων ἀνεῖλον . 
τούτων δὲ πραχθέντων ὁ μὲν ἐνιαύσιος χρόνος 
παρεληλύθει , παρὰ δὲ τοῖς Ἀθηναίοις ἦρχε Θεόδοτος , ἐν δὲ τῇ 
Ῥώμῃ τὴν ὑπατικὴν ἀρχὴν εἶχον χιλίαρχοι ἕξ , Κόιντος Καίσων 
Σουλπίκιος , Αἶνος Καίσων Φάβιος , Κόιντος Σερουίλιος , Πόπλιος 
Κορνήλιος . 
τούτων δὲ τὴν ἀρχὴν 
παρειληφότων Λακεδαιμόνιοι κακοπαθοῦντες τῷ πολέμῳ τῷ τε πρὸς τοὺς 
Ἕλληνας καὶ τῷ πρὸς τοὺς Πέρσας , Ἀνταλκίδαν τὸν ναύαρχον 
ἐξαπέστειλαν πρὸς Ἀρταξέρξην ὑπὲρ εἰρήνης . 
διαλεχθέντος δ’ αὐτοῦ περὶ ὧν ἦν ἀπεσταλμένος 
ἐνδεχομένως , ὁ βασιλεὺς ἔφησεν ἐπὶ τοῖσδε ποιήσασθαι τὴν εἰρήνην · 
τὰς μὲν κατὰ τὴν Ἀσίαν Ἑλληνίδας πόλεις ὑπὸ βασιλέα τετάχθαι , 
τοὺς δ’ ἄλλους Ἕλληνας ἅπαντας αὐτονόμους εἶναι · τοῖς δὲ 
ἀπειθοῦσι καὶ μὴ προσδεχομένοις τὰς συνθήκας διὰ τῶν εὐδοκούντων 
πολεμήσειν . 
οἱ μὲν οὖν Λακεδαιμόνιοι 
τούτοις εὐδοκήσαντες ἡσυχίαν ἦγον , Ἀθηναῖοι δὲ καὶ Θηβαῖοι καί 
τινες ἕτεροι τῶν Ἑλλήνων βαρέως ἔφερον ἐπὶ τῷ τὰς κατὰ τὴν 
Ἀσίαν πόλεις ἐγκαταλελεῖφθαι · καθ’ αὑτοὺς δὲ οὐκ ὄντες ἀξιόμαχοι , 
κατ’ ἀνάγκην συνεχώρησαν καὶ προσεδέξαντο τὴν εἰρήνην . 
καὶ ὁ μὲν βασιλεὺς 
διαλυθείσης τῆς πρὸς τοὺς Ἕλληνας διαφορᾶς παρεσκευάζετο τὰς δυνάμεις 
εἰς τὸν Κυπριακὸν πόλεμον · ὁ γὰρ Εὐαγόρας σχεδὸν ὅλην τὴν Κύπρον 
ἦν κεκτημένος καὶ δυνάμεις ἁδρὰς συνηθροίκει διὰ τὸ τὸν Ἀρταξέρξην 
τῷ πρὸς τοὺς Ἕλληνας πολέμῳ διεσπάσθαι . 
Διονυσίου δὲ σχεδὸν ἑνδέκατον μῆνα Ῥήγιον 
πολιορκοῦντος καὶ τὰς πανταχόθεν βοηθείας ἀποκεκλεικότος , εἰς δεινὴν 
σπάνιν τῶν ἀναγκαίων οἱ κατὰ τὴν πόλιν παρεγενήθησαν · φασὶ γὰρ παρὰ 
τοῖς Ῥηγίνοις κατ’ ἐκεῖνον τὸν καιρὸν πέντε μνῶν γενέσθαι τὸν 
μέδιμνον τοῦ σίτου . 
καταπονούμενοι δὲ τῇ 
σιτοδείᾳ τὸ μὲν πρῶτον τούς τε ἵππους καὶ τἄλλα ὑποζύγια 
κατέφαγον , μετὰ δὲ ταῦτα δέρματα καθέψοντες ἐσιτοῦντο , τὸ δὲ 
τελευταῖον ἐκ τῆς πόλεως ἐξιόντες τὴν πρὸς τοῖς τείχεσι βοτάνην 
ἤσθιον καθαπερεί τινα θρέμματα · οὕτως ἡ τῆς φύσεως ἀνάγκη τὴν 
ἀνθρωπίνην δίαιταν εἰς ἀλόγων ζῴων τροφὰς καταφυγεῖν ἐβιάζετο . 
ὁ δὲ Διονύσιος πυθόμενος τὸ 
γινόμενον , οὐχ ὅπως ἠλέησε τοὺς ὑπὲρ ἄνθρωπον πάσχειν 
ἀναγκαζομένους , ἀλλὰ πᾶν τοὐναντίον ἐπαγαγὼν ζεύγη εἷλε τὴν πόαν 
τοῦ τόπου , ὥστε τὴν ὕλην ἅπασαν ἀφανισθῆναι . 
διόπερ ταῖς ὑπερβολαῖς τῶν κακῶν νικώμενοι παρέδωκαν 
τὴν πόλιν οἱ Ῥηγῖνοι τῷ τυράννῳ , τὴν πᾶσαν καθ’ αὐτῶν 
ἐπιτρέψαντες ἐξουσίαν . 
ὁ δὲ Διονύσιος κατὰ μὲν τὴν πόλιν εὗρε 
σωροὺς νεκρῶν , οἳ διὰ τὴν ἔνδειαν τῆς τροφῆς ἐτετελευτήκεισαν · καὶ 
τοὺς ζῶντας δὲ νεκρῶν ἔχοντας διάθεσιν καὶ παρειμένους τὰ σώματα 
καταλαβών , ἤθροισεν αἰχμαλώτους πλείους τῶν ἑξακισχιλίων . 
τὸ μὲν 
οὖν πλῆθος ἀποστείλας εἰς Συρακούσας ἐκέλευσε τοὺς δόντας ἀργυρίου 
μνᾶν ἀπολυτροῦσθαι , τοὺς δ’ εὐπορῆσαι μὴ δυνηθέντας ἐλαφυροπώλησε . 
Φύτωνα δὲ τὸν τῶν Ῥηγίνων 
στρατηγὸν συλλαβών , τὸν μὲν υἱὸν αὐτοῦ κατεπόντισεν , αὐτὸν δὲ τὸ 
μὲν πρῶτον ἔδησε πρὸς τὰς ὑψηλοτάτας μηχανάς , οἱονεὶ τραγικήν τινα 
τιμωρίαν λαμβάνων , προσέπεμψε δέ τινα τῶν ὑπηρετῶν ἐροῦντα πρὸς 
αὐτόν , ὡς ἐχθὲς αὐτοῦ τὸν υἱὸν Διονύσιος κατεπόντισε · πρὸς ὃν 
εἶπε Φύτων , διότι γέγονεν εὐτυχέστερος τοῦ πατρὸς ἡμέρᾳ μιᾷ . 
μετὰ δὲ ταῦτα περιῆγεν αὐτὸν 
Διονύσιος τὴν πόλιν μαστίζων καὶ κατὰ πάντα τρόπον αἰκιζόμενος , ἅμα 
κήρυκος συνακολουθοῦντος ὅτι τὸν ἄνδρα Διονύσιος τιμωρεῖται 
παρηλλαγμένως , ὅτι τὴν πόλιν ἔπεισεν ἑλέσθαι τὸν πόλεμον . 
ὁ δὲ Φύτων κατὰ τὴν πολιορκίαν στρατηγὸς 
ἀγαθὸς γεγενημένος καὶ κατὰ τὸν ἄλλον βίον ἐπαινούμενος , οὐκ 
ἀγεννῶς ὑπέμενε τὴν ἐπὶ τῆς τελευτῆς τιμωρίαν , ἀλλ’ ἀκατάπληκτον 
τὴν ψυχὴν φυλάξας καὶ βοῶν ὅτι τὴν πόλιν οὐ βουληθεὶς προδοῦναι 
Διονυσίῳ τυγχάνει τῆς τιμωρίας , ἣν αὐτῷ τὸ δαιμόνιον ἐκείνῳ 
συντόμως ἐπιστήσει · ὥστε τὴν ἀρετὴν τἀνδρὸς καὶ παρὰ τοῖς 
στρατιώταις τοῦ Διονυσίου κατελεεῖσθαι καί τινας ἤδη θορυβεῖν . 
ὁ δὲ Διονύσιος εὐλαβηθείς , μή τινες 
τῶν στρατιωτῶν ἀποτολμήσωσιν ἐξαρπάζειν τὸν Φύτωνα , παυσάμενος τῆς 
τιμωρίας κατεπόντισε τὸν ἀτυχῆ μετὰ τῆς συγγενείας . 
οὗτος μὲν οὖν ἀναξίως τῆς ἀρετῆς ἐκνόμοις 
περιέπεσε τιμωρίαις , καὶ πολλοὺς ἔσχε καὶ τότε τῶν Ἑλλήνων τοὺς 
ἀλγήσαντας τὴν συμφορὰν καὶ μετὰ ταῦτα ποιητὰς τοὺς θρηνήσαντας τὸ 
τῆς περιπετείας ἐλεεινόν . 
καθ’ ὃν δὲ καιρὸν 
μάλιστα Ῥήγιον ἐπολιόρκει Διονύσιος , οἱ κατοικοῦντες τὰ πέραν τῶν 
Ἄλπεων Κελτοὶ τὰ στενὰ διελθόντες μεγάλαις δυνάμεσι κατελάβοντο τὴν 
μεταξὺ χώραν τοῦ τε Ἀπεννίνου καὶ τῶν Ἄλπεων ὀρῶν , ἐκβάλλοντες 
τοὺς κατοικοῦντας Τυρρηνούς . 
τούτους δ’ 
ἔνιοί φασιν ἀπὸ τῶν ἐν Τυρρηνίᾳ δώδεκα πόλεων ἀποικισθῆναι · τινὲς 
δέ φασι Πελασγοὺς πρὸ τῶν Τρωικῶν ἐκ Θετταλίας φυγόντας τὸν ἐπὶ 
Δευκαλίωνος γενόμενον κατακλυσμὸν ἐν τούτῳ τῷ τόπῳ κατοικῆσαι . 
τῶν οὖν Κελτῶν κατ’ ἔθνη διελομένων 
τὴν χώραν , οἱ καλούμενοι Σέννωνες ἔτυχον λαβόντες τὸν πορρωτάτω 
κείμενον τόπον τῶν ὀρῶν παρὰ θάλατταν . 
ὄντος δ’ αὐτοῦ καυματώδους , 
δυσθετοῦντες ἔσπευδον μετοικῆσαι , καὶ τοὺς νεωτέρους καθοπλίσαντες 
ἀπέστειλαν ζητεῖν χώραν , ἐν ᾗ κατοικήσουσιν . 
εἰσβαλόντες οὖν εἰς 
Τυρρηνίαν , καὶ τὸν ἀριθμὸν ὄντες περὶ τρισμυρίους , τὴν τῶν 
Κλουσίνων χώραν ἐπόρθουν . 
καθ’ ὃν δὴ 
χρόνον ὁ δῆμος ὁ τῶν Ῥωμαίων πρέσβεις ἀπέστειλεν εἰς Τυρρηνίαν 
τοὺς κατασκεψομένους τὴν στρατιὰν τῶν Κελτῶν . 
παραγενόμενοι δὲ οἱ 
πρέσβεις εἰς Κλούσιον καὶ θεωρήσαντες παράταξιν γενομένην , 
ἀνδρειότεροι μᾶλλον ἢ φρονιμώτεροι γενηθέντες παρετάξαντο τοῖς 
Κλουσίνοις πρὸς τοὺς πολιορκοῦντας . 
εὐημερήσαντος δὲ θατέρου τῶν πρεσβευτῶν καί τινα τῶν ἐνδοξοτέρων 
ἐπάρχων ἀποκτείναντος , γνόντες οἱ Κελτοὶ τὸ γεγονὸς εἰς Ῥώμην 
πρέσβεις ἀπέστειλαν τοὺς ἐξαιτήσοντας τὸν πρεσβευτὴν τὸν ἀδίκου 
πολέμου προκαταρξάμενον . 
ἡ δὲ γερουσία τὸ 
μὲν πρῶτον ἔπειθε τοὺς πρεσβευτὰς τῶν Κελτῶν χρήματα λαβεῖν περὶ 
τῶν ἠδικημένων · ὡς δ’ οὐ προσεῖχον , ἐψηφίσαντο παραδοῦναι τὸν 
κατηγορούμενον . 
ὁ δὲ πατὴρ τοῦ μέλλοντος παραδίδοσθαι , τῶν χιλιάρχων 
εἷς ὢν τῶν τὴν ὑπατικὴν ἐξουσίαν ἐχόντων , προεκαλέσατο τὴν δίκην 
ἐπὶ τὸν δῆμον , καὶ δυνατὸς ὢν ἐπὶ τοῖς πλήθεσιν ἔπεισεν ἄκυρον 
ποιῆσαι τὴν κρίσιν τῆς συγκλήτου . 
ὁ μὲν 
οὖν δῆμος ἐν τοῖς ἔμπροσθεν χρόνοις πάντα πειθόμενος τῇ γερουσίᾳ , 
τότε πρῶτον ἤρξατο διαλύειν τὸ κριθὲν ὑπὸ τῆς συγκλήτου . 
οἱ δὲ τῶν Κελτῶν πρέσβεις παραγενηθέντες εἰς τὸ 
σφέτερον στρατόπεδον ἀπήγγειλαν τὴν τῶν Ῥωμαίων ἀπόκρισιν . 
ἐφ’ ᾗ 
μεγάλως ἀγανακτήσαντες , καὶ προσλαβόμενοι παρὰ τῶν ὁμοεθνῶν δύναμιν , 
ἐπ’ αὐτὴν ἠπείγοντο τὴν Ῥώμην , ὄντες πλείους τῶν ἑπτακισμυρίων . 
οἱ δὲ χιλίαρχοι τῶν Ῥωμαίων ἐπὶ τῆς ἰδίας ἐξουσίας ὄντες , καὶ 
τὴν τῶν Κελτῶν ἔφοδον ἀκούοντες , ἅπαντας τοὺς ἐν ἡλικίᾳ 
καθώπλισαν . 
ἐξελθόντες δὲ πανδημεὶ καὶ 
διαβάντες τὸν Τίβεριν παρὰ τὸν ποταμὸν ἤγαγον τὴν δύναμιν σταδίους 
ὀγδοήκοντα , καὶ τῶν Γαλατῶν ἀπαγγελλομένων προσιέναι διέταττον τὸ 
στρατόπεδον . 
τοὺς μὲν οὖν ἀνδρειοτάτους 
δισμυρίους καὶ τετρακισχιλίους ἀπὸ τοῦ ποταμοῦ μέχρι τῶν λόφων 
διέταξαν , ἐπὶ δὲ τῶν ὑψηλοτάτων λόφων τοὺς ἀσθενεστάτους ἔστησαν . 
οἱ δὲ Κελτοί , μακρὰν τὴν φάλαγγα παρεκτείνοντες , εἴτε κατὰ τύχην 
εἴτε κατὰ πρόνοιαν τοὺς ἀρίστους ἔστησαν ἐπὶ τῶν λόφων . 
ἅμα δ’ αἱ σάλπιγγες παρ’ ἀμφοτέροις ἐσήμαινον 
καὶ τὰ στρατόπεδα συνῄεσαν εἰς μάχην μετὰ πολλῆς κραυγῆς . 
οἱ δ’ 
ἐπίλεκτοι τῶν Κελτῶν ἀντιτεταγμένοι τοῖς ἀσθενεστάτοις τῶν Ῥωμαίων 
ῥᾳδίως αὐτοὺς ἀπὸ τῶν λόφων ἐτρέψαντο . 
διόπερ τούτων ἀθρόων φευγόντων πρὸς τοὺς ἐν τῷ 
πεδίῳ Ῥωμαίους , αἵ τε τάξεις ἐπεταράττοντο καὶ τῶν Κελτῶν 
ἐπικειμένων καταπλαγέντες ἔφευγον . 
τῶν δὲ πλείστων παρὰ τὸν ποταμὸν 
ὁρμησάντων καὶ διὰ τὴν ταραχὴν ἀλλήλοις ἐμπιπτόντων , οὐχ ὑστέρουν 
οἱ Κελτοὶ τοὺς ἐσχάτους ἀεὶ φονεύοντες · διὸ καὶ τὸ πεδίον ἅπαν 
νεκρῶν κατεστρώθη . 
τῶν δὲ φευγόντων ἐπὶ 
τὸν ποταμὸν οἱ μὲν ἀνδρειότατοι μετὰ τῶν ὅπλων διενήχοντο , τὴν 
πανοπλίαν ἐν ἴσῳ καὶ τὴν ψυχὴν προτιμῶντες · σφοδροῦ δὲ τοῦ 
ῥεύματος ὄντος , τινὲς μὲν ὑπὸ τοῦ βάρους τῶν ὅπλων καταδυόμενοι 
διεφθείροντο , τινὲς δὲ μετὰ πολλῆς κακοπαθείας ἐφ’ ἱκανὸν διάστημα 
παρενεχθέντες μόγις ἐσώθησαν . 
ἐπικειμένων 
δὲ τῶν πολεμίων καὶ παρὰ τὸν ποταμὸν πολλοὺς ἀναιρούντων , οἱ 
πλεῖστοι τῶν ὑπολειπομένων ῥιπτοῦντες τὰ ὅπλα διενήχοντο τὸν 
Τίβεριν . 
οἱ δὲ Κελτοί , πολλοὺς καὶ παρ’ αὐτὸν τὸν ποταμὸν ἀνῃρηκότες , 
οὐδ’ οὕτως ἀφίσταντο τῆς φιλοτιμίας , ἀλλ’ ἐπὶ τοὺς διανηχομένους 
ἠκόντιζον . 
καὶ πολλῶν βελῶν ἀφιεμένων εἰς ἀθρόους τοὺς ἐν τῷ 
ποταμῷ , συνέβαινε μὴ διαμαρτάνειν τοὺς βάλλοντας . 
ὅθεν οἱ μὲν 
καιρίαις περιπεσόντες πληγαῖς εὐθέως ἐτελεύτων , οἱ δὲ 
κατατραυματιζόμενοι καὶ διὰ τὴν περὶ τὸ αἷμα ῥύσιν καὶ σφοδρότητα 
τοῦ ῥεύματος ἐκλυόμενοι παρεφέροντο . 
τοιαύτης δὲ συμφορᾶς γενομένης περὶ τοὺς Ῥωμαίους , οἱ μὲν πλεῖστοι 
τῶν διασωθέντων πόλιν Βηίους κατελάβοντο , προσφάτως ὑφ’ ἑαυτῶν 
κατεσκαμμένην , καὶ τόν τε τόπον ὠχύρουν κατὰ τὸ δυνατὸν καὶ τοὺς ἐκ 
τῆς φυγῆς σωζομένους ἀνελάμβανον · ὀλίγοι δὲ τῶν διανηξαμένων ἄνοπλοι 
φυγόντες εἰς Ῥώμηνἀπήγγειλαν πάντας ἀπολωλέναι . 
τηλικούτων δ’ 
ἀτυχημάτων ἠγγελμένων τοῖς ἐν τῇ πόλει καταλελειμμένοις , εἰς 
ἀπορίαν ἅπαντες ἐνέπιπτον · ἀνθίστασθαι 
μὲν γὰρ ἀδύνατον εἶναι διελάμβανον , ἁπάντων τῶν νέων ἀπολωλότων , 
φεύγειν δὲ μετὰ τέκνων καὶ γυναικῶν ἐπικίνδυνον ἦν λίαν , τῶν 
πολεμίων ἐγγὺς ὑπαρχόντων . 
πολλοὶ μὲν οὖν τῶν ἰδιωτῶν πανοίκιοι 
πρὸς τὰς ἀστυγείτονας πόλεις ἔφευγον , οἱ δ’ ἄρχοντες τῆς πόλεως 
παραθαρσύνοντες τὰ πλήθη προσέταττον ταχέως ἐπὶ τὸ Καπετώλιον τόν τε 
σῖτον καὶ τὰ λοιπὰ τῶν ἀναγκαίων ἀποκομίζειν . 
οὗ γενηθέντος ἔγεμεν ἡ τ’ 
ἀκρόπολις καὶ τὸ Καπετώλιον χωρὶς τῶν εἰς τροφὴν ἀνηκόντων 
ἀργυρίου τε καὶ χρυσίου καὶ τῆς πολυτελεστάτης ἐσθῆτος , ὡς ἂν ἐξ 
ὅλης τῆς πόλεως εἰς ἕνα τόπον τῶν ἀγαθῶν συνηθροισμένων . 
οὗτοι 
μὲν οὖν τὰ δυνατὰ τῶν χρημάτων μετεκόμιζον καὶ τὸν προειρημένον 
τόπον ὠχύρουν , ἀναστροφὴν ἔχοντες τρεῖς ἡμέρας . 
οἱ γὰρ Κελτοὶ τὴν μὲν πρώτην ἡμέραν διετέλεσαν 
ἀποκόπτοντες τὰς κεφαλὰς τῶν τετελευτηκότων κατὰ τὸ πάτριον ἔθος · 
τὰς δὲ δύο παρὰ τὴν πόλιν στρατοπεδεύοντες , καὶ τὰ μὲν τείχη 
θεωροῦντες ἔρημα , κραυγὴν δὲ αἰσθόμενοι γινομένην , ἣν ἐποίουν οἱ 
τὰ χρησιμώτατα μεταφέροντες εἰς τὴν ἀκρόπολιν , ὑπελάμβανον ἐνεδρεύειν 
ἑαυτοῖς τοὺς Ῥωμαίους . 
τῇ τετάρτῃ δ’ 
ἡμέρᾳ γνόντες τὴν ἀλήθειαν , τάς τε πύλας ἐξέκοψαν καὶ τὴν πόλιν 
ἐλυμαίνοντο , χωρὶς ὀλίγων οἰκιῶν ἐν τῷ Παλατίῳ . 
μετὰ δὲ ταῦτα 
προσβολὰς ποιούμενοι καθ’ ἡμέραν πρὸς ὀχυροὺς τόπους , οὐθὲν μὲν 
ἀξιόλογον ἔβλαπτον τοὺς ὑπεναντίους , ἑαυτῶν δὲ πολλοὺς ἀπέβαλλον · 
ὅμως δ’ οὐκ ἀφίσταντο τῆς φιλοτιμίας , ἐλπίζοντες , ἐὰν μὴ βίᾳ 
κρατήσωσι , τῷ γε χρόνῳ πάντως τῶν ἀναγκαίων ἐκλιπόντων καταπονήσειν . 
τῶν δὲ Ῥωμαίων ἐν τοιαύταις 
ταραχαῖς ὄντων , οἱ παροικοῦντες Τυρρηνοὶ μετὰ δυνάμεως ἁδρᾶς 
ἐπεπορεύοντο τὴν τῶν Ῥωμαίων χώραν λεηλατοῦντες , καὶ πολλῶν μὲν 
σωμάτων , οὐκ ὀλίγης δ’ ὠφελείας ἐγκρατεῖς ἐγένοντο . 
οἱ δ’ εἰς τοὺς 
Βηίους τῶν Ῥωμαίων πεφευγότες ἀπροσδοκήτως τοῖς Τυρρηνοῖς 
ἐπιπεσόντες ἐτρέψαντο , καὶ τήν τε λείαν ἀφείλαντο καὶ τῆς παρεμβολῆς 
ἐκυρίευσαν . 
ἐγκρατεῖς δὲ γενόμενοι 
πολλῶν ὅπλων τοῖς τε ἀνόπλοις οὖσι διέδωκαν καὶ τοὺς ἀπὸ τῆς 
χώρας ἀθροίζοντες καθώπλιζον · ἐβούλοντο γὰρ τοὺς εἰς τὸ Καπετώλιον 
συμπεφευγότας ἐκ τῆς πολιορκίας ἐξελέσθαι . 
ἀπορούντων δ’ αὐτῶν , ᾧ τρόπῳ δηλώσειαν τοῖς συγκεκλειμένοις διὰ 
τὸ τοὺς Κελτοὺς μεγάλαις δυνάμεσι περιστρατοπεδεύειν , Κομίνιός τις 
Πόντιος ὑπέσχετο παραθαρρύνειν τοὺς ἐν τῷ Καπετωλίῳ . 
ὁρμήσας οὖν μόνος καὶ διανηξάμενος νυκτὸς τὸν 
ποταμόν , ἔλαθε προσελθών τινα πέτραν τοῦ Καπετωλίου δύσβατον , καὶ 
ταύτῃ μόγις ἑαυτὸν ἑλκύσας ἐδήλωσε τοῖς ἐν τῷ Καπετωλίῳ περὶ 
τῶν συνηθροισμένων εἰς Βηίους καὶ διότι καιρὸν τηρήσαντες ἐπιθήσονται 
τοῖς Κελτοῖς . 
οὗτος μὲν οὖν καταβὰς ᾗπερ ἀνέβη καὶ διακολυμβήσας 
τὸν Τίβεριν , εἰς Βηίους ἀνέστρεψεν · οἱ 
δὲ Κελτοὶ κατανοήσαντες τὰ ἴχνη τοῦ προσφάτως ἀναβεβηκότος , 
συνετάξαντο κατὰ τῆς αὐτῆς πέτρας ἀναβῆναι νυκτός . 
διὸ καὶ περὶ 
μέσας νύκτας οἱ μὲν φύλακες παρερρᾳθυμηκότες ἦσαν τῆς φυλακῆς διὰ 
τὴν ὀχυρότητα τοῦ τόπου , τῶν δὲ Κελτῶν τινες κατὰ τῆς πέτρας 
προσανέβησαν . 
τοὺς μὲν οὖν φύλακας 
ἔλαθον , χῆνες δ’ ἱεροὶ τῆς Ἥρας τρεφόμενοι , καὶ θεωρήσαντες 
ἀναβαίνοντας κραυγὴν ἐποίουν . 
συνδραμόντων δὲ τῶν φυλάκων ἐπὶ τὸν 
τόπον , οὗτοι μὲν καταπλαγέντες οὐκ ἐτόλμων προσελθεῖν , Μάρκος δέ τις 
Μάλλιος , ἔνδοξος ἀνήρ , ἐκβοηθήσας ἐπὶ τὸν τόπον τῷ μὲν ξίφει 
τὴν χεῖρα τοῦ προσαναβαίνοντος ἀπέκοψε , τῷ δὲ θυρεῷ πατάξας εἰς τὸ 
στῆθος ἀπεκύλισεν αὐτὸν ἀπὸ τῆς πέτρας . 
παραπλησίως δὲ καὶ τοῦ δευτέρου προσαναβαίνοντος ἀπολομένου , οἱ 
λοιποὶ ταχέως πάντες ἔφυγον · ἀπορρῶγος δὲ τῆς πέτρας οὔσης ἅπαντες 
κατακρημνισθέντες ἐτελεύτησαν . 
διόπερ πρεσβευομένων τῶν Ῥωμαίων περὶ 
διαλύσεως , ἐπείσθησαν χιλίας λαβόντες λίτρας χρυσίου τὴν πόλιν 
ἐκλιπεῖν καὶ ἐκ τῆς Ῥωμαίων χώρας ἀπαλλαγῆναι . 
Ῥωμαῖοι δέ , τῶν μὲν οἰκιῶν κατεσκαμμένων , τῶν δὲ 
πλείστων πολιτῶν ἀπολωλότων , ἔδωκαν ἐξουσίαν τῷ βουλομένῳ καθ’ ὃν 
προῄρηται τόπον οἰκίαν οἰκοδομεῖν , καὶ δημοσίας κεραμῖδας ἐχορήγουν , 
αἳ μέχρι τοῦ νῦν πολιτικαὶ καλοῦνται . 
ἁπάντων οὖν πρὸς τὴν ἰδίαν προαίρεσιν οἰκοδομούντων , συνέβη τὰς 
κατὰ πόλιν ὁδοὺς στενὰς γενέσθαι καὶ καμπὰς ἐχούσας · διόπερ ὕστερον 
αὐξηθέντες οὐκ ἠδυνήθησαν εὐθείας ποιῆσαι τὰς ὁδούς . 
λέγουσι δέ 
τινες καὶ διότι τὸν χρυσοῦν κόσμον αἱ γυναῖκες εἰς τὴν κοινὴν 
σωτηρίαν εἰσενέγκασαι ταύτης ἔτυχον παρὰ τοῦ δήμου τιμῆς , ὥστ’ 
ἐξουσίαν ἔχειν ἐφ’ ἁρμάτων ὀχεῖσθαι κατὰ τὴν πόλιν . 
ταπεινῶν δ’ ὄντων τῶν Ῥωμαίων διὰ τὴν προειρημένην 
συμφοράν , οἱ Οὐόλσκοι πρὸς αὐτοὺς πόλεμον ἐξήνεγκαν . 
οἱ μὲν οὖν 
χιλίαρχοι τῶν Ῥωμαίων καταγράψαντες στρατιώτας , καὶ προαγαγόντες τὴν 
δύναμιν εἰς ὕπαιθρον , ἐν τῷ καλουμένῳ Μαρκίῳ κατεστρατοπέδευσαν , 
ἀπέχοντες ἀπὸ Ῥώμης σταδίους διακοσίους . 
τῶν δὲ Οὐόλσκων μετὰ μείζονος στρατιᾶς 
ἀντικαθημένων καὶ τῇ παρεμβολῇ προσβαλλόντων , οἱ κατὰ τὴν Ῥώμην 
φοβηθέντες ὑπὲρ τῶν ἐν τῷ στρατοπέδῳ , κατέστησαν αὐτοκράτορα μὲν 
Μάρκον Φούριον οὗτοι δὲ πάντας 
τοὺς ἐν ἡλικίᾳ καθοπλίσαντες νυκτὸς ἐξῆλθον , καὶ καταλαβόντες ἅμ’ 
ἡμέρᾳ τοὺς Οὐόλσκους τῇ παρεμβολῇ προσμαχομένους , ἐπιφανέντες 
κατὰ νώτου ῥᾳδίως ἐτρέψαντο . 
ἐξελθόντων δὲ καὶ τῶν ἐκ τῆς 
παρεμβολῆς , εἰς μέσον ἀποληφθέντες οἱ Οὐόλσκοι σχεδὸν ἅπαντες 
κατεκόπησαν . 
διόπερ τὸν ἔμπροσθεν χρόνον ἰσχυροὶ δοκοῦντες εἶναι , 
διὰ τὴν συμφορὰν ταύτην ἀσθενέστατοι τῶν περιοικούντων ἐθνῶν 
ἐγενήθησαν . 
μετὰ δὲ τὴν μάχην ἀκούσας 
ὁ αὐτοκράτωρ πορθεῖσθαι Βώλας ὑπὸ Αἰκουλανῶν , τῶν νῦν Αἰκίκλων 
καλουμένων , ἀγαγὼν τὴν δύναμιν τοὺς πλείστους τῶν πολιορκούντων 
ἀνεῖλεν . 
ἐκεῖθεν δ’ ἀνέζευξεν εἰς Σουτριανήν , οὖσαν ἀποικίαν , ἣν 
οἱ Τυρρηνοὶ βίᾳ κατειλήφεισαν . 
προσπεσὼν οὖν ἄφνω τοῖς Τυρρηνοῖς 
πολλοὺς μὲν αὐτῶν ἀνεῖλε , τὴν δὲ πόλιν ἀνέσωσε τοῖς Σουτριαίοις . 
τῶν δ’ ἀπεληλυθότων Γαλατῶν ἀπὸ 
Ῥώμης Οὐεάσκιον τὴν πόλιν σύμμαχον οὖσαν Ῥωμαίων πορθούντων , 
ἐπιθέμενος αὐτοῖς ὁ αὐτοκράτωρ καὶ τοὺς πλείστους ἀποκτείνας τῆς 
ἀποσκευῆς πάσης ἐκυρίευσεν , ἐν ᾗ καὶ τὸ χρυσίον ἦν ὃ 
εἰλήφεισαν εἰς Ῥώμην καὶ σχεδὸν ἅπαντα τὰ διηρπασμένα κατὰ τὴν 
τῆς πόλεως ἅλωσιν . 
τοσαῦτα δὲ 
διαπραξάμενος διὰ τὸν φθόνον τῶν δημάρχων ἐκωλύθη θρίαμβον καταγαγεῖν . 
ἔνιοι δέ φασιν αὐτὸν ἀπὸ Τούσκων θρίαμβον ἀγαγεῖν ἐπὶ λευκοῦ 
τεθρίππου , καὶ διὰ τοῦτο δυσὶν ὕστερον ἔτεσιν ὑπὸ τοῦ δήμου 
πολλοῖς χρήμασι καταδικασθῆναι · περὶ οὗ κατὰ τοὺς οἰκείους χρόνους 
ἐπιμνησθησόμεθα . 
οἱ δ’ εἰς τὴν Ἰαπυγίαν 
τῶν Κελτῶν ἐληλυθότες ἀνέστρεψαν διὰ τῆς τῶν Ῥωμαίων χώρας · καὶ 
μετ’ ὀλίγον ὑπὸ Κερίων ἐπιβουλευθέντες νυκτὸς ἅπαντες κατεκόπησαν 
ἐν τῷ Τραυσίῳ πεδίῳ . 
Καλλισθένης δ’ ὁ ἱστοριογράφος ἀπὸ τῆς κατὰ τοῦτον 
τὸν ἐνιαυτὸν γενομένης εἰρήνης τοῖς Ἕλλησι πρὸς Ἀρταξέρξην τὸν 
τῶν Περσῶν βασιλέα τὴν ἱστορίαν ἦρκται γράφειν · διελθὼν δὲ 
τριακονταετῆ χρόνον ἔγραψε μὲν βύβλους δέκα , τὴν δὲ τελευταίαν 
κατέπαυσε τῆς συντάξεως εἰς τὴν ὑπὸ τοῦ Φιλομήλου τοῦ Φωκέως 
κατάληψιν τοῦ ἐν Δελφοῖς ἱεροῦ . 
ἡμεῖς 
δ’ ἐπεὶ πάρεσμεν ἐπὶ τὴν γενομένην τοῖς Ἕλλησιν εἰρήνην πρὸς 
Ἀρταξέρξην καὶ τὸν τῆς Ῥώμης ὑπὸ Γαλατῶν κίνδυνον , κατὰ τὴν ἐν 
ἀρχῇ πρόθεσιν τοῦτο τέλος ποιησόμεθα τῆσδε τῆς βύβλου . 
βοοκ χV 
τάδε ἔνεστιν ἐν τῇ πεντεκαιδεκάτῃ τῶν Διοδώρου 
βύβλων . 
ὡς Πέρσαι Εὐαγόραν ἐν 
τῇ Κύπρῳ διεπολέμησαν . 
ὡς Λακεδαιμόνιοι 
παρὰ τὰς κοινὰς ὁμολογίας Μαντινεῖς μετῴκισαν ἐκ τῆς 
πατρίδος . 
περὶ τῶν Διονυσίου τοῦ 
τυράννου ποιημάτων . 
περὶ τῆς Τιριβάζου 
συλλήψεως καὶ τῆς ἀπολύσεως αὐτοῦ . 
περὶ 
τοῦ Γλῶ θανάτου καὶ τῆς Ὀρόντου καταγνώσεως . 
ὡς Ἀμύντας καὶ Λακεδαιμόνιοι πρὸς Ὀλυνθίους 
ἐπολέμησαν . 
ὡς Λακεδαιμόνιοι τὴν 
Καδμείαν κατελάβοντο . 
ὡς τὰς Ἑλληνίδας 
πόλεις παρὰ τὰς συνθήκας κατεδουλώσαντο . 
κτίσις Φάρου νήσου κατὰ τὸν Ἀδρίαν . 
Διονυσίου στρατεία εἰς τὴν Τυρρηνίαν καὶ σύλησις τοῦ 
ἱεροῦ . 
στρατεία Διονυσίου ἐπὶ 
Καρχηδονίους , καὶ νίκη καὶ ἧττα . 
ὡς 
Θηβαῖοι τὴν Καδμείαν ἀνεκτήσαντο . 
ὡς 
Καρχηδόνιοι λοιμικῇ νόσῳ περιπεσόντες ἐκινδύνευσαν . 
περὶ τοῦ Βοιωτικοῦ πολέμου καὶ τῶν πραχθέντων ἐν 
αὐτῷ . 
Τριβαλλῶν στρατεία ἐπὶ 
Ἄβδηρα . 
στρατεία Περσῶν ἐπ’ 
Αἴγυπτον . 
ὡς Θηβαῖοι Λακεδαιμονίους 
ἐπιφανεστάτῃ μάχῃ νικήσαντες ἐν Λεύκτροις ἀντεποιήσαντο τῆς τῶν 
Ἑλλήνων ἡγεμονίας . 
τὰ πραχθέντα Θηβαίοις 
κατὰ τὰς εἰς Πελοπόννησον εἰσβολάς . 
περὶ 
τῆς Ἰφικράτους ἀγωγῆς καὶ τῶν εὑρημένων ὑπ’ αὐτοῦ κατὰ τὰς 
στρατείας . 
στρατεία Λακεδαιμονίων ἐπὶ 
Κόρκυραν . 
περὶ τοῦ γενομένου σεισμοῦ 
καὶ κατακλυσμοῦ περὶ τὴν Πελοπόννησον καὶ τῆς φανείσης ἐν οὐρανῷ 
λαμπάδος . 
ὡς παρὰ τοῖς Ἀργείοις 
ἐγένετο πολὺς φόνος ὁ κληθεὶς σκυταλισμός . 
περὶ Ἰάσονος τοῦ Φερῶν τυράννου καὶ τῶν διαδόχων αὐτοῦ . 
Μεσσήνης συνοικισμὸς ὑπὸ Θηβαίων . 
στρατεία Βοιωτῶν εἰς Θετταλίαν . 
παρ’ ὅλην τὴν πραγματείαν εἰωθότες χρῆσθαι τῇ 
συνήθει τῆς ἱστορίας παρρησίᾳ , καὶ τοῖς μὲν ἀγαθοῖς ἀνδράσιν ἐπὶ 
τῶν καλῶν ἔργων τὸν δίκαιον ἐπιλέγειν ἔπαινον , τοὺς δὲ φαύλους , 
ὅταν ἐξαμαρτάνωσιν , ἀξιοῦν δικαίας ἐπιτιμήσεως , διὰ τοῦ τοιούτου 
τρόπου νομίζομεν τοὺς μὲν εὖ πεφυκότας πρὸς ἀρετὴν τῷ διὰ τῆς 
δόξης ἀθανατισμῷ προτρέψεσθαι ταῖς καλλίσταις ἐγχειρεῖν πράξεσι , τοὺς 
δὲ τὴν ἐναντίαν ἔχοντας διάθεσιν ταῖς ἁρμοττούσαις βλασφημίαις 
ἀποτρέψειν τῆς ἐπὶ τὴν κακίαν ὁρμῆς . 
διὸ καὶ τῇ γραφῇ παρόντες ἐπ’ ἐκείνους τοὺς χρόνους , ἐν οἷς 
Λακεδαιμόνιοι περὶ Λεῦκτρα παραδόξως ἡττηθέντες μεγάλῃ περιέπεσον 
συμφορᾷ , καὶ πάλιν περὶ Μαντίνειαν πταίσαντες ἀνελπίστως ἀπέβαλον 
τὴν τῶν Ἑλλήνων ἡγεμονίαν , ἡγούμεθα δεῖν τὴν ὑπόστασιν τῆς γραφῆς 
διαφυλάττειν καὶ τὴν ἁρμόττουσαν ἐπιτίμησιν τοῖς Λακεδαιμονίοις 
ποιήσασθαι . 
τίς γὰρ ἂν οὐχ ἡγήσαιτο 
κατηγορίας αὐτοὺς ἀξίους ὑπάρχειν , οἵτινες παρὰ τῶν προγόνων 
παραλαβόντες ἡγεμονίαν κάλλιστα τεθεμελιωμένην , καὶ ταύτην διὰ τὴν 
ἀρετὴν τῶν προγόνων διαφυλαχθεῖσαν ἔτη πλείω τῶν πεντακοσίων , οἱ 
τότε Λακεδαιμόνιοι διὰ τὴν ἑαυτῶν ἀβουλίαν καταλυθεῖσαν ἐπεῖδον , 
οὐκ ἀλόγως . 
οἱ μὲν γὰρ πρὸ αὐτῶν βεβιωκότες πολλοῖς πόνοις καὶ 
μεγάλοις κινδύνοις τὴν τηλικαύτην κατεκτήσαντο δόξαν , ἐπιεικῶς καὶ 
φιλανθρώπως προσφερόμενοι τοῖς ὑποτεταγμένοις · οἱ δὲ μεταγενέστεροι 
βιαίως καὶ χαλεπῶς χρώμενοι τοῖς συμμάχοις , ἔτι δὲ πολέμους ἀδίκους 
καὶ ὑπερηφάνους ἐνιστάμενοι πρὸς τοὺς Ἕλληνας , οὐκ ἀλόγως 
ἀπέβαλον τὴν ἀρχὴν διὰ τὰς ἰδίας ἀβουλίας . 
ἐν γὰρ ταῖς συμφοραῖς αὐτῶν τὸ μῖσος τῶν 
ἀδικουμένων ἔλαβε καιρὸν ἀμύνασθαι τοὺς προηδικηκότας , καὶ τοῖς ἐκ 
προγόνων ἀνικήτοις γεγονόσι τοσαύτη καταφρόνησις ἐπηκολούθησεν , ὅσην 
εἰκός ἐστι γενέσθαι κατὰ τῶν ἀναιρούντων τὰς τῶν προγόνων ἀρετάς . 
τοιγαροῦν Θηβαῖοι μὲν οἱ πρότερον 
ἐπὶ πολλὰς γενεὰς τοῖς κρείττοσιν ὑποτεταγμένοι , τότε τούτους 
ἀνελπίστως νικήσαντες ἡγεμόνες κατέστησαν τῶν Ἑλλήνων , Λακεδαιμόνιοι 
δὲ μετὰ τὴν ἀφαίρεσιν τῆς ἡγεμονίας οὐδέποτ’ ἐδυνήθησαν ἀναλαβεῖν 
τὸ τῶν προγόνων ἀξίωμα . 
ἡμεῖς δὲ 
τούτοις ἀρκούντως ἐπιτετιμηκότες ἐπὶ τὸ συνεχὲς τῆς ἱστορίας 
μεταβησόμεθα προδιορίσαντες τοὺς οἰκείους τῇ γραφῇ χρόνους . 
ἡ μὲν 
οὖν πρὸ ταύτης βύβλος , οὖσα τῆς ὅλης συντάξεως τεσσαρεσκαιδεκάτη , 
τὸ τέλος ἔσχε τῶν πράξεων εἰς τὸν Ῥηγίνων ἀνδραποδισμὸν ὑπὸ 
Διονυσίου καὶ τὴν ἅλωσιν τῆς Ῥώμης ὑπὸ Γαλατῶν , ἥτις ἐγένετο 
κατὰ τὸν προηγούμενον ἐνιαυτὸν τῆς Περσῶν στρατείας εἰς Κύπρον ἐπ’ 
Εὐαγόραν τὸν βασιλέα · ἐν ταύτῃ δὲ τὴν ἀρχὴν ἀπὸ τούτου τοῦ 
πολέμου ποιησάμενοι καταλήξομεν ἐπὶ τὸν προηγούμενον ἐνιαυτὸν τῆς 
Φιλίππου τοῦ Ἀμύντου βασιλείας . 
ἐπ’ 
ἄρχοντος γὰρ Ἀθήνησι Μυστιχίδου Ῥωμαῖοι μὲν ἀντὶ τῶν ὑπάτων 
χιλιάρχους τρεῖς κατέστησαν , Μάρκον Φούριον , ἔτι δὲ Γάιον καὶ 
Αἰμίλιον . 
ἐπὶ δὲ τούτων Ἀρταξέρξης ὁ τῶν Περσῶν βασιλεὺς 
ἐστράτευσεν ἐπ’ Εὐαγόραν τὸν Κύπρου βασιλέα . 
πολὺν δὲ χρόνον 
ἀσχοληθεὶς περὶ τὰς εἰς τὸν πόλεμον παρασκευὰς συνεστήσατο δύναμιν 
ναυτικήν τε καὶ πεζὴν μεγάλην · τὸ μὲν γὰρ πεζὸν στράτευμα μυριάδων 
ἦν τριάκοντα σὺν ἱππεῦσι , τριήρεις δὲ κατεσκεύασε πλείους τῶν 
τριακοσίων . 
στρατηγοὺς δ’ ἀπέδειξε τῆς 
πεζῆς δυνάμεως Ὀρόνταν κηδεστήν , τῆς δὲ ναυτικῆς Τιρίβαζον , ἄνδρα 
μεγάλης ἀποδοχῆς τυγχάνοντα παρὰ τοῖς Πέρσαις . 
οὗτοι δὲ παραλαβόντες 
τὰς δυνάμεις ἐν Φωκαίᾳ καὶ Κύμῃ κατήντησαν εἰς Κιλικίαν , καὶ 
περαιωθέντες εἰς Κύπρον ἐνεργῶς διῴκουν τὸν πόλεμον . 
ὁ δ’ Εὐαγόρασπρὸς μὲν τὸν Ἄκοριν τὸν Αἰγυπτίων 
βασιλέα , πολέμιον ὄντα Περσῶν , συμμαχίαν ἐποιήσατο καὶ δύναμιν 
ἀξιόλογον παρ’ αὐτοῦ προσελάβετο , παρ’ Ἑκατόμνου δὲ τοῦ Καρίας 
δυνάστου , λάθρᾳ συμπράττοντος αὐτῷ , χρημάτων ἔλαβε πλῆθος εἰς 
διατροφὴν ξενικῶν δυνάμεων · ὁμοίως δὲ καὶ τοὺς ἄλλους τοὺς 
ἀλλοτρίως ἔχοντας πρὸς Πέρσας , τοὺς μὲν λαθραίως , τοὺς δὲ καὶ 
φανερῶς ἐπεσπάσατο κοινωνήσοντας τοῦ Περσικοῦ πολέμου . 
ἐκυρίευε δὲ κατὰ μὲν τὴν Κύπρον τῶν πόλεων σχεδόν 
τι πασῶν , κατὰ δὲ τὴν Φοινίκην Τύρου καί τινων ἑτέρων . 
εἶχε δὲ 
τριήρεις μὲν ἐνενήκοντα , καὶ τούτων ὑπῆρχον Τύριαι μὲν εἴκοσι , 
Κύπριαι δ’ ἑβδομήκοντα , στρατιώτας δ’ ἰδίους μὲν ἑξακισχιλίους , παρὰ 
δὲ τῶν συμμάχων πολλῷ τούτων πλείους . 
πρὸς δὲ τούτοις μισθοφόρους 
πολλοὺς ἐξενολόγει , ἔχων χρημάτων δαψίλειαν . 
ἔπεμψε δ’ αὐτῷ καὶ ὁ 
τῶν Ἀράβων βασιλεὺς στρατιώτας οὐκ ὀλίγους καὶ ἄλλοι τινὲς οἱ ἐν 
ὑποψίαις ὄντες τῷ τῶν Περσῶν βασιλεῖ . 
οὗτος 
μὲν οὖν τοσαύτας ἀφορμὰς ἔχων τεθαρρηκότως συγκατέβαινεν εἰς τὸν 
πόλεμον . 
καὶ πρῶτον μὲν λῃστρικὰς ἔχων ναῦς οὐκ ὀλίγας ἐφήδρευσε 
ταῖς κομιζομέναις τῶν πολεμίων ἀγοραῖς , καὶ τὰς μὲν αὐτῶν διέφθειρεν 
ἐν θαλάττῃ , τὰς δὲ διεκώλυσεν , ἐνίας δὲ ἀφείλατο . 
διὸ καὶ τῶν 
ἐμπόρων μὴ τολμώντων εἰς τὴν Κύπρον παρακομίζειν σῖτον , μεγάλων δὲ 
δυνάμεων ἠθροισμένων εἰς τὴν νῆσον , ταχὺ σιτοδεία κατέσχε τὸ τῶν 
Περσῶν στρατόπεδον . 
τῆς δ’ ἀπορίας 
γενομένης εἰς στάσιν , οἱ μισθοφόροι τῶν Περσῶν ἐπὶ τοὺς ἡγεμόνας 
ὁρμήσαντες καί τινας ἀνελόντες ταραχῆς καὶ στάσεως ἐνέπλησαν τὸ 
στρατόπεδον . 
μόγις δ’ οἱ στρατηγοὶ τῶν Περσῶν καὶ ὁ τῆς ναυτικῆς 
δυνάμεως ἡγούμενος , ὀνομαζόμενος δὲ Γλῶς , κατέπαυσαν τὴν στάσιν . 
πλεύσαντες δὲ τῷ παντὶ στόλῳ καὶ 
σίτου πλῆθος ἐκ τῆς Κιλικίας παρακομίσαντες , πολλὴν παρεῖχον τῆς 
τροφῆς δαψίλειαν . 
τῷ δ’ Εὐαγόρᾳ σίτου πλῆθος ἱκανὸν ὁ βασιλεὺς 
Ἄκορις ἐκ τῆς Αἰγύπτου παρεκόμισε , καὶ χρήματα καὶ τὴν ἄλλην 
παρασκευὴν ἱκανὴν ἐξέπεμψεν . 
ὁ δ’ 
Εὐαγόρας ὁρῶν ἑαυτὸν πολὺ λειπόμενον τῇ ναυτικῇ δυνάμει , 
ἑξήκοντα μὲν ναῦς ἄλλας προσεπλήρωσε , πεντήκοντα δὲ παρὰ Ἀκόριδος 
ἐξ Αἰγύπτου μετεπέμψατο , ὥστε τὰς πάσας ἔχειν τριήρεις διακοσίας . 
ταύτας δὲ κοσμήσας πρὸς ναυμαχίαν καταπληκτικῶς , καὶ συνεχεῖς διαπείρας 
καὶ γυμνασίας ποιούμενος , ἡτοιμάζετο πρὸς ναυμαχίαν . 
διὸ καὶ τοῦ 
βασιλικοῦ στόλου παραπλέοντος εἰς Κίτιον , ἀπροσδοκήτως ἐπιπλεύσας 
ταῖς ναυσὶ πολλὰ τῶν Περσῶν ἐπλεονέκτει . 
ἐπέβαλε γὰρ συντεταγμέναις ναυσὶν ἐπὶ ἀσυντάκτους , καὶ 
προβεβουλευμένοις ἀνδράσι πρὸς ἀπροσδοκήτους ἀγωνιζόμενος εὐθὺς ἐν 
τῇ πρώτῃ συστάσει τὴν νίκην προκατεσκεύασεν · ἀθρόαις γὰρ ταῖς 
τριήρεσιν ἐπιπλεύσας ἐπὶ διεσπαρμένας καὶ τεταραγμένας , ἃς μὲν 
διέφθειρεν , ἃς δ’ ἐχειροῦτο . 
ὅμως δὲ 
τοῦ τε ναυάρχου τῶν Περσῶν Γλῶ καὶ τῶν ἄλλων ἡγεμόνων γενναίως 
ὑποστάντων , ἐγένετο ναυμαχία καρτερά , καθ’ ἣν ὁ Εὐαγόρας τὸ μὲν 
πρῶτον ὑπερεῖχεν , ὕστερον δὲ τοῦ Γλῶ μετὰ τοῦ βάρους ἐπενεχθέντος 
καὶ γενναίως ἀγωνισαμένου συνέβη φυγεῖν τοὺς περὶ τὸν Εὐαγόραν καὶ 
πολλὰς τῶν τριήρων ἀποβαλεῖν . 
οἱ δὲ Πέρσαι τῇ ναυμαχίᾳ νικήσαντες εἰς 
Κίτιον πόλιν ἀμφοτέρας τὰς δυνάμεις ἤθροισαν . 
ἐκ ταύτης δ’ 
ὁρμώμενοι πολιορκίαν συνεστήσαντο πρὸς τῇ Σαλαμῖνι , καὶ τὴν πόλιν 
ἐπόρθουν κατὰ γῆν ἅμα καὶ κατὰ θάλατταν . 
καὶ Τιρίβαζος μὲν μετὰ τὴν ναυμαχίαν διαβὰς εἰς 
Κιλικίαν , κἀκεῖθεν πορευθεὶς πρὸς τὸν βασιλέα , τήν τε νίκην 
ἀπήγγειλε καὶ δισχίλια τάλαντα πρὸς τὸν πόλεμον ἀπεκόμισεν · 
Εὐαγόρας δὲ πρὸ μὲν τῆς ναυμαχίας παρὰ θάλατταν πεζῇ συμβαλὼν 
μέρει τῆς πεζῆς δυνάμεως προετέρησε καὶ πρὸς τὸ μέλλον εὐθαρσὴς 
καθειστήκει , τῇ δὲ ναυμαχίᾳ πταίσας καὶ συγκλεισθεὶς εἰς πολιορκίαν 
ἀθύμως εἶχεν . 
ὅμως δὲ κρίνας ἔχεσθαι 
τοῦ πολέμου , Πνυταγόραν μὲν τὸν υἱὸν ἀπέλιπεν ἡγεμόνα τῶν ὅλων 
ποιήσας ἐν τῇ Κύπρῳ , αὐτὸς δ’ ἀναλαβὼν δέκα τριήρεις νυκτὸς 
ἔλαθε τοὺς πολεμίους ἐκπλεύσας ἐκ τῆς Σαλαμῖνος . 
κομισθεὶς δ’ εἰς 
τὴν Αἴγυπτον καὶ συντυχὼν τῷ βασιλεῖ , παρεκάλεσεν αὐτὸν ἐρρωμένως 
ἀντέχεσθαι τοῦ πολέμου καὶ κοινὸν ἡγεῖσθαι τὸν πρὸς τοὺς Πέρσας 
πόλεμον . 
ἅμα δὲ τούτοις πραττομένοις 
Λακεδαιμόνιοι μὲν ἔγνωσαν στρατεύειν ἐπὶ τὴν Μαντίνειαν , οὐδὲν 
φροντίσαντες τῶν γεγενημένων σπονδῶν , διὰ τοιαύτας αἰτίας . 
προϋπαρχούσης τοῖς Ἕλλησι κοινῆς εἰρήνης τῆς ἐπὶ Ἀνταλκίδου , καθ’ 
ἣν αἱ πόλεις ἅπασαι τὰς μὲν φρουρὰς ἀπετρίψαντο , τὴν δ’ αὐτονομίαν 
καθ’ ὁμολογίαν παρέλαβον , Λακεδαιμόνιοι φύσει φιλαρχοῦντες καὶ 
πολεμικοὶ ταῖς αἱρέσεσιν ὄντες , τὴν εἰρήνην ὥσπερ βαρὺ φορτίον οὐχ 
ὑπέμενον , τὴν δὲ προγεγενημένην τῆς Ἑλλάδος δυναστείαν ἐπιποθοῦντες 
μετέωροι ταῖς ὁρμαῖς ὑπῆρχον πρὸς καινοτομίαν . 
εὐθὺς οὖν τὰς μὲν πόλεις συνετάραττον καὶ διὰ τῶν 
ἰδίων φίλων στάσεις ἐγκατεσκεύαζον ἐν αὐταῖς , ὧν ἔνιαι πιθανὰς 
ἀφορμὰς αὐτοῖς παρέσχοντο τῆς ταραχῆς . 
ἀπολαβοῦσαι γὰρ τὰς 
αὐτονομίας λόγον ἀπῄτουν παρὰ τῶν ἐπεστατηκότων ἐπὶ τῆς 
Λακεδαιμονίων ἡγεμονίας · πικρῶν δὲ τῶν ἐλέγχων γινομένων διὰ τὸ 
μνησικακεῖν τοὺς δήμους , καὶ πολλῶν φυγαδευομένων , ἀπέδειξαν ἑαυτοὺς 
βοηθοὺς τοῖς καταστασιαζομένοις . 
ὑποδεχόμενοι δὲ τούτους καὶ μετὰ δυνάμεως ἐκπέμποντες ἐπὶ τὰς 
καθόδους , κατεδουλοῦντο τὸ μὲν πρῶτον τὰς ἀσθενεστέρας πόλεις , μετὰ 
δὲ ταῦτα καὶ τὰς ἀξιολογωτέρας καταπολεμοῦντες ὑπηκόους ἐποίουν , 
οὐδὲ δύο ἔτη φυλάξαντες τὰς κοινὰς σπονδάς . 
πλησιόχωρον δ’ ὁρῶντες 
οὖσαν τὴν τῶν Μαντινέων πόλιν καὶ πλήθουσαν ἀνδρῶν ἀλκίμων , 
ὑπώπτευσαν αὐτῆς τὴν αὔξησιν τὴν γινομένην ἐκ τῆς εἰρήνης , καὶ τὰ 
φρονήματα τῶν ἀνδρῶν ἔσπευδον ταπεινῶσαι . 
διὸ καὶ τὸ μὲν πρῶτον πρέσβεις ἀποστείλαντες πρὸς τὴν Μαντίνειαν 
προσέταττον τὰ μὲν τείχη καθελεῖν , αὐτοὺς δὲ μετοικῆσαι πάντας εἰς 
τὰς ἀρχαίας πέντε κώμας , ἐξ ὧν εἰς τὴν Μαντίνειαν τὸ παλαιὸν 
συνῴκησαν · οὐδενὸς δὲ αὐτοῖς προσέχοντος , δύναμιν ἐκπέμψαντες 
ἐπολιόρκουν τὴν πόλιν . 
οἱ δὲ Μαντινεῖς 
εἰς τὰς Ἀθήνας πρέσβεις ἀποστείλαντες ἠξίουν ἑαυτοῖς βοηθῆσαι . 
οὐ 
προαιρουμένων δὲ τῶν Ἀθηναίων παραβαίνειν τὰς κοινὰς συνθήκας , ὅμως 
καθ’ αὑτοὺς ὑποστάντες τὴν πολιορκίαν εὐρώστως ἠμύνοντο τοὺς 
πολεμίους . 
καὶ τὰ μὲν κατὰ τὴν Ἑλλάδα τοῦτον τὸν τρόπον καινῶν 
πολέμων ἀρχὴν ἐλάμβανεν . 
κατὰ δὲ τὴν Σικελίαν 
Διονύσιος ὁ τῶν Συρακοσίων τύραννος ἀπολελυμένος τῶν πρὸς 
Καρχηδονίους πολέμων πολλὴν εἰρήνην καὶ σχολὴν εἶχεν . 
διὸ καὶ 
ποιήματα γράφειν ὑπεστήσατο μετὰ πολλῆς σπουδῆς , καὶ τοὺς ἐν τούτοις 
δόξαν ἔχοντας μετεπέμπετο καὶ προτιμῶν αὐτοὺς συνδιέτριβε καὶ τῶν 
ποιημάτων ἐπιστάτας καὶ διορθωτὰς εἶχεν . 
ὑπὸ δὲ τούτων διὰ τὰς 
εὐεργεσίας τοῖς πρὸς χάριν λόγοις μετεωριζόμενος ἐκαυχᾶτο πολὺ μᾶλλον 
ἐπὶ τοῖς ποιήμασιν ἢ τοῖς ἐν πολέμῳ κατωρθωμένοις . 
τῶν δὲ συνόντων αὐτῷ ποιητῶν Φιλόξενος ὁ 
διθυραμβοποιός , μέγιστον ἔχων ἀξίωμα κατὰ τὴν κατασκευὴν τοῦ ἰδίου 
ποιήματος , κατὰ τὸ συμπόσιον ἀναγνωσθέντων τῶν τοῦ τυράννου ποιημάτων 
μοχθηρῶν ὄντων ἐπηρωτήθη περὶ τῶν ποιημάτων τίνα κρίσιν ἔχοι . 
ἀποκριναμένου δ’ αὐτοῦ παρρησιωδέστερον , ὁ μὲν τύραννος προσκόψας τοῖς 
ῥηθεῖσι , καὶ καταμεμψάμενος ὅτι διὰ φθόνον ἐβλασφήμησε , προσέταξε 
τοῖς ὑπηρέταις παραχρῆμα ἀπάγειν εἰς τὰς λατομίας . 
τῇ δ’ ὑστεραίᾳ τῶν φίλων παρακαλούντων συγγνώμην 
δοῦναι τῷ Φιλοξένῳ , διαλλαγεὶς αὐτῷ πάλιν τοὺς αὐτοὺς παρέλαβεν 
ἐπὶ τὸ συμπόσιον . 
προβαίνοντος δὲ τοῦ πότου , καὶ πάλιν τοῦ 
Διονυσίου καυχωμένου περὶ τῶν ἰδίων ποιημάτων , καί τινας στίχους τῶν 
δοκούντων ἐπιτετεῦχθαι προενεγκαμένου , καὶ ἐπερωτῶντος ποῖά τινά σοι 
φαίνεται τὰ ποιήματα ὑπάρχειν ; 
ἄλλο μὲν οὐδὲν εἶπε , τοὺς δ’ 
ὑπηρέτας τοῦ Διονυσίου προσκαλεσάμενος ἐκέλευσεν αὑτὸν ἀπαγαγεῖν 
εἰς τὰς λατομίας . 
τότε μὲν οὖν διὰ τὴν 
εὐτραπελίαν τῶν λόγων μειδιάσας ὁ Διονύσιος ἤνεγκε τὴν παρρησίαν , 
τοῦ γέλωτος τὴν μέμψιν ἀμβλύνοντος · μετ’ ὀλίγον δὲ τῶν γνωρίμων ἅμα 
καὶ τοῦ Διονυσίου παραιτουμένων τὴν ἄκαιρον παρρησίαν , ὁ Φιλόξενος 
ἐπηγγείλατο παράδοξόν τινα ἐπαγγελίαν . 
ἔφη γὰρ διὰ τῆς ἀποκρίσεως 
τηρήσειν ἅμα καὶ τὴν ἀλήθειαν καὶ τὴν εὐδόκησιν τοῦ Διονυσίου , 
καὶ οὐ διεψεύσθη . 
τοῦ γὰρ τυράννου 
προενεγκαμένου τινὰς στίχους ἔχοντας ἐλεεινὰ πάθη , καὶ ἐρωτήσαντος 
ποῖά τινα φαίνεται τὰ ποιήματα ; 
εἶπεν οἰκτρά , διὰ τῆς ἀμφιβολίας 
ἀμφότερα τηρήσας . 
ὁ μὲν γὰρ Διονύσιος ἐδέξατο τὰ οἰκτρὰ εἶναι 
ἐλεεινὰ καὶ συμπαθείας πλήρη , τὰ δὲ τοιαῦτα εἶναι ποιητῶν ἀγαθῶν 
ἐπιτεύγματα , ὅθεν ὡς ἐπῃνεκότα αὐτὸν ἀπεδέχετο · οἱ δ’ ἄλλοι τὴν 
ἀληθινὴν διάνοιαν ἐκδεξάμενοι πᾶν τὸ οἰκτρὸν ἀποτεύγματος φύσιν 
εἰρῆσθαι διελάμβανον . 
παραπλήσιον δὲ συνέβη καὶ περὶ Πλάτωνα τὸν 
φιλόσοφον γενέσθαι . 
μεταπεμψάμενος γὰρ τὸν ἄνδρα τοῦτον τὸ μὲν πρῶτον 
ἀποδοχῆς ἠξίου τῆς μεγίστης , ὁρῶν αὐτὸν παρρησίαν ἔχοντα ἀξίαν 
τῆς φιλοσοφίας · ὕστερον δ’ ἔκ τινων λόγων προσκόψας αὐτῷ παντελῶς 
ἀπηλλοτριώθη , καὶ προαγαγὼν εἰς τὸ πρατήριον ὡς ἀνδράποδον ἀπέδοτο 
μνῶν εἴκοσι . 
ἀλλὰ τοῦτον μὲν οἱ φιλόσοφοι συνελθόντες ἐξηγόρασαν 
καὶ ἐξαπέστειλαν εἰς τὴν Ἑλλάδα , φιλικὴν νουθεσίαν ἐπιφθεγξάμενοι , 
διότι δεῖ τὸν σοφὸν τοῖς τυράννοις ἢ ὡς ἥκιστα ἢ ὡς ἥδιστα 
ὁμιλεῖν · ὁ δὲ Διονύσιος τῆς εἰς τὰ 
ποιήματα σπουδῆς οὐκ ἀφιστάμενος εἰς μὲν τὴν Ὀλυμπιακὴν πανήγυριν 
ἐξαπέστειλε τοὺς εὐφωνοτάτους τῶν ὑποκριτῶν διαθησομένους ἐν τοῖς 
ὄχλοις μετ’ ᾠδῆς τὰ ποιήματα . 
οὗτοι δὲ τὸ μὲν πρῶτον διὰ τὴν 
εὐφωνίαν ἐξέπληττον τοὺς ἀκούοντας , μετὰ δὲ ταῦτα ἀναθεωρήσεως 
γενομένης κατεφρονήθησαν καὶ πολὺν ἀπηνέγκαντο γέλωτα . 
ὁ δὲ Διονύσιος ἀκούσας τὴν τῶν ποιημάτων 
καταφρόνησιν ἐνέπεσεν εἰς ὑπερβολὴν λύπης · αἰεὶ δὲ μᾶλλον τοῦ 
πάθους ἐπίτασιν λαμβάνοντος , μανιώδης διάθεσις κατέσχε τὴν ψυχὴν 
αὐτοῦ , καὶ φθονεῖν αὐτῷ φάσκων ἅπαντας τοὺς φίλους ὑπώπτευεν ὡς 
ἐπιβουλεύοντας . 
καὶ πέρας ἐπὶ τοσοῦτο προῆλθε λύττης καὶ παρακοπῆς , 
ὥστε τῶν φίλων πολλοὺς μὲν ἐπὶ ψευδέσιν αἰτίαις ἀνελεῖν , οὐκ 
ὀλίγους δὲ καὶ ἐφυγάδευσεν · ἐν οἷς ἦν Φίλιστος καὶ Λεπτίνης ὁ 
ἀδελφός , ἄνδρες διαφέροντες ἀνδρείᾳ καὶ πολλὰς καὶ μεγάλας χρείας 
ἐν τοῖς πολέμοις αὐτῷ παρεσχημένοι . 
οὗτοι μὲν οὖν φυγόντες εἰς Θουρίους τῆς Ἰταλίας , καὶ παρὰ τοῖς 
Ἰταλιώταις μεγάλης ἀποδοχῆς τυγχάνοντες , ὕστερον δεηθέντος τοῦ 
Διονυσίου διηλλάγησαν , καὶ κατελθόντες εἰς τὰς Συρακούσας εἰς τὴν 
προϋπάρξασαν εὔνοιαν ἀποκατεστάθησαν · ὁ δὲ Λεπτίνης ἔγημε τὴν 
Διονυσίου θυγατέρα . 
ταῦτα μὲν οὖν ἐπράχθη κατὰ τοῦτον τὸν 
ἐνιαυτόν . 
ἐπ’ ἄρχοντος δ’ Ἀθήνησι Δεξιθέου 
Ῥωμαῖοι κατέστησαν ὑπάτους Λεύκιον Λουκρήτιον καὶ Σερούιον 
Σουλπίκιον . 
ἐπὶ δὲ τούτων Εὐαγόρας μὲν ὁ τῶν Σαλαμινίων βασιλεὺς 
ἧκεν εἰς Κύπρον ἐξ Αἰγύπτου , κομίζων χρήματα παρὰ Ἀκόριδος τοῦ 
βασιλέως Αἰγύπτου ἐλάττονα τῶν προσδοκηθέντων . 
καταλαβὼν δὲ τὴν 
Σαλαμῖνα πολιορκουμένην ἐνεργῶς , καὶ ὑπὸ τῶν συμμάχων καταλειπόμενος , 
ἠναγκάσθη πρεσβεῦσαι περὶ συλλύσεως . 
ὁ 
δὲ Τιρίβαζος τῶν ὅλων ἔχων τὴν ἡγεμονίαν ἔφησε συγχωρῆσαι τὴν 
σύλλυσιν , ἐὰν Εὐαγόρας ἐκχωρήσῃ πασῶν τῶν κατὰ τὴν Κύπρον 
πόλεων , αὐτῆς δὲ μόνης τῆς Σαλαμῖνος βασιλεύων τελῇ τῷ Περσῶν 
βασιλεῖ κατ’ ἐνιαυτὸν φόρον ὡρισμένον καὶ ποιῇ τὸ προσταττόμενον ὡς 
δοῦλος δεσπότῃ . 
ὁ δ’ Εὐαγόρας , καίπερ 
βαρείας οὔσης τῆς αἱρέσεως , τὰ μὲν ἄλλα πάντα συνεχώρει , τὸ δ’ ὡς 
δοῦλον δεσπότῃ ποιεῖν τὸ προσταττόμενον ἀντέλεγεν , ἔφη δὲ αὑτὸν ὡς 
βασιλέα βασιλεῖ δεῖν ὑποτετάχθαι . 
οὐ συγχωροῦντος δὲ τοῦ Τιριβάζου , 
Ὀρόντης ὁ ἕτερος στρατηγός , φθονῶν τῇ δόξῃ τοῦ Τιριβάζου , 
γράμματα λάθρᾳ πρὸς τὸν Ἀρταξέρξην ἔπεμψε κατὰ τοῦ Τιριβάζου . 
κατηγόρει δ’ αὐτοῦ πρῶτον μὲν ὅτι 
δυνάμενος ἑλεῖν τὴν Σαλαμῖνα τοῦτο μὲν οὐ συντελεῖ , πρεσβείας δὲ 
προσδέχεται παρ’ αὐτοῦ καὶ συλλαλεῖ περὶ κοινοπραγίας , ὁμοίως δὲ καὶ 
πρὸς Λακεδαιμονίους συντίθεται συμμαχίαν ἰδίᾳ , φίλος ὢν αὐτῶν · ὡς 
καὶ Πυθώδε τινὰς ἔπεμψεν ἐρησομένους τὸν θεὸν περὶ τῆς 
ἐπαναστάσεως , τὸ δὲ μέγιστον , ὅτι τοὺς ἡγεμόνας τῶν δυνάμεων 
ἰδίους εὐνοίαις κατασκευάζει , τιμαῖς καὶ δωρεαῖς , ἔτι δ’ ἐπαγγελίαις 
προσαγόμενος . 
ὁ δὲ βασιλεὺς ἀναγνοὺς τὴν 
ἐπιστολὴν καὶ πιστεύσας ταῖς διαβολαῖς , ἔγραψε τῷ Ὀρόντῃ 
συλλαβεῖν τὸν Τιρίβαζον καὶ πρὸς ἑαυτὸν ἀποστεῖλαι . 
οὗ πράξαντος 
τὸ προσταχθέν , ὁ μὲν Τιρίβαζος ἀναχθεὶς ὡς τὸν βασιλέα καὶ κρίσεως 
τυχεῖν ἀξιώσας κατὰ μὲν τὸ παρὸν παρεδόθη εἰς φυλακήν , μετὰ δὲ 
ταῦτα τοῦ βασιλέως ἔχοντος πόλεμον πρὸς Καδουσίους καὶ τὴν κρίσιν 
ἀναβαλλομένου , διείλκετο τὰ περὶ τοῦ δικαστηρίου . 
ὁ δ’ Ὀρόντης 
διαδεξάμενος τὴν ἡγεμονίαν τῶν ἐν τῇ Κύπρῳ δυνάμεων , καὶ τὸν 
Εὐαγόραν πάλιν τεθαρρηκότως ὁρῶν ὑπομένοντα τὴν πολιορκίαν , πρὸς δὲ 
τούτοις τῶν στρατιωτῶν χαλεπῶς ὑπομενόντων τὴν σύλληψιν τοῦ 
Τιριβάζου , καὶ διὰ τοῦτο ἀπειθούντων καὶ τὴν πολιορκίαν 
ἐγκαταλειπόντων , δείσας Ὀρόντης τὸ τῆς περιστάσεως παράλογον , 
ἐξέπεμψε πρὸς τὸν Εὐαγόραν τοὺς διαλεξομένους περὶ τῆς συλλύσεως 
καὶ κελεύσοντας συντίθεσθαι τὴν εἰρήνην , ἐφ’ οἷς ἐκεῖνος ἠξίου 
συντίθεσθαι πρὸς Τιρίβαζον . 
ὁ μὲν οὖν 
Εὐαγόρας παραδόξως ἐξωσιοῦτο τὴν ἅλωσιν , καὶ συνέθετο τὴν εἰρήνην , 
ὥστε βασιλεύειν τῆς Σαλαμῖνος καὶ τὸν ὡρισμένον διδόναι φόρον κατ’ 
ἐνιαυτὸν καὶ ὑπακούειν ὡς βασιλεὺς βασιλεῖ προστάττοντι . 
ὁ μὲν οὖν 
Κυπριακὸς πόλεμος δεκαετὴς σχεδὸν γεγενημένος καὶ τὸ πλέον τοῦ χρόνου 
περὶ παρασκευὰς ἀσχοληθείς , διετῆ χρόνον τὸν ἐπὶ πᾶσι συνεχῶς 
πολεμηθεὶς τοῦτον τὸν τρόπον κατελύθη . 
ὁ 
δὲ τοῦ στόλου τὴν ναυαρχίαν ἔχων Γλῶς , γεγαμηκὼς τοῦ Τιριβάζου τὴν 
θυγατέρα , περίφοβος ὢν μήποτε συνεργεῖν δόξας τῷ Τιριβάζῳ περὶ τῆς 
ὑποθέσεως τύχῃ τιμωρίας ὑπὸ τοῦ βασιλέως , ἔγνω καινῇ πραγμάτων 
ἐπιβολῇ τὰ καθ’ ἑαυτὸν ἀσφαλίζεσθαι . 
εὐπορῶν δὲ χρημάτων καὶ 
στρατιωτῶν , ἔτι δὲ τοὺς τριηράρχους ταῖς εὐνοίαις ἰδίους 
πεποιημένος , διέγνω τοῦ βασιλέως ἀφίστασθαι . 
εὐθὺς οὖν πρὸς μὲν Ἄκοριν τὸν βασιλέα τῶν 
Αἰγυπτίων διαπρεσβευσάμενος συμμαχίαν συνέθετο κατὰ τοῦ βασιλέως , πρὸς 
δὲ τοὺς Λακεδαιμονίους γράφων ἐπῇρε κατὰ τοῦ βασιλέως , καὶ χρημάτων 
πλῆθος ἐπηγγέλλετο δώσειν καὶ τὰς ἄλλας ἐπαγγελίας μεγάλας 
ἐποιεῖτο , ὑπισχνούμενος συμπράξειν αὐτοῖς τὰ κατὰ τὴν Ἑλλάδα καὶ 
τὴν ἡγεμονίαν αὐτοῖς τὴν πάτριον συγκατασκευάσειν . 
οἱ δὲ Σπαρτιᾶται καὶ πάλαι μὲν διεγνώκεισαν 
ἀνακτᾶσθαι τὴν ἡγεμονίαν , τότε δὲ συνετάραττον ἤδη τὰς πόλεις καὶ 
πᾶσιν ὑπῆρχον φανεροὶ τὰς πόλεις καταδουλούμενοι . 
πρὸς δὲ τούτοις 
ἀδοξοῦντες ἐπὶ τῷ δοκεῖν ἐν τῇ πρὸς τὸν βασιλέα συνθέσει τοὺς 
κατὰ τὴν Ἀσίαν Ἕλληνας ἐκδότους πεποιηκέναι , μετεμέλοντο τοῖς 
πεπραγμένοις καὶ πρόφασιν εὔλογον ἐζήτουν τοῦ πρὸς τὸν Ἀρταξέρξην 
πολέμου . 
διόπερ ἄσμενοι συνέθεντο πρὸς τὸν Γλῶ τὴν συμμαχίαν . 
Ἀρταξέρξης δὲ καταλύσας τὸν πρὸς 
Καδουσίους πόλεμον προέθηκε κρίσιν Τιριβάζῳ , καὶ δικαστὰς τρεῖς 
ἀπέδωκε τῶν μάλιστα εὐδοκιμούντων παρὰ τοῖς Πέρσαις . 
κατὰ τούτους 
δὲ τοὺς χρόνους ἕτεροι δικασταὶ δόξαντες κακῶς κρίνειν ζῶντες 
ἐξεδάρησαν , καὶ ὑπὲρ τῶν δικαστικῶν δίφρων περιταθέντων τῶν δερμάτων 
ἐπὶ τούτων ἐδίκαζον οἱ δικασταί , παρ’ ὀφθαλμοὺς ἔχοντες παράδειγμα 
τῆς ἐν τῷ κακῶς κρίνειν τιμωρίας . 
οἱ 
μὲν οὖν κατηγοροῦντες τὴν ἐπιστολὴν ἀναγνόντες τὴν πεμφθεῖσαν ὑπὸ 
τοῦ Ὀρόντου , ταύτην ἱκανῶς ἔφασαν ἔχειν πρὸς κατηγορίαν · ὁ δὲ 
Τιρίβαζος πρὸς μὲν τὴν κατὰ τὸν Εὐαγόραν διαβολὴν τὴν ὑπ’ 
Ὀρόντου γεγενημένην συνθήκην τὸν Εὐαγόραν ὑπακούσειν ὡς βασιλέα 
βασιλεῖ προήνεγκεν · ἑαυτὸν δὲ τὴν εἰρήνην συντεθεῖσθαι , ὥστε 
ὑπακούειν Εὐαγόραν τῷ βασιλεῖ ὡς δοῦλον δεσπότῃ · περὶ δὲ τῶν 
χρησμῶν ἔφησε μὴ χρηματίζειν τὸν θεὸν καθόλου περὶ θανάτου , καὶ 
τούτου μάρτυρας παρείχετο πάντας τοὺς παρόντας Ἕλληνας . 
περὶ δὲ τῆς 
φιλίας τῆς πρὸς Λακεδαιμονίους ἀπελογεῖτο , λέγων οὐκ ἐπὶ τῷ ἰδίῳ 
συμφέροντι , ἀλλ’ ἐπὶ τῷ τοῦ βασιλέως λυσιτελεῖ πεποιῆσθαι τὴν 
φιλίαν · καὶ διὰ ταύτης παρεδείκνυε τῶν μὲν Λακεδαιμονίων παρῃρῆσθαι 
τοὺς κατὰ τὴν Ἀσίαν Ἕλληνας , τῷ δὲ βασιλεῖ παραδεδόσθαι 
ἐκδότους . 
ἐπὶ τελευτῆς δὲ τῆς ἀπολογίας ὑπέμνησε τοὺς δικαστὰς ὧν 
τὸν βασιλέα πρότερον ἦν εὐεργετηκώς . 
λέγεται δὲ πολλὰς μὲν καὶ ἄλλας χρείας ἐνδεδεῖχθαι τῷ βασιλεῖ , 
μίαν δὲ μεγίστην , ἐξ ἧς αὐτὸν θαυμασθῆναι συνέβη καὶ μέγιστον 
γενέσθαι φίλον · κατὰ γάρ τινα κυνηγίαν ἐφ’ ἅρματος ὀχουμένου τοῦ 
βασιλέως δύο λέοντας ἐπ’ αὐτὸν ὁρμῆσαι , καὶ τῶν μὲν ἵππων τῶν ἐν 
τῷ τεθρίππῳ δύο διασπάσαι , τὴν δ’ ὁρμὴν ἐπ’ αὐτὸν ποιεῖσθαι τὸν 
βασιλέα · καθ’ ὃν δὴ καιρὸν ἐπιφανέντα τὸν Τιρίβαζον τοὺς μὲν 
λέοντας ἀποκτεῖναι , τὸν δὲ βασιλέα ἐκ τῶν κινδύνων ἐξελέσθαι . 
ἔν τε τοῖς πολέμοις ἀνδρείᾳ 
διενεγκεῖν φασὶν αὐτὸν καὶ κατὰ τὰς συμβουλὰς οὕτως εὐστοχεῖν , 
ὥστε τὸν βασιλέα χρώμενον ταῖς ἐκείνου παραγγελίαις μηδέποτε 
διαμαρτεῖν . 
τοιαύτῃ δ’ ἀπολογίᾳ χρησάμενος ὁ Τιρίβαζος ἀπελύθη τῶν 
ἐγκλημάτων ὡμολογημένως ὑπὸ πάντων τῶν δικαστῶν . 
ὁ δὲ βασιλεὺς καθ’ ἕνα 
τῶν δικαστῶν προσκαλούμενος ἐπηρώτησε , τίσι δικαίοις προσσχὼν ἕκαστος 
ἀπέλυσε τὸν κατηγορούμενον . 
ὁ μὲν οὖν πρῶτος ἔφησε , θεωρῶν τὰ μὲν 
ἐγκλήματα ἀμφισβητούμενα , τὰς δ’ εὐεργεσίας ὁμολογουμένας οὔσας · ὁ 
δὲ δεύτερος ἔφησε , καὶ τιθεμένων ἀληθινῶν τῶν ἐγκλημάτων , ὅμως τὰς 
εὐεργεσίας μείζους εἶναι τῆς ἁμαρτίας · ὁ δὲ τρίτος εἶπεν ὅτι τὰς 
μὲν εὐεργεσίας οὐ τίθεται πρὸς λόγον διὰ τὸ τὰς περὶ αὐτῶν χάριτας 
καὶ τιμὰς πολλαπλασίας ἀπειληφέναι παρὰ τοῦ βασιλέως τὸν Τιρίβαζον , 
αὐτῶν δὲ τῶν ἐγκλημάτων κατ’ ἰδίαν θεωρουμένων μὴ φαίνεσθαι τούτοις 
ἔνοχον εἶναι τὸν κατηγορούμενον . 
ὁ δὲ 
βασιλεὺς τοὺς μὲν δικαστὰς ἐπῄνεσεν , ὡς δικαίως κεκρικότας , τὸν δὲ 
Τιρίβαζον ταῖς νομιζομέναις μεγίσταις τιμαῖς ἐκόσμησεν . 
τοῦ δὲ 
Ὀρόντου καταγνοὺς ὡς ψευδῆ κατηγορίαν πεπλακότος ἔκ τε τῶν φίλων 
ἐξέκρινε καὶ ταῖς ἐσχάταις ἀτιμίαις περιέβαλεν . 
καὶ τὰ μὲν κατὰ 
τὴν Ἀσίαν ἐν τούτοις ἦν . 
κατὰ δὲ τὴν 
Ἑλλάδα Λακεδαιμονίων πορθούντων Μαντίνειαν , τὸ μὲν θέρος διετέλεσαν 
οἱ Μαντινεῖς γενναίως ἀγωνιζόμενοι πρὸς τοὺς πολεμίους · ἐδόκουν γὰρ 
ἀνδρείᾳ διαφέρειν τῶν Ἀρκάδων , καὶ διὰ τοῦθ’ οἱ Λακεδαιμόνιοι 
πρότερον εἰώθεισαν ἐν ταῖς μάχαις τούτους παραστάτας ἔχειν καὶ 
πιστοτάτους τῶν συμμάχων · τοῦ δὲ χειμῶνος ἐνστάντος , καὶ τοῦ παρὰ 
τὴν Μαντίνειαν ποταμοῦ μεγάλην αὔξησιν ἐκ τῶν ὄμβρων λαβόντος , οἱ 
Λακεδαιμόνιοι τὸ ῥεῦμα τοῦ ποταμοῦ διαλαβόντες μεγάλοις χώμασιν 
ἀπέστρεψαν τὸν ποταμὸν εἰς τὴν πόλιν καὶ πάντα τὸν σύνεγγυς τόπον 
ἐποίησαν λιμνάζειν . 
διὸ καὶ τῶν οἰκιῶν 
πιπτουσῶν καταπλαγέντες οἱ Μαντινεῖς ἠναγκάσθησαν τὴν πόλιν παραδοῦναι 
τοῖς Λακεδαιμονίοις . 
οἱ δὲ παραλαβόντες ἄλλο μὲν οὐθὲν κακὸν 
εἰργάσαντο τοὺς Μαντινεῖς , προσέταξαν δὲ εἰς τὰς ἀρχαίας κώμας 
μετοικισθῆναι . 
διόπερ ἠναγκάσθησαν τὴν μὲν ἰδίαν πατρίδα κατασκάπτειν , 
εἰς δὲ τὰς κώμας μετοικῆσαι . 
ἅμα δὲ τούτοις 
πραττομένοις κατὰ τὴν Σικελίαν Διονύσιος ὁ τῶν Συρακοσίων τύραννος 
ἔγνω κατὰ τὸν Ἀδρίαν πόλεις οἰκίζειν . 
τοῦτο δὲ ἔπραττε 
διανοούμενος τὸν Ἰόνιον καλούμενον πόρον ἰδιοποιεῖσθαι , ἵνα τὸν 
ἐπὶ τὴν Ἤπειρον πλοῦν ἀσφαλῆ κατασκευάσῃ καὶ πόλεις ἔχῃ ἰδίας 
εἰς τὸ δύνασθαι ναυσὶ καθορμισθῆναι . 
ἔσπευδε γὰρ ἄφνω μεγάλαις 
δυνάμεσιν ἐπιπλεῦσαι τοῖς κατὰ τὴν Ἤπειρον τόποις καὶ συλῆσαι τὸ 
ἐν Δελφοῖς τέμενος , γέμον πολλῶν χρημάτων . 
διὸ καὶ πρὸς Ἰλλυριοὺς ἐποιήσατο συμμαχίαν δῑ 
Ἀλκέτου τοῦ Μολοττοῦ , ὃς ἐτύγχανε φυγὰς ὢν καὶ διατρίβων ἐν 
ταῖς Συρακούσαις . 
τῶν δ’ Ἰλλυριῶν ἐχόντων πόλεμον , ἐξαπέστειλεν 
αὐτοῖς συμμάχους στρατιώτας δισχιλίους καὶ πανοπλίας Ἑλληνικὰς 
πεντακοσίας . 
οἱ δ’ Ἰλλυριοὶ τὰς μὲν πανοπλίας ἀνέδωκαν τοῖς 
ἀρίστοις τῶν στρατιωτῶν , τοὺς δὲ στρατιώτας κατέμιξαν τοῖς ἰδίοις 
στρατιώταις . 
πολλὴν δὲ δύναμιν 
ἀθροίσαντες ἐνέβαλον εἰς τὴν Ἤπειρον καὶ κατῆγον τὸν Ἀλκέταν 
ἐπὶ τὴν τῶν Μολοττῶν βασιλείαν . 
οὐδενὸς δ’ αὐτοῖς προσέχοντος , τὸ 
μὲν πρῶτον ἐπόρθησαν τὴν χώραν , μετὰ δὲ ταῦτα τῶν Μολοττῶν 
ἀντιταττομένων ἐγένετο μάχη καρτερά , καθ’ ἣν νικήσαντες οἱ 
Ἰλλυριοὶκατέκοψαν τῶν Μολοττῶν πλείους τῶν μυρίων πεντακισχιλίων . 
τοιαύτῃ δὲ συμφορᾷ τῶν Ἠπειρωτῶν περιπεσόντων , Λακεδαιμόνιοι 
πυθόμενοι τὰ συμβεβηκότα συμμαχίαν ἐξέπεμψαν τοῖς Μολοττοῖς , δῑ ἧς 
τοῦ πολλοῦ θράσους ἔπαυσαν τοὺς βαρβάρους . 
ἅμα δὲ τούτοις πραττομένοις Πάριοι κατά τινα 
χρησμὸν ἀποικίαν ἐκπέμψαντες εἰς τὸν Ἀδρίαν ἔκτισαν ἐν αὐτῷ 
νῆσον τὴν ὀνομαζομένην Φάρον , συμπράξαντος αὐτοῖς Διονυσίου τοῦ 
τυράννου . 
οὗτος γὰρ ἀποικίαν ἀπεσταλκὼς εἰς τὸν Ἀδρίαν οὐ πολλοῖς 
πρότερον ἔτεσιν ἐκτικὼς ἦν τὴν πόλιν τὴν ὀνομαζομένην Λίσσον . 
ἐκ ταύτης οὖν ὁρμώμενος Διονύσιος 
σχολὴν ἄγων κατεσκεύασε νεώρια διακοσίαις τριήρεσι , καὶ τεῖχος 
περιέβαλε τῇ πόλει τηλικοῦτο τὸ μέγεθος , ὥστε τῇ πόλει γενέσθαι 
τὸν περίβολον μέγιστον τῶν Ἑλληνίδων πόλεων . 
κατεσκεύασε δὲ καὶ 
γυμνάσια μεγάλα παρὰ τὸν Ἄναπον ποταμόν , θεῶν τε ναοὺς κατεσκεύασε 
καὶ τἄλλα τὰ συντείνοντα πρὸς αὔξησιν πόλεως καὶ δόξαν . 
τοῦ δ’ ἐνιαυσίου χρόνου διεληλυθότος Ἀθήνησι μὲν 
ἦρχε Διοτρέφης , ἐν Ῥώμῃ δ’ ὕπατοι κατεστάθησαν Λεύκιος 
Οὐαλέριος καὶ Αὖλος Μάλλιος , παρὰ δ’ Ἠλείοις Ὀλυμπιὰς ἤχθη 
ἐνενηκοστὴ ἐνάτη , καθ’ ἣν ἐνίκα στάδιον Δίκων Συρακόσιος . 
ἐπὶ δὲ 
τούτων Πάριοι μὲν τὴν Φάρον οἰκίσαντες τοὺς τε προενοικοῦντας 
βαρβάρους ἔν τινι χωρίῳ καθ’ ὑπερβολὴν ὀχυρῷ ὄντι εἴασαν 
κατοικεῖν ἀσινεῖς , αὐτοὶδὲ παρὰ θάλατταν κτίσαντες πόλιν ἐτείχισαν . 
μετὰ δὲ ταῦτα τῶν προοικούντων ἐν 
τῇ νήσῳ βαρβάρων δυσχεραινόντων ἐπὶ τῇ παρουσίᾳ τῶν Ἑλλήνων , 
καὶ μεταπεμπομένων τοὺς πέραν κατοικοῦντας Ἰλλυριούς , μικροῖς πλοίοις 
πολλοῖς διέβησαν εἰς τὴν Φάρον , ὄντες ὑπὲρ τοὺς μυρίους , καὶ τοὺς 
Ἕλληνας πορθοῦντες πολλοὺς ἀνῄρουν . 
ὁ δ’ ἐν τῇ Λίσσῳ 
καθεσταμένος ἔπαρχος ὑπὸ Διονυσίου τριήρεις πλείους ἔχων ἐπέπλευσε 
τοῖς τῶν Ἰλλυριῶν πλοιαρίοις , καὶ τὰ μὲν βυθίσας , τὰ δὲ 
χειρωσάμενος , ἀπέκτεινε τῶν βαρβάρων πλείους τῶν πεντακισχιλίων , 
ἐζώγρησε δὲ περὶ δισχιλίους . 
Διονύσιος 
δὲ χρημάτων ἀπορούμενος ἐστράτευσεν ἐπὶ Τυρρηνίαν , ἔχων τριήρεις 
ἑξήκοντα , πρόφασιν μὲν φέρων τὴν τῶν λῃστῶν κατάλυσιν , τῇ δ’ 
ἀληθείᾳ συλήσων ἱερὸν ἅγιον , γέμον μὲν ἀναθημάτων πολλῶν , 
καθιδρυμένον δ’ ἐν ἐπινείῳ πόλεως Ἀγύλλης Τυρρηνίδος · τὸ δ’ 
ἐπίνειον ὠνομάζετο Πύργοι . 
καταπλεύσας 
δὲ νυκτὸς καὶ τὴν δύναμιν ἐκβιβάσας , ἅμ’ ἡμέρᾳ προσπεσὼν ἐκράτησε 
τῆς ἐπιβολῆς · ὀλίγων γὰρ ὄντων ἐν τῷ χωρίῳ φυλάκων , βιασάμενος 
αὐτοὺς ἐσύλησε τὸ ἱερὸν καὶ συνήθροισεν οὐκ ἔλαττον ταλάντων 
χιλίων . 
τῶν δὲ Ἀγυλλαίων ἐκβοηθησάντων , μάχῃ τε ἐκράτησεν αὐτῶν 
καὶ πολλοὺς αἰχμαλώτους λαβὼν καὶ τὴν χώραν πορθήσας ἐπανῆλθεν εἰς 
τὰς Συρακούσας . 
ἀποδόμενος δὲ τὰ λάφυρα συνήγαγεν οὐκ ἐλάττω 
ταλάντων πεντακοσίων . 
εὐπορήσας δὲ χρημάτων , ἐμισθοῦτο στρατιωτῶν 
παντοδαπῶν πλῆθος , καὶ δύναμιν ἀξιόλογον συστησάμενος φανερὸς ἦν 
πολεμήσων Καρχηδονίοις . 
ταῦτα μὲν οὖν ἐπράχθη κατὰ τοῦτον τὸν 
ἐνιαυτόν . 
ἐπ’ ἄρχοντος δ’ Ἀθήνησι Φανοστράτου 
Ῥωμαῖοι κατέστησαν ἀντὶ τῶν ὑπάτων χιλιάρχους τέτταρας , Λεύκιον 
Λοκρήτιον , Σέντιον Σολπίκιον , Λεύκιον Αἰμίλιον , Λεύκιον Φούριον . 
ἐπὶ δὲ τούτων Διονύσιος ὁ τῶν Συρακοσίων τύραννος παρασκευασάμενος 
πολεμεῖν Καρχηδονίοις , ἐζήτει λαβεῖν πρόφασιν εὔλογον τοῦ πολέμου . 
ὁρῶν οὖν τὰς ὑπὸ Καρχηδονίους τεταγμένας πόλεις οἰκείως ἐχούσας 
πρὸς ἀπόστασιν , προσεδέχετο τὰς βουλομένας ἀφίστασθαι , καὶ συμμαχίαν 
πρὸς αὐτὰς συντιθέμενος ἐπιεικῶς προσεφέρετο ταύταις . 
οἱ δὲ Καρχηδόνιοι τὸ μὲν πρῶτον πρέσβεις 
ἀποστέλλοντες πρὸς τὸν δυνάστην ἀπῄτουν τὰς πόλεις , μὴ προσέχοντος 
δὲ αὐτοῦ συνέβη ταύτην ἀρχὴν γενέσθαι τοῦ πολέμου . 
Καρχηδόνιοι μὲν 
οὖν πρὸς τοὺς Ἰταλιώτας συμμαχίαν ποιησάμενοι κοινῇ τὸν πόλεμον 
ἐπανείλαντο πρὸς τὸν τύραννον · προορώμενοι δ’ ἐμφρόνως τὸ μέγεθος τοῦ 
πολέμου , τῶν τε πολιτῶν τοὺς εὐθέτους κατέλεγον στρατιώτας καὶ 
χρημάτων προχειρισάμενοι πλῆθος ξενικὰς δυνάμεις μεγάλας ἐμισθοῦντο . 
καταστήσαντες δὲ στρατηγὸν Μάγωνα τὸν βασιλέα , πολλὰς μυριάδας 
στρατιωτῶν ἐπεραίωσαν εἰς τὴν Σικελίαν καὶ τὴν Ἰταλίαν , διαπολεμεῖν 
ἐξ ἀμφοτέρας βουλόμενοι . 
ὁ δὲ Διονύσιος 
καὶ αὐτὸς τὰς δυνάμεις διελόμενος , τῷ μὲν ἑνὶ μέρει πρὸς τοὺς 
Ἰταλιώτας διηγωνίζετο , τῷ δὲ ἑτέρῳ πρὸς τοὺς Φοίνικας . 
πολλαὶ 
μὲν οὖν κατὰ μέρος ἐγίνοντο μάχαι τοῖς στρατοπέδοις καὶ συμπλοκαὶ 
μικραὶ καὶ συνεχεῖς , ἐν αἷς οὐδὲν ἀξιόλογον ἔργον συνετελέσθη , δύο 
δὲ παρατάξεις ἐγένοντο μεγάλαι καὶ περιβόητοι . 
καὶ τῇ μὲν πρώτῃ 
Διονύσιος θαυμαστῶς ἀγωνισάμενος περὶ τὰ καλούμενα Κάβαλα προετέρησε , 
καὶ πλείους μὲν τῶν μυρίων ἀνεῖλε τῶν βαρβάρων , οὐκ ἐλάττους δὲ 
τῶν πεντακισχιλίων ἐζώγρησε · τὸ δ’ ἄλλο πλῆθος ἠνάγκασε καταφυγεῖν 
ἐπί τινα λόφον ἐρυμνὸν καὶ ἄνυδρον παντελῶς . 
ἔπεσε δὲ καὶ Μάγων 
ὁ βασιλεὺς αὐτῶν ἀγωνισάμενος λαμπρῶς . 
οἱ δὲ Φοίνικες καταπλαγέντες τὸ μέγεθος τῆς συμφορᾶς εὐθὺς 
διεπρεσβεύσαντο περὶ διαλύσεων . 
ὁ δὲ Διονύσιος ἀπεφήνατο 
τῷ μίαν αὐτοῖς εἶναι σύλλυσιν , ἐὰν ἐκχωρήσωσι 
τῶν κατὰ τὴν Σικελίαν πόλεων καὶ τὰ δαπανηθέντα χρήματα κατὰ τὸν 
πόλεμον ἐκτίσωσιν . 
βαρείας δὲ καὶ ὑπερηφάνου τῆς ἀποκρίσεως δοκούσης 
ὑπάρχειν , οἱ Καρχηδόνιοι τῇ συνήθει πανουργίᾳ κατεστρατήγησαν τὸν 
Διονύσιον . 
προσποιηθέντες οὖν εὐδοκεῖσθαι ταῖς ὁμολογίαις , ἔφησαν 
αὐτοὺς μὲν μὴ ὑπάρχειν κυρίους τῆς τῶν πόλεων παραδόσεως , ἵνα δὲ 
τοῖς ἄρχουσι διαλεχθῶσι περὶ τούτων , ἠξίωσαν τὸν Διονύσιον ὀλίγας 
ἡμέρας ἀνοχὰς ποιήσασθαι . 
συγχωρήσαντος 
δὲ τοῦ δυνάστου καὶ τῶν ἀνοχῶν γενομένων , ὁ μὲν Διονύσιος περιχαρὴς 
ἦν , ὡς αὐτίκα μάλα τὴν Σικελίαν πᾶσαν παραληψόμενος , οἱ δὲ 
Καρχηδόνιοι Μάγωνα μὲν τὸν βασιλέα μεγαλοπρεπῶς ἔθαψαν , ἀντὶ δ’ 
ἐκείνου στρατηγὸν κατέστησαν τὸν υἱὸν αὐτοῦ , νέον μὲν παντελῶς 
ὄντα , φρονήματος δὲ γέμοντα καὶ διάφορον ἀνδρείᾳ . 
οὗτος δὲ πάντα 
τὸν τῶν ἀνοχῶν χρόνον διετέλεσε διατάσσων καὶ γυμνάζων τὴν δύναμιν , 
διὰ δὲ τῆς τῶν ἔργων ἀθλήσεως καὶ τῆς τῶν λόγων παρακλήσεως καὶ 
γυμνασίας ἐν τοῖς ὅπλοις εὐπειθῆ καὶ δυνατὴν ἐποίησε τὴν στρατιάν . 
ὡς δ’ ὁ τῆς ὁμολογίας διῆλθε χρόνος , 
ἀμφότεροι τὰς δυνάμεις ἐκτάξαντες συγκατέβησαν προθύμως ἐπὶ τὴν 
μάχην . 
γενομένης δὲ παρατάξεως ἰσχυρᾶς περὶ τὸ καλούμενον Κρόνιον , 
τὸ δαιμόνιον ἐναλλὰξ τῇ νίκῃ τὴν ἧτταν τῶν Καρχηδονίων 
διωρθώσατο · οἱ μὲν γὰρ προνενικηκότες διὰ τὴν προγεγενημένην εὐημερίαν 
μεγαλαυχοῦντες παραδόξως ἐσφάλησαν , οἱ δὲ διὰ τὴν ἧτταν πεπτωκότες 
ταῖς ἐλπίσιν , ἀπροσδόκητον καὶ μεγάλην εὐημερίαν ἀπηνέγκαντο . 
Λεπτίνης μὲν γὰρ ἐπὶ θατέρου κέρως τεταγμένος καὶ διαφέρων 
ἀνδρείᾳ , μαχόμενος ἡρωικῶς καὶ πολλοὺς ἀνελὼν τῶν Καρχηδονίων 
ἐπιφανῶς κατέστρεψε τὸν βίον · τούτου δὲ πεσόντος οἱ Φοίνικες 
θαρρήσαντες καὶ βιασάμενοι τοὺς ἀντιτεταγμένους ἐτρέψαντο . 
Διονύσιος δὲ τὸ μὲν πρῶτον ἔχων ἐπιλέκτους 
τοὺς συντεταγμένους προετέρει τῶν ἀντιτεταγμένων · ὡς δ’ ὁ τοῦ 
Λεπτίνου θάνατος ἐγνώσθη καὶ τὸ ἕτερον κέρας συνετέτριπτο , 
κατεπλάγησαν οἱ τοῦ Διονυσίου καὶ πρὸς φυγὴν ὥρμησαν . 
τροπῆς δὲ παντελοῦς γενομένης , οἱ μὲν Καρχηδόνιοι 
φιλοτιμότερον καταδιώξαντες παρήγγελλον ἀλλήλοις μηδένα ζωγρεῖν · διὸ 
καὶ πάντων τῶν περικαταλαμβανομένων ἀναιρουμένων πᾶς ὁ πλησίον τόπος 
νεκρῶν ἐπληρώθη . 
τοσοῦτος δ’ ἐγένετο 
φόνος , μνησικακούντων τῶν Φοινίκων , ὥστε τοὺς ἀναιρεθέντας εὑρεθῆναι 
τῶν Σικελιωτῶν πλείους τῶν μυρίων καὶ τετρακισχιλίων . 
οἱ δὲ 
περιλειφθέντες καταφυγόντες εἰς τὴν παρεμβολὴν τῆς νυκτὸς ἐπιγενομένης 
διεσώθησαν . 
οἱ δὲ Καρχηδόνιοι μεγάλῃ παρατάξει νικήσαντες ἀνεχώρησαν 
εἰς Πάνορμον . 
ἀνθρωπίνως δὲ τὴν 
εὐημερίαν ἐνεγκόντες ἀπέστειλαν πρεσβευτάς , δόντες ἐξουσίαν τῷ 
Διονυσίῳ καταλύσασθαι τὸν πόλεμον . 
ἀσμένως δὲ τοῦ τυράννου 
προσδεξαμένου τοὺς λόγους ἐγένοντο διαλύσεις , ὥστ’ ἔχειν ἀμφοτέρους 
ὧν πρότερον ὑπῆρχον κύριοι · ἐξαίρετον δ’ ἔλαβον οἱ Καρχηδόνιοι τὴν 
τῶν Σελινουντίων πόλιν τε καὶ χώραν καὶ τῆς Ἀκραγαντίνης μέχρι τοῦ 
Ἁλύκου καλουμένου ποταμοῦ . 
ἔτισε δὲ Διονύσιος τοῖς Καρχηδονίοις 
τάλαντα χίλια . 
καὶ τὰ μὲν κατὰ Σικελίαν ἐν τούτοις ἦν . 
κατὰ δὲ τὴν Ἀσίαν Γλῶς ὁ ναυαρχήσας τῶν Περσῶν ἐν 
τῷ Κυπριακῷ πολέμῳ , ἀποστάτης ὢν τοῦ βασιλέως καὶ τούς τε 
Λακεδαιμονίους καὶ τὸν Αἰγυπτίων βασιλέα παρακεκληκὼς εἰς τὸν πρὸς 
Πέρσας πόλεμον , δολοφονηθεὶς ὑπό τινων οὐ συνετέλεσε τὴν προαίρεσιν . 
μετὰ δὲ τὴν τούτου τελευτὴν Ταχὼς διαδεξάμενος τὰς τούτου πράξεις 
συνεστήσατο περὶ αὑτὸν δύναμιν , καὶ πόλιν ἔκτισε πλησίον τῆς 
θαλάσσης ἐπί τινος κρημνοῦ τὴν ὀνομαζομένην Λεύκην , ἔχουσαν ἱερὸν 
ἅγιον Ἀπόλλωνος . 
μετ’ ὀλίγον δὲ χρόνον 
αὐτοῦ τελευτήσαντος ἠμφισβήτησαν τῆς πόλεως ταύτης Κλαζομένιοι καὶ 
Κυμαῖοι . 
τὸ μὲν οὖν πρῶτον ἐπεχείρησαν αἱ πόλεις πολέμῳ 
διακρίνεσθαι , μετὰ δὲ ταῦτα εἰπόντος τινὸς ἐρωτῆσαι τὸν θεόν , 
ποτέραν τῶν πόλεων κρίνει κυρίαν εἶναι δεῖν τῆς Λεύκης , ἔκρινεν ἡ 
Πυθία ταύτην ὑπάρχειν , ἥτις ἂν πρώτη θύσῃ ἐν τῇ Λεύκῃ · 
ὁρμηθῆναι δὲ ἐκ τῆς ἰδίας πόλεως ἅμ’ ἡλίῳ ἀνιόντι κατὰ τὴν 
ἡμέραν , ἣν ἀμφότεροι συμφώνως ὑποστήσονται . 
ταχθείσης δὲ τῆς ἡμέρας , οἱ μὲν Κυμαῖοι 
ὑπελάμβανον ἑαυτοὺς πλεονεκτεῖν διὰ τὸ τὴν αὑτῶν πόλιν ἐγγυτέρω 
κεῖσθαι , οἱ δὲ Κλαζομένιοι , διάστημα πλέον ἀπέχοντες , τεχνάζονταί τι 
τοιοῦτο πρὸς τὴν νίκην · κληρώσαντες ἐξ ἑαυτῶν ἀποίκους ἔκτισαν 
πλησίον τῆς Λεύκης πόλιν , ἐξ ἧς ὁρμηθέντες ἅμ’ ἡλίῳ ἀνατέλλοντι 
ἔφθασαν τοὺς Κυμαίους τὴν θυσίαν ἐπιτελέσαντες . 
τούτῳ δὲ τῷ φιλοτεχνήματι γενόμενοι κύριοι τῆς 
Λεύκης , ἐπώνυμον ἑορτὴν ἄγειν κατ’ ἐνιαυτὸν ἐνεστήσαντο , τὴν 
πανήγυριν ὀνομάσαντες προφθάσειαν . 
τούτων δὲ πραχθέντων αἱ μὲν κατὰ 
τὴν Ἀσίαν ἐπαναστάσεις αὐτομάτως κατελύθησαν . 
Λακεδαιμόνιοι δὲ μετὰ τὸν τοῦ Γλῶ καὶ τοῦ Ταχῶ 
θάνατον τὰς μὲν κατὰ τὴν Ἀσίαν πράξεις ἀπέγνωσαν , τὰ δὲ κατὰ τὴν 
Ἑλλάδα συσκευαζόμενοι , καὶ τῶν πόλεων ἃς μὲν πειθοῖ προσαγόμενοι , 
ἃς δὲ διὰ τῆς τῶν φυγάδων καθόδου βίᾳ χειρούμενοι , φανερῶς ἤδη 
τὴν ἡγεμονίαν τῆς Ἑλλάδος εἰς ἑαυτοὺς μεθίστασαν παρὰ τὰς κοινὰς 
συνθήκας τὰς ἐπ’ Ἀνταλκίδου γενομένας συνεπιλαβομένου τοῦ Περσῶν 
βασιλέως . 
κατὰ δὲ τὴν Μακεδονίαν 
Ἀμύντου τοῦ βασιλέως ἡττηθέντος ὑπὸ Ἰλλυριῶν καὶ τὰ κατὰ τὴν 
ἀρχὴν ἀπογνόντος , πρὸς δὲ τούτοις τῷ δήμῳ τῶν Ὀλυνθίων 
δωρησαμένου πολλὴν τῆς ὁμόρου χώρας διὰ τὴν ἀπόγνωσιν τῆς ἑαυτοῦ 
δυναστείας , τὸ μὲν πρῶτον ὁ δῆμος ὁ τῶν Ὀλυνθίων τὰς προσόδους 
ἐλάμβανε τὰς ἐκ τῆς δοθείσης χώρας , μετὰ δὲ ταῦτ’ ἀνελπίστως τοῦ 
βασιλέως ἀναλαβόντος ἑαυτὸν καὶ τὴν ὅλην ἀρχὴν ἀνακτησαμένου οἱ 
μὲν Ὀλύνθιοι τὴν χώραν ἀπαιτηθέντες οὐχ οἷοι ἦσαν ἀποδιδόναι . 
διόπερ Ἀμύντας ἰδίαν τε δύναμιν 
συνεστήσατο καὶ τοὺς Λακεδαιμονίους ποιησάμενος συμμάχους ἔπεισεν 
ἐξαποστεῖλαι στρατηγὸν καὶ δύναμιν ἀξιόλογον ἐπὶ τοὺς Ὀλυνθίους . 
οἱ δὲ Λακεδαιμόνιοι κρίναντες ἀντέχεσθαι τῶν ἐπὶ Θρᾴκης τόπων , 
κατέλεξαν στρατιώτας ἔκ τε τῶν πολιτῶν καὶ παρὰ τῶν συμμάχων τοὺς 
ἅπαντας ὑπὲρ μυρίους · παραδόντες δὲ τὴν δύναμιν Φοιβίδᾳ τῷ 
Σπαρτιάτῃ προσέταξαν συμμαχεῖν τῷ Ἀμύντᾳ καὶ μετ’ ἐκείνου 
πολεμῆσαι τοὺς Ὀλυνθίους . 
ἑτέραν δὲ δύναμιν ἐπὶ Φλιουντίους 
ἐκπέμψαντες καὶ μάχῃ νικήσαντες ἠνάγκασαν ὑποταγῆναι τοὺς 
Φλιουντίους τοῖς Λακεδαιμονίοις . 
κατὰ δὲ 
τοῦτον τὸν χρόνον οἱ βασιλεῖς τῶν Λακεδαιμονίων διεφέροντο πρὸς 
ἀλλήλους ταῖς αἱρέσεσιν · Ἀγησίπολις μὲν γάρ , εἰρηνικὸς ὢν καὶ 
δίκαιος , ἔτι δὲ καὶ συνέσει διαφέρων , ἔφη δεῖν ἐμμένειν τοῖς 
ὅρκοις καὶ παρὰ τὰς κοινὰς συνθήκας μὴ καταδουλοῦσθαι τοὺς Ἕλληνας · 
ἀδοξεῖν γὰρ ἀπεφήνατο τὴν Σπάρτην τοῖς μὲν Πέρσαις ἐκδότους 
πεποιημένην τοὺς κατὰ τὴν Ἀσίαν Ἕλληνας , αὐτὴν δὲ συσκευαζομένην 
τὰς κατὰ τὴν Ἑλλάδα πόλεις , ἐν ταῖς κοιναῖς συνθήκαις ὀμόσασαν 
τηρήσειν αὐτονόμους . 
ὁ δ’ Ἀγησίλαος , ὢν φύσει δραστικός , φιλοπόλεμος 
ἦν καὶ τῆς τῶν Ἑλλήνων δυναστείας ἀντείχετο . 
ἐπ’ ἄρχοντος δ’ Ἀθήνησιν Εὐάνδρου Ῥωμαῖοι 
κατέστησαν ἀντὶ τῶν ὑπάτων χιλιάρχους ἕξ , Κόιντον Σολπίκιον , 
Γάιον Φάβιον , Κόιντον Σερουίλιον , Πόπλιον Κορνήλιον . 
ἐπὶ δὲ 
τούτων Λακεδαιμόνιοι κατελάβοντο τὴν Καδμείαν ἐν ταῖς Θήβαις διά 
τινας τοιαύτας αἰτίας . 
ὁρῶντες τὴν Βοιωτίαν ἔχουσαν πόλεών τε 
πλῆθος καὶ τοὺς κατοικοῦντας αὐτὴν ἄνδρας ὑπάρχοντας ἀνδρείᾳ 
διαφόρους , ἔτι δὲ τὰς Θήβας ἐχούσας παλαιὸν ἀξίωμα καὶ τὸ σύνολον 
ὥσπερ ἀκρόπολίν τινα τῆς Βοιωτίας οὖσαν , εὐλαβοῦντο μήποτε καιροῦ 
παραφανέντος οἰκείου τῆς ἡγεμονίας ἀντιποιήσηται · διόπερ τοῖς ἡγεμόσιν οἱ Σπαρτιᾶται παρήγγελλον ἐν 
ἀπορρήτοις , ἵν’ ἐάν ποτε καιρὸν λάβωσι , καταλάβωνται τὴν Καδμείαν . 
τοιαύτης δὲ γενομένης παραγγελίας , Φοιβίδας ὁ Σπαρτιάτης , τεταγμένος 
ἐπί τινος ἡγεμονίας καὶ δύναμιν ἄγων ἐπὶ Ὀλυνθίους , κατελάβετο 
τὴν Καδμείαν . 
ἀγανακτούντων δὲ τῶν Θηβαίων καὶ μεθ’ ὅπλων 
συνδραμόντων , συνάψας μάχην αὐτοῖς καὶ νικήσας τριακοσίους μὲν τοὺς 
ἐπιφανεστάτους τῶν Θηβαίων ἐφυγάδευσε , τοὺς δὲ λοιποὺς καταπληξάμενος 
καὶ φρουρὰν ἰσχυρὰν ἐγκαταστησάμενος , ἐπὶ τὰς ἰδίας πράξεις 
ἀπηλλάγη . 
οἱ δὲ Λακεδαιμόνιοι διὰ τὴν πρᾶξιν ταύτην ἀδοξοῦντες παρὰ 
τοῖς Ἕλλησι , τὸν μὲν Φοιβίδαν ἐζημίωσαν χρήμασι , τὴν δὲ φρουρὰν 
οὐκ ἐξῆγον ἐκ τῶν Θηβῶν · οἱ μὲν οὖν 
Θηβαῖοι τοῦτον τὸν τρόπον τὴν αὐτονομίαν ἀποβαλόντες ἠναγκάσθησαν 
ὑποταγῆναι τοῖς Λακεδαιμονίοις · τῶνδ’ Ὀλυνθίων διαπολεμούντων πρὸς 
Ἀμύνταν τὸν τῶν Μακεδόνων βασιλέα , Λακεδαιμόνιοι τὸν μὲν Φοιβίδαν 
ἀπέστησαν τῆς ἡγεμονίας , Εὐδαμίδαν δὲ τὸν ἀδελφὸν τοῦ Φοιβίδα 
κατέστησαν στρατηγόν . 
δόντες δ’ αὐτῷ τρισχιλίους ὁπλίτας ἐξαπέστειλαν 
διαπολεμήσοντα τὸν πρὸς Ὀλυνθίους πόλεμον . 
οὗτος δ’ ἐμβαλὼν εἰς 
τὴν χώραν τῶν Ὀλυνθίων , κοινῇ μετ’ Ἀμύντου διεπολέμει πρὸς 
Ὀλυνθίους . 
εἶθ’ οἱ μὲν Ὀλύνθιοι δύναμιν ἀξιόλογον ἠθροικότες 
ἐπλεονέκτουν ἐν ταῖς μάχαις , στρατιώτας πλείους ἔχοντες τῶν πολεμίων · 
οἱ δὲ Λακεδαιμόνιοι δύναμιν ἀξιόλογον προχειρισάμενοι κατέστησαν 
στρατηγὸν ἐπ’ αὐτῆς Τελευτίαν . 
οὗτος δ’ ἦν ἀδελφὸς μὲν Ἀγησιλάου 
τοῦ βασιλέως , θαυμαζόμενος δ’ ἐπ’ ἀρετῇ παρὰ τοῖς πολίταις . 
ἀναζεύξας οὖν μετὰ δυνάμεως ἐκ τῆς 
Πελοποννήσου καὶ καταντήσας πλησίον τῆς Ὀλυνθίων παρέλαβε τοὺς μετὰ 
Εὐδαμίδου στρατιώτας . 
γενόμενος δὲ ἀξιόμαχος τὸ μὲν πρῶτον τὴν τῶν 
Ὀλυνθίων χώραν ἐδῄωσε , καὶ συναγαγὼν πλῆθος λείας ἐμέρισε τοῖς 
στρατιώταις . 
τῶν δὲ Ὀλυνθίων μετὰ τῶν συμμάχων πανδημεὶ παραταξαμένων 
συνῆψε μάχην . 
καὶ τὸ μὲν πρῶτον ἰσορρόπου τοῦ κινδύνου γενομένου 
διεχωρίσθησαν · μετὰ δὲ ταῦτα γενομένης μάχης ἰσχυρᾶς , αὐτός τε ὁ 
Τελευτίας ἔπεσε λαμπρῶς ἀγωνισάμενος , καὶ τῶν Λακεδαιμονίων 
ἀνῃρέθησαν πλείους τῶν χιλίων καὶ διακοσίων . 
τηλικαύτης δ’ εὐημερίας γενομένης τοῖς Ὀλυνθίοις , 
οἱ μὲν Λακεδαιμόνιοι , βουλόμενοι διορθώσασθαι τὸ γεγονὸς ἐλάττωμα , 
δυνάμεις ἁδροτέρας ἐκπέμπειν παρεσκευάζοντο , οἱ δὲ Ὀλύνθιοι , 
νομίζοντες μείζοσι δυνάμεσιν ἥξειν τοὺς Σπαρτιάτας καὶ τὸν πόλεμον 
ἔσεσθαι πολυχρόνιον , σίτου τε παρασκευὰς ἀξιολόγους ἐποιοῦντο καὶ 
παρὰ τῶν συμμάχων στρατιώτας προσελαμβάνοντο . 
ἐπ’ ἄρχοντος δ’ Ἀθήνησι Δημοφίλου Ῥωμαῖοι ἀντὶ 
τῶν ὑπάτων χιλιάρχους κατέστησαν Πόπλιον Κορνήλιον , Λεύκιον 
Οὐεργίνιον , Λεύκιον Παπίριον , Μάρκον Φούριον , Οὐαλέριον , Αὖλον 
Μάλλιον , Λεύκιον καὶ Ποστούμιον . 
ἐπὶ 
δὲ τούτων Λακεδαιμόνιοι μὲν στρατηγὸν προχειρισάμενοι Ἀγησίπολιν τὸν 
βασιλέα , καὶ δύναμιν ἱκανὴν παραδόντες , ἐψηφίσαντο πρὸς Ὀλυνθίους 
πολεμεῖν . 
οὗτος δὲ καταντήσας εἰς τὴν τῶν Ὀλυνθίων χώραν καὶ 
παραλαβὼν τοὺς προϋπάρχοντας ἐν τῇ παρεμβολῇ στρατιώτας διεπολέμει 
πρὸς τοὺς ἐγχωρίους . 
οἱ δ’ Ὀλύνθιοι μεγάλην μὲν μάχην οὐδεμίαν 
κατὰ τοῦτον τὸν ἐνιαυτὸν συνεστήσαντο , ἀκροβολισμοὺς δὲ καὶ βραχείας 
συμπλοκὰς ποιούμενοι διετέλεσαν , καταπεπληγμένοι τὴν μετὰ τοῦ βασιλέως 
δύναμιν . 
τοῦ δ’ ἐνιαυσίου χρόνου διεληλυθότος 
Ἀθήνησι μὲν ἦν ἄρχων Πυθέας , ἐν Ῥώμῃ δ’ ἀντὶ τῶν ὑπάτων 
χιλίαρχοι ἓξ κατεστάθησαν , Τίτος Κοΐνκτιος , Λεύκιος Σερουίλιος , 
Λεύκιος Ἰούλιος , Ἀκύλλιος , Λεύκιος Λοκρήτιος , Σερούιος 
Σουλπίκιος , παρὰ δὲ Ἠλείοις Ὀλυμπιὰς ἤχθη ἑκατοστή , καθ’ ἣν 
ἐνίκα στάδιον Διονυσόδωρος Ταραντῖνος . 
ἐπὶ δὲ τούτων Ἀγησίπολις ὁ τῶν Λακεδαιμονίων βασιλεὺς ἐτελεύτησε 
νόσῳ , βασιλεύσας ἔτη δεκατέσσαρα · τὴν δὲ ἀρχὴν διαδεξάμενος 
Κλεόμβροτος ὁ ἀδελφὸς ἐβασίλευσεν ἔτη ἐννέα . 
Λακεδαιμόνιοι δὲ 
Πολυβιάδαν στρατηγὸν καταστήσαντες ἐξαπέστειλαν εἰς τὸν πρὸς 
Ὀλυνθίους πόλεμον . 
οὗτος δὲ παραλαβὼν 
τὰς δυνάμεις , καὶ τὸν πόλεμον ἐνεργῶς ἅμα καὶ στρατηγικῶς διοικῶν , 
ἐποίει πολλὰ προτερήματα . 
αἰεὶ δὲ μᾶλλον εὐημερῶν καὶ πλείοσι 
μάχαις νικήσας συνέκλεισε τοὺς Ὀλυνθίους εἰς πολιορκίαν · τέλος δὲ 
καταπληξάμενος τοὺς πολεμίους προσέταξεν ὑποταγῆναι Λακεδαιμονίοις . 
ἐγγραφέντων δὲ τῶν Ὀλυνθίων εἰς τὴν τῶν Σπαρτιατῶν συμμαχίαν , 
πολλαὶ καὶ τῶν ἄλλων πόλεων ἔσπευσαν εἰς τὴν τῶν Λακεδαιμονίων 
ἡγεμονίαν καταλεχθῆναι . 
διὸ καὶ κατὰ τούτους τοὺς καιροὺς πλεῖστον 
ἴσχυσαν Λακεδαιμόνιοι , καὶ τῆς Ἑλλάδος ἔσχον τὴν ἡγεμονίαν κατὰ 
γῆν ἅμα καὶ κατὰ θάλατταν . 
Θηβαῖοι μὲν 
γὰρ ὑπῆρχον ἔμφρουροι , Κορίνθιοι δὲ καὶ Ἀργεῖοι διὰ τοὺς 
προγεγονότας πολέμους ὑπῆρχον τεταπεινωμένοι , Ἀθηναῖοι δὲ διὰ τὰς 
τῶν καταπολεμουμένων κληρουχίας ἠδόξουν ἐν τοῖς Ἕλλησιν · οἱ δὲ 
Λακεδαιμόνιοι τῆς τε πολυανθρωπίας καὶ τῆς ἐν τοῖς ὅπλοις μελέτης 
πολλὴν πρόνοιαν ἐπεποίηντο , καὶ φοβεροὶ πᾶσιν ὑπῆρχον διὰ τὴν 
δύναμιν τῆς ἡγεμονίας . 
διόπερ οἱ 
μέγιστοι τῶν τότε δυναστῶν , λέγω δὲ τὸν Περσῶν βασιλέα καὶ τὸν 
Σικελίας δυνάστην Διονύσιον , ἐθεράπευον τὴν Σπαρτιατῶν ἡγεμονίαν 
καὶ συμμαχίαν ἔσπευδον συντίθεσθαι πρὸς αὐτούς . 
ἐπ’ ἄρχοντος δ’ Ἀθήνησι Νίκωνος Ῥωμαῖοι χιλιάρχους 
ἓξ ἀντὶ τῶν ὑπάτων κατέστησαν , Λεύκιον Παπίριον , Γάιον 
Σερουίλιον , Λεύκιον Κοΐνκτιον , Λεύκιον Κορνήλιον , Λεύκιον 
Οὐαλέριον Αὖλον Μάλλιον . 
ἐπὶ δὲ τούτων Καρχηδόνιοι στρατεύσαντες 
εἰς τὴν Ἰταλίαν τοῖς μὲν Ἱππωνιάταις ἐκπεπτωκόσιν ἐκ τῆς πατρίδος 
ἀποκατέστησαν τὴν πόλιν , καὶ πάντας τοὺς πεφευγότας συναγαγόντες 
πολλὴν ἐπιμέλειαν αὐτῶν ἐποιήσαντο . 
μετὰ δὲ ταῦτα λοιμικῆς νόσου τοῖς κατοικοῦσι τὴν Καρχηδόνα 
γενομένης , καὶ τῆς νόσου πολλὴν ἐπίτασιν ἐχούσης , πολλοὶ τῶν 
Καρχηδονίων διεφθάρησαν , καὶ τὴν ἡγεμονίαν ἐκινδύνευσαν ἀποβαλεῖν · 
οἵ τε γὰρ Λίβυες καταφρονήσαντες αὐτῶν ἀπέστησαν , οἵ τε τὴν 
Σαρδόνα κατοικοῦντες , νομίσαντες ἔχειν καιρὸν κατὰ τῶν Καρχηδονίων , 
ἀπέστησαν ἀπ’ αὐτῶν καὶ συμφρονήσαντες ἐπέθεντο τοῖς Καρχηδονίοις . 
ἐγένετο δὲ περὶ τὸν αὐτὸν καιρὸν 
θεόπεμπτός τις ἀτυχία κατὰ τὴν Καρχηδόνα . 
ταραχαὶ γὰρ καὶ φόβοι καὶ 
πανικοὶ θόρυβοι συνεχεῖς ἐγίνοντο κατὰ τὴν πόλιν παράδοξοι , καὶ 
πολλοὶ μὲν μετὰ τῶν ὅπλων ἐξεπήδων ἐκ τῶν οἰκιῶν , ὡς πολεμίων 
εἰσπεπτωκότων εἰς τὴν πόλιν , καὶ πρὸς ἀλλήλους ὡς πολεμίους 
διαπολεμοῦντες , οὓς μὲν ἀνῄρουν , οὓς δὲ κατετραυμάτιζον . 
τέλος δὲ 
θυσίαις τὸ θεῖον ἐξιλασάμενοι καὶ μόγις τῶν κακῶν ἀπαλλαγέντες , ταχὺ 
καὶ τοὺς Λίβυας κατεπολέμησαν καὶ τὴν νῆσον ἀνεκτήσαντο . 
ἐπ’ ἄρχοντος δ’ Ἀθήνησι Ναυσινίκου Ῥωμαῖοι 
χιλιάρχους τέσσαρας ἀντὶ τῶν ὑπάτων κατέστησαν , Μάρκον Κορνήλιον 
καὶ Κόιντον Σερουίλιον , Μάρκον Φούριον καὶ Λεύκιον Κοΐνκτιον . 
ἐπὶ δὲ τούτων ὁ κληθεὶς Βοιωτικὸς πόλεμος ἐνέστη Λακεδαιμονίοις 
πρὸς Βοιωτοὺς διὰ τοιαύτας αἰτίας . 
τὴν Καδμείαν φρουρούντων 
Λακεδαιμονίων ἀδίκως καὶ πολλοὺς τῶν ἀξιολόγων ἀνδρῶν 
πεφυγαδευκότων , συνεστράφησαν οἱ φυγάδες , καὶ συνεπιλαβομένων Ἀθηναίων 
κατῆλθον εἰς τὴν πατρίδα νυκτός . 
καὶ 
πρῶτον μὲν τοὺς τὰ Λακεδαιμονίων φρονοῦντας ἐν ταῖς ἰδίαις οἰκίαις 
ἐφόνευσαν , ἔτι κοιμωμένους καταλαβόντες · ἔπειτα τοὺς πολίτας ἐπὶ 
τὴν ἐλευθερίαν παρακαλέσαντες συνεργοὺς ἔσχον ἅπαντας τοὺς Θηβαίους . 
ταχὺ δὲ τοῦ πλήθους συνδραμόντος μετὰ τῶν ὅπλων , ἅμ’ ἡμέρᾳ τὴν 
Καδμείαν πολιορκεῖν ἐπεχείρησαν . 
οἱ δὲ 
φρουροῦντες τὴν ἄκραν Λακεδαιμόνιοι , μετὰ τῶν συμμάχων ὄντες οὐκ 
ἐλάττους τῶν χιλίων καὶ πεντακοσίων , εἰς μὲν τὴν Σπάρτην ἐξέπεμψαν 
τοὺς δηλώσοντας τὴν τῶν Θηβαίων ἐπανάστασιν καὶ βοηθεῖν τὴν ταχίστην 
παρακαλέσοντας , αὐτοὶ δ’ ἐκ τόπων ὑπερδεξίων ἀμυνόμενοι τοὺς 
πολιορκοῦντας πολλοὺς μὲν ἀνῄρουν , οὐκ ὀλίγους δὲ κατετραυμάτιζον . 
οἱ δὲ Θηβαῖοι μεγάλην δύναμιν 
προσδοκῶντες ἥξειν ἐκ τῆς Ἑλλάδος Λακεδαιμονίοις , ἐξέπεμψαν 
πρεσβευτὰς εἰς τὰς Ἀθήνας , ὑπομιμνήσκοντες μὲν ὅτι καὶ αὐτοὶ 
συγκατήγαγον τὸν δῆμον τῶν Ἀθηναίων καθ’ ὃν καιρὸν ὑπὸ τῶν 
τριάκοντα τυράννων κατεδουλώθησαν , ἀξιοῦντες δὲ πανδημεὶ βοηθῆσαι καὶ 
πρὸ τῆς τῶν Λακεδαιμονίων παρουσίας συνεκπολεμῆσαι τὴν Καδμείαν . 
ὁ δὲ 
δῆμος τῶν Ἀθηναίων διακούσας τῶν πρέσβεων ἐψηφίσατο παραχρῆμα 
δύναμιν ὡς πλείστην ἀποστεῖλαι τὴν ἐλευθερώσουσαν τὰς Θήβας , ἅμα 
μὲν τῆς εὐεργεσίας ἀποδιδοὺς τὰς χάριτας , ἅμα δὲ βουλόμενος τοὺς 
Βοιωτοὺς ἐξιδιώσασθαι καὶ συναγωνιστὰς ἰσχυροὺς ἔχειν κατὰ τῆς 
Λακεδαιμονίων ὑπεροχῆς · τὸ γὰρ ἔθνος τοῦτο καὶ πλήθει τῶν ἀνδρῶν 
καὶ ἀνδρείᾳ κατὰ πόλεμον οὐδενὸς τῶν Ἑλληνικῶν ἐδόκει λείπεσθαι . 
τέλος δὲ Δημοφῶν κατασταθεὶς 
στρατηγός , καὶ παραχρῆμα πεντακισχιλίους ὁπλίτας καὶ πεντακοσίους 
ἱππεῖς καταλέξας , τῇ ὑστεραίᾳ τὴν δύναμιν ἅμ’ ἡμέρᾳ προήγαγεν 
ἐκ τῆς πόλεως , καὶ δρομαῖος ἠπείγετο , φθάσαι σπεύδων τοὺς 
Λακεδαιμονίους · οὐδὲν δ’ ἧττον ὁ δῆμος παρεσκευάζετο πανδημεὶ 
στρατεύειν εἰς τὴν Βοιωτίαν , ἐὰν ᾖ χρεία . 
ὁ δὲ Δημοφῶν συντόμοις ταῖς ὁδοῖς χρησάμενος 
παραδόξως ἐπεφάνη τοῖς Θηβαίοις . 
ὁμοίως δὲ καὶ ἐκ τῶν ἄλλων 
πόλεων τῶν κατὰ τὴν Βοιωτίαν πολλῶν στρατιωτῶν συνδραμόντων , ταχὺ 
μεγάλη δύναμις ἠθροίσθη τοῖς Θηβαίοις . 
ὁπλῖται μὲν γὰρ συνῆλθον οὐκ ἐλάττους τῶν μυρίων καὶ δισχιλίων , 
ἱππεῖς δὲ πλείους τῶν δισχιλίων . 
πάντων δὲ προθύμως ἐπὶ τὴν 
πολιορκίαν ὁρμησάντων διελόμενοι τὰ πλήθη τὰς προσβολὰς ἐκ διαδοχῆς 
ἐποιοῦντο , προσκαρτεροῦντες τοῖς κινδύνοις συνεχῶς καὶ καθ’ ἡμέραν καὶ 
νυκτός . 
οἱ 
δ’ ἐν τῇ Καδμείᾳ φρουροῦντες παρακληθέντες ὑπὸ τῶν ἡγεμόνων 
εὐρώστως ἠμύνοντο τοὺς πολεμίους , ἐλπίζοντες συντόμως ἥξειν τοὺς 
Λακεδαιμονίους μετὰ μεγάλης δυνάμεως . 
ἕως μὲν οὖν εἶχον τροφὰς 
ἱκανάς , ἐνεκαρτέρουν τοῖς δεινοῖς , καὶ πολλοὺς τῶν πολιορκούντων 
ἀπέκτεινον καὶ κατετραυμάτιζον , συνεργὸν ἔχοντες τὴν τῆς ἀκροπόλεως 
ὀχυρότητα · ὡς δ’ ἡ μὲν τῶν ἀναγκαίων σπάνις ἐπέτεινεν , οἱ 
Λακεδαιμόνιοι δὲ περὶ τὰς παρασκευὰς ὄντες ἐχρόνιζον , ἐστασίαζον 
πρὸς ἀλλήλους . 
οἱ μὲν γὰρ Λακεδαιμόνιοι 
μέχρι θανάτου καρτερεῖν ᾤοντο δεῖν , οἱ δὲ ἀπὸ τῶν συμμαχίδων 
πόλεων συστρατεύσαντες , ὄντες πολλαπλάσιοι , παραδιδόναι τὴν Καδμείαν 
ἀπεφήναντο · συνηναγκάσθησαν δὲ καὶ οἱ ἐξ αὐτῆς τῆς Σπάρτης , ὄντες 
ὀλίγοι , παραχωρῆσαι τῆς ἀκροπόλεως . 
διόπερ οὗτοι μὲν ὑπόσπονδοι καθ’ 
ὁμολογίαν ἀφεθέντες εἰς τὴν Πελοπόννησον ἀπηλλάγησαν , οἱ δὲ Λακεδαιμόνιοι δυνάμεσιν ἀξιολόγοις προσιόντες 
ἐπὶ τὰς Θήβας , καὶ βραχὺ τῶν καιρῶν ὑστερήσαντες , ἄπρακτον ἔσχον 
τὴν ἐπιβολήν . 
τοὺς δὲ ἡγεμόνας τῆς φρουρᾶς τρεῖς ὄντας μετέστησαν 
εἰς κρίσιν , καὶ τοὺς μὲν δύο κατεδίκασαν θανάτῳ , τὸν μέντοι τρίτον 
τοσούτῳ πλήθει χρημάτων , ὥστε μὴ δύνασθαι τὴν οὐσίαν αὐτοῦ τοσαῦτα 
χρήματα ἐκτῖσαι . 
μετὰ δὲ ταῦτ’ 
Ἀθηναῖοι μὲν ἐπανῆλθον εἰς τὴν πατρίδα , Θηβαῖοι δὲ Θεσπιὰς 
πολιορκήσαντες ἄπρακτον ἔσχον τὴν ἐπιβολήν.ἅμα δὲ τούτοις πραττομένοις Ῥωμαῖοι μὲν ἐπὶ ἀτελείᾳ 
πεντακοσίους ἀποίκους εἰς Σαρδονίαν ἀπέστειλαν . 
ἐπ’ ἄρχοντος δ’ Ἀθήνησι Καλλέου Ῥωμαῖοι χιλιάρχους 
ἀντὶ τῶν ὑπάτων κατέστησαν τέτταρας , Λεύκιον Παπίριον , Μάρκον 
Πόπλιον , Τίτον Κορνήλιον , Κόιντον Λεύκιον . 
ἐπὶ δὲ τούτων , 
Λακεδαιμονίων ἐπταικότων περὶ τὰς Θήβας , οἱ μὲν Βοιωτοὶ θαρρήσαντες 
συνεστράφησαν , καὶ κοινὴν συμμαχίαν ποιησάμενοι , δύναμιν ἀξιόλογον 
συνεστήσαντο , προσδοκῶντες ἥξειν τοὺς Λακεδαιμονίους μεγάλαις δυνάμεσιν 
εἰς τὴν Βοιωτίαν . 
Ἀθηναῖοι δὲ πρέσβεις 
τοὺς ἀξιολογωτάτους τῶν παρ’ αὐτοῖς ἐξέπεμψαν ἐπὶ τὰς ὑπὸ 
τοὺς Λακεδαιμονίους τεταγμένας πόλεις , παρακαλοῦντες 
ἀντέχεσθαι τῆς κοινῆς ἐλευθερίας . 
οἱ γὰρ Λακεδαιμόνιοι διὰ τὸ 
μέγεθος τῆς περὶ αὐτοὺς δυνάμεως ὑπεροπτικῶς καὶ βαρέως ἦρχον τῶν 
ὑποτεταγμένων · διόπερ πολλοὶ τῶν ὑπ’ αὐτοὺς τεταγμένων ἀπέκλινον 
πρὸς τοὺς Ἀθηναίους . 
πρῶτοι δὲ πρὸς 
τὴν ἀπόστασιν ὑπήκουσαν Χῖοι καὶ Βυζάντιοι , καὶ μετὰ τούτους 
Ῥόδιοι καὶ Μυτιληναῖοι καὶ τῶν ἄλλων τινὲς νησιωτῶν · αἰεὶ δὲ 
μᾶλλον αὐξομένης τῆς τῶν Ἑλλήνων ὁρμῆς πολλαὶ πόλεις προσέθεντο 
τοῖς Ἀθηναίοις . 
ὁ δὲ δῆμος μετεωρισθεὶς ἐπὶ τῇ τῶν πόλεων 
εὐνοίᾳ κοινὸν συνέδριον ἁπάντων τῶν συμμάχων συνεστήσαντο , καὶ 
συνέδρους ἀπέδειξαν ἑκάστης πόλεως . 
ἐτάχθη δ’ ἀπὸ τῆς κοινῆς γνώμης τὸ μὲν συνέδριον ἐν ταῖς 
Ἀθήναις συνεδρεύειν , πόλιν δὲ ἐπ’ ἴσης καὶ μεγάλην καὶ μικρὰν μιᾶς 
ψήφου κυρίαν εἶναι , πάσας δ’ ὑπάρχειν αὐτονόμους , ἡγεμόσι χρωμένας 
Ἀθηναίοις . 
οἱ δὲ Λακεδαιμόνιοι τὴν ὁρμὴν τῶν πόλεων ὁρῶντες 
ἀκατάσχετον οὖσαν πρὸς τὴν ἀπόστασιν , ὅμως πρεσβείαις καὶ λόγοις 
φιλανθρώποις , ἔτι δ’ ἐπαγγελίαις εὐεργετικαῖς ἐφιλοτιμοῦντο 
διορθοῦσθαι τὰς ἀλλοτριότητας τῶν ἀνθρώπων . 
ὁμοίως δὲ καὶ τῆς εἰς τὸν πόλεμον παρασκευῆς 
ἐποιοῦντο πολλὴν φροντίδα , προσδοκῶντες μέγαν καὶ πολυχρόνιον αὑτοῖς 
ἔσεσθαι τὸν Βοιωτικὸν πόλεμον , συμμαχούντων τοῖς Θηβαίοις τῶν 
Ἀθηναίων καὶ τῶν ἄλλων Ἑλλήνων τῶν κοινωνούντων τοῦ συνεδρίου . 
ἅμα δὲ τούτοις πραττομένοις Ἄκορις 
ὁ τῶν Αἰγυπτίων βασιλεύς , ἀλλοτρίως διακείμενος πρὸς τὸν Περσῶν 
βασιλέα , δυνάμεις ξενικὰς ἀξιολόγους ἤθροισε · μεγάλους γὰρ μισθοὺς 
τοῖς ὑπακούουσι προτιθείς , συχνοὺς δ’ εὐεργετῶν , ταχὺ πολλοὺς ἔσχε 
τῶν Ἑλλήνων ὑπακούοντας πρὸς τὴν στρατείαν . 
οὐκ ἔχων δὲ στρατηγὸν ἀξιόχρεων , μετεπέμψατο 
Χαβρίαν τὸν Ἀθηναῖον , ἄνδρα καὶ φρονήσει καὶ συνέσει στρατηγικῇ 
διάφορον καὶ δόξαν ἐπ’ ἀρετῇ μεγάλην περιπεποιημένον . 
οὗτος μὲν 
οὖν ἄνευ τῆς τοῦ δήμου γνώμης προσδεξάμενος τὴν στρατηγίαν ἀφηγεῖτο 
τῶν κατ’ Αἴγυπτον δυνάμεων , καὶ μετὰ πολλῆς σπουδῆς παρεσκευάζετο 
πολεμεῖν πρὸς τοὺς Πέρσας . 
Φαρνάβαζος δ’ 
ὑπὸ τοῦ βασιλέως ἀναδεδειγμένος στρατηγὸς ἐπὶ τῆς Περσικῆς δυνάμεως 
παρασκευὰς μεγάλας ἐποιήσατο τῶν πρὸς τὸν πόλεμον χρησίμων · ἐξέπεμψε 
δὲ καὶ πρὸς Ἀθηναίους πρέσβεις , κατηγορῶν μὲν Χαβρίου , ὅτι τῶν 
Αἰγυπτίων ἡγούμενος ἀπαλλοτριοῖ τὴν τοῦ βασιλέως εὔνοιαν ἀπὸ τοῦ 
δήμου , παρακαλῶν δὲ στρατηγὸν Ἰφικράτην αὑτῷ δοῦναι . 
οἱ δ’ Ἀθηναῖοι , σπεύδοντες τὸν βασιλέα τῶν Περσῶν 
εἰς εὔνοιαν προσαγαγέσθαι καὶ τὸν Φαρνάβαζον ἰδιοποιήσασθαι , ταχέως 
τόν τε Χαβρίαν ἐξ Αἰγύπτου μετεπέμψαντο καὶ τὸν Ἰφικράτην 
στρατηγὸν ἐξαπέστειλαν συμμαχήσοντα τοῖς Πέρσαις . 
τοῖς δὲ Λακεδαιμονίοις 
καὶ τοῖς Ἀθηναίοις σπονδὰς πεποιημένοις ἐν τοῖς ἐπάνω χρόνοις 
συνέβαινε μένειν τὴν εἰρήνην μέχρι τῶνδε τῶν καιρῶν . 
μετὰ δὲ ταῦτα 
Σφοδριάδου τοῦ Σπαρτιάτου τεταγμένου μὲν ἐφ’ ἡγεμονίας , φύσει δ’ 
ὄντος μετεώρου καὶ προπετοῦς , ἔπεισεν αὐτὸν Κλεόμβροτος ὁ βασιλεὺς 
τῶν Λακεδαιμονίων ἄνευ τῆς γνώμης τῶν ἐφόρων καταλαβέσθαι τὸν 
Πειραιᾶ . 
ὁ δὲ Σφοδριάδης ἔχων 
στρατιώτας πλείους τῶν μυρίων ἐπεβάλετο μὲν τῆς νυκτὸς καταλαβέσθαι 
τὸν Πειραιᾶ · καταφανὴς δὲ γενόμενος Ἀθηναίοις καὶ διαμαρτὼν τῆς 
ἐπιβολῆς ἄπρακτος ἐπανῆλθεν . 
κατηγορηθεὶς δ’ ἐν τῷ συνεδρίῳ τῶν 
Σπαρτιατῶν , καὶ συναγωνιστὰς ἔχων τοὺς βασιλεῖς , ἀδίκως ἀπελύθη . 
διόπερ οἱ Ἀθηναῖοι χαλεπῶς φέροντες 
ἐπὶ τοῖς γεγονόσιν , ἐψηφίσαντο λελύσθαι τὰς σπονδὰς ὑπὸ 
Λακεδαιμονίων . 
κρίναντες δὲ πολεμεῖν αὐτοῖς , στρατηγοὺς τρεῖς εἵλαντο 
τοὺς ἐπιφανεστάτους τῶν πολιτῶν , Τιμόθεον καὶ Χαβρίανκαὶ 
Καλλίστρατον . 
ἐψηφίσαντο δὲ στρατιώτας μὲν ὁπλίτας καταλέξαι 
δισμυρίους , ἱππεῖς δὲ πεντακοσίους , ναῦς δὲ πληρῶσαι διακοσίας . 
προσελάβοντο δὲ καὶ τοὺς Θηβαίους ἐπὶ τὸ κοινὸν συνέδριον ἐπὶ τοῖς 
ἴσοις πᾶσιν . 
ἐψηφίσαντο δὲ καὶ τὰς 
γενομένας κληρουχίας ἀποκαταστῆσαι τοῖς πρότερον κυρίοις γεγονόσι , καὶ 
νόμον ἔθεντο μηδένα τῶν Ἀθηναίων γεωργεῖν ἐκτὸς τῆς Ἀττικῆς . 
διὰ 
δὲ ταύτης τῆς φιλανθρωπίας ἀνακτησάμενοι τὴν παρὰ τοῖς Ἕλλησιν 
εὔνοιαν , ἰσχυροτέραν ἐποιήσαντο τὴν ἰδίαν ἡγεμονίαν . 
πολλαὶ μὲν οὖν καὶ τῶν ἄλλων πόλεων διὰ τὴν 
εἰρημένην αἰτίαν προεκλήθησαν πρὸς τοὺς Ἀθηναίους ἀποκλῖναι , πρῶται 
δὲ καὶ προθυμότατα συνεμάχησαν αἱ κατὰ τὴν Εὔβοιαν οἰκοῦσαι χωρὶς 
Ἑστιαίας · αὕτη γὰρ εὐηργετημένη μὲν ὑπὸ Λακεδαιμονίων μεγάλα , 
πεπολεμημένη δὲ δεινῶς ὑπὸ Ἀθηναίων , εὐλόγως πρὸς μὲν Ἀθηναίους 
ἀδιάλυτον ἐφύλαττε τὴν ἔχθραν , πρὸς δὲ τοὺς Σπαρτιάτας βεβαίαν τὴν 
πίστιν διεφύλαττεν . 
οὐ μὴν ἀλλὰ τοῖς 
Ἀθηναίοις εἰς συμμαχίαν συνέβησαν ἑβδομήκοντα πόλεις καὶ μετέσχον 
ἐπ’ ἴσης τοῦ κοινοῦ συνεδρίου · διὸ καὶ τοῖς Ἀθηναίοις αἰεὶ μᾶλλον 
τῆς δυνάμεως αὐξομένης , τοῖς δὲ Λακεδαιμονίοις ταπεινουμένης , 
ἐφάμιλλον τὴν ἰσχὺν τῶν πόλεων συνέβαινε γίνεσθαι . 
οἱ δ’ Ἀθηναῖοι , 
τῶν πραγμάτων αὐτοῖς κατὰ νοῦν προχωρούντων , δύναμιν ἐξέπεμψαν εἰς 
τὴν Εὔβοιαν τὴν παραφυλάξουσαν μὲν τοὺς συμμάχους , καταπολεμήσουσαν 
δὲ τοὺς ἐναντίους . 
κατὰ δὲ τὴν 
Εὔβοιαν βραχὺ μὲν πρὸ τούτων τῶν χρόνων Νεογένης τις ὄνομα μετ’ 
Ἰάσονος τοῦ Φεραίου συλλέξας στρατιώτας κατελάβετο τήν τε ἀκρόπολιν 
τῶν Ἑστιαιέων , καὶ τύραννον ἑαυτὸν ἀπέδειξε ταύτης τῆς χώρας καὶ 
τῆς τῶν Ὠρειτῶν πόλεως . 
ἄρχοντος δ’ αὐτοῦ βιαίως καὶ ὑπερηφάνως 
Λακεδαιμόνιοι Θηριπίδην ἀπέστειλαν ἐπ’ αὐτόν . 
ὁ δὲ τὸ μὲν πρῶτον ἐπεχείρει λόγοις τὸν τύραννον 
ἐκχωρεῖν ἐκ τῆς ἀκροπόλεως · ὡς δ’ οὐ προσεῖχε , παρακαλέσας τοὺς 
ἐγχωρίους πρὸς τὴν ἐλευθερίαν ἐξεπολιόρκησε τὸ χωρίον καὶ τοῖς 
Ὠρείταις τὴν ἐλευθερίαν ἀποκατέστησεν , δῑ ἣν αἰτίαν οἱ τὴν 
Ἑστιαιέων καλουμένην χώραν οἰκοῦντες οἰκείως διετέθησαν πρὸς τοὺς 
Σπαρτιάτας , καὶ βεβαίως ἐτήρουν τὴν φιλίαν . 
τῆς δ’ ὑπὸ τῶν Ἀθηναίων ἐκπεμφθείσης δυνάμεως 
ἡγούμενος Χαβρίας ἐπόρθησε τὴν Ἑστιαιῶτιν χώραν , καὶ τὴν 
καλουμένην μὲν Μητρόπολιν , κειμένην δ’ ἐπί τινος ἐρυμνοῦ λόφου , 
τειχίσας , ἀπέλιπεν ἐν αὐτῇ φρουράν , αὐτὸς δὲ ταῖς Κυκλάσι νήσοις 
ἐπιπλέων προσηγάγετο Πεπάρηθον καὶ Σκίαθον καί τινας ἄλλας 
τεταγμένας ὑπὸ Λακεδαιμονίοις . 
οἱ δὲ ὁρῶντες τὴν τῶν συμμάχων ὁρμὴν πρὸς 
τὴν ἀπόστασιν ἀκατάσχετον οὖσαν , ἐπαύσαντο τῆς προϋπαρχούσης 
βαρύτητος καὶ ταῖς πόλεσι φιλανθρώπως προσεφέροντο . 
τοιαύταις δ’ 
ὁμιλίαις καὶ εὐεργεσίαις χρησάμενοι εὐνουστέρους ἅπαντας τοὺς 
συμμάχους κατεσκεύασαν . 
ὁρῶντες δὲ τὸν πόλεμον αὐξόμενον καὶ πολλῆς 
ἐπιμελείας ἐπιδεόμενον , τάς τε ἄλλας παρασκευὰς ἐποιοῦντο φιλοτίμως 
καὶ τὴν διάταξιν καὶ τὴν διαίρεσιν τῶν στρατιωτῶν καὶ λειτουργιῶν 
περιττότερον ἐξειργάσαντο . 
τάς τε γὰρ 
πόλεις καὶ τοὺς καταλεγομένους στρατιώτας εἰς τὸν πόλεμον διεῖλαν εἰς 
δέκα μέρη · τούτων δὲ πρώτην ἐπεῖχον μερίδα Λακεδαιμόνιοι , δευτέραν 
δὲ καὶ τρίτην Ἀρκάδες , τετάρτην δ’ Ἠλεῖοι , πέμπτην δ’ Ἀχαιοί · καὶ 
τὴν μὲν ἕκτην ἐπλήρουν Κορίνθιοι καὶ Μεγαρεῖς , τὴν δ’ ἑβδόμην 
Σικυώνιοι καὶ Φλιάσιοι καὶ οἱ τὴν Ἀκτὴν καλουμένην οἰκοῦντες , τὴν 
δ’ ὀγδόην Ἀκαρνᾶνες , ἐνάτην δὲ Φωκεῖς καὶ Λοκροί , τὴν δ’ ἐπὶ 
πᾶσιν Ὀλύνθιοι καὶ οἱ ἐπὶ Θρᾴκης κατοικοῦντες σύμμαχοι . 
ἦν δ’ 
αὐτοῖς ὁ μὲν ὁπλίτης πρὸς δύο ψιλοὺς τεταγμένος , ὁ δ’ ἱππεὺς πρὸς 
τέτταρας ὁπλίτας ἰσαζόμενος . 
τοιαύτης δὲ 
τῆς συντάξεως οὔσης , ἡγεῖτο τῆς στρατιᾶς Ἀγησίλαος ὁ βασιλεύς · 
περιβόητος δ’ ἦν ἐπ’ ἀνδρείᾳ καὶ στρατηγικῇ συνέσει καὶ σχεδὸν 
ἀνίκητος γεγονὼς ἐν τοῖς ἐπάνω χρόνοις . 
ἔν τε γὰρ τοῖς λοιποῖς 
πολέμοις ἐθαυμάσθη , καὶ καθ’ ὃν καιρὸν Λακεδαιμόνιοι ἐπολέμουν τοῖς 
Πέρσαις , παραταξάμενος καὶ πολλαπλασίονα δύναμιν νικήσας , πολλὴν τῆς 
Ἀσίας ἐπῆλθε κρατῶν τῶν ὑπαίθρων , καὶ πέρας , εἰ μὴ μετεπέμψαντο 
αὐτὸν οἱ Σπαρτιᾶται διά τινας πολιτικὰς χρείας , σχεδὸν ἂν καὶ τὴν 
ὅλην τῶν Περσῶν βασιλείαν εἰς τοὺς ἐσχάτους κινδύνους κατέστησεν . 
ἦν γὰρ ὁ ἀνὴρ οὗτος δραστικὸς καὶ 
μετὰ συνέσεως πολλῆς θρασὺς καὶ παραβόλοις πράξεσι χρώμενος . 
διὸ καὶ 
τότε θεωροῦντες οἱ Σπαρτιᾶται τὸ μέγεθος τοῦ πολέμου προσδεόμενον 
ἡγεμόνος ἀξιολόγου , τοῦτον τοῦ πολέμου παντὸς ἡγεμόνα κατέστησαν . 
ὁ δ’ Ἀγησίλαος προαγαγὼν τὴν 
δύναμιν , ἧκεν εἰς τὴν Βοιωτίαν , ἔχων τοὺς σύμπαντας στρατιώτας 
πλείους τῶν μυρίων ὀκτακισχιλίων , ὧν ἦσαν αἱ Λακεδαιμονίων πέντε 
μόραι · τὴν δὲ μόραν ἀναπληροῦσιν ἄνδρες πεντακόσιοι . 
ὁ δὲ Σκιρίτης 
καλούμενος λόχος παρὰ τοῖς Σπαρτιάταις οὐ συντάττεται μετὰ τῶν 
ἄλλων , ἀλλ’ ἰδίαν ἔχων σύστασιν μετὰ τοῦ βασιλέως ἵσταται , καὶ 
παραβοηθεῖ τοῖς αἰεὶ θλιβομένοις μέρεσι · συνεστὼς δ’ ἐξ ἐπιλέκτων 
ἀνθρώπων μεγάλας ποιεῖται ῥοπὰς ἐν ταῖς παρατάξεσι καὶ κατὰ τὸ 
πλεῖστον αἴτιος γίνεται τῆς νίκης . 
ἱππεῖς δ’ εἶχεν ὁ Ἀγησίλαος 
χιλίους καὶ πεντακοσίους . 
οὗτος μὲν οὖν 
παραγενόμενος εἰς πόλιν Θεσπιάς , φρουρουμένην ὑπὸ Λακεδαιμονίων , 
πλησίον ταύτης κατεστρατοπέδευσε , καὶ τοὺς στρατιώτας ἐφ’ ἡμέρας τινὰς 
ἀνελάμβανεν ἐκ τῆς κακοπαθείας . 
Ἀθηναῖοι δὲ πυθόμενοι τὴν τῶν 
Λακεδαιμονίων παρουσίαν εἰς τὴν Βοιωτίαν , εὐθὺς ἐβοήθουν εἰς τὰς 
Θήβας , ἔχοντες πεζοὺς μὲν πεντακισχιλίους , ἱππεῖς δὲ διακοσίους . 
τούτων δὲ τῶν δυνάμεων ἀθροισθεισῶν 
εἰς ἕνα τόπον , οἱ μὲν Θηβαῖοι λόφον τινὰ κατελάβοντο παραμήκη , 
σταδίους ἀπέχοντα τῆς πόλεως εἴκοσι , καὶ πρόβλημα ποιησάμενοι τὰς 
δυσχωρίας ἀνέμενον τὴν τῶν πολεμίων ἔφοδον · τὴν γὰρ Ἀγησιλάου 
δόξαν καταπεπληγμένοι , τὸν ἐν τοῖς πεδίοις ἐξ ἴσου κίνδυνον 
ὑπομένειν εὐλαβοῦντο . 
ὁ δ’ Ἀγησίλαος 
συντεταγμένῃ τῇ δυνάμει προάγων ἐπὶ τοὺς Βοιωτούς , ὡς ἤγγισε τοῖς 
πολεμίοις , τὸ μὲν πρῶτον τοὺς ψιλοὺς ἐπαφῆκε τοῖς ἐναντίοις , 
πειρώμενος πῶς ἔχουσι πρὸς τὴν μάχην . 
ἀποκρουσαμένων δὲ αὐτοὺς τῶν 
Θηβαίων ῥᾳδίως ἐκ τόπων ὑπερδεξίων , ἐπήγαγε πᾶσαν ἐπ’ αὐτοὺς τὴν 
δύναμιν συντεταγμένην καταπληκτικῶς . 
Χαβρίας δ’ ὁ Ἀθηναῖος τῶν μισθοφόρων ἀφηγούμενος παρήγγειλε τοῖς 
στρατιώταις δέχεσθαι τοὺς πολεμίους καταπεφρονηκότως ἅμα καὶ 
τεταγμένως , καὶ τὰς ἀσπίδας πρὸς τὸ γόνυ κλίναντας ὀρθῷ τῷ δόρατι 
μένειν . 
ὧν ποιησάντων τὸ προσταχθὲν 
ὥσπερ ἀφ’ ἑνὸς παρακελεύσματος , ὁ Ἀγησίλαος θαυμάσας τήν τε 
εὐταξίαν τῶν πολεμίων καὶ τὴν καταφρόνησιν , τὸ μὲν βιάζεσθαι πρὸς 
ὑπερδεξίους τόπους καὶ συναναγκάζειν τοὺς ἐναντίους ἄνδρας ἀγαθοὺς 
γίνεσθαι πρὸς τὸν ἐκ χειρὸς κίνδυνον οὐκ ἔκρινε , πεῖραν δὲ λαβὼν 
ὅτι τολμήσουσιν ἀναγκαζόμενοι διαγωνίσασθαι περὶ τῆς νίκης , ἐν τῷ 
πεδίῳ προεκαλεῖτο . 
οὐ συγκαταβαινόντων δὲ τῶν Θηβαίων , τὴν μὲν 
φάλαγγα τῶν πεζῶν ἀπήγαγε , τοὺς δ’ ἱππεῖς καὶ τὰ ψιλικὰ τῶν 
ταγμάτων ἐξαποστείλας ἐπόρθησε τὴν χώραν ἀδεῶς καὶ πολλῶν λαφύρων 
ἐγκρατὴς ἐγένετο . 
οἱ δὲ συνόντες τῷ Ἀγησιλάῳ Σπαρτιᾶται σύμβουλοι 
καὶ οἱ τὰς ἡγεμονίας ἔχοντες ἐθαύμαζον , πῶς δραστικὸς εἶναι δοκῶν 
Ἀγησίλαος καὶ μείζονα καὶ δυναμικωτέραν ἔχων τὴν δύναμιν οὐ 
διηγωνίσατο πρὸς τοὺς πολεμίους . 
πρὸς οὓς ὁ Ἀγησίλαος ἀπεκρίθη , 
νῦν μὲν ἀκινδύνως τοὺς Λακεδαιμονίους νενικηκέναι · πορθουμένῃ γὰρ 
τῇ χώρᾳ μὴ τετολμηκέναι τοὺς Βοιωτοὺς βοηθῆσαι · εἰ δ’ αὐτῶν τῶν 
πολεμίων παρακεχωρηκότων τῆς νίκης ἐβιάσατο τοὺς πολεμίους ὑπομένειν 
τὸ δεινόν , ἴσως ἂν διὰ τὸ παράλογον τῆς τύχης δύναιντο καὶ πταῖσαι 
κατὰ τὸν κίνδυνον οἱ Λακεδαιμόνιοι . 
τότε 
μὲν οὖν διὰ τῆς ἀποκρίσεως ταύτης ἔδοξε μετρίως κατεστοχάσθαι τὸ 
δυνάμενον ἀποβῆναι , ὕστερον δὲ διὰ τῶν ἀποτελεσμάτων ἔδοξεν οὐκ 
ἀνθρωπίνην ἀπόφασιν , ἀλλὰ θεῖόν τινα χρησμὸν εἰρηκέναι . 
οἱ γὰρ 
Λακεδαιμόνιοι μετὰ πολλῆς δυνάμεως στρατεύσαντες ἐπὶ Θηβαίους , καὶ 
συναναγκάσαντες αὐτοὺς ὑπὲρ τῆς ἐλευθερίας ἀγωνίσασθαι , μεγάλῃ 
συμφορᾷ περιέπεσον . 
τὸ μὲν γὰρ πρῶτον 
ἐν Λεύκτροις ἡττηθέντες πολλοὺς ἀπώλεσαν τῶν πολιτῶν , ἐν οἷς καὶ 
ὁ βασιλεὺς αὐτῶν Κλεόμβροτος ἔπεσε · μετὰ δὲ ταῦτα περὶ Μαντίνειαν 
πολεμήσαντες τοῖς ὅλοις ἐσφάλησαν καὶ τὴν ἡγεμονίαν ἀνελπίστως 
ἀπέβαλον . 
ἀγαθὴ γὰρ ἡ τύχη τοὺς μέγα φρονοῦντας παραδόξως σφῆλαι 
καὶ διδάξαι μηδὲν ἄγαν κατελπίζειν . 
ὁ γοῦν Ἀγησίλαος ἐχεφρόνως 
ἀρκεσθεὶς τῷ πρώτῳ προτερήματι , τὴν δύναμιν ἀσινῆ διεφύλαξεν . 
μετὰ δὲ 
ταῦτα ὁ μὲν Ἀγησίλαος μετὰ τῆς δυνάμεως ἐπανῆλθεν εἰς τὴν 
Πελοπόννησον , οἱ δὲ Θηβαῖοι διὰ τὴν Χαβρίου στρατηγίαν σωθέντες 
ἐθαύμασαν τἀνδρὸς τὴν ἐν τῷ στρατηγήματι ἀγχίνοιαν . 
ὁ δὲ Χαβρίας , 
πολλῶν καὶ καλῶν αὐτῷ πεπραγμένων κατὰ πόλεμον , ἐπὶ τούτῳ μάλιστα 
ἐσεμνύνετο τῷ στρατηγήματι , καὶ τὰς εἰκόνας τὰς ὑπὸ τοῦ δήμου 
δοθείσας αὐτῷ καθίστανεν ἐχούσας τοῦτο τὸ σχῆμα . 
οἱ δὲ Θηβαῖοι μετὰ τὴν ἀπαλλαγὴν τὴν Ἀγησιλάου 
στρατεύσαντες ἐπὶ Θεσπιὰς τὴν μὲν προφυλακήν , οὖσαν ἀνδρῶν 
διακοσίων , ἀνεῖλον , τῇ δὲ πόλει προσβολὰς συνεχεῖς ποιούμενοι , καὶ 
μηδὲν ἀξιόλογον πράξαντες , ἀπῆγον τὴν δύναμιν εἰς τὰς Θήβας . 
Φοιβίδας δὲ ὁ Λακεδαιμόνιος , ἔχων 
ἀξιόλογον φρουρὰν ἐν ταῖς Θεσπιαῖς , ἐκχυθεὶς ἐκ τῆς πόλεως καὶ 
προπετῶς τοῖς ἀποχωροῦσι Θηβαίοις ἐπιθέμενος , τῶν μὲν στρατιωτῶν 
ἀπέβαλε πλείους τῶν πεντακοσίων , αὐτὸς δὲ λαμπρῶς ἀγωνισάμενος καὶ 
πολλοῖς ἐναντίοις τραύμασι περιπεσὼν ἡρωικῶς κατέστρεψε τὸν βίον . 
οὐ 
πολλῷ δ’ ὕστερον χρόνῳ πάλιν τῶν Λακεδαιμονίων τῇ αὐτῇ δυνάμει 
στρατευσάντων ἐπὶ τὰς Θήβας , οἱ μὲν Θηβαῖοι δυσχωρίας τινὰς ἑτέρας 
καταλαμβανόμενοι διεκώλυον μὲν τοὺς πολεμίους λεηλατεῖν τὴν χώραν , κατὰ 
στόμα δὲ πρὸς ἅπασαν τὴν δύναμιν ἐν τοῖς πεδίοις οὐκ ἐτόλμων 
παρατάξασθαι . 
τοῦ δ’ Ἀγησιλάου 
προσμαχομένου συγκατέβησαν ἐκ τοῦ κατ’ ὀλίγον πρὸς τὸν ἀγῶνα . 
γενομένης δὲ μάχης ἐπὶ πολὺν χρόνον ἰσχυρᾶς , τὸ μὲν πρῶτον οἱ περὶ 
τὸν Ἀγησίλαον προετέρουν , μετὰ δὲ ταῦτα τῶν ἐκ τῆς πόλεως Θηβαίων 
ἐκχυθέντων πανδημεί , θεωρῶν τὸ πλῆθος τῶν ἐπιρρεόντων ὁ Ἀγησίλαος 
ἀνεκαλέσατο τῇ σάλπιγγι τοὺς στρατιώτας ἀπὸ τῆς μάχης . 
οἱ δὲ 
Θηβαῖοι , δόξαντες τότε πρώτως μὴ καταδεεστέρους ἑαυτοὺς εἶναι 
Λακεδαιμονίων , τρόπαιόν τε ἔστησαν καὶ τὸ λοιπὸν κατεθάρρησαν τῆς 
τῶν Σπαρτιατῶν δυνάμεως . 
τὰ μὲν οὖν περὶ τὰς πεζὰς δυνάμεις τοιοῦτον ἔσχε τὸ 
τέλος · τῶν δὲ ναυτικῶν κατὰ τοὺς αὐτοὺς καιροὺς ἐγένετο μεγάλη 
ναυμαχία μεταξὺ Νάξου καὶ Πάρου διὰ τοιαύτας αἰτίας . 
Πόλλις ὁ τῶν 
Λακεδαιμονίων ναύαρχος , πυθόμενος σίτου πλῆθος ἐν ὁλκάσι 
παρακομίζεσθαι τοῖς Ἀθηναίοις , ἐφήδρευε καὶ παρετήρει τὸν κατάπλουν 
τῆς κομιζομένης ἀγορᾶς , διανοούμενος ἐπιθέσθαι ταῖς ὁλκάσιν . 
ἃ δὴ 
πυθόμενος ὁ δῆμος τῶν Ἀθηναίων ἐξέπεμψε στόλον παραφυλάξοντα τὴν 
σιτοπομπίαν , ὃς καὶ διέπεμψεν εἰς τὸν Πειραιέα τὴν κομιζομένην 
ἀγοράν . 
μετὰ δὲ ταῦτα Χαβρίας μὲν ὁ 
τῶν Ἀθηναίων ναύαρχος μετὰ τοῦ στόλου παντὸς πλεύσας ἐπὶ τὴν 
Νάξον συνεστήσατο πολιορκίαν . 
προσαγαγὼν δὲ τοῖς τείχεσι μηχανάς , καὶ 
διὰ τούτων σαλεύσας τὰ τείχη , σπουδὴν εἰσεφέρετο βίᾳ κρατῆσαι τῆς 
πόλεως . 
ἅμα δὲ τούτοις πραττομένοις Πόλλις ὁ τῶν Λακεδαιμονίων 
ναύαρχος κατέπλευσε βοηθήσων τοῖς Ναξίοις . 
γενομένης δὲ φιλοτιμίας 
ἀμφότεροι συγκατέβησαν εἰς ναυμαχίαν , καὶ τὰς ναῦς διατάξαντες 
ἐπέπλεον ἀλλήλοις . 
εἶχε δὲ τριήρεις ὁ 
μὲν Πόλλις ἑξήκοντα καὶ πέντε , ὁ δὲ Χαβρίας ὀγδοήκοντα καὶ τρεῖς . 
ἐπιπλεουσῶν δὲ τῶν νεῶν ἀλλήλαις , Πόλλις μὲν ἡγούμενος τοῦ δεξιοῦ 
κέρως πρῶτος ἐνέβαλε ταῖς ἀντιτεταγμέναις τριήρεσιν ἐπὶ τοῦ λαιοῦ 
κέρατος , ὧν ἡγεῖτο Κήδων ὁ Ἀθηναῖος · ἀγωνισάμενος δὲ λαμπρῶς 
αὐτόν τε τὸν Κήδωνα διέφθειρε καὶ τὴν ναῦν κατεβύθισεν · ὁμοίως δὲ 
καὶ ταῖς ἄλλαις συμβαλὼν καὶ τοῖς ἐμβόλοις ἀναρρήττων , ἃς μὲν 
διέφθειρεν , ἃς δὲ φυγεῖν ἠνάγκασεν . 
ἃ δὴ κατιδὼν ὁ Χαβρίας , καὶ 
μέρος τῶν περὶ αὐτὸν νεῶν ἐκπέμψας , ἐβοήθησε τοῖς πιεζομένοις καὶ 
τὴν ἧτταν τῶν ἰδίων διωρθώσατο , αὐτὸς δ’ ἔχων τὸ κράτιστον τοῦ 
στόλου καὶ γενναίως ἀγωνισάμενος πολλὰς μὲν τριήρεις διέφθειρεν , οὐκ 
ὀλίγας δ’ αἰχμαλώτους ἔλαβεν . 
γενόμενος δ’ ἐπὶ τοῦ προτερήματος , καὶ πάσας 
τὰς τῶν πολεμίων ναῦς φυγεῖν ἀναγκάσας , ἀπέσχετο παντελῶς τοῦ 
διωγμοῦ · ἀναμνησθεὶς γὰρ τῆς ἐν Ἀργινούσαις ναυμαχίας , ἐν ᾗ τοὺς 
νικήσαντας στρατηγοὺς ὁ δῆμος ἀντὶ μεγάλης εὐεργεσίας θανάτῳ 
περιέβαλεν , αἰτιασάμενος ὅτι τοὺς τετελευτηκότας κατὰ τὴν ναυμαχίαν 
οὐκ ἔθαψαν , εὐλαβήθη μήποτε τῆς περιστάσεως ὁμοίας γενομένης 
κινδυνεύσῃ παθεῖν παραπλήσια . 
διόπερ ἀποστὰς τοῦ διώκειν ἀνελέγετο 
τῶν πολιτῶν τοὺς διανηχομένους , καὶ τοὺς μὲν ἔτι ζῶντας διέσωσε , 
τοὺς δὲ τετελευτηκότας ἔθαψεν . 
εἰ δὲ μὴ περὶ ταύτην ἐγένετο τὴν 
ἐπιμέλειαν , ῥᾳδίως ἂν ἅπαντα τὸν τῶν πολεμίων στόλον διέφθειρε . 
κατὰ δὲ τὴν ναυμαχίαν τῶν μὲν 
Ἀθηναίων διεφθάρησαν τριήρεις ὀκτωκαίδεκα , τῶν δὲ Λακεδαιμονίων 
διεφθάρησαν μὲν εἴκοσι καὶ τέτταρες , αὔτανδροι δ’ ἐλήφθησαν ὀκτώ . 
Χαβρίας μὲν οὖν ἐπιφανῆ ναυμαχίαν νικήσας κατέπλευσε μετὰ πολλῶν 
λαφύρων εἰς τὸν Πειραιέα , καὶ μεγάλης ἀποδοχῆς ἔτυχε παρὰ τοῖς 
πολίταις . 
μετὰ γὰρ τὸν Πελοποννησιακὸν πόλεμον Ἀθηναῖοι ταύτην 
πρώτην ναυμαχίαν ἐνίκησαν · τὴν γὰρ περὶ Κνίδον οὐκ ἰδίᾳ 
διηγωνίσαντο , τῷ δὲ βασιλικῷ στόλῳ χρησάμενοι προετέρησαν . 
ἅμα δὲ τούτοις 
πραττομένοις κατὰ τὴν Ἰταλίαν ἐν τῇ Ῥώμῃ Μάρκος Μάνλιος 
ἐπιβαλόμενος τυραννίδι καὶ κρατηθεὶς ἀνῃρέθη . 
ἐπ’ ἄρχοντος δ’ Ἀθήνησι Χαρισάνδρου Ῥωμαῖοι μὲν 
ἀντὶ τῶν ὑπάτων χιλιάρχους κατέστησαν τέτταρας , Σερούιον Σουλπίκιον , 
Λεύκιον Παπίριον , Τίτον Κοΐνκτιον , Ἠλεῖοι δ’ ἤγαγον Ὀλυμπιάδα 
πρώτην πρὸς ταῖς ἑκατόν , καθ’ ἣν ἐνίκα στάδιον Δάμων Θούριος . 
ἐπὶ δὲ τούτων ἐν τῇ Θρᾴκῃ Τριβαλλοὶ σιτοδείᾳ πιεζόμενοι 
πανδημεὶ στρατείαν ἐποιήσαντο πρὸς τὴν ὑπερόριον χώραν , καὶ τὰς 
τροφὰς ἐκ τῆς ἀλλοτρίας γῆς ἐπορίζοντο . 
ὄντες δὲ πλείους τῶν τρισμυρίων ἐπῆλθον τήν τε ὅμορον Θρᾴκην 
καὶ τὴν τῶν Ἀβδηριτῶν χώραν ἐπόρθησαν ἀδεῶς · πολλῆς δὲ ὠφελείας 
κυριεύσαντες καταπεφρονηκότως καὶ ἀτάκτως τὴν ἐπάνοδον ἐποιοῦντο . 
οἱ 
δ’ Ἀβδηρῖται πανδημεὶ στρατεύσαντες ἐπ’ αὐτοὺς σποράδην καὶ ἀτάκτως 
τὴν ἐπάνοδον ποιουμένους πλείους τῶν δισχιλίων ἀνεῖλον . 
οἱ δὲ βάρβαροι παροξυνθέντες ἐπὶ τοῖς 
συμβεβηκόσι , καὶ βουλόμενοι τοὺς Ἀβδηρίτας τιμωρήσασθαι , πάλιν 
ἐνέβαλον αὐτῶν εἰς τὴν χώραν . 
οἱ δὲ προνενικηκότες ἐπαρθέντες τῷ 
προτερήματι , καὶ τῶν πλησιοχώρων Θρᾳκῶν συμμαχίαν ἀποστειλάντων 
αὐτοῖς , παρετάξαντο τοῖς βαρβάροις . 
γενομένης δὲ μάχης ἰσχυρᾶς , καὶ τῶν Θρᾳκῶν μεταβαλομένων ἄφνω , 
μονωθέντες οἱ Ἀβδηρῖται καὶ κυκλωθέντες ὑπὸ τοῦ πλήθους τῶν 
βαρβάρων , σχεδὸν ἅπαντες οἱ τῆς μάχης μετεσχηκότες κατεκόπησαν . 
τηλικαύτῃ δὲ συμφορᾷ τῶν Ἀβδηριτῶν περιπεπτωκότων καὶ μελλόντων 
πολιορκεῖσθαι , Χαβρίας ὁ Ἀθηναῖος ἐπιφανεὶς μετὰ δυνάμεως ἐξείλατο 
τῶν κινδύνων τοὺς Ἀβδηρίτας , καὶ τοὺς μὲν βαρβάρους ἐξήλασεν ἐκ 
τῆς χώρας , ἐν δὲ τῇ πόλει φρουρὰν ἀξιόλογον καταλιπὼν αὐτὸς ὑπό 
τινων ἐδολοφονήθη . 
Τιμόθεος δὲ παραλαβὼν 
τὴν ναυαρχίαν καὶ πλεύσας εἰς τὴν Κεφαληνίαν , τάς τ’ ἐν αὐτῇ 
πόλεις προσηγάγετο καὶ τὰς κατὰ τὴν Ἀκαρνανίαν ὁμοίως ἔπεισεν 
ἀποκλῖναι πρὸς Ἀθηναίους . 
Ἀλκέταν τε τὸν Μολοττῶν βασιλέα φίλον 
κατασκευάσας , καὶ καθόλου τὰς χώρας τὰς τῶν περὶ τοὺς τόπους 
ἐκείνους πόλεων ἐξιδιοποιησάμενος , ἐνίκησε ναυμαχίᾳ τοὺς 
Λακεδαιμονίους περὶ Λευκάδα . 
ταῦτα δὲ 
πάντα ταχέως καὶ ῥᾳδίως ἐπετέλεσε , πείθων μὲν διὰ τῆς τοῦ λόγου 
δυνάμεως , νικῶν δὲ δῑ ἀνδρείαν καὶ στρατηγίαν . 
διόπερ οὐ μόνον παρὰ 
τοῖς πολίταις , ἀλλὰ καὶ παρὰ τοῖς ἄλλοις Ἕλλησι μεγάλης ἐτύγχανεν 
ἀποδοχῆς . 
καὶ τὰ μὲν περὶ Τιμόθεον ἐν τούτοις ἦν . 
ἅμα δὲ τούτοις πραττομένοις Θηβαῖοι μὲν ἐστράτευσαν 
ἐπ’ Ὀρχομενὸν ἐπιλέκτοις ἀνδράσι πεντακοσίοις , καὶ συνετέλεσαν 
πρᾶξιν ἀξίαν μνήμης · φρουρούντων γὰρ τὸν Ὀρχομενὸν Λακεδαιμονίων 
πολλοῖς στρατιώταις , καὶ τοῖς Θηβαίοις ἀντιταξαμένων , ἐγενήθη μάχη 
καρτερά , καθ’ ἣν οἱ Θηβαῖοι πρὸς διπλασίους συμβαλόντες ἐνίκησαν 
τοὺς Λακεδαιμονίους . 
οὐδέποτε γὰρ τοῦτο συνέβη γενέσθαι κατὰ τοὺς 
ἐπάνω χρόνους , ἀλλ’ ἀγαπητὸν ὑπάρχειν ἐδόκει τὸ πολλοὺς ὀλίγους 
νικῆσαι . 
διὸ καὶ φρονήματος ἐπίμπλαντο 
Θηβαῖοι , καὶ τὴν ἀνδρείαν εἶχον μᾶλλον περιβόητον , καὶ φανεροὶ 
καθειστήκεισαν ἀμφισβητήσοντες τῆς τῶν Ἑλλήνων ἡγεμονίας . 
τῶν δὲ συγγραφέων 
Ἑρμείας ὁ Μεθυμναῖος τὴν τῶν Σικελικῶν σύνταξιν εἰς τοῦτον τὸν 
ἐνιαυτὸν κατέστροφε , γράψας βύβλους δέκα , ὡς δέ τινες διαιροῦσι , 
δώδεκα . 
ἐπ’ ἄρχοντος δ’ Ἀθήνησιν Ἱπποδάμου 
Ῥωμαῖοι χιλιάρχους ἀντὶ τῶν ὑπάτων κατέστησαν τέτταρας , Λεύκιον 
Οὐαλέριον , Λεύκιον Μάλλιον , Σερούιον Σουλπίκιον , Λοκρήτιον . 
ἐπὶ 
δὲ τούτων Ἀρταξέρξησὁ τῶν Περσῶν βασιλεὺς μέλλων πολεμεῖν πρὸς 
Αἰγυπτίους καὶ σπεύδων ξενικὴν δύναμιν ἀξιόλογον συστήσασθαι , διέγνω 
συλλύσασθαι τοὺς κατὰ τὴν Ἑλλάδα πολέμους · οὕτως γὰρ μάλιστ’ 
ἤλπιζε τοὺς Ἕλληνας ἀπολελυμένους τῶν οἰκείων πολέμων ἑτοιμοτέρους 
ἔσεσθαι πρὸς τὰς ξενολογίας . 
διόπερ πρέσβεις ἐξέπεμψεν εἰς τὴν 
Ἑλλάδα τοὺς παρακαλέσοντας τὰς πόλεις κοινὴν εἰρήνην συνθέσθαι . 
τῶν δ’ Ἑλλήνων ἀσμένως προσδεξαμένων 
τοὺς λόγους διὰ τὸ κάμνειν τῇ συνεχείᾳ τῶν πολέμων , συνέθεντο 
πάντες τὴν εἰρήνην , ὥστε πάσας τὰς πόλεις αὐτονόμους καὶ 
ἀφρουρήτους εἶναι . 
καὶ κατέστησαν οἱ Ἕλληνες ἐξαγωγεῖς , οἳ κατὰ 
πόλιν ἑκάστην ἐπελθόντες ἐξήγαγον ἁπάσας τὰς φρουράς . 
μόνων δὲ Θηβαίων οὐ προσδεξαμένων κατὰ πόλιν 
γίνεσθαι τὰς σπονδάς , ἀλλὰ τὴν Βοιωτίαν ἅπασαν ὑπὸ τὴν τῶν 
Θηβαίων συντέλειαν ταττόντων , καὶ Ἀθηναίων μὲν ἀντειπόντων 
φιλοτιμότατα , Καλλιστράτου τοῦ δημαγωγοῦ τὸν λόγον διαθεμένου , ὑπὲρ 
δὲ τῶν Θηβαίων Ἐπαμεινώνδου διαθεμένου λόγον θαυμαστῶς ἐν τῷ 
κοινῷ συνεδρίῳ , τοῖς μὲν ἄλλοις Ἕλλησι πᾶσι συμφώνως αἱ σπονδαὶ 
συνετελέσθησαν , μόνοι δὲ Θηβαῖοι κριθέντες ἔκσπονδοι , καὶ τοῦ 
Ἐπαμεινώνδου διὰ τῆς ἰδίας ἀρετῆς ἐμποιοῦντος φρόνημα τοῖς 
πολίταις , ἐθάρρησαν τοῖς ἁπάντων δόγμασιν ἀντιβαίνειν . 
Λακεδαιμόνιοι μὲν γὰρ καὶ Ἀθηναῖοι , διὰ πάντων 
περὶ τῆς ἡγεμονίας διαφιλοτιμούμενοι , παρεχώρουν ἀλλήλοις , οἱ μὲν τῆς 
κατὰ γῆν , οἱ δὲ τῆς κατὰ θάλατταν ἀρχῆς ἄξιοι κρινόμενοι . 
διόπερ 
τὴν ἐκ τρίτου προσώπου ἀναφερομένην ἡγεμονίαν χαλεπῶς ἔφερον , καὶ 
τὰς κατὰ Βοιωτίαν πόλεις ἀπέσπων τῆς τῶν Θηβαίων συντελείας . 
οἱ δὲ 
Θηβαῖοι , τῇ τε ῥώμῃ τῶν σωμάτων καὶ ταῖς ἀλκαῖς διαφέροντες καὶ 
πολλαῖς μάχαις προνενικηκότες τοὺς Λακεδαιμονίους , μετέωροι τοῖς 
φρονήμασιν ὑπῆρχον καὶ τῆς κατὰ γῆν ἡγεμονίας ἠμφισβήτουν . 
οὐ 
διεψεύσθησαν δὲ τῆς ἐλπίδος διὰ τὰς εἰρημένας αἰτίας καὶ διὰ τὸ 
πλείονας ἔχειν ἀγαθοὺς ἡγεμόνας καὶ στρατηγοὺς κατὰ τοὺς 
ὑποκειμένους χρόνους . 
ἐπιφανέστατοι δ’ 
ἦσαν Πελοπίδας καὶ Γοργίδας καὶ Ἐπαμεινώνδας · οὗτος γὰρ οὐ μόνον 
τῶν ὁμοεθνούντων , ἀλλὰ καὶ πάντων Ἑλλήνων πολὺ προέσχεν ἀνδρείᾳ 
τε καὶ στρατηγικῇ συνέσει . 
μετέσχε γὰρ ἐπὶ πολὺ πάσης παιδείας , καὶ 
μάλιστα τῆς Πυθαγορικῆς φιλοσοφίας · πρὸς δὲ τούτοις φυσικοῖς 
προτερήμασι κεχορηγημένος , εἰκότως καὶ πράξεις ἐπιφανεστάτας 
συνετέλεσεν . 
διὸ καὶ συναναγκασθεὶς ὀλίγοις πολιτικοῖς στρατιώταις πρὸς 
πάσας τὰς τῶν Λακεδαιμονίων καὶ τῶν συμμάχων δυνάμεις ἀγωνίσασθαι , 
τοσοῦτον ὑπερέσχε τῶν ἀνικήτων στρατιωτῶν , ὥστε τὸν βασιλέα τῶν 
Σπαρτιατῶν Κλεόμβροτον ἀνελεῖν , τὸ δὲ πλῆθος τῶν ἀντιταχθέντων 
ἄρδην σχεδὸν κατακόψαι . 
καὶ τὰ τηλικαῦτα 
παραδόξως διεπράξατο διὰ τὴν ἀγχίνοιαν καὶ τὴν ἐκ παιδείας αὐτῷ 
περιγεγενημένην ἀρετήν . 
ἀλλὰ περὶ μὲν τούτων μικρὸν ὕστερον ἐν τοῖς 
κατὰ μέρος ἐκτεθεῖσι σαφέστερον δηλώσομεν , νῦν δ’ ἐπὶ τὸ συνεχὲς τῆς 
ἱστορίας τρεψόμεθα . 
μετὰ γὰρ τὴν 
συγχωρηθεῖσαν τοῖς δήμοις αὐτονομίαν αἱ πόλεις ἐνέπιπτον εἰς ταραχὰς 
μεγάλας καὶ στάσεις , μάλιστα δὲ αἱ κατὰ τὴν Πελοπόννησον . 
ὀλιγαρχικοῖς γὰρ πολιτεύμασι κεχρημέναι , καὶ ταῖς τῆς δημοκρατίας 
ἐξουσίαις ἀπειραγάθως χρώμεναι , πολλοὺς τῶν ἀγαθῶν ἀνδρῶν 
ἐφυγάδευον καὶ κρίσεις ἐπιβάλλουσαι συκοφαντώδεις κατεδίκαζον . 
διόπερ 
εἰς στάσεις ἐμπίπτουσαι φυγὰς καὶ δημεύσεις οὐσιῶν ἐποιοῦντο , 
μάλιστα δὲ πρὸς τοὺς ἐπὶ τῆς Λακεδαιμονίων ἡγεμονίας προεστηκότας 
τῶν πατρίδων . 
ἐν γὰρ τοῖς τότε χρόνοις 
ἐπιτακτικῶς ἐκείνων τοῖς πολίταις προσενηνεγμένων , ὕστερον ὁ 
δημοτικὸς ὄχλος ἀπολαβὼν τὴν ἐλευθερίαν ἐμνησικάκει . 
πρῶτον δὲ τῶν 
Φιαλέων οἱ φυγάδες συστραφέντες κατελάβοντο τὴν καλουμένην Ἡραίαν , 
χωρίον ὀχυρόν . 
ἐκ ταύτης δ’ ὁρμηθέντες παρεισέπεσον εἰς τὴν 
Φιάλειαν , καὶ Διονυσίαν κατὰ τύχην ὄντων ἐπιπεσόντες ἀπροσδοκήτως 
τοῖς ἐν τῷ θεάτρῳ καθημένοις , καὶ πολλοὺς ἀποσφάξαντες , οὐκ 
ὀλίγους δὲ καὶ συναπονοήσασθαι πείσαντες , ἀνεχώρησαν εἰς τὴν 
Σπάρτην . 
οἱ δὲ τῆς Κορίνθου φυγάδες , 
συχνοὶ διατρίβοντες παρὰ τοῖς Ἀργείοις , ἐπεχείρησαν κατιέναι · 
παραδεχθέντες δ’ ἐπὶ τὴν πόλιν ὑπό τινων οἰκείων καὶ φίλων , 
διαβληθέντες ἐγένοντο περικατάληπτοι · μέλλοντες δὲ συναρπάζεσθαι , καὶ 
φοβούμενοι τὴν ἐκ τῆς ἁλώσεως αἰκίαν , ἀλλήλους ἀπέκτειναν . 
οἱ δὲ 
Κορίνθιοι πολλοὺς τῶν πολιτῶν αἰτιασάμενοι μετεσχηκέναι τοῖς φυγάσι 
τῆς ἐπιθέσεως , οὓς μὲν ἀπέκτειναν , οὓς δ’ ἐφυγάδευσαν . 
ἐν δὲ τῇ πόλει τῶν Μεγαρέων ἐπιχειρήσαντές 
τινες μεταστῆσαι τὴν πολιτείαν , καὶ κρατηθέντες ὑπὸ τοῦ δήμου , πολλοὶ 
μὲν ἀνῃρέθησαν , οὐκ ὀλίγοι δ’ ἐξέπεσον . 
ὁμοίως δὲ καὶ παρὰ τοῖς 
Σικυωνίοις τινὲς νεωτερίζειν ἐπιβαλόμενοι καὶ σφαλέντες ἀνῃρέθησαν . 
παρὰ δὲ τοῖς Φλιασίοις πολλῶν 
φυγαδευομένων , καὶ καταλαβομένων ἐπὶ τῆς χώρας φρούριον ὀχυρὸν καὶ 
πλῆθος μισθοφόρων ἀθροισάντων , ἐγένετο μάχη πρὸς τοὺς ἐκ τῆς πόλεως , 
καὶ νικησάντων τῶν φυγάδων ἀνῃρέθησαν τῶν Φλιασίων ὑπὲρ τοὺς 
τριακοσίους . 
ὕστερον δὲ προδόντων τῶν φυλάκων τοὺς φυγάδας , 
κρατήσαντες οἱ Φλιάσιοι τῶν φυγάδων ἀνεῖλον πλείους τῶν ἑξακοσίων , 
τοὺς δὲ λοιποὺς ἐκβαλόντες ἐκ τῆς χώρας ἠνάγκασαν φυγεῖν εἰς 
Ἄργος . 
αἱ μὲν οὖν κατὰ Πελοπόννησον πόλεις ἐν τοιαύταις συμφοραῖς 
ἦσαν . 
ἐπ’ ἄρχοντος δ’ Ἀθήνησι Σωκρατίδου 
Ῥωμαῖοι ἀντὶ τῶν ὑπάτων χιλιάρχους κατέστησαν τέτταρας , Κόιντον 
Σερουίλιον , Σερούιον Κορνήλιον , ἔτι δὲ Σπόριον Παπίριον . 
ἐπὶ δὲ 
τούτων Ἀρταξέρξης ὁ βασιλεὺς ἐστράτευσεν ἐπ’ Αἰγυπτίους 
ἀφεστηκότας ἀπὸ Περσῶν . 
ἡγοῦντο δὲ τῶν δυνάμεων Φαρνάβαζος μὲν 
τῶν βαρβαρικῶν , Ἰφικράτης δ’ ὁ Ἀθηναῖος τῶν μισθοφόρων , ὄντων 
δισμυρίων . 
ὁ δ’ ἀνὴρ οὗτος μετάπεμπτος ἐπὶ τὴν στρατηγίαν ὑπὸ τοῦ 
βασιλέως ἐτάχθη διὰ τὴν ἐν τῷ στρατηγεῖν ἀρετήν . 
ἔτη δὲ πλείω τοῦ Φαρναβάζου κατανηλωκότος περὶ τὰς 
παρασκευάς , ὁ μὲν Ἰφικράτης ὁρῶν αὐτὸν ἐν μὲν τῷ λέγειν ὄντα 
δεινόν , ἐν δὲ τοῖς πραττομένοις νωχελῆ , παρρησίᾳ πρὸς αὐτὸν 
ἐχρήσατο , φήσας θαυμάζειν πῶς ἐν μὲν τοῖς λόγοις ἐστὶν ὀξύς , ἐν 
δὲ τοῖς ἔργοις βραδύς . 
ὁ δὲ Φαρνάβαζος ἀπεκρίθη , διότι τῶν μὲν 
λόγων αὐτὸς κύριός ἐστι , τῶν δ’ ἔργων ὁ βασιλεύς . 
τῆς δὲ τῶν Περσῶν δυνάμεως ἀθροισθείσης εἰς πόλιν 
Ἄκην , ἠριθμήθησαν τῶν μὲν βαρβάρων εἴκοσι μυριάδες , ὧν ἦρχε 
Φαρνάβαζος · τῶν δὲ μισθοφόρων Ἑλλήνων Ἰφικράτης ἡγεῖτο δισμυρίων . 
καὶ ναῦς ἠριθμήθησαν τριήρεις μὲν τριακόσιαι , τριακόντοροι δὲ 
διακόσιαι · τῶν δὲ τὴν ἀγορὰν καὶ τὴν ἄλλην παρασκευὴν κομιζουσῶν 
πολὺς ἦν ἀριθμός . 
ἀρχομένου δὲ τοῦ 
θέρους ἀνέζευξαν οἱ τοῦ βασιλέως στρατηγοὶ μετὰ πάσης τῆς δυνάμεως , 
καὶ τοῦ στόλου συμπαραπλέοντος προῆγον ἐπὶ τὴν Αἴγυπτον . 
ὡς δ’ 
ἧκον πλησίον τοῦ Νείλου , κατέλαβον τοὺς Αἰγυπτίουσφανερῶς 
παρεσκευασμένους τὰ πρὸς τὸν πόλεμον . 
ὁ 
γὰρ Φαρνάβαζος βραδεῖαν τὴν στρατείαν ἐποιεῖτο , καὶ πολὺν χρόνον 
ἐδεδώκει τοῖς πολεμίοις εἰς τὴν παρασκευήν . 
ὡς ἐπίπαν γὰρ οἱ τῶν 
Περσῶν στρατηγοί , τῶν ὅλων οὐκ ὄντες αὐτοκράτορες , περὶ πάντων 
ἀναφέρουσι τῷ βασιλεῖ , καὶ προσαναμένουσι τὰς περὶ ἑκάστων 
ἀποκρίσεις . 
ὁ δὲ τῶν Αἰγυπτίων βασιλεὺς 
Νεκτάνεβις ἐπυνθάνετο μὲν τὸ μέγεθος τῶν Περσικῶν δυνάμεων , ἐθάρρει 
δὲ μάλιστα μὲν τῇ τῆς χώρας ὀχυρότητι , δυσπροσίτου παντελῶς οὔσης 
τῆς Αἰγύπτου , ἔπειτα καὶ τῷ πεφράχθαι καλῶς πάσας εἰσβολὰς τάς τε 
ἀπὸ γῆς καὶ τὰς ἀπὸ θαλάττης . 
ἑπτὰ 
στόμασι γὰρ τοῦ Νείλου τὰς εἰς τὸ Αἰγύπτιον πέλαγος ἐκβολὰς 
ποιουμένου , καθ’ ἕκαστον τῶν στομάτων πόλις κατεσκεύαστο πύργους 
μεγάλους ἔχουσα καθ’ ἑκάτερον τοῦ ῥείθρου καὶ ξυλίνην γέφυραν τοῦ 
εἴσπλου κυριεύουσαν . 
μάλιστα δὲ τὸ Πηλουσιακὸν στόμα κατεσκεύασε διὰ 
τὸ κεῖσθαι μὲν αὐτὸ πρῶτον πρὸς τοὺς ἀπὸ Συρίας πορευομένους καὶ 
δοκεῖν διὰ τούτου μάλιστ’ ἂν ποιεῖσθαι τὴν ἔφοδον τοὺς πολεμίους . 
τοῦτο γὰρ ἀπετάφρευσε , καὶ διετείχισε 
τοὺς εἴσπλους κατὰ τοὺς εὐκαιροτάτους τόπους , καὶ τῶν προσόδων τὰς 
μὲν κατὰ γῆν πορευτὰς ἐποίησε λιμνάζειν , τὰς δὲ πλωτὰς χώμασιν 
ἐνέφραττεν . 
διόπερ οὐκ ἦν ῥᾳδίως οὔτε ταῖς ναυσὶν εἰσπλέειν 
οὔτε τοῖς ἱππεῦσι προσπελάσαι οὔτε τοῖς πεζοῖς προσελθεῖν . 
οἱ δὲ περὶ τὸν Φαρνάβαζον στρατηγοί , 
καταλαβόντες τὸ Πηλουσιακὸν στόμα θαυμαστῶς ὠχυρωμένον καὶ στρατιωτῶν 
πλήθει φυλαττόμενον , τὸ μὲν διὰ τούτου βιάζεσθαι παντελῶς 
ἀπεδοκίμασαν , δῑ ἑτέρου δὲ στόματος ἔγνωσαν ποιεῖσθαι τὸν εἴσπλουν . 
διὸ πλεύσαντες πελάγιοι πρὸς τὸ μὴ καθορᾶσθαι τὰς ναῦς ὑπὸ τῶν 
πολεμίων , κατέπλευσαν πρὸς τὸ στόμα τὸ καλούμενον Μενδήσιον , ἔχον 
ἠιόνα παρήκουσαν ἐφ’ ἱκανὸν τόπον . 
εἰς ταύτην ἀποβάντες μετὰ 
στρατιωτῶν τρισχιλίων ὅ τε Φαρνάβαζος καὶ ὁ Ἰφικράτης προῆγον ἐπὶ 
τὸ τετειχισμένον ἐπὶ τοῦ στόματος πολισμάτιον . 
ἐκβοηθησάντων δὲ τῶν Αἰγυπτίων ἱππεῦσί τε καὶ 
πεζοῖς τρισχιλίοις , γενομένης τε μάχης ἰσχυρᾶς καὶ τοῖς Πέρσαις 
πολλῶν ἐκ τῶν νεῶν προσγεγενημένων , κυκλωθέντες οἱ Αἰγύπτιοι , πολλοὶ 
μὲν ἀπέθανον , οὐκ ὀλίγοι δ’ ἐζωγρήθησαν · οἱ δὲ περιλειφθέντες εἰς 
τὴν πόλιν συνεδιώχθησαν . 
οἱ δὲ περὶ τὸν Ἰφικράτην συνεισπεσόντες 
τοῖς φρουροῦσιν ἐντὸς τῶν τειχῶν , καὶ κρατήσαντες τοῦ φρουρίου , τοῦτο 
μὲν κατέσκαψαν , τοὺς δ’ ἐνοικοῦντας ἐξηνδραποδίσαντο . 
μετὰ δὲ ταῦτα τοῖς στρατηγοῖς ἐνέπεσε στάσις , δῑ ἣν 
τῆς ἐπιβολῆς ἐσφάλησαν . 
ὁ μὲν γὰρ Ἰφικράτης παρὰ τῶν αἰχμαλώτων 
πυθόμενος ἔρημον εἶναι τὴν Μέμφιν , ἐπικαιροτάτην οὖσαν πόλιν τῶν 
κατ’ Αἴγυπτον , συνεβούλευεν ἐξαυτῆς ἀναπλεῖν ἐπὶ τὴν Μέμφιν πρὸ 
τοῦ παραγενέσθαι τὰς τῶν Αἰγυπτίων δυνάμεις · οἱ δὲ περὶ τὸν 
Φαρνάβαζον ᾦντο δεῖν ἀναμένειν τὴν ὅλην δύναμιν τῶν Περσῶν · 
ἀσφαλεστέραν γὰρ ἔσεσθαι τὴν στρατείαν ἐπὶ τὴν Μέμφιν . 
τοῦ δ’ Ἰφικράτους ἀξιοῦντος αὑτῷ δοθῆναι 
τοὺς παρόντας μισθοφόρους , καὶ μετ’ ἐκείνων ἐπαγγελλομένου κρατήσειν 
τῆς πόλεως , τό τε θράσος αὐτοῦ καὶ τὴν ἀρετὴν ὑπώπτευσε , μὴ κατ’ 
ἰδίαν κατάσχῃ τὴν Αἴγυπτον . 
διόπερ οὐ συγχωροῦντος τοῦ Φαρναβάζου , 
ὁ Ἰφικράτης διεμαρτύρατο , λέγων ὡς ἐὰν παρῶσι τὴν ὀξύτητα τῶν 
καιρῶν , ἄπρακτον ποιήσουσι τὴν ὅλην στρατιάν . 
στρατηγοὶ μὲν οὖν 
τινες ἐφθόνουν αὐτῷ καὶ διαβολὰς ἀδίκους προσῆπτον . 
οἱ δ’ Αἰγύπτιοι πολλὴν ἀναστροφὴν λαβόντες , εἰς 
μὲν τὴν Μέμφιν ἐξέπεμψαν τὴν ἱκανὴν φυλακήν , ἐπὶ δὲ τὸ 
πεπορθημένον πολισμάτιον πάσαις ταῖς δυνάμεσι παραγενόμενοι , καὶ πολλὰ 
πλεονεκτοῦντες διὰ τὴν τῶν τόπων ὀχυρότητα , συμπλοκὰς ἐποιοῦντο τοῖς 
πολεμίοις συνεχεῖς . 
αἰεὶ δὲ μᾶλλον ἐπισχύοντες πολλοὺς ἀνῄρουν τῶν 
Περσῶν καὶ κατεθάρρουν τῶν πολεμίων . 
χρονιζούσης δὲ τῆς περὶ τὸ πολισμάτιον τοῦτο στρατείας , καὶ τῶν 
ἐτησίων ἤδη γενομένων , ὁ Νεῖλος πληρούμενος καὶ πάντα τόπον ἐπέχων 
τῷ πλήθει τοῦ ῥεύματος αἰεὶ μᾶλλον ὠχύρου τὴν Αἴγυπτον . 
οἱ δὲ 
τῶν Περσῶν ἡγεμόνες , ἀντιπραττούσης αὐτοῖς αἰεὶ τῆς περιστάσεως , 
ἔγνωσαν ἐκ τῆς Αἰγύπτου τὴν ἀπαλλαγὴν ποιήσασθαι . 
διόπερ ἐπανιόντων αὐτῶν εἰς τὴν Ἀσίαν , καὶ 
γενομένης διαφορᾶς τῷ Φαρναβάζῳ πρὸς τὸν Ἰφικράτην , ὑποπτεύσας ὁ 
Ἰφικράτης μὴ συλληφθῇ καὶ τιμωρίας τύχῃ , καθάπερ Κόνων ἔπαθεν ὁ 
Ἀθηναῖος , ἔκρινε λάθρᾳ φεύγειν ἐκ τοῦ στρατοπέδου · διὸ καὶ 
παρασκευασάμενος πλοῖον ἔλαθε νυκτὸς ἀπαλλαγεὶς καὶ καταπλεύσας εἰς 
τὰς Ἀθήνας . 
ὁ δὲ Φαρνάβαζος πρέσβεις 
ἐκπέμψας κατηγόρησε τοῦ Ἰφικράτους ὡς αἰτίου γεγονότος τοῦ μὴ 
ληφθῆναι τὴν Αἴγυπτον . 
οἱ δὲ Ἀθηναῖοι τοῖς μὲν Πέρσαις ἀπόκρισιν 
ἔδωκαν , ὅτι ἐὰν εὕρωσιν αὐτὸν ἠδικηκότα , κολάσουσι κατὰ τὴν 
ἀξίαν , αὐτοὶ δὲ μετ’ ὀλίγον χρόνον στρατηγὸν κατέστησαν τὸν 
Ἰφικράτην ἐπὶ τὸ ναυτικόν . 
οὐκ ἀνοίκειον δ’ 
ἐστὶ τὰ περὶ τῆς Ἰφικράτους ἀρετῆς ἱστορούμενα παραθεῖναι . 
οὗτος 
γὰρ παραδέδοται στρατηγικήν τε ἀγχίνοιαν ἐσχηκέναι καὶ πρὸς πᾶσαν 
ἐπίνοιαν ἀγαθὴν φύσει κεχρῆσθαι διαφόρῳ . 
προσλαβόμενον οὖν αὐτὸν 
τὴν ἐν τῷ Περσικῷ πολέμῳ πολυχρόνιον ἐμπειρίαν τῶν στρατιωτικῶν 
ἔργων , ἐπινοήσασθαι πολλὰ τῶν εἰς τὸν πόλεμον χρησίμων , καὶ μάλιστα 
περὶ τὸν καθοπλισμὸν φιλοτιμηθῆναι . 
τῶν 
γὰρ Ἑλλήνων μεγάλαις ἀσπίσι χρωμένων καὶ διὰ τοῦτο δυσκινήτων 
ὄντων , συνεῖλε τὰς ἀσπίδας καὶ κατεσκεύασε πέλτας συμμέτρους , 
ἀμφοτέρων εὖ στοχασάμενος , τοῦ τε σκέπειν ἱκανῶς τὰ σώματα καὶ τοῦ 
δύνασθαι τοὺς χρωμένους ταῖς πέλταις διὰ τὴν κουφότητα παντελῶς 
εὐκινήτους ὑπάρχειν . 
διὰ δὲ τῆς πείρας 
τῆς εὐχρηστίας ἀποδοχῆς τυγχανούσης , οἱ μὲν 
πρότερον ἀπὸ τῶν ἀσπίδων ὁπλῖται καλούμενοι τότε 
δὲ ἀπὸ τῆς πέλτης πελτασταὶ μετωνομάσθησαν . 
ἐπὶ δὲ 
τοῦ δόρατος καὶ τοῦ ξίφους εἰς τοὐναντίον τὴν μετάθεσιν ἐποιήσατο · 
ηὔξησε γὰρ τὰ μὲν δόρατα ἡμιολίῳ μεγέθει , τὰ δὲ ξίφη σχεδὸν 
διπλάσια κατεσκεύασεν . 
τὴν δὲ δοκιμασίαν ἡ χρεία διαβεβαιοῦσα τὴν 
ἐπίνοιαν τοῦ στρατηγοῦ τῷ τῆς πείρας ἐπιτεύγματι δόξης ἠξίωσεν . 
τάς τε ὑποδέσεις τοῖς στρατιώταις 
εὐλύτους καὶ κούφας ἐποίησε , τὰς μέχρι τοῦ νῦν ἰφικρατίδας ἀπ’ 
ἐκείνου καλουμένας . 
πολλὰ δὲ καὶ ἄλλα τῶν χρησίμων εἰς τὰς 
στρατείας κατέδειξε , περὶ ὧν μακρὸν ἂν εἴη γράφειν . 
ἡ μὲν οὖν 
ἐπ’ Αἴγυπτον στρατεία τῶν Περσῶν , μεγάλης τυχοῦσα παρασκευῆς , παρ’ 
ἐλπίδας ἄπρακτον ἔσχε τὸ τέλος . 
κατὰ δὲ 
τὴν Ἑλλάδα ταραττομένων τῶν πόλεων διὰ τὴν ἀσυνήθη πολιτείαν , καὶ 
πολλῶν ἐπανισταμένων διὰ τὴν κοινὴν ἀναρχίαν , τοῖς μὲν τὰς 
ὀλιγαρχίας κατασκευάζουσιν ἐβοήθουν οἱ Λακεδαιμόνιοι , τοῖς δὲ τῆς 
δημοκρατίας ἀντεχομένοις συνεμάχουν οἱ Ἀθηναῖοι . 
ἀμφότεραι γὰρ αἱ πόλεις αὗται χρόνον ὀλίγον 
διετήρησαν τὰς σπονδάς , μετὰ δὲ ταῦτα συμπράττουσαι ταῖς οἰκείαις 
πόλεσιν ἐπολέμουν , οὐδὲν ἔτι φροντίζοντες τῆς κοινῆς συντεθείσης 
εἰρήνης . 
διόπερ ἐν Ζακύνθῳ τοῖς ἐπὶ τῆς Λακεδαιμονίων ἐπιστασίας 
κυρίοις γεγονόσι τοῦ πολιτεύματος ὁ δῆμος χαλεπῶς ἔχων καὶ μνησικακῶν 
ἐφυγάδευσε πάντας οὗτοι δὲ πρὸς Τιμόθεον τὸν Ἀθηναίων 
ἡγούμενον τοῦ ναυτικοῦ καταφυγόντες συνέπλεον αὐτῷ καὶ συνεμάχουν . 
τοῦτον οὖν παραστησάμενοι συνεργόν , 
καὶ διαβιβασθέντες εἰς τὴν νῆσον ὑπ’ αὐτοῦ , κατελάβοντο χωρίον 
ὀχυρὸν παρὰ θάλατταν , ὃ προσηγόρευον Ἀρκαδίαν . 
ἐκ τούτου δ’ 
ὁρμώμενοι , καὶ βοηθὸν ἔχοντες τὸν Τιμόθεον , ἐκακοποίουν τοὺς ἐν 
τῇ πόλει . 
τῶν δὲ Ζακυνθίων τοὺς 
Λακεδαιμονίους ἀξιούντων βοηθῆσαι , τὸ μὲν πρῶτον εἰς τὰς Ἀθήνας 
ἀποστείλαντες πρέσβεις κατηγόρουν τοῦ Τιμοθέου · ὡς δ’ ἐθεώρουν τὸν 
δῆμον ἀποκλίνοντα πρὸς τοὺς φυγάδας , συνεστήσαντο ναυτικόν , καὶ 
πληρώσαντες τριήρεις εἴκοσι καὶ πέντε ἐξέπεμψαν τοῖς Ζακυνθίοις 
συμμαχίαν , δόντες τὴν ἡγεμονίαν Ἀριστοκράτει . 
ἅμα δὲ τούτοις πραττομένοις τῶν ἐκ Κορκύρας τινὲς 
φίλοι Λακεδαιμονίων ἐπαναστάντες τῷ δήμῳ , παρεκάλεσαν τοὺς 
Σπαρτιάτας ἀποστεῖλαι ναυτικὴν δύναμιν , ὑπισχνούμενοι παραδώσειν 
αὐτοῖς τὴν Κόρκυραν . 
οἱ δὲ Λακεδαιμόνιοι , τὴν Κόρκυραν εἰδότες 
μεγάλην ῥοπὴν ἔχουσαν τοῖς ἀντεχομένοις τῆς θαλάττης , ἔσπευσαν 
κύριοι γενέσθαι ταύτης τῆς πόλεως . 
εὐθὺς 
οὖν ἔπεμψαν εἰς τὴν Κόρκυραν τριήρεις εἴκοσι καὶ δύο , τὴν 
ἡγεμονίαν Ἀλκίδᾳ παραδόντες . 
τοῦτον δὲ τὸν στόλον προσεποιήθησαν 
εἰς Σικελίαν ἀποστεῖλαι , ἵνα ὡς φίλοι προσδεχθέντες ὑπὸ τῶν 
Κορκυραίων κατάσχωσι τὴν πόλιν μετὰ τῶν φυγάδων . 
οἱ δὲ Κορκυραῖοι γνόντες τῶν Σπαρτιατῶν τὴν 
ἐπίνοιαν , τὴν μὲν πόλιν ἐπιμελῶς ἐφύλαττον , εἰς δὲ τὰς Ἀθήνας 
πρέσβεις ἐξέπεμψαν περὶ βοηθείας . 
οἱ δ’ Ἀθηναῖοι ψηφισάμενοι βοηθεῖν 
τοῖς Κορκυραίοις καὶ Ζακυνθίων τοῖς φυγάσιν , εἰς μὲν τὴν Ζάκυνθον 
ἐξέπεμψαν Κτησικλέα στρατηγόν , ἡγούμενον τῶν φυγάδων , εἰς δὲ τὴν 
Κόρκυραν παρεσκευάζοντο ναυτικὴν δύναμιν ἐκπέμπειν . 
ἅμα δὲ τούτοις 
πραττομένοις κατὰ τὴν Βοιωτίαν Πλαταιεῖς ἀντεχόμενοι τῆς Ἀθηναίων 
συμμαχίας μετεπέμποντο στρατιώτας , κεκρικότες τοῖς Ἀθηναίοις παραδοῦναι 
τὴν πόλιν . 
ἐπὶ δὲ τούτοις οἱ βοιωτάρχαι χαλεπῶς διατεθέντες πρὸς 
τοὺς Πλαταιεῖς , καὶ σπεύδοντες φθάσαι τὴν παρὰ τῶν Ἀθηναίων 
συμμαχίαν , εὐθὺς ἐπ’ αὐτοὺς δύναμιν ἀξιόλογον ἦγον . 
παραγενόμενοι δὲ πλησίον τῆς τῶν Πλαταιέων πόλεως , 
ἀπροσδοκήτου τῆς ἐπιθέσεως γενομένης , οἱ πλεῖστοι μὲν τῶν Πλαταιέων 
ἐπὶ τῆς χώρας καταληφθέντες ὑπὸ τῶν ἱππέων συνηρπάγησαν , οἱ δὲ 
λοιποὶ καταφυγόντες εἰς τὴν πόλιν , καὶ συμμάχων ὄντες ἔρημοι , 
συνηναγκάσθησαν ὁμολογίας συνθέσθαι τοῖς πολεμίοις εὐαρέστους · ἔδει 
γὰρ αὐτοὺς τὰ ἔπιπλα λαβόντας ἀπελθεῖν ἐκ τῆς πόλεως καὶ μηκέτι 
τῆς Βοιωτίας ἐπιβαίνειν . 
μετὰ δὲ ταῦτα 
οἱ μὲν Θηβαῖοι τὰς Πλαταιὰς κατασκάψαντες καὶ Θεσπιὰς ἀλλοτρίως 
πρὸς αὐτοὺς διακειμένας ἐξεπόρθησαν , οἱ δὲ Πλαταιεῖς εἰς Ἀθήνας 
μετὰ τέκνων καὶ γυναικῶν φυγόντες τῆς ἰσοπολιτείας ἔτυχον διὰ τὴν 
χρηστότητα τοῦ δήμου . 
καὶ τὰ μὲν κατὰ Βοιωτίαν ἐν τούτοις ἦν . 
Λακεδαιμόνιοι δὲ στρατηγὸν 
καταστήσαντες Μνάσιππον ἐξαπέστειλαν ἐπὶ τὴν Κόρκυραν , ἔχοντα 
τριήρεις μὲν ἑξήκοντα καὶ πέντε , στρατιώτας δὲ χιλίους καὶ 
πεντακοσίους . 
οὗτος δὲ καταπλεύσας εἰς τὴν νῆσον καὶ προσλαβόμενος 
τοὺς φυγάδας εἰσέπλευσεν εἰς τὸν λιμένα , καὶ τεττάρων μὲν νεῶν 
ἐκυρίευσε , τῶν δὲ ὑπολοίπων τριῶν νεῶν φυγουσῶν πρὸς τὴν γῆν , 
αὗται μὲν ἐνεπρήσθησαν ὑπὸ τῶν Κορκυραίων , ἵνα μὴ τοῖς πολεμίοις 
ὑποχείριοι γένωνται . 
ἐνίκησε δὲ καὶ πεζῇ τοὺς ἐπὶ τῇ γῇ λόφον 
τινὰ κατειλημμένους , καὶ καθόλου πολὺν φόβον τοῖς Κορκυραίοις 
ἐπέστησεν . 
Ἀθηναῖοι δὲ καὶ πάλαι μὲν 
ἀπεστάλκεισαν Τιμόθεον τὸν Κόνωνος ἐπὶ βοήθειαν τοῖς Κορκυραίοις 
μετὰ νεῶν ἑξήκοντα · οὗτος δὲ πρὸ τῆς συμμαχίας ταύτης πλεύσας ἐπὶ 
Θρᾴκης , καὶ πολλὰς πόλεις ἐπὶ συμμαχίαν προκαλεσάμενος , προσέθηκε 
τριάκοντα τριήρεις · τότε δὲ καθυστερῶν 
τῆς τῶν Κορκυραίων συμμαχίας τὸ μὲν πρῶτον ἀπέβαλε τὴν στρατηγίαν , 
τοῦ δήμου χαλεπῶς πρὸς αὐτὸν διατεθέντος · ὡς δὲ παρέπλευσεν εἰς τὰς 
Ἀθήνας , ἄγων πρέσβεων πλῆθος τῶν τὴν συμμαχίαν συντιθεμένων καὶ 
τριάκοντα τριήρεις προστεθεικώς , πάντα δὲ τὸν στόλον εὖ κατεσκευακὼς 
πρὸς τὸν πόλεμον , μετενόησεν ὁ δῆμος καὶ πάλιν αὐτῷ τὴν στρατηγίαν 
ἀποκατέστησεν . 
προσκατεσκεύαζον δὲ καὶ 
ἄλλας τριήρεις τετταράκοντα , ὥστε τὰς πάσας γίνεσθαι ἑκατὸν καὶ 
τριάκοντα · ἐποιοῦντο δὲ καὶ σίτου καὶ βελῶν καὶ τῶν ἄλλων τῶν εἰς 
πόλεμον χρησίμων ἀξιολόγους παρασκευάς . 
κατὰ δὲ τὸ παρὸν στρατηγὸν 
ἑλόμενοι Κτησικλέα μετὰ στρατιωτῶν πεντακοσίων ἐξέπεμψαν βοηθήσοντα 
τοῖς Κορκυραίοις . 
οὗτος δὲ λάθρᾳ 
νυκτὸς ἔλαθε τοὺς πολιορκοῦντας εἰσπλεύσας εἰς Κόρκυραν · καὶ 
καταλαβὼν τοὺς ἐν τῇ πόλει πρὸς μὲν ἀλλήλους στασιάζοντας , τὰ δὲ 
κατὰ τὸν πόλεμον κακῶς διοικοῦντας , τὰς μὲν στάσεις διέλυσε , τῆς δὲ 
πόλεως πολλὴν ἐπιμέλειαν ποιησάμενος εὐθαρσεῖς ἐποίησε τοὺς 
πολιορκουμένους . 
καὶ τὸ μὲν πρῶτον 
ἀπροσδοκήτως τοῖς πολιορκοῦσιν ἐπιθέμενος ἀνεῖλεν αὐτῶν περὶ 
διακοσίους , ὕστερον δὲ μεγάλης μάχης γενομένης τόν τε Μνάσιππον 
ἀνεῖλε καὶ τῶν ἄλλων οὐκ ὀλίγους · τέλος δὲ τοὺς πολιορκοῦντας εἰς 
πολιορκίαν συγκλείσας μεγάλων ἐπαίνων ἔτυχεν . 
τοῦ δὲ περὶ τὴν Κόρκυραν πολέμου σχεδὸν ἤδη τέλος 
ἔχοντος κατέπλευσεν ὁ στόλος τῶν Ἀθηναίων εἰς τὴν Κόρκυραν , ἔχων 
στρατηγοὺς Τιμόθεον καὶ Ἰφικράτην . 
οὗτοι δὲ τῶν καιρῶν ὑστερηκότες 
ἄλλο μὲν οὐδὲν ἔπραξαν μνήμης ἄξιον , τριήρεσι δὲ Σικελικαῖς 
περιτυχόντες , ἃς Διονύσιος ἦν ἀπεσταλκὼς Λακεδαιμονίοις ἐπὶ 
συμμαχίαν , ὧν ἡγοῦντο Κισσίδης καὶ Κρίνιππος , αὐτάνδρους εἷλαν , 
οὔσας ἐννέα · τοὺς δ’ ἁλόντας λαφυροπωλήσαντες , καὶ πλείω τῶν 
ἑξήκοντα ταλάντων ἀθροίσαντες , ἐμισθοδότησαν τὴν δύναμιν . 
ἅμα δὲ τούτοις 
πραττομένοις κατὰ μὲν τὴν Κύπρον Νικοκλῆς ὁ εὐνοῦχος ἐδολοφόνησεν 
Εὐαγόραν τὸν βασιλέα καὶ τῆς τῶν Σαλαμινίων βασιλείας ἐκυρίευσε , 
κατὰ δὲ τὴν Ἰταλίαν Ῥωμαῖοι πρὸς Πραινεστίνους παραταξάμενοι καὶ 
νικήσαντες τοὺς πλείστους τῶν ἀντιταξαμένων κατέκοψαν . 
ἐπ’ ἄρχοντος δ’ Ἀθήνησιν Ἀστείου Ῥωμαῖοι 
κατέστησαν ἀντὶ τῶν ὑπάτων χιλιάρχους ἕξ , Μάρκον Φούριον καὶ 
Λεύκιον Φούριον , ἔτι δὲ Αὖλον Ποστόμιον καὶ Λεύκιον Λοκρήτιον 
καὶ Μάρκον Φάβιον καὶ Λεύκιον Ποστόμιον . 
ἐπὶ δὲ τούτων κατὰ τὴν 
Πελοπόννησον ἐγένοντο σεισμοὶ μεγάλοι καὶ κατακλυσμοὶ χώρας καὶ 
πόλεων ἄπιστοι · οὐδέποτε γὰρ ἐν τοῖς ἐπάνω χρόνοις ἐγένοντο πάθη 
τοιαῦτα περὶ πόλεις Ἑλληνίδας , οὔτε τῶν πόλεων αὐτάνδρων 
ἀφανισμός , θείας τινὸς ἐνεργείας τὴν ἀπώλειαν καὶ φθορὰν τῶν 
ἀνθρώπων μηχανησαμένης . 
ἐπέτεινε δὲ τὸ 
μέγεθος τῆς συμφορᾶς ὁ καιρός · οὐ γὰρ ἡμέρας συνέβη γενέσθαι τὸν 
σεισμόν , ἐν ᾗ δυνατὸν ἦν τοὺς κινδυνεύοντας βοηθεῖν ἑαυτοῖς , ἀλλὰ 
νυκτὸς τοῦ πάθους συμβάντος αἱ μὲν οἰκίαι διὰ τὸ μέγεθος τοῦ 
σεισμοῦ καταρριπτούμεναι συνεχέοντο , οἱ δὲ ἄνθρωποι διά τε τὸ σκότος 
καὶ τὸ τῆς περιστάσεως ἀπροσδόκητον καὶ παράδοξον ἀδυνάτως εἶχον 
ἀντιλαμβάνεσθαι τῆς σωτηρίας . 
οἱ μὲν 
οὖν πλείους ἐναποληφθέντες τοῖς πτώμασι τῶν οἰκιῶν ἠφανίσθησαν · 
ἐπιλαβούσης δ’ ἡμέρας τινὲς ἐξεπήδων ἐκ τῶν οἰκιῶν , καὶ δόξαντες 
ἐκπεφευγέναι τὸν κίνδυνον μείζονι καὶ παραδοξοτέρᾳ συμφορᾷ 
περιέπεσον · τῆς γὰρ θαλάσσης μετεωρισθείσης ἐπὶ πολὺ καὶ κύματος 
ὑψηλοῦ ἐξαιρομένου κατεκλύσθησαν ἅπαντες σὺν ταῖς πατρίσιν 
ἀφανισθέντες . 
ἐγένετο δὲ τοῦτο τὸ πάθος τῆς Ἀχαΐας περὶ δύο 
πόλεις , Ἑλίκην τε καὶ Βοῦραν , ὧν τὴν Ἑλίκην συνέβαινε μέγιστον 
τῶν κατὰ τὴν Ἀχαΐαν πόλεων ἔχειν ἀξίωμα πρὸ τοῦ σεισμοῦ . 
περὶ δὲ τῶν συμπτωμάτων μεγάλης 
οὔσης ζητήσεως , οἱ μὲν φυσικοὶ πειρῶνται τὰς αἰτίας τῶν τοιούτων 
παθῶν οὐκ εἰς τὸ θεῖον ἀναφέρειν , ἀλλ’ εἰς φυσικάς τινας καὶ 
κατηναγκασμένας περιστάσεις , οἱ δ’ εὐσεβῶς διακείμενοι πρὸς τὸ θεῖον 
πιθανάς τινας αἰτίας ἀποδιδοῦσι τοῦ συμβάντος , ὡς διὰ θεῶν μῆνιν 
γεγενημένης τῆς συμφορᾶς τοῖς εἰς τὸ θεῖον ἀσεβήσασι · περὶ ὧν καὶ 
ἡμεῖς ἀκριβῶς ἀναγράψαι πειρασόμεθα τῇ κατὰ μέρος ἱστορίᾳ . 
κατὰ 
τὴν Ἰωνίαν ἐννέα πόλεις εἰώθεισαν κοινὴν ποιεῖσθαι σύνοδον τὴν τῶν 
Πανιωνίων , καὶ θυσίας συνθύειν ἀρχαίας καὶ μεγάλας Ποσειδῶνι περὶ 
τὴν ὀνομαζομένην Μυκάλην ἐν ἐρήμῳ τόπῳ . 
ὕστερον δὲ πολέμων 
γενομένων περὶ τούτους τοὺς τόπους οὐ δυνάμενοι ποιεῖν τὰ Πανιώνια , 
μετέθεσαν τὴν πανήγυριν εἰς ἀσφαλῆ τόπον , ὃς ἦν πλησίον τῆς 
Ἐφέσου . 
πέμψαντες δὲ θεωροὺς Πυθώδε , χρησμοὺς ἔλαβον ἀφιδρύματα 
λαβεῖν ἀπὸ τῶν ἀρχαίων καὶ προγονικῶν αὐτοῖς βωμῶν ἐξ Ἑλίκης τῆς 
ἐν τῷ τότε μὲν Ἰωνίας , νῦν δὲ Ἀχαΐας καλουμένης . 
οἱ μὲν οὖν Ἴωνες κατὰ τὸν χρησμὸν ἔπεμψαν εἰς 
Ἀχαΐαν τοὺς ληψομένους τὰ ἀφιδρύματα · οὗτοι δὲ πρὸς τὸ κοινὸν 
τῶν Ἀχαιῶν διαλεχθέντες ἔπεισαν διδόναι τὰ ἀξιούμενα . 
οἱ δὲ τὴν 
Ἑλίκην οἰκοῦντες , ἔχοντες παλαιὸν λόγιον ὅτι τότε κινδυνεύσουσιν 
ὅταν Ἴωνες ἐπὶ τοῦ βωμοῦ τοῦ Ποσειδῶνος θύσωσιν , ἀναλογιζόμενοι 
τὸν χρησμὸν ἀντέλεγον τοῖς Ἴωσι περὶ τῶν ἀφιδρυμάτων , λέγοντες μὴ 
κοινὸν τῶν Ἀχαιῶν , ἀλλ’ ἴδιον αὑτῶν εἶναι τὸ τέμενος · συνέπραττον 
δὲ τούτοις καὶ οἱ τὴν Βοῦραν οἰκοῦντες . 
τῶν δὲ Ἀχαιῶν κοινῷ δόγματι συγχωρησάντων , οἱ μὲν Ἴωνες ἔθυσαν 
ἐπὶ τοῦ βωμοῦ τοῦ Ποσειδῶνος κατὰ τὸν χρησμόν , οἱ δ’ Ἑλικεῖς τὰ 
χρήματα διαρρίψαντες τῶν Ἰώνων τούς τε θεωροὺς συνήρπασαν , ἠσέβησάν 
τε εἰς τὸ θεῖον . 
ἀνθ’ ὧν φασι μηνίσαντα τὸν Ποσειδῶνα διὰ τοῦ 
σεισμοῦ καὶ τοῦ κατακλυσμοῦ τὰς ἀσεβούσας πόλεις λυμήνασθαι . 
τοῦ δ’ ἐκ Ποσειδῶνος γεγονέναι τὴν μῆνιν ταῖς 
πόλεσί φασιν ἐμφανεῖς ἀποδείξεις ὑπάρχειν διὰ τὸ τῶν σεισμῶν καὶ 
τῶν κατακλυσμῶν τοῦτον τὸν θεὸν ἔχειν διειλῆφθαι τὴν ἐξουσίαν , καὶ 
διὰ τὸ δοκεῖν τὸ παλαιὸν τὴν Πελοπόννησον οἰκητήριον γεγονέναι 
Ποσειδῶνος , καὶ τὴν χώραν ταύτην ὥσπερ ἱερὰν τοῦ Ποσειδῶνος 
νομίζεσθαι , καὶ τὸ σύνολον πάσας τὰς ἐν Πελοποννήσῳ πόλεις μάλιστα 
τῶν ἀθανάτων τὸν θεὸν τιμᾶν τοῦτον . 
πρὸς δὲ τούτοις τὴν Πελοπόννησον κατὰ βάθους ἔχειν μεγάλα 
κοιλώματα καὶ συστάσεις ὑδάτων ναματιαίων μεγάλας . 
εἶναι γὰρ ἐν 
αὐτῇ δύο ποταμοὺς φανεροὺς ῥέοντας ὑπὸ γῆν · ὅ τε γὰρ περὶ 
Φένεον ποταμὸς εἰς τὴν γῆν καταδυόμενος ἐν τοῖς προτέροις χρόνοις 
ἠφανίζετο , τῶν κατὰ γῆς ἄντρων αὐτὸν ὑποδεχομένων , ὅ τε περὶ 
τὸ Στύμφηλον εἴς τι χάσμα καταδυόμενος ἐπὶ 
διακοσίους σταδίους φέρεται κεκρυμμένος κατὰ γῆς καὶ παρὰ τὴν τῶν 
Ἀργείων πόλιν ἐξίησιν . 
πρὸς δὲ τοῖς 
εἰρημένοις λέγουσιν , ὅτι πλὴν τῶν ἀσεβησάντων οὐδεὶς ἄλλος 
περιέπεσε τῇ συμφορᾷ . 
καὶ περὶ μὲν τῶν γενομένων σεισμῶν καὶ 
κατακλυσμῶν ἀρκεσθησόμεθα τοῖς ῥηθεῖσιν . 
ἐπ’ 
ἄρχοντος δ’ Ἀθήνησιν Ἀλκισθένους Ῥωμαῖοι μὲν ἀντὶ τῶν ὑπάτων 
χιλιάρχους κατέστησαν ὀκτώ , Λεύκιον Οὐαλέριον καὶ Πόπλιον , ἔτι δὲ 
Γάιον Τερέντιον καὶ Λεύκιον Μενήνιον , πρὸς δὲ τούτοις Γάιον 
Σολπίκιον καὶ Τίτον Παπίριον καὶ Λεύκιον Αἰμίλιον , παρὰ δὲ 
Ἠλείοις Ὀλυμπιὰς ἤχθη δευτέρα πρὸς ταῖς ἑκατόν , καθ’ ἣν ἐνίκα 
στάδιον Δάμων Θούριος . 
ἐπὶ δὲ τούτων , 
Λακεδαιμονίων ἔτη σχεδὸν πεντακόσια τῆς Ἑλλάδος ἐχόντων τὴν 
ἡγεμονίαν , τὸ θεῖον προεσήμαινεν αὐτοῖς τῆς ἀρχῆς τὴν ἀποβολήν · 
ὤφθη μὲν γὰρ κατὰ τὸν οὐρανὸν ἐπὶ πολλὰς νύκτας λαμπὰς μεγάλη 
καομένη , ἀπὸ τοῦ σχήματος ὀνομασθεῖσα πυρίνη δοκίς · μικρὸν δ’ 
ὕστερον ἡττηθέντες οἱ Σπαρτιᾶται παραδόξως μεγάλῃ μάχῃ τὴν 
ἡγεμονίαν ἀπέβαλον ἀνελπίστως . 
ἔνιοι 
δὲ τῶν φυσικῶν τὴν γένεσιν τῆς λαμπάδος εἰς φυσικὰς αἰτίας 
ἀνέφερον , ἀποφαινόμενοι τὰ τοιαῦτα φαντάσματα κατηναγκασμένως γίνεσθαι 
χρόνοις ὡρισμένοις , καὶ περὶ τῶν τοιούτων τούς τε ἐν Βαβυλῶνι 
Χαλδαίους καὶ τοὺς ἄλλους ἀστρολόγους ποιουμένους προρρήσεις 
ἐναργεῖς ἐπιτυγχάνειν · τοὺς δὲ μὴ θαυμάζειν ὅταν γένηταί τι 
τοιοῦτον , ἀλλ’ ἐὰν μὴ γένηται , κατὰ τὰς ἰδίας ἑκάστων περιόδους 
αἰωνίοις κινήσεσι καὶ φοραῖς ὡρισμέναις συντελουμένων . 
τὴν δ’ οὖν 
λαμπάδα τοσαύτην ἐσχηκέναι λαμπρότητα καὶ δύναμιν τοῦ φωτός , ὥστ’ 
ἐπὶ τῆς γῆς σκιὰς ποιεῖν παραπλησίας τῇ σελήνῃ . 
κατὰ δὲ τούτους τοὺς χρόνους Ἀρταξέρξης ὁ βασιλεὺς 
ὁρῶν πάλιν ταραττομένην τὴν Ἑλλάδα πρέσβεις ἀπέστειλε , παρακαλῶν 
συλλύσασθαι τοὺς ἐμφυλίους πολέμους καὶ συνθέσθαι κοινὴν εἰρήνην κατὰ 
τὰς ὁμολογίας , ἃς πρότερον ἦσαν πεποιημένοι . 
τῶν Ἑλλήνων δὲ 
πάντων ἀσμένως προσδεξαμένων τοὺς λόγους , συνέθεντο κοινὴν εἰρήνην αἱ 
πόλεις πᾶσαι πλὴν Θηβαίων · Θηβαῖοι γὰρ μόνοι , τὴν Βοιωτίαν ὑπὸ 
μίαν ἄγοντες συντέλειαν , οὐ προσεδέχθησαν ὑπὸ τῶν Ἑλλήνων διὰ τὸ 
πᾶσιν ἀρέσκειν κατὰ πόλιν γίνεσθαι τοὺς ὅρκους καὶ τὰς σπονδάς . 
διόπερ ἔκσπονδοι γενηθέντες ὥσπερ καὶ πρότερον , συνεῖχον τὴν 
Βοιωτίαν ἐν τῇ καθ’ αὑτοὺς μιᾷ συντελείᾳ . 
ἐπὶ δὲ τούτοις οἱ Λακεδαιμόνιοι παροξυνθέντες 
ἔγνωσαν μεγάλῃ δυνάμει στρατεύειν ἐπ’ αὐτούς , ὡς κοινοὺς πολεμίους · 
σφόδρα γὰρ ὑφεωρῶντο τὴν αὔξησιν αὐτῶν , μήποτε τῆς ὅλης Βοιωτίας 
ἡγούμενοι τὴν ἡγεμονίαν τῆς Σπάρτης καταλύσωσιν , ἐπιλαβόμενοι 
καιροῦ . 
ἔν τε γὰρ τοῖς γυμνασίοις συνεχῶς διατρίβοντες εὔρωστοι τοῖς 
σώμασιν ὑπῆρχον , καὶ φύσει φιλοπόλεμοι καθεστῶτες οὐδενὸς ἔθνους 
Ἑλληνικοῦ ταῖς ἀνδρείαις ἐλείποντο . 
εἶχον δὲ καὶ ἡγεμόνας ἐπιφανεῖς ταῖς ἀρεταῖς πολλοὺς μὲν καὶ 
ἄλλους , μεγίστους δὲ τρεῖς , Ἐπαμεινώνδαν καὶ Γοργίαν , ἔτι δὲ καὶ 
Πελοπίδαν · ἥ τε πόλις τῶν Θηβαίων διὰ τῆς τῶν προγόνων ἐπιφανείας 
ἐν τοῖς ἡρωικοῖς χρόνοις φρονήματος ἦν πλήρης καὶ μεγάλων ὠρέγετο 
πραγμάτων . 
κατὰ μὲν οὖν τοῦτον τὸν ἐνιαυτὸν οἱ Λακεδαιμόνιοι 
παρεσκευάζοντο πρὸς τὸν πόλεμον καὶ δυνάμεις κατέλεγον τὰς μὲν 
πολιτικάς , τὰς δὲ παρὰ τῶν συμμάχων . 
ἐπ’ 
ἄρχοντος δ’ Ἀθήνησι Φρασικλείδου Ῥωμαῖοι κατέστησαν ἀντὶ τῶν 
ὑπάτων χιλιάρχους ὀκτώ , Πόπλιον Μάνιον καὶ Γάιον , Ἐρενούκιον καὶ 
Γάιον Σέστον καὶ Τιβέριον Ἰούλιον , ἔτι δὲ Λεύκιον Λαβίνιον καὶ 
Πόπλιον Τριβώνιον καὶ Γάιον Μάλλιον , πρὸς δὲ τούτοις Λεύκιον 
Ἀνθέστιον . 
ἐπὶ δὲ τούτων οἱ μὲν Θηβαῖοι ἔκσπονδοι γεγονότες 
ἠναγκάσθησαν ἀναδέξασθαι μόνοι τὸν πρὸς Λακεδαιμονίους πόλεμον · 
οὐδεμιᾷ γὰρ ἐξῆν πόλει συμμαχῆσαι διὰ τὸ πάσας συντεθεῖσθαι τὴν 
κοινὴν εἰρήνην . 
οἱ δὲ Λακεδαιμόνιοι , 
μονωθέντων τῶν Θηβαίων , ἔκριναν πολεμεῖν αὐτοῖς καὶ τὰς Θήβας 
ἐξανδραποδίσασθαι . 
φανερᾶς δὲ οὔσης τῆς τῶν Λακεδαιμονίων παρασκευῆς , 
καὶ τῶν Θηβαίων ἐρήμων ὄντων συμμάχων , ἅπαντες ὑπελάμβανον αὐτοὺς 
ῥᾳδίως ὑπὸ τῶν Σπαρτιατῶν καταπολεμηθήσεσθαι . 
διόπερ οἱ μὲν εὐνοϊκῶς ἔχοντες τῶν Ἑλλήνων πρὸς 
τοὺς Θηβαίους συνήλγουν αὐτοῖς ἐπὶ ταῖς προσδοκωμέναις συμφοραῖς , οἱ 
δ’ ἀλλοτρίως ἔχοντες περιχαρεῖς ἦσαν , ὡς αὐτίκα μάλα τῶν Θηβαίων 
ἐξανδραποδισθησομένων . 
τέλος δ’ οἱ Λακεδαιμόνιοι πολλὴν δύναμιν 
παρασκευασάμενοι παρέδωκαν αὐτὴν Κλεομβρότῳ τῷ βασιλεῖ , καὶ πρῶτον 
μὲν προαπέστειλαν πρέσβεις εἰς Θήβας , προστάττοντες ἁπάσας τὰς ἐν 
τῇ Βοιωτίᾳ πόλεις ἐᾶν αὐτονόμους , Πλαταιὰς δὲ καὶ Θεσπιὰς 
οἰκίζειν καὶ τὴν χώραν τοῖς πρότερον γεγονόσι κυρίοις ἀποκαταστῆσαι . 
ἀποκριναμένων δὲ τῶν Θηβαίων , ὡς 
οὔτ’ αὐτοὶ πολυπραγμονοῦσιν οὐδὲν τῶν κατὰ τὴν Λακωνικὴν οὔτ’ 
ἐκείνοις ἅπτεσθαι προσήκει τῶν τῆς Βοιωτίας · γενομένων δὲ τοιούτων 
τῶν ἀποκρίσεων οἱ Λακεδαιμόνιοι τὸν Κλεόμβροτον εὐθὺς ἐξέπεμψαν 
μετὰ τῆς δυνάμεως ἐπὶ τὰς Θήβας · οἱ δὲ τῶν Λακεδαιμονίων σύμμαχοι 
προθύμως εἶχον εἰς τὸν πόλεμον , ἐλπίζοντες μήτ’ ἀγῶνα μήτε μάχην 
ἔσεσθαι , ἀλλ’ ἀκονιτὶ τῶν Βοιωτῶν κρατήσειν . 
οὗτοι μὲν οὖν 
προάγοντες ὡς ἧκον εἰς Κορώνειαν , κατεστρατοπέδευσαν καὶ τοὺς 
καθυστεροῦντας τῶν συμμάχων ἀνέμενον . 
οἱ δὲ Θηβαῖοι διὰ τὴν 
παρουσίαν τῶν πολεμίων ἐψηφίσαντο τέκνα μὲν καὶ γυναῖκας εἰς Ἀθήνας 
ὑπεκθέσθαι , αὐτοὶ δ’ Ἐπαμεινώνδαν στρατηγὸν ἑλόμενοι τούτῳ τὰ κατὰ 
τὸν πόλεμον ἐπέτρεψαν , συμπαρόντων αὐτῷ βοιωταρχῶν ἕξ . 
ὁ δ’ Ἐπαμεινώνδας πανδημεὶ τοὺς Θηβαίους τοὺς 
ἐν ἡλικίᾳ στρατιᾶς ὄντας καταλέξας εἰς τὴν μάχην καὶ τῶν ἄλλων 
Βοιωτῶν τοὺς εὐθέτους , προῆγε τὴν δύναμιν ἐκ τῶν Θηβῶν , ἔχων τοὺς 
σύμπαντας οὐ πλείους τῶν ἑξακισχιλίων . 
κατὰ δὲ τὴν τῆς πόλεως ἔξοδον τῶν στρατιωτῶν πολλοῖς ἔδοξε 
δυσχερῆ σημεῖα φανῆναι τῷ στρατοπέδῳ . 
περὶ γὰρ τὰς πύλας ἀπήντησε 
τοῖς περὶ τὸν Ἐπαμεινώνδαν κῆρυξ τυφλός , ὃς ἀνδράποδ’ 
ἀποδεδρακότα , ἀνακομίζων , καὶ καθάπερ ἦν εἰθισμένον , ἀνηγόρευε 
κηρύττων μήτ’ ἐξάγειν Θήβηθεν μήτ’ ἀφανίζειν , ἀλλ’ ἀπάγοντα πάλιν 
ἀνασώζειν . 
οἱ μὲν οὖν πρεσβύτεροι τῶν 
ἀκουόντων τοῦ κήρυκος οἰωνὸν ἐποιοῦντο τοῦ μέλλοντος , οἱ δὲ 
νεώτεροι ἡσυχίαν εἶχον , ἵνα μὴ δόξωσι διὰ δειλίαν ἀποτρέπειν τὸν 
Ἐπαμεινώνδαν τῆς στρατείας . 
ὁ δ’ Ἐπαμεινώνδας πρὸς τοὺς λέγοντας 
προσέχειν δεῖν τοῖς οἰωνοῖς εἶπεν 
εἷς οἰωνὸς ἄριστος ἀμύνεσθαι περὶ πάτρης . 
ηομ . 
ιλ . 
12.243 
ταύτῃ δὲ τῇ παρρησίᾳ καταπληξαμένου 
τοῦ Ἐπαμεινώνδου τοὺς εὐλαβῶς ἔχοντας , ἕτερος οἱωνὸς ἐφάνη 
δυσχερέστερος τοῦ προτέρου . 
ὁ γὰρ γραμματεὺς προῆγεν ἔχων δόρυ καὶ 
ταινίαν ἐπ’ αὐτῷ , καὶ προεσήμαινε τὸ παραγγελλόμενον ὑπὸ τῶν 
ἡγεμόνων · πνεύματος δὲ γενομένου συνέβη τὴν ταινίαν ἀποσπασθεῖσαν 
περιαμπίσχεσθαι περί τινα στήλην ἐφεστῶσαν τάφῳ · ἦσαν δὲ ἐν τῷ 
τόπῳ τούτῳ τεθαμμένοι τινὲς Λακεδαιμόνιοι καὶ Πελοποννήσιοι , οἳ 
μετ’ Ἀγησιλάου στρατεύσαντες ἐτελεύτησαν . 
τῶν δὲ πρεσβυτέρων τινὲς πάλιν ἐντυχόντες διεμαρτύραντο μὴ προάγειν 
τὴν δύναμιν , φανερῶς τῶν θεῶν κωλυόντων , ὁ δ’ οὐδὲν αὐτοῖς 
ἀποκριθεὶς προῆγε τὸ στρατόπεδον , ἡγούμενος τὸν ὑπὲρ τῶν καλῶν 
λογισμὸν καὶ τὴν ὑπὲρ τῶν δικαίων μνήμην αἱρετωτέραν εἶναι τῶν 
παρόντων σημείων . 
ὁ μὲν οὖν 
Ἐπαμεινώνδας πεφιλοσοφηκὼς καὶ τοῖς ἐν παιδείᾳ λογισμοῖς ἐμφρόνως 
χρησάμενος παραυτίκα μὲν ὑπὸ πολλῶν μέμψεως ἔτυχεν , ὕστερον δὲ διὰ 
τῶν κατορθωμάτων δόξας στρατηγικῇ συνέσει διαφέρειν μεγίστων ἀγαθῶν 
αἴτιος ἐγένετο τῇ πατρίδι . 
εὐθὺς γὰρ προαγαγὼν τὴν δύναμιν , καὶ 
προκαταλαβόμενος τὰ περὶ τὴν Κορώνειαν στενά , κατεστρατοπέδευσεν . 
ὁ δὲ Κλεόμβροτος πυθόμενος τοὺς 
πολεμίους προκατειληφέναι τὰς παρόδους , τὸ μὲν ταύτῃ ποιεῖσθαι τὴν 
διέξοδον ἀπέγνω , πορευθεὶς δὲ διὰ τῆς Φωκίδος , καὶ διεξελθὼν τὴν 
παραθαλαττίαν ὁδὸν χαλεπὴν οὖσαν , ἐνέβαλεν εἰς τὴν Βοιωτίαν 
ἀκινδύνως · ἐν παρόδῳ δέ τινα τῶν πολισματίων χειρωσάμενος δέκα 
τριήρων ἐγκρατὴς ἐγένετο . 
μετὰ δὲ ταῦτα 
καταντήσας εἰς τὰ καλούμενα Λεῦκτρα κατεστρατοπέδευσε καὶ τοὺς 
στρατιώτας ἐκ τῆς ὁδοιπορίας ἀνελάμβανεν . 
οἱ δὲ Βοιωτοὶ προάγοντες 
ἐπὶ τοὺς πολεμίους , ὡς ἤγγισαν αὐτοῖς καὶ λόφους τινὰς 
ὑπερβαλόντες ἄφνω κατενόησαν τοὺς Λακεδαιμονίους ἐπέχοντας ἅπαν τὸ 
Λευκτρικὸν πεδίον , κατεπλάγησαν ἰδόντες τὸ μέγεθος τῆς δυνάμεως . 
συνεδρευσάντων δὲ τῶν βοιωταρχῶν καὶ 
βουλευομένων , πότερον χρὴ μένειν καὶ πρὸς πολλαπλασίονα δύναμιν 
διαγωνίζεσθαι ἢ τὴν ἀναχώρησιν ποιησάμενοι ἐν τόποις ὑπερδεξίοις 
συστήσονται τὴν μάχην , ἔτυχον αἱ γνῶμαι τῶν ἡγεμόνων ἴσαι 
γενόμεναι . 
ἓξ γὰρ ὄντων βοιωταρχῶν τρεῖς μὲν ᾤοντο δεῖν ἀπάγειν 
τὴν δύναμιν , τρεῖς δὲ μένειν καὶ διαγωνίζεσθαι , ἐν οἷς ἦν καὶ ὁ 
Ἐπαμεινώνδας συνεξαριθμούμενος . 
ἀπορίας δ’ οὔσης μεγάλης καὶ 
δυσκρίτου τῶν βοιωταρχῶν ὁ ἕβδομος ἧκεν , ὃν 
πείσας Ἐπαμεινώνδας ὁμόψηφον ἑαυτῷ γενέσθαι προετέρησε τῇ γνώμῃ . 
ὁ μὲν οὖν ὑπὲρ τῶν ὅλων ἀγὼν τοῦτον τὸν τρόπον ἐκυρώθη . 
ὁ δ’ Ἐπαμεινώνδας ὁρῶν τοὺς 
στρατιώτας δεισιδαιμονοῦντας ἐπὶ τοῖς γεγονόσι σημείοις , ἐφιλοτιμεῖτο 
διὰ τῆς ἰδίας ἐπινοίας καὶ στρατηγίας μεταθεῖναι τὰς τοῦ πλήθους 
εὐλαβείας . 
διόπερ τινῶν προσφάτως παραγεγονότων ἐκ Θηβῶν ἔπεισεν 
εἰπεῖν , ὅτι τὰ κατὰ τὸν νεὼν τοῦ Ἡρακλέους ὅπλα παραδόξως ἀφανῆ 
γέγονε καὶ λόγος ἐν ταῖς Θήβαις διαδέδοται ὡς τῶν ἡρώων τῶν 
ἀρχαίων ἀνειληφότων αὐτὰ καὶ βοηθεῖν τοῖς Βοιωτοῖς ἀπεληλυθότων . 
ἄλλον δὲ κατέστησεν ὡς ἀπὸ Τροφωνίου προσφάτως ἀναβεβηκότα καὶ 
λέγοντα , διότι προστέταχεν ὁ θεὸς αὐτοῖς , ὅταν ἐν Λεύκτροις 
νικήσωσιν , ἀγῶνα τιθέναι Διὶ βασιλεῖ στεφανίτην · ἀφ’ οὗ δὴ Βοιωτοὶ 
ταύτην ποιοῦσι τὴν πανήγυριν ἐν Λεβαδείᾳ . 
συνήργησε δὲ πρὸς ταύτην τὴν ἐπίνοιαν Λεανδρίας ὁ 
Σπαρτιάτης , πεφευγὼς μὲν ἐκ Λακεδαίμονος , τότε δὲ συστρατεύων 
Θηβαίοις . 
οὗτος γὰρ ἐν ἐκκλησίᾳ προαχθεὶς ἀπεφήνατο παλαιὸν εἶναι 
λόγιον τοῖς Σπαρτιάταις , ὅτι τότε τὴν ἡγεμονίαν ἀποβαλοῦσιν , ὅταν 
ἐν Λεύκτροις ὑπὸ Θηβαίων ἡττηθῶσιν . 
προσῆλθον δὲ τῷ Ἐπαμεινώνδᾳ καὶ χρησμολόγοι τινὲς ἐγχώριοι , 
λέγοντες ὅτι περὶ τὸν τάφον τῶν Λεύκτρου καὶ Σκεδάσου θυγατέρων 
μεγάλῃ συμφορᾷ δεῖ περιπεσεῖν Λακεδαιμονίους διὰ τοιαύτας αἰτίας . 
Λεῦκτρος ἦν , ἀφ’ οὗ τὸ πεδίον 
τοῦτο ἔσχε τὴν προσηγορίαν . 
τούτου θυγατέρας καὶ Σκεδάσου τινὸς 
ὁμοίως κόρας πρέσβεις Λακεδαιμονίων ἐβιάσαντο · αἱ δὲ ὑβρισθεῖσαι 
τὴν συμφορὰν οὐκ ἐνέγκασαι , τῇ πατρίδι τῇ πεμψάσῃ τοὺς ὑβριστὰς 
καταρασάμεναι τὸν βίον αὐτοχειρίᾳ κατέστρεψαν . 
πολλῶν δὲ καὶ ἄλλων τοιούτων λεγομένων , καὶ τοῦ 
Ἐπαμεινώνδου συναγαγόντος ἐκκλησίαν καὶ τοὺς στρατιώτας τοῖς 
οἰκείοις λόγοις προτρεψαμένου πρὸς τὸν ἀγῶνα , πάντες μετέθεντο τὰς 
γνώμας , καὶ τῆς μὲν δεισιδαιμονίας ἀπελύθησαν , πρὸς δὲ τὴν μάχην 
εὐθαρσεῖς ταῖς ψυχαῖς κατέστησαν . 
ἦλθε 
δὲ καὶ συμμαχία κατὰ τοῦτον τὸν καιρὸν τοῖς Θηβαίοις παρὰ Θετταλῶν , 
πεζοὶ μὲν χίλιοι καὶ πεντακόσιοι , ἱππεῖς δὲ πεντακόσιοι , ὧν ἡγεῖτο 
Ἰάσων . 
οὗτος δ’ ἔπεισε τούς τε Βοιωτοὺς καὶ τοὺς Λακεδαιμονίους 
ἀνοχὰς ποιήσασθαι καὶ τὰ παράλογα τῆς τύχης εὐλαβηθῆναι . 
γενομένων δὲ τῶν σπονδῶν Κλεόμβροτος ἀνέξευξε 
μετὰ τῆς δυνάμεως ἐκ τῆς Βοιωτίας , καὶ ἀπήντησεν αὐτῷ ἄλλη 
δύναμις μεγάλη Λακεδαιμονίων καὶ τῶν συμμάχων , ἡγουμένου Ἀρχιδάμου 
τοῦ Ἀγησιλάου . 
οἱ γὰρ Σπαρτιᾶται θεωροῦντες τὴν ἑτοιμότητα τῶν 
Βοιωτῶν , καὶ τὸ θράσος καὶ τὴν ἀπόνοιαν εὐλαβούμενοι , τὴν δευτέραν 
ἀπεστάλκεισαν δύναμιν , ἵνα τῷ πλήθει τῶν ἀγωνιζομένων περιγένωνται 
τῆς τῶν πολεμίων τόλμης . 
συνελθουσῶν δ’ 
εἰς ταὐτὸ τῶν δυνάμεων αἰσχρὸν εἶναι ὑπέλαβον οἱ Λακεδαιμόνιοι 
δεδιέναι τὰς τῶν Βοιωτῶν ἀρετάς . 
διόπερ τὰς σπονδὰς παρ’ οὐδὲν 
ἡγησάμενοι μετὰ πολλῆς προθυμίας ἀνέκαμψαν εἰς Λεῦκτρα . 
ἑτοίμων δ’ 
ὄντων καὶ τῶν Βοιωτῶν πρὸς τὴν μάχην , ἐξέταττον ἀμφότεροι τὰς 
δυνάμεις . 
καὶ παρὰ μὲν τοῖς Λακεδαιμονίοις οἱ 
ἀφ’ Ἡρακλέους γεγονότες ἡγεμόνες ἐτάχθησαν ἐπὶ τῶν κεράτων , 
Κλεόμβροτός τε ὁ βασιλεὺς καὶ Ἀρχίδαμος ὁ Ἀγησιλάου τοῦ βασιλέως 
υἱός , παρὰ δὲ τοῖς Βοιωτοῖς Ἐπαμεινώνδας ἰδίᾳ τινὶ καὶ περιττῇ 
τάξει χρησάμενος διὰ τῆς ἰδίας στρατηγίας περιεποιήσατο τὴν περιβόητον 
νίκην . 
ἐκλεξάμενος γὰρ ἐξ ἁπάσης τῆς 
δυνάμεως τοὺς ἀρίστους ἐπὶ τὸ ἕτερον μέρος ἔστησε , μεθ’ ὧν καὶ 
αὐτὸς ἔμελλε διαγωνίζεσθαι · τοὺς δ’ ἀσθενεστάτους ἐπὶ τὸ ἕτερον 
κέρας τάξας παρήγγειλεν αὐτοῖς φυγομαχεῖν καὶ κατὰ τὴν ἔφοδον τῶν 
πολεμίων ἐκ τοῦ κατ’ ὀλίγον ὑποχωρεῖν . 
διὸ καὶ λοξὴν ποιήσας τὴν 
φάλαγγα , τῷ τοὺς ἐπιλέκτους ἔχοντι κέρατι ἔγνω κρίνειν τὴν μάχην . 
ὡς δ’ αἵ τε σάλπιγγες ἐσήμαινον παρ’ 
ἀμφοτέροις τὸ πολεμικὸν καὶ κατὰ τὴν πρώτην ὁρμὴν συνηλάλαξαν αἱ 
δυνάμεις , οἱ μὲν Λακεδαιμόνιοι τοῖς κέρασιν ἀμφοτέροις ἐπῆγον 
μηνοειδὲς τὸ σχῆμα τῆς φάλαγγος πεποιηκότες , οἱ δὲ Βοιωτοὶ τῷ μὲν 
ἑτέρῳ κέρατι ὑπεχώρουν , τῷ δὲ ἑτέρῳ δρόμῳ συνῆπτον τοῖς 
πολεμίοις . 
ὡς δὲ συνῆψαν ἀλλήλοις εἰς 
χεῖρας , τὸ μὲν πρῶτον ἐκθύμως ἀμφοτέρων ἀγωνιζομένων ἰσόρροπος ἦν 
ἡ μάχη , μετὰ δὲ ταῦτα τῶν περὶ τὸν Ἐπαμεινώνδαν διά τε τὴν ἀρετὴν 
καὶ τὴν πυκνότητα τῆς τάξεως πλεονεκτούντων πολλοὶ τῶν Πελοποννησίων 
ἀνῃροῦντο . 
οὐ γὰρ ὑπέμενον ὑπενέγκαι τὸ βάρος τῆς τῶν ἐπιλέκτων 
ἀνδραγαθίας , ἀλλὰ τῶν ἀντιστάντων οἱ μὲν ἔπιπτον , οἱ δὲ 
κατετραυματίζοντο , πάσας τὰς πληγὰς ἐναντίας λαμβάνοντες . 
ἕως μὲν οὖν ὁ βασιλεὺς τῶν Λακεδαιμονίων 
Κλεόμβροτος ἔζη , πολλοὺς ἔχων τοὺς συνασπίζοντας καὶ προθύμως πρὸ 
αὐτοῦ ἀποθνήσκοντας , ἄδηλος ἦν ἡ ῥοπὴ τῆς νίκης · ἐπεὶ δ’ οὗτος 
πάντα κίνδυνον ὑπομένων οὐκ ἠδύνατο βιάσασθαι τοὺς ἀνθεστηκότας , 
ἡρωικῶς δὲ μαχόμενος καὶ πολλοῖς τραύμασι περιπεσὼν ἐτελεύτησε , τότε 
συνδρομῆς γενομένης περὶ τοῦ πτώματος νεκρῶν πλῆθος ἐσωρεύθη . 
ἀναρχίας δὲ γενομένης περὶ τὸ κέρας , οἱ μὲν περὶ τὸν 
Ἐπαμεινώνδαν βαρεῖς ἐγκείμενοι τοῖς Λακεδαιμονίοις τὸ μὲν πρῶτον 
τῇ βίᾳ βραχὺ προέωσαν ἐκ τῆς τάξεως τοὺς πολεμίους , οἱ δὲ 
Λακεδαιμόνιοι περὶ τοῦ βασιλέως ἀγωνισάμενοι λαμπρῶς τοῦ μὲν σώματος 
ἐγκρατεῖς ἐγένοντο , τῆς δὲ νίκης οὐκ ἴσχυσαν ἐφικέσθαι . 
καὶ τῶν γὰρ ἐπιλέκτων ὑπερβαλλομένων ταῖς 
ἀνδραγαθίαις , καὶ τῆς ἀρετῆς καὶ παρακλήσεως Ἐπαμεινώνδου πολλὰ 
συμβαλλομένης , μόγις ἐβιάσθησαν οἱ Λακεδαιμόνιοι · τὸ μὲν πρῶτον 
ἀναχωροῦντες τὴν τάξιν οὐ διέλυον , τὸ δὲ τελευταῖον πολλῶν 
ἀναιρουμένων , τοῦ δὲ παραγγέλλοντος ἡγεμόνος τετελευτηκότος , ἐγένετο 
παντελὴς τροπὴ τοῦ στρατοπέδου . 
οἱ δὲ 
περὶ τὸν Ἐπαμινώνδαν ἐπικείμενοι τοῖς φεύγουσι καὶ πολλοὺς τῶν 
ἐναντίων κατακόψαντες ἀπηνέγκαντο νίκην ἐπιφανεστάτην . 
συμβαλόντες γὰρ 
τοῖς ἀρίστοις τῶν Ἑλλήνων , καὶ τοῖς ὀλίγοις τῶν πολλαπλασίων 
παραδόξως περιγενόμενοι , μεγάλην δόξαν ἐπ’ ἀνδρείᾳ κατεκτήσαντο . 
μεγίστων δ’ ἐπαίνων ὁ στρατηγὸς Ἐπαμεινώνδας ἠξιώθη , διὰ τῆς ἰδίας 
ἀνδρείας μάλιστα καὶ στρατηγικῆς συνέσεως τοὺς ἀνικήτους ἡγεμόνας 
τῆς Ἑλλάδος κατηγωνισμένος . 
ἔπεσον δ’ 
ἐν τῇ μάχῃ τῶν Λακεδαιμονίων οὐκ ἐλάττους τῶν τετρακισχιλίων , τῶν 
δὲ Βοιωτῶν περὶ τριακοσίους . 
μετὰ δὲ ταῦτα περί τε τῆς τῶν νεκρῶν 
ἀναιρέσεως καὶ τῆς εἰς Πελοπόννησον ἀπαλλαγῆς τῶν Λακεδαιμονίων 
σπονδὰς ἐποιήσαντο . 
καὶ τὰ μὲν περὶ τὴν ἐν Λεύκτροις μάχην συμβάντα 
τοιοῦτον ἔσχε τέλος . 
τοῦ δ’ ἐνιαυσίου χρόνου 
διεληλυθότος Ἀθήνησι μὲν ἦρχε Δυσνίκητος , ἐν Ῥώμῃ δὲ ἀντὶ τῶν 
ὑπάτων χιλίαρχοι κατεστάθησαν τέτταρες , Κόιντος Σερουίλιος καὶ 
Λεύκιος Φούριος , ἔτι δὲ Γάιος Λικίνιος καὶ Πόπλιος Κοίλιος . 
ἐπὶ δὲ τούτων Θηβαῖοι μεγάλῃ δυνάμει στρατεύσαντες ἐπ’ Ὀρχομενὸν 
ἐπεβάλοντο μὲν ἐξανδραποδίσασθαι τὴν πόλιν , Ἐπαμεινώνδου δὲ 
συμβουλεύσαντος ὅτι τὰ διὰ τῆς ἀνδρείας κατεργασθέντα τῇ 
φιλανθρωπίᾳ δεῖ διαφυλάττειν τοὺς τῆς τῶν Ἑλλήνων ἡγεμονίας 
ὀρεγομένους , μετέγνωσαν . 
διόπερ τοὺς μὲν Ὀρχομενίους εἰς τὴν τῶν 
συμμάχων χώραν κατέταξαν , μετὰ δὲ ταῦτα Φωκεῖς καὶ Αἰτωλοὺς καὶ 
Λοκροὺς φίλους ποιησάμενοι τὴν εἰς Βοιωτίαν ἐπάνοδον ἐποιήσαντο . 
Ἰάσων δὲ ὁ Φερῶν τύραννος ἀεὶ 
μᾶλλον αὐξόμενος ἐστράτευσεν εἰς τὴν Λοκρίδα , καὶ τὴν μὲν 
Ἡράκλειαν τὴν ἐν Τραχινίᾳ διὰ προδοσίας ἑλὼν ἀνάστατον ἐποίησε , 
καὶ τὴν χώραν Οἰταίοις καὶ Μηλιεῦσιν ἐδωρήσατο · μετὰ δὲ ταῦτα 
ἐπὶ τὴν Περραιβίαν ἀναζεύξας τῶν πόλεων τὰς μὲν λόγοις φιλανθρώποις 
προσηγάγετο , τὰς δὲ διὰ τῆς βίας ἐχειρώσατο . 
ταχὺ δὲ τῆς δυναστείας 
αὐτοῦ στερεουμένης , οἱ τὴν Θετταλίαν οἰκοῦντες ὑφεωρῶντο τὴν 
αὔξησιν αὐτοῦ καὶ τὴν πλεονεξίαν . 
ἅμα δὲ τούτοις πραττομένοις ἐν τῇ 
πόλει τῶν Ἀργείων ἐγένετο στάσις καὶ φόνος τοσοῦτος , ὅσος παρ’ 
ἑτέροις τῶν Ἑλλήνων οὐδέποτε γεγονέναι μνημονεύεται . 
ἐκλήθη δὲ ὁ 
νεωτερισμὸς οὗτος παρὰ τοῖς Ἕλλησι σκυταλισμός , διὰ τὸν τρόπον τοῦ 
θανάτου ταύτης τυχὼν τῆς προσηγορίας . 
ἡ δ’ οὖν στάσις ἐγένετο διὰ 
τοιαύτας αἰτίας . 
τῆς πόλεως τῶν Ἀργείων δημοκρατουμένης καί τινων 
δημαγωγῶν παροξυνόντων τὸ πλῆθος κατὰ τῶν ταῖς ἐξουσίαις καὶ δόξαις 
ὑπερεχόντων , οἱ διαβαλλόμενοι συστάντες ἔγνωσαν καταλῦσαι τὸν δῆμον . 
βασανισθέντων δέ τινων ἐκ τῶν 
συνεργεῖν δοκούντων , οἱ μὲν ἄλλοι φοβηθέντες τὴν ἐκ τῶν βασάνων 
τιμωρίαν ἑαυτοὺς ἐκ τοῦ ζῆν μετέστησαν , ἑνὸς δ’ ἐν ταῖς βασάνοις 
ὁμολογήσαντος καὶ πίστιν λαβόντος , ὁ μὲν μηνυτὴς τριάκοντα τῶν 
ἐπιφανεστάτων κατηγόρησεν , ὁ δὲ δῆμος οὐκ ἐλέγξας ἀκριβῶς ἅπαντας 
τοὺς διαβληθέντας ἀπέκτεινε καὶ τὰς οὐσίας αὐτῶν ἐδήμευσεν . 
πολλῶν δὲ καὶ ἄλλων ἐν ὑποψίαις 
ὄντων , καὶ τῶν δημαγωγῶν ψευδέσι διαβολαῖς συνηγορούντων , ἐπὶ 
τοσοῦτον ἐξηγριώθη τὸ πλῆθος , ὥστε πάντων τῶν κατηγορουμένων , ὄντων 
πολλῶν καὶ μεγαλοπλούτων , καταγνῶναι θάνατον . 
ἀναιρεθέντων δὲ τῶν 
δυνατῶν ἀνδρῶν πλειόνων ἢ χιλίων καὶ διακοσίων , καὶ τῶν δημαγωγῶν 
αὐτῶν ὁ δῆμος οὐκ ἐφείσατο . 
διὰ γὰρ 
τὸ μέγεθος τῆς συμφορᾶς οἱ μὲν δημαγωγοὶ φοβηθέντες μή τι παράλογον 
αὐτοῖς ἀπαντήσῃ , τῆς κατηγορίας ἀπέστησαν , οἱ δ’ ὄχλοι δόξαντες 
ὑπ’ αὐτῶν ἐγκαταλελεῖφθαι , καὶ διὰ τοῦτο παροξυνθέντες , ἅπαντας τοὺς 
δημαγωγοὺς ἀπέκτειναν . 
οὗτοι μὲν οὖν , ὡσπερεί τινος νεμεσήσαντος 
δαιμονίου , τῆς ἁρμοζούσης τιμωρίας ἔτυχον , ὁ δὲ δῆμος παυσάμενος τῆς 
λύττης εἰς τὴν προϋπάρχουσαν ἔννοιαν ἀποκατέστη . 
περὶ δὲ τοὺς αὐτοὺς χρόνους Λυκομήδης ὁ Τεγεάτης 
ἔπεισε τοὺς Ἀρκάδας εἰς μίαν συντέλειαν ταχθῆναι καὶ κοινὴν ἔχειν 
σύνοδον συνεστῶσαν ἐξ ἀνδρῶν μυρίων , καὶ τούτους ἐξουσίαν ἔχειν 
περὶ πολέμου καὶ εἰρήνης βουλεύεσθαι . 
γενομένης δὲ στάσεως μεγάλης παρὰ τοῖς Ἀρκάσι , καὶ διὰ τῶν ὅπλων 
διακριθέντων τῶν διαφερομένων , πολλοὶ μὲν ἀνῃρέθησαν , πλείους δὲ τῶν 
χιλίων καὶ τετρακοσίων ἔφυγον , οἱ μὲν εἰς τὴν Σπάρτην , οἱ δ’ εἰς 
τὸ Παλλάντιον . 
οὗτοι μὲν οὖν 
ἐκδοθέντες ὑπὸ τῶν Παλλαντίων , ὑπὸ τῶν νενικηκότων ἐσφαγιάσθησαν · 
οἱ δ’ εἰς τὴν Σπάρτην φυγόντες ἔπεισαν τοὺς Λακεδαιμονίους εἰς τὴν 
Ἀρκαδίαν στρατεῦσαι . 
διόπερ Ἀγησίλαος 
ὁ βασιλεὺς μετὰ δυνάμεως καὶ τῶν φυγάδων ἐνέβαλεν εἰς τὴν τῶν 
Τεγεατῶν χώραν διὰ τὸ δοκεῖν τούτους τῆς στάσεως καὶ τῆς φυγῆς 
αἰτίους γεγονέναι . 
πορθήσας δὲ τὴν χώραν καὶ τῇ πόλει προσβολὰς 
ποιησάμενος κατεπλήξατο τῶν Ἀρκάδων τοὺς ἐναντιοπραγοῦντας . 
ἅμα δὲ τούτοις πραττομένοις Ἰάσων ὁ Φερῶν τύραννος , 
συνέσει τε στρατηγικῇ διαφέρων καὶ πολλοὺς τῶν περιοίκων εἰς συμμαχίαν 
προηγμένος , ἔπεισε τοὺς Θετταλοὺς ἀντιποιεῖσθαι τῆς τῶν Ἑλλήνων 
ἡγεμονίας · ταύτην γὰρ ὥσπερ ἔπαθλον ἀρετῆς προκεῖσθαι τοῖς 
δυναμένοις αὐτῆς ἀμφισβητῆσαι . 
Λακεδαιμονίους γὰρ συνέβαινε περὶ Λεῦκτρα μεγάλῃ συμφορᾷ 
περιπεπτωκέναι , Ἀθηναίους δὲ μόνον τῆς κατὰ θάλατταν ἀρχῆς 
ἀντέχεσθαι , Θηβαίους δὲ τῶν πρωτείων ἀξίους μὴ εἶναι , Ἀργείους 
δὲ διὰ στάσεις καὶ φόνους ἐμφυλίους τεταπεινῶσθαι . 
διόπερ οἱ 
Θετταλοὶ προστησάμενοι τῶν ὅλων ἡγεμόνα Ἰάσονα , τούτῳ τὰ κατὰ 
τὸν πόλεμον ἐπέτρεψαν . 
ὁ δὲ Ἰάσων παραλαβὼν τὴν ἡγεμονίαν τῶν τε 
πλησίον ἐθνῶν τινα προσηγάγετο καὶ πρὸς Ἀμύνταν τὸν τῶν Μακεδόνων 
βασιλέα συμμαχίαν ἐποιήσατο . 
ἴδιον δέ τι συνέβη κατὰ τοῦτον τὸν ἐνιαυτόν · 
τῶν γὰρ ἐν δυναστείαις ὄντων τρεῖς ἐτελεύτησαν περὶ τὸν αὐτὸν 
καιρόν . 
Ἀμύντας μὲν ὁ Ἀρριδαίου βασιλεύων τῆς Μακεδονίας 
ἐτελεύτησεν ἄρξας ἔτη εἴκοσι καὶ τέτταρα , υἱοὺς ἀπολιπὼν τρεῖς , 
Ἀλέξανδρον καὶ Περδίκκαν καὶ Φίλιππον · διεδέξατο δὲ τὴν βασιλείαν 
ὁ υἱὸς Ἀλέξανδρος καὶ ἦρξεν ἐνιαυτόν . 
ὁμοίως δὲ καὶ Ἀγησίπολις ὁ τῶν Λακεδαιμονίων βασιλεὺς μετήλλαξεν 
ἄρξας ἐνιαυτόν , τὴν δὲ ἀρχὴν διαδεξάμενος Κλεομένης ὁ ἀδελφὸς 
ἐβασίλευσεν ἔτη τριάκοντα καὶ τέτταρα . 
τρίτος δὲ Ἰάσων ὁ Φεραῖος ἡγεμὼν ᾑρημένος τῆς Θετταλίας , καὶ 
δοκῶν ἐπιεικῶς ἄρχειν τῶν ὑποτεταγμένων , ἐδολοφονήθη , ὡς μὲν 
Ἔφορος γέγραφεν , ὑπό τινων ἑπτὰ νεανίσκων συνομοσαμένων δόξης 
ἕνεκα , ὡς δ’ ἔνιοι γράφουσιν , ὑπὸ Πολυδώρου τἀδελφοῦ . 
οὗτος δὲ 
καὶ αὐτὸς διαδεξάμενος τὴν δυναστείαν ἦρξεν ἐνιαυτόν . 
Δοῦρις δ’ ὁ Σάμιος ὁ ἱστοριογράφος τῆς τῶν 
Ἑλληνικῶν ἱστορίας ἐντεῦθεν ἐποιήσατο τὴν ἀρχήν . 
ταῦτα μὲν οὖν 
ἐπράχθη κατὰ τοῦτον τὸν ἐνιαυτόν . 
ἐπ’ 
ἄρχοντος δ’ Ἀθήνησι Λυσιστράτου παρὰ Ῥωμαίοις ἐγένετο στάσις , τῶν 
μὲν οἰομένων δεῖν ὑπάτους , τῶν δὲ χιλιάρχους αἱρεῖσθαι . 
ἐπὶ μὲν 
οὖν τινα χρόνον ἀναρχία τὴν στάσιν ὑπέλαβε , μετὰ δὲ ταῦτα ἔδοξε 
χιλιάρχους αἱρεῖσθαι ἕξ · καὶ κατεστάθησαν Λεύκιος Αἰμίλιος καὶ 
Γάιος Οὐεργίνιος καὶ Σερούιος Σουλπίκιος , πρὸς δὲ τούτοις Λεύκιος 
Κοΐντιος καὶ Γάιος Κορνήλιος , ἔτι δὲ Γάιος Οὐαλέριος . 
ἐπὶ δὲ τούτων Πολύδωρος ὁ Φεραῖος ὁ τῶν 
Θετταλῶν ἄρξας ὑπὸ Ἀλεξάνδρου τοῦ ἀδελφιδοῦ ἀνῃρέθη φαρμάκῳ , 
προκληθεὶς εἰς μέθην · τὴν δὲ δυναστείαν διαδεξάμενος Ἀλέξανδρος ὁ 
ἀδελφιδοῦς ἦρξεν ἔτη ἕνδεκα . 
οὗτος δὲ παρανόμως καὶ βιαίως 
κτησάμενος τὴν δυναστείαν , ἀκολούθως ταύτῃ τῇ προαιρέσει διῴκει τὰ 
κατὰ τὴν ἀρχήν . 
τῶν γὰρ πρὸ αὐτοῦ δυναστῶν ἐπιεικῶς προσφερομένων 
τοῖς πλήθεσι , καὶ διὰ τοῦτ’ ἀγαπωμένων , οὗτος βιαίως καὶ χαλεπῶς 
ἄρχων ἐμισεῖτο . 
διὸ καὶ τὴν παρανομίαν 
φοβηθέντες τῶν Λαρισσαίων τινές , οἱ δῑ εὐγένειαν Ἀλευάδαι 
προσαγορευόμενοι , συνέθεντο πρὸς ἀλλήλους καταλῦσαι τὴν δυναστείαν . 
ἀπελθόντες δ’ ἐκ Λαρίσσης εἰς Μακεδονίαν ἔπεισαν Ἀλέξανδρον τὸν 
βασιλέα συγκαταλῦσαι τὸν τύραννον . 
τούτων 
δὲ περὶ ταῦτα διατριβόντων , ὁ Φεραῖος Ἀλέξανδρος πυθόμενος τὴν καθ’ 
ἑαυτοῦ παρασκευήν , κατέλεγε τοὺς εἰς τὴν στρατείαν εὐθέτους , 
διανοούμενος ἐν τῇ Μακεδονίᾳ συστήσασθαι τὴν μάχην . 
ὁ δὲ τῶν 
Μακεδόνων βασιλεύς , ἔχων μεθ’ ἑαυτοῦ τοὺς ἐκ Λαρίσσης φυγάδας , 
φθάσας τοὺς πολεμίους ἧκε μετὰ τῆς δυνάμεως εἰς τὴν Λάρισσαν · 
παρεισαχθεὶς δ’ ὑπὸ τῶν Λαρισσαίων ἐντὸς τοῦ τείχους ἐκράτησε τῆς 
πόλεως πλὴν τῆς ἄκρας . 
μετὰ δὲ ταῦτα 
τήν τε ἄκραν ἐξεπολιόρκησε καὶ Κραννῶνα πόλιν προσαγαγόμενος 
ὡμολόγησε μὲν τοῖς Θετταλοῖς ἀποδώσειν τὰς πόλεις , καταφρονήσας δὲ 
τῆς δόξης , καὶ φρουρὰς ἀξιολόγους εἰσαγαγών , αὐτὸς κατεῖχε τὰς 
πόλεις . 
ὁ δὲ Φεραῖος Ἀλέξανδρος καταδιωχθεὶς ἅμα καὶ καταπλαγεὶς 
ἐπανῆλθεν εἰς τὰς Φεράς . 
καὶ τὰ μὲν κατὰ τὴν Θετταλίαν ἐν τούτοις 
ἦν . 
κατὰ δὲ τὴν Πελοπόννησον 
Λακεδαιμόνιοι μὲν Πολύτροπον στρατηγὸν ἐξέπεμψαν εἰς τὴν Ἀρκαδίαν , 
ἔχοντα πολιτικοὺς μὲν ὁπλίτας χιλίους , φυγάδας δ’ Ἀργείων καὶ 
Βοιωτῶν πεντακοσίους . 
οὗτος δὲ παρελθὼν εἰς Ὀρχομενὸν τὸν 
Ἀρκαδικὸν παρεφύλαττε τὴν πόλιν ταύτην , οἰκείως διακειμένην πρὸς 
τοὺς Σπαρτιάτας . 
Λυκομήδης δ’ ὁ 
Μαντινεύς , στρατηγὸς ὢν τῶν Ἀρκάδων , παραλαβὼν τοὺς καλουμένους 
ἐπιλέκτους , ὄντας πεντακισχιλίους , ἧκεν ἐπὶ τὸν Ὀρχομενόν . 
προαγαγόντων δὲ τὴν δύναμιν Λακεδαιμονίων ἐκ τῆς πόλεως ἐγένετο μάχη 
καρτερά , καθ’ ἣν ὅ τε στρατηγὸς τῶν Λακεδαιμονίων ἀνῃρέθη καὶ τῶν 
ἄλλων εἰς διακοσίους · οἱ δὲ λοιποὶ συνεδιώχθησαν εἰς τὴν πόλιν . 
οἱ δὲ Ἀρκάδες , καίπερ νενικηκότες , 
ὅμως εὐλαβοῦντο τὸ βάρος τῆς Σπάρτης , καὶ καθ’ αὑτοὺς οὐχ 
ὑπέλαβον δυνήσεσθαι τοῖς Λακεδαιμονίοις διαπολεμεῖν . 
διὸ καὶ 
παραλαβόντες Ἀργείους τε καὶ Ἠλείους , τὸ μὲν πρῶτον πρέσβεις 
ἀπέστειλαν εἰς τὰς Ἀθήνας , ἀξιοῦντες συμμαχίαν ποιήσασθαι κατὰ τῶν 
Σπαρτιατῶν , ὡς δ’ οὐδεὶς αὐτοῖς προσεῖχε , διαπρεσβευσάμενοι πρὸς τοὺς 
Θηβαίους ἔπεισαν αὐτοὺς συμμαχίαν συνθέσθαι κατὰ τῶν Λακεδαιμονίων . 
εὐθὺς οὖν οἱ Βοιωτοὶ τὴν δύναμιν 
ἐξῆγον , προσλαβόμενοι συμμάχους Λοκρούς τε καὶ Φωκεῖς . 
οὗτοι μὲν 
οὖν προῆγον ἐπὶ τὴν Πελοπόννησον , βοιωταρχούντων Ἐπαμεινώνδου καὶ 
Πελοπίδου · τούτοις γὰρ οἱ ἄλλοι βοιωτάρχαι παρεκεχωρήκεισαν ἑκουσίως 
τῆς στρατηγίας διά τε τὴν σύνεσιν καὶ τὴν ἀνδρείαν τῶν ἀνδρῶν . 
ὡς δὲ κατήντησαν ἐπὶ τὴν Ἀρκαδίαν , 
ἧκον πρὸς αὐτοὺς πανδημεὶ οἵ τε Ἀρκάδες καὶ Ἠλεῖοι καὶ 
Ἀργεῖοι καὶ οἱ ἄλλοι σύμμαχοι πάντες . 
ἀθροισθέντων δὲ πλειόνων ἢ 
πεντακισμυρίων , οἱ μὲν ἡγεμόνες αὐτῶν συνεδρεύσαντες ἔγνωσαν ἐπ’ 
αὐτὴν βαδίζειν τὴν Σπάρτην καὶ πᾶσαν τὴν Λακωνικὴν πορθῆσαι . 
οἱ δὲ 
Λακεδαιμόνιοι , πολλοὺς μὲν ἀποβεβληκότες τῶν νέων ἐν τῇ περὶ 
Λεῦκτρα συμφορᾷ , οὐκ ὀλίγους δ’ ἐν ταῖς ἄλλαις ἥτταις 
ἀπολωλεκότες , καὶ τὸ σύνολον εἰς ὀλίγους πολιτικοὺς στρατιώτας ὑπὸ 
τῆς τύχης συγκεκλεισμένοι , πρὸς δὲ τούτοις τῶν συμμάχων τῶν μὲν 
ἀφεστηκότων , τῶν δὲ διὰ τὰς ὁμοίας αἰτίας ὀλιγανδρούντων , εἰς 
πολλὴν ἀμηχανίαν ἔπιπτον . 
διόπερ ἠναγκάζοντο καταφεύγειν ἐπὶ τὴν 
τῶν Ἀθηναίων βοήθειαν , οἷς τριάκοντα μὲν τυράννους ἐν τοῖς 
ἔμπροσθεν χρόνοις ἐπέστησαν , τὰ δὲ τείχη τῆς πόλεως ἐκώλυσαν 
ἀνοικοδομεῖν , ἐπεβάλοντο δὲ καὶ τὴν πόλιν ἄρδην ἀναιροῦντες τὴν 
Ἀττικὴν ποιῆσαι μηλόβοτον . 
ἀλλὰ γὰρ 
οὐδὲν ἰσχυρότερόν ἐστιν ἀνάγκης καὶ τύχης , δῑ ὧν ἐβιάσθησαν οἱ 
Λακεδαιμόνιοι τῶν πολεμιωτάτων δεηθῆναι . 
ὅμως δ’ οὐ διεσφάλησαν τῶν 
ἐλπίδων . 
ὁ γὰρ τῶν Ἀθηναίων δῆμος , μεγαλόψυχος ὢν καὶ φιλάνθρωπος , 
τὴν μὲν τῶν Θηβαίων ἰσχὺν οὐ κατεπλάγησαν , τοῖς δὲ Λακεδαιμονίοις 
ὑπὲρ ἀνδραποδισμοῦ κινδυνεύουσιν ἐψηφίσαντο βοηθεῖν πανδημεί . 
καὶ 
παραχρῆμα στρατηγὸν καταστήσαντες τὸν Ἰφικράτην ἐξέπεμψαν καὶ τοὺς 
νέους αὐθημερόν , ὄντας μυρίους καὶ δισχιλίους . 
Ἰφικράτης μὲν οὖν , 
προθύμους ἔχων τοὺς στρατιώτας , προῆγε μετὰ τῆς δυνάμεως κατὰ 
σπουδήν . 
οἱ δὲ Λακεδαιμόνιοι , τῶν 
πολεμίων ἐπὶ τοὺς ὅρους τῆς Λακωνικῆς καταστρατοπεδευόντων , καὶ 
αὐτοὶ πανδημεὶ τὴν ἐκ τῆς Σπάρτης ἔξοδον ποιησάμενοι προῆγον ἐπὶ 
τοὺς ἐναντίους , ταῖς μὲν τῶν στρατιωτῶν δυνάμεσι τεταπεινωμένοι , ταῖς 
δὲ τῆς ψυχῆς ἀρεταῖς τεθαρρηκότες . 
οἱ 
μὲν οὖν περὶ τὸν Ἐπαμεινώνδαν ὁρῶντες τὴν τῶν Λακεδαιμονίων χώραν 
δυσείσβολον οὖσαν , τὸ μὲν ἀθρόᾳ τηλικαύτῃ δυνάμει ποιεῖσθαι τὴν 
ἐμβολὴν οὐχ ἡγοῦντο συμφέρειν , εἰς τέτταρα δὲ μέρη διελόμενοι σφᾶς 
αὐτοὺς κατὰ πλείονας τόπους ἔκριναν ποιεῖσθαι τὴν ἔφοδον . 
ἡ μὲν οὖν πρώτη 
μερὶς ἡ τῶν Βοιωτῶν μέσην τὴν πορείαν ἐποιήσατο ἐπὶ τὴν Σελλασίαν 
καλουμένην πόλιν , καὶ τοὺς τῇδε κατοικοῦντας ἀπέστησε τῶν 
Λακεδαιμονίων . 
Ἀργεῖοι δὲ κατὰ τοὺς 
ὅρους τῆς Τεγεάτιδος χώρας ἐμβαλόντες συνῆψαν μάχην τοῖς φρουροῦσι 
τὰς παρόδους , καὶ τόν τε ἡγεμόνα τῆς φρουρᾶς Ἀλέξανδρον τὸν 
Σπαρτιάτην ἀνεῖλον καὶ τῶν ἄλλων εἰς διακοσίους ἀπέκτειναν , ἐν 
οἷς ὑπῆρχον καὶ οἱ τῶν Βοιωτῶν φυγάδες . 
ἡ δὲ τρίτη μερίς , ἐκ τῶν Ἀρκάδων συνεστηκυῖα καὶ 
στρατιώτας ἔχουσα πλείστους , εἰσέβαλεν εἰς τὴν Σκιρῖτιν καλουμένην 
χώραν , ἣν παρεφύλαττεν Ἰσχόλας , ἀνὴρ ἀνδρείᾳ καὶ συνέσει 
διαφέρων , μετὰ πολλῶν στρατιωτῶν . 
οὗτος δὲ τῶν ἐπιφανεστάτων 
στρατιωτῶν ἐπετελέσατο πρᾶξιν ἡρωικὴν καὶ μνήμης ἀξίαν . 
ὁρῶν γὰρ ὅτι διὰ τὸ πλῆθος τῶν πολεμίων 
πάντες οἱ συνάψαντες μάχην ἀναιρεθήσονται , τὸ μὲν λιπεῖν τὴν ἐν ταῖς 
παρόδοις τάξιν ἀνάξιον τῆς Σπάρτης ἔκρινε , τὸ δὲ διασῶσαι τοὺς 
στρατιώτας χρήσιμον ἔσεσθαι τῇ πατρίδι · διὸ παραδόξως ἀμφοτέρων 
προενοήθη , καὶ τὴν γενομένην ποτὲ περὶ Θερμοπύλας ἀνδρείαν τοῦ 
βασιλέως Λεωνίδου φιλοτίμως ἐμιμήσατο . 
διαλέξας γὰρ τοὺς νέους , τούτους μὲν ἀπέστειλεν εἰς τὴν Σπάρτην , 
χρησίμους ἐσομένους τῇ κινδυνευούσῃ περὶ τῶν ὅλων · αὐτὸς δὲ μετὰ 
τῶν πρεσβυτέρων φυλάττων τὴν τάξιν καὶ πολλοὺς ἀνελὼν τῶν πολεμίων , 
κυκλωθεὶς ὑπὸ τῶν Ἀρκάδων μετὰ πάντων ἀνῃρέθη . 
Ἠλεῖοι δὲ τὴν τετάρτην μοῖραν ἔχοντες , καὶ κατ’ 
ἄλλους τόπους πεπταμένους διελθόντες , εἰς τὴν Ἑλλασίαν παρεγένοντο · 
εἰς τοῦτον γὰρ τὸν τόπον πᾶσι καταντᾶν παρήγγελτο . 
ἀθροισθείσης δὲ 
ἁπάσης τῆς δυνάμεως εἰς τὴν Ἑλλασίαν , προῆγον ἐπ’ αὐτὴν τὴν 
Σπάρτην πορθοῦντες ἅμα καὶ πυρπολοῦντες τὴν χώραν . 
οἱ δὲ Λακεδαιμόνιοι , 
πεντακόσια ἔτη τὴν Λακωνικὴν τετηρηκότες ἀπόρθητον , τότε θεωροῦντες 
δῃουμένην ὑπὸ τῶν πολεμίων οὐκ ἐκαρτέρουν , ἀλλὰ τοῖς θυμοῖς 
προπίπτοντες ἐξεπήδων ἐκ τῆς πόλεως · κωλυόμενοι δ’ ὑπὸ τῶν 
πρεσβυτέρων προϊέναι μακρότερον ἀπὸ τῆς πατρίδος , μή τις ἐπίθηται , 
ἐπείσθησαν τὴν ἡσυχίαν ἄγειν καὶ τῇ πόλει παρέχεσθαι τὴν 
ἀσφάλειαν . 
τῶν δὲ περὶ τὸν 
Ἐπαμεινώνδαν διὰ τοῦ Ταϋγέτου καταβαινόντων ἐπὶ τὸν Εὐρώταν , καὶ 
διαβαινόντων τὸν ποταμὸν σφοδρὸν ὄντα τῷ ῥεύματι κατὰ τὴν 
χειμερινὴν ὥραν , ὁρῶντες οἱ Λακεδαιμόνιοι τεταραγμένην τὴν δύναμιν 
τῶν ἐναντίων διὰ τὴν χαλεπότητα τῆς διαβάσεως , καιρὸν ἔλαβον 
εὔθετον πρὸς τὴν ἐπίθεσιν , καὶ τὰς μὲν γυναῖκας καὶ παῖδας , ἔτι 
δὲ καὶ τοὺς γεγηρακότας , ἀπέλιπον ἐν τῇ πόλει φυλάττοντας τὴν 
Σπάρτην , αὐτοὶ δὲ πανδημεὶ συντάξαντες τοὺς νέους ἐξεχύθησαν ἐπὶ 
τοὺς πολεμίους , καὶ προσπεσόντες ἄφνω τοῖς διαβαίνουσι πολὺν 
ἐποιοῦντο φόνον . 
ἀμυνομένων δὲ τῶν 
Βοιωτῶν καὶ τῶν Ἀρκάδων , καὶ τῷ πλήθει κυκλούντων τοὺς ἐναντίους , 
οἱ Σπαρτιᾶται πολλοὺς ἀνῃρηκότες ἐπανῆλθον εἰς τὴν πόλιν , φανερῶς 
ἐνδεδειγμένοι τὰς ἰδίας ἀνδραγαθίας . 
μετὰ δὲ ταῦτα τῶν περὶ τὸν Ἐπαμεινώνδαν πάσῃ τῇ δυνάμει 
καταπληκτικῶς προσβαλλόντων τῇ πόλει , οἱ μὲν Σπαρτιᾶται συνεργὸν 
ἔχοντες τὴν τῶν τόπων ὀχυρότητα , πολλοὺς μὲν ἀπέκτειναν τῶν 
προπετῶς βιαζομένων , τέλος δ’ οἱ πολιορκοῦντες πᾶσαν εἰσενεγκάμενοι 
σπουδὴν τὸ μὲν πρῶτον ἀπείκαζον βίᾳ χειρώσασθαι τὴν Σπάρτην · ἐπεὶ 
δὲ τῶν βιαζομένων οἱ μὲν ἀπέθνησκον , οἱ δ’ ἐτραυματίζοντο , 
ἀνεκαλέσαντο τῇ σάλπιγγι τοὺς στρατιώτας οἱ περὶ τὸν Ἐπαμεινώνδαν , 
αὐτοὶ δὲ προσελθόντες τῇ πόλει προεκαλοῦντο τοὺς Σπαρτιάτας εἰς 
παράταξιν , ἢ ξυνομολογεῖσθαι προσέταττον ἥττους εἶναι τῶν πολεμίων . 
ἀποκριναμένων δὲ τῶν Σπαρτιατῶν , 
ὅτι καιρὸν λαβόντες εὔθετον διαγωνιοῦνται περὶ τῶν ὅλων , 
ἀπηλλάγησαν ἀπὸ τῆς πόλεως . 
πᾶσαν δὲ τὴν Λακωνικὴν δῃώσαντες , καὶ 
λαφύρων ἀναρίθμητον πλῆθος ἀθροίσαντες , ἀπεχώρησαν εἰς τὴν 
Ἀρκαδίαν . 
μετὰ δὲ ταῦτ’ Ἀθηναῖοι μέν , ὑστερηκότες τῶν καιρῶν , ἐπανῆλθον 
εἰς τὴν Ἀττικὴν οὐδὲν πράξαντες μνήμης ἄξιον , τοῖς δὲ 
Λακεδαιμονίοις παρὰτῶν συμμάχων ἧκον βοηθήσοντες στρατιῶται 
τετρακισχίλιοι . 
πρὸς δὲ τούτοις προσθέντες τοὺς Εἵλωτας 
ἠλευθερωμένους προσφάτως χιλίους καὶ τῶν Βοιωτῶν φυγάδων διακοσίους , 
ἔτι δ’ ἐκ τῶν σύνεγγυς πόλεων οὐκ ὀλίγους μεταπεμψάμενοι , 
κατεσκεύαζον δύναμιν ἀντίπαλον τοῖς πολεμίοις . 
ταύτην δ’ ἀθρόαν 
συνέχοντες καὶ γυμνάζοντες αἰεὶ μᾶλλον ἐθάρρουν καὶ παρεσκευάζοντο 
πρὸς τὸν ὑπὲρ τῶν ὅλων ἀγῶνα . 
Ἐπαμεινώνδας δὲ φύσει μεγαλεπίβολος ὢν καὶ δόξης ὀρεγόμενος 
αἰωνίου , συνεβούλευε τοῖς τε Ἀρκάσι καὶ τοῖς ἄλλοις συμμάχοις 
οἰκίσαι τὴν Μεσσήνην , πολλὰ μὲν ἔτη γεγενημένην ἀνάστατον ὑπὸ 
Λακεδαιμονίων , τόπον δ’ εὔθετον ἔχουσαν κατὰ τῆς Σπάρτης . 
συγκατατιθεμένων δὲ πάντων ἀνεζήτησε τοὺς ἀπολελειμμένους τῶν 
Μεσσηνίων , καὶ τῶν ἄλλων τοὺς βουλομένους καταλέξας εἰς τὴν 
πολιτείαν ἀνέκτισε τὴν Μεσσήνην , πολλοὺς ποιήσας αὐτῆς οἰκήτορας . 
τούτοις δὲ κατακληρουχήσας τὴν χώραν καὶ ἀνοικοδομήσας ἀνέσωσε πόλιν 
ἐπίσημον Ἑλληνίδα , καὶ μεγάλης ἀποδοχῆς ἔτυχε παρὰ πᾶσιν 
ἀνθρώποις . 
οὐκ ἀνοίκειον δ’ εἶναι 
νομίζω , πολλάκις τῆς Μεσσήνης ἁλούσης καὶ κατασκαφείσης , τὰ περὶ 
αὐτὴν ἀπ’ ἀρχῆς ὡς ἐν κεφαλαίοις παραδραμεῖν . 
τὸ μὲν οὖν παλαιὸν 
οἱ ἀπὸ Νηλέως καὶ Νέστορος κατέσχον αὐτὴν μέχρι τῶν Τρωικῶν 
χρόνων , μετὰ δὲ ταῦθ’ ὁ Ἀγαμέμνονος Ὀρέστης καὶ οἱ ἀπὸ τούτου 
μέχρι τῆς καθόδου τῶν Ἡρακλειδῶν , ἀπὸ δὲ ταύτης Κρεσφόντης ἔλαχε 
τὴν Μεσσηνίαν μερίδα , καὶ οἱ ἀπὸ τούτου μέχρι τινὸς ἐβασίλευσαν 
αὐτῆς · ὕστερον δὲ τῶν ἀπὸ Κρεσφόντου τὴν βασιλείαν ἀποβαλόντων 
Λακεδαιμόνιοι κύριοι κατέστησαν αὐτῆς . 
μετὰ δὲ ταῦτα Τηλέκλου τοῦ βασιλέως τῶν Λακεδαιμονίων ἀποθανόντος 
ἐν ἀγῶνι κατεπολεμήθησαν ὑπὸ Λακεδαιμονίων οἱ Μεσσήνιοι . 
τοῦτον δὲ 
τὸν πόλεμον εἰκοσαετῆ φασι γενέσθαι , κατομοσαμένων τῶν Λακεδαιμονίων 
μὴ ἀνακάμψειν εἰς τὴν Σπάρτην , ἐὰν μὴ Μεσσήνην ἕλωσιν . 
τότε δὲ 
συνέβη τοὺς παρθενίας ὀνομασθέντας γεννηθῆναι καὶ κτίσαι τὴν τῶν 
Ταραντίνων πόλιν . 
ὕστερον δὲ δουλευόντων Μεσσηνίων τοῖς 
Λακεδαιμονίοις , Ἀριστομένης ἔπεισε τοὺς Μεσσηνίους ἀποστῆναι τῶν 
Σπαρτιατῶν , καὶ πολλὰ κακὰ διειργάσατο τοὺς Σπαρτιάτας , ὅτε καὶ 
Τυρταῖος ὁ ποιητὴς ὑπὸ Ἀθηναίων ἡγεμὼν ἐδόθη τοῖς Σπαρτιάταις . 
ἔνιοι δὲ τὸν Ἀριστομένη γεγονέναι 
φασὶ κατὰ τὸν εἰκοσαετῆ πόλεμον . 
ὁ δ’ ὕστατος ἐγένετο πόλεμος 
αὐτοῖς σεισμοῦ μεγάλου γενομένου · καὶ τῆς μὲν Σπάρτης ὅλης σχεδὸν 
συγχυθείσης , ἀνδρῶν δ’ ἐρήμου γενομένης , οἱ Μεσσηνίων περιλειφθέντες 
ᾤκισαν τὴν Ἰθώμην μετὰ τῶν συναποστάντων Εἱλώτων , ἀναστάτου 
γεγενημένης τῆς Μεσσήνης πολλοὺς χρόνους . 
ἀτυχήσαντες δ’ ἐν πᾶσι τοῖς πολέμοις , τὸ τελευταῖον ἀνάστατοι 
γενόμενοι κατῴκησαν ἐν Ναυπάκτῳ , δόντων αὐτοῖς Ἀθηναίων 
οἰκητήριον τήνδε τὴν πόλιν . 
καὶ τινὲς μὲν αὐτῶν εἰς Κεφαλληνίαν 
ἐξέπεσον , τινὲς δ’ ἐν Σικελίᾳ Μεσσήνην τὴν ἀπ’ ἐκείνων 
ὀνομασθεῖσαν κατῴκησαν . 
τὸ δὲ τελευταῖον 
κατὰ τοὺς ὑποκειμένους καιροὺς Θηβαῖοι , πείσαντος αὐτοὺς 
Ἐπαμεινώνδου καὶ πανταχόθεν συναγαγόντος τοὺς Μεσσηνίους , ᾤκισαν 
τὴν Μεσσήνην καὶ τὴν ἀρχαίαν αὐτοῖς χώραν ἀποκατέστησαν . 
περὶ μὲν 
οὖν τὴν Μεσσήνην τοσαύτας καὶ τηλικαύτας συνέβη γενέσθαι μεταβολάς . 
οἱ δὲ Θηβαῖοι πάντα τὰ προειρημένα 
συντελέσαντες ἐν ἡμέραις ὀγδοήκοντα καὶ πέντε , καὶ καταλιπόντες 
φυλακὴν ἀξιόλογον τῆς Μεσσήνης , ἐπανῆλθον εἰς τὴν οἰκείαν . 
Λακεδαιμόνιοι δὲ παραδόξως ἀποτετριμμένοι τοὺς πολεμίους , ἀπέστειλαν 
πρεσβευτὰς εἰς τὰς Ἀθήνας τοὺς ἐπιφανεστάτους τῶν Σπαρτιατῶν , καὶ 
τὰς μὲν ὁμολογίας ἐποιήσαντο περὶ τῆς ἡγεμονίας , ὥστε τῆς μὲν 
θαλάττης ἄρχειν Ἀθηναίους , τῆς δὲ γῆς τοὺς Λακεδαιμονίους , μετὰ δὲ 
ταῦτα ἐν ἀμφοτέραις ταῖς πόλεσιν ἐποιήσαντο κοινὰς τὰς ἡγεμονίας . 
Ἀρκάδες δὲ Λυκομήδην στρατηγὸν 
προχειρισάμενοι , καὶ παραδόντες αὐτῷ τοὺς ἐπιλέκτους ὀνομαζομένους , 
ὄντας πεντακισχιλίους , ἐστράτευσαν ἐπὶ Πελλήνην τῆς Λακωνικῆς , καὶ 
τὴν μὲν πόλιν βίᾳ χειρωσάμενοι τοὺς ἐγκαταλειφθέντας φρουροὺς τῶν 
Λακεδαιμονίων ἀπέκτειναν , ὄντας πλείους τῶν τριακοσίων , τὴν δὲ πόλιν 
ἐξανδραποδισάμενοι καὶ τὴν χώραν δῃώσαντες ἐπανῆλθον εἰς τὴν 
οἰκείαν , φθάσαντες τὴν παρὰ τῶν Λακεδαιμονίων βοήθειαν . 
Βοιωτοὶ δέ , μεταπεμπομένων αὐτοὺς Θετταλῶν 
ἐπ’ ἐλευθερώσει μὲν τῶν πόλεων , καταλύσει δὲ τῆς Ἀλεξάνδρου τοῦ 
Φεραίου τυραννίδος ἐξαπέστειλαν Πελοπίδαν μετὰ δυνάμεως εἰς 
Θετταλίαν , δόντες ἐντολὰς αὐτῷ εἰς τὸ συμφέρον τῶν Βοιωτῶν 
διοικῆσαι τὰ κατὰ τὴν Θετταλίαν . 
οὗτος 
δὲ καταντήσας εἰς Λάρισσαν , καὶ καταλαβὼν τὴν ἀκρόπολιν φρουρουμένην 
ὑπὸ Ἀλεξάνδρου τοῦ Μακεδόνος , ταύτην μὲν παρέλαβεν , εἰς δὲ τὴν 
Μακεδονίαν παρελθὼν καὶ συμμαχίαν ποιησάμενος πρὸς Ἀλέξανδρον τὸν 
τῶν Μακεδόνων βασιλέα , ὅμηρον ἔλαβε παρ’ αὐτοῦ τὸν ἀδελφὸν 
Φίλιππον , ὃν ἐξέπεμψεν εἰς τὰς Θήβας . 
τὰ δὲ κατὰ τὴν Θετταλίαν 
διοικησάμενος ὥς ποτ’ ἔδοξεν αὐτῷ συμφέρειν τοῖς Βοιωτοῖς , 
ἐπανῆλθεν εἰς τὴν οἰκείαν . 
τούτων δὲ πραχθέντων 
Ἀρκάδες καὶ Ἀργεῖοι καὶ Ἠλεῖοι συμφρονήσαντες ἔγνωσαν στρατεύειν 
ἐπὶ τοὺς Λακεδαιμονίους , καὶ πρεσβεύσαντες πρὸς Βοιωτοὺς ἔπεισαν 
αὐτοὺς κοινωνεῖν τοῦ πολέμου . 
οἱ δ’ Ἐπαμεινώνδαν καταστήσαντες 
ἡγεμόνα μετ’ ἄλλων βοιωταρχῶν , ἐξέπεμψαν στρατιώτας πεζοὺς μὲν 
ἑπτακισχιλίους , ἱππεῖς δ’ ἑξακοσίους . 
Ἀθηναῖοι δὲ πυθόμενοι τὴν 
Βοιωτῶν στρατιὰν παριοῦσαν εἰς τὴν Πελοπόννησον , ἐξέπεμψαν δύναμιν 
καὶ στρατηγὸν ἐπ’ αὐτῆς Χαβρίαν . 
οὗτος 
δὲ παρελθὼν εἰς Κόρινθον , καὶ προσλαβόμενος καὶ παρὰ Μεγαρέων καὶ 
Πελληνέων , ἔτι δὲ Κορινθίων στρατιώτας , στρατόπεδον συνεστήσατο 
ἀνδρῶν μυρίων · μετὰ δὲ ταῦτα Λακεδαιμονίων καὶ τῶν ἄλλων συμμάχων 
παραγενομένων εἰς Κόρινθον συνήχθησαν οἱ σύμπαντες οὐκ ἐλάττους 
δισμυρίων . 
ἔδοξεν οὖν αὐτοῖς 
ὀχυρώσασθαι τὰς παρόδους καὶ διακωλύειν τοὺς Βοιωτοὺς τῆς εἰς 
Πελοπόννησον εἰσβολῆς . 
ἀρξάμενοι δ’ ἀπὸ Κεγχρεῶν μέχρι Λεχαίου 
σταυρώμασι καὶ βαθείαις τάφροις διελάμβανον τὸν τόπον · ταχὺ δὲ τῶν 
ἔργων συντελουμένων διά τε τὴν πολυχειρίαν καὶ τὰς προθυμίας τῶν 
ἀνδρῶν , ἔφθασαν τοὺς Βοιωτοὺς πάντα τόπον ὀχυρώσαντες . 
ὁ δ’ Ἐπαμεινώνδας ἥκων μετὰ τῆς δυνάμεως 
ἐπεσκέψατο , καὶ κατανοήσας εὐεφοδώτατον εἶναι τόπον καθ’ ὃν οἱ 
Λακεδαιμόνιοι παρεφύλαττον , τὸ μὲν πρῶτον προεκαλεῖτο τοὺς πολεμίους 
εἰς παράταξιν , σχεδὸν τριπλασίους ὄντας τοῖς πλήθεσιν , οὐδενὸς δὲ 
τολμῶντος ἐκτὸς τοῦ τειχίσματος προελθεῖν , ἀλλ’ ἀπὸ τοῦ χαρακώματος 
ἀμυνομένων ἁπάντων , προσῆγε τὴν βίαν τοῖς πολεμίοις . 
κατὰ πάντα μὲν οὖν τὸν τόπον ἐγίνοντο προσβολαὶ 
καρτεραί , μάλιστα δὲ κατὰ Λακεδαιμονίους , εὐεφόδων ὄντων καὶ 
δυσφυλάκτων τῶν τόπων . 
μεγάλης δὲ φιλοτιμίας γενομένης παρ’ ἀμφοτέροις , 
Ἐπαμεινώνδας ἔχων μεθ’ ἑαυτοῦ τοὺς ἀρίστους τῶν Θηβαίων μόγις 
ἐβιάσατο τοὺς Λακεδαιμονίους · διακόψας δὲ τὴν φυλακὴν αὐτῶν καὶ τὴν 
δύναμιν διαγαγὼν παρῆλθεν εἰς τὴν Πελοπόννησον , διαπραξάμενος ἔργον 
οὐδὲν τῶν προκατειργασμένων καταδεέστερον . 
εὐθὺ δὲ 
ἐπὶ Τροιζῆνα καὶ Ἐπίδαυρον πορευθεὶς τὴν μὲν χώραν ἐδῄωσε , τῶν 
δὲ πόλεων οὐκ ἐδυνήθη κρατῆσαι διὰ τὸ φρουρὰς ἔχειν ἀξιολόγους , 
Σικυῶνα δὲ καὶ Φλιοῦντα καί τινας ἄλλας πόλεις καταπληξάμενος 
προσηγάγετο . 
στρατεύσας δ’ ἐπὶ Κόρινθον , καὶ τῶν Κορινθίων 
ἐπεξελθόντων νικήσας μάχῃ , τούτους μὲν ἐντὸς τῶν τειχῶν συνεδίωξε , 
τῶν δὲ Βοιωτῶν διὰ τὴν εὐημερίαν μετεωρισθέντων , καί τινων προχείρως 
τολμησάντων διὰ τῆς πύλης εἰς τὴν πόλιν εἰσβιάζεσθαι , οἱ μὲν 
Κορίνθιοι δείσαντες ἐτράπησαν εἰς τὰς οἰκίας , Χαβρίας δ’ ὁ τῶν 
Ἀθηναίων στρατηγὸς ἐμφρόνως ἅμα καὶ τεθαρρηκότως ὑποστὰς τοὺς μὲν 
ἐξέβαλεν ἐκ τῆς πόλεως , πολλοὺς δὲ τῶν Βοιωτῶν κατέβαλεν . 
γενομένης δὲ φιλοτιμίας , οἱ μὲν Βοιωτοὶ πᾶσαν 
τὴν δύναμιν συντάξαντες ἐπῆγον ἐπὶ τὴν Κόρινθον καταπληκτικῶς , ὁ δὲ 
Χαβρίας ἀναλαβὼν τοὺς Ἀθηναίους προῆγεν ἐκ τῆς πόλεως , καὶ 
καταλαβόμενος τοὺς ὑπερδεξίους τόπους ὑπέστη τὴν τῶν πολεμίων 
ἔφοδον . 
οἱ μὲν οὖν Βοιωτοί , πεποιθότες 
ταῖς τῶν σωμάτων ῥώμαις καὶ ταῖς ἐν τοῖς συνεχέσι πολέμοις 
ἐμπειρίαις , τῇ βίᾳ τοὺς Ἀθηναίους ἤλπιζον χειρώσασθαι , οἱ δὲ 
περὶ τὸν Χαβρίαν ἐκ τόπων ὑπερδεξίων ἀγωνιζόμενοι , καὶ πολλῶν ἐκ 
τῆς πόλεως χορηγουμένων , οὓς μὲν ἀνῄρουν τῶν βιαζομένων , τοὺς δὲ 
κατετίτρωσκον . 
οἱ δὲ Βοιωτοί , πολλὰ μὲν 
κακοπαθήσαντες , οὐδὲν δὲ πρᾶξαι δυνάμενοι , τὴν ἀναχώρησιν ἐποιήσαντο . 
Χαβρίας μὲν οὖν ἐπὶ ἀνδρείᾳ καὶ στρατηγικῇ συνέσει θαυμασθεὶς 
τοῦτον τὸν τρόπον ἀπετρίψατο τοὺς πολεμίους . 
ἐκ δὲ τῆς Σικελίας Κελτοὶ καὶ Ἴβηρες δισχίλιοι 
κατέπλευσαν εἰς Κόρινθον , ἐκπεμφθέντες ὑπὸ Διονυσίου τοῦ τυράννου 
συμμαχῆσαι Λακεδαιμονίοις , εἰς μῆνας πέντε τοὺς μισθοὺς εἰληφότες . 
οἱ 
δ’ Ἕλληνες πεῖραν αὐτῶν βουλόμενοι λαβεῖν προῆγον αὐτούς , καὶ κατὰ 
τὰς συμπλοκὰς καὶ μάχας ἀνδραγαθούντων αὐτῶν , πολλοί τε τῶν Βοιωτῶν 
καὶ τῶν συμμάχων ὑπ’ αὐτῶν ἀνῃροῦντο . 
διόπερ δόξαντες εὐχειρίᾳ 
καὶ ἀνδρείᾳ διαφέρειν καὶ πολλὰς χρείας παρασχόμενοι , καὶ τιμηθέντες 
ὑπὸ τῶν Λακεδαιμονίων τοῦ θέρους λήγοντος ἐξαπεστάλησαν εἰς τὴν 
Σικελίαν . 
μετὰ δὲ ταῦτα Φιλίσκος μὲν 
ὑπ’ Ἀρταξέρξου τοῦ βασιλέως ἀποσταλεὶς κατέπλευσεν ἐπὶ τὴν 
Ἑλλάδα , παρακαλῶν τοὺς Ἕλληνας διαλύσασθαι μὲν τοὺς πολέμους , 
εἰρήνην δὲ κοινὴν συνθέσθαι . 
οἱ μὲν οὖν ἄλλοι πάντες ἀσμένως 
ὑπήκουσαν , Θηβαῖοι δὲ κατὰ τὴν ἰδίαν ὑπόστασιν ὅλην τὴν Βοιωτίαν 
ὑπὸ μίαν ἀγαγόντες συντέλειαν οὐ προσεδέχθησαν . 
ἀπογνωσθείσης δὲ τῆς 
κοινῆς εἰρήνης , ὁ μὲν Φιλίσκος καταλιπὼν τοῖς Λακεδαιμονίοις 
δισχιλίους ἐπιλέκτους μισθοφόρους ἔχοντας τοὺς μισθούς , ἀπῆλθεν εἰς 
τὴν Ἀσίαν . 
ἅμα δὲ τούτοις πραττομένοις 
Εὔφρων ὁ Σικυώνιος , διαφέρων θράσει καὶ ἀπονοίᾳ , συνεργοὺς λαβὼν 
Ἀργείους ἐπέθετο τυραννίδι . 
κρατήσας δὲ τῆς ἐπιβολῆς τετταράκοντα 
τοὺς εὐπορωτάτους τῶν Σικυωνίων ἐφυγάδευσε , δημεύσας αὐτῶν τὰς 
οὐσίας , καὶ πολλῶν χρημάτων κυριεύσας μισθοφόρους ἤθροισε καὶ τῆς 
πόλεως ἐδυνάστευσεν . 
ἐπ’ ἄρχοντος δ’ Ἀθήνησι 
Ναυσιγένους ἐν Ῥώμῃ χιλίαρχοι κατεστάθησαν ἀντὶ τῶν ὑπάτων 
τέτταρες , Λεύκιος Παπίριος , Λεύκιος Μενήνιος , Σερούιος Κορνήλιος , 
Σερούιος Σολπίκιος , παρὰ δὲ Ἠλείοις Ὀλυμπιὰς ἤχθη τρίτη πρὸς 
ταῖς ἑκατόν , καθ’ ἣν ἐνίκα στάδιον Πυθόστρατος Ἀθηναῖος . 
ἐπὶ δὲ 
τούτων Πτολεμαῖος ὁ Ἀλωρίτης ὁ Ἀμύντου υἱὸς ἐδολοφόνησεν 
Ἀλέξανδρον τὸν ἀδελφόν , καὶ ἐβασίλευσε τῆς Μακεδονίας ἔτη τρία . 
κατὰ δὲ τὴν Βοιωτίαν Πελοπίδας 
ἐφάμιλλος ὢν τῷ Ἐπαμεινώνδᾳ τῇ κατὰ πόλεμον δόξῃ , καὶ θεωρῶν 
ἐκεῖνον τὰ περὶ τὴν Πελοπόννησον συμφερόντως κατεσκευακότα τοῖς 
Βοιωτοῖς , ἔσπευδε τὰ ἐκτὸς Πελοποννήσου δῑ αὑτοῦ προσάγεσθαι τοῖς 
Θηβαίοις . 
παραλαβὼν δὲ Ἰσμηνίαν , ἄνδρα φίλον μὲν ἑαυτοῦ , 
θαυμαζόμενον δ’ ἐπ’ ἀρετῇ , παρῆλθεν εἰς Θετταλίαν . 
καταντήσας δὲ 
πρὸς Ἀλέξανδρον τὸν Φερῶν τύραννον , ἀλόγως συνελήφθη μετὰ 
Ἰσμηνίου καὶ εἰς φυλακὴν παρεδόθη . 
Θηβαίων δ’ ἐπὶ τοῖς πραχθεῖσι παροξυνθέντων , καὶ ταχέως εἰς τὴν 
Θετταλίαν ἐκπεμψάντων ὁπλίτας μὲν ὀκτακισχιλίους , ἱππεῖς δ’ 
ἑξακοσίους , φοβηθεὶς Ἀλέξανδρος ἐξέπεμψε πρεσβευτὰς εἰς τὰς Ἀθήνας 
περὶ συμμαχίας . 
ᾧ παραχρῆμα ὁ δῆμος ἐξέπεμψε ναῦς μὲν τριάκοντα , 
στρατιώτας δὲ χιλίους , ὧν ἦν στρατηγὸς Αὐτοκλῆς . 
ἐν ὅσῳ δ’ οὗτος περιέπλει τὴν Εὔβοιαν , Θηβαῖοι 
κατήντησαν εἰς Θετταλίαν . 
τοῦ δ’ Ἀλεξάνδρου πεζὴν δύναμιν ἠθροικότος 
καὶ ἱππεῖς πολλαπλασίους ἔχοντος τῶν Βοιωτῶν , τὸ μὲν πρῶτον οἱ 
Βοιωτοὶ διὰ μάχης ἔκρινον λῦσαι τὸν πόλεμον , συνεργοὺς ἔχοντες τοὺς 
Θετταλούς · ὡς δ’ οὗτοι μὲν αὐτοὺς ἐγκατέλιπον , Ἀθηναῖοι δὲ καί 
τινες ἄλλοι σύμμαχοι παρεγένοντο τῷ Ἀλεξάνδρῳ , τὰ δὲ σῖτα καὶ 
ποτὰ καὶ τἄλλα πάντα ἐπέλειπε τοῖς Βοιωτοῖς , ἔγνωσαν οἱ βοιωτάρχαι 
τὴν εἰς οἶκον ἐπάνοδον ποιεῖσθαι . 
ἀναζευξάντων δ’ αὐτῶν , καὶ τῆς πορείας οὔσης διὰ χώρας πεδιάδος , 
Ἀλέξανδρος ἐπηκολούθει πολλοῖς ἱππεῦσι καὶ τοῖς ἐπὶ τῆς οὐραγίας 
ἐπέθετο . 
τῶν δὲ Βοιωτῶν οἱ μὲν κατακοντιζόμενοι συνεχῶς ἀπέθνησκον , 
οἱ δὲ τραύμασι περιέπιπτον , τέλος δ’ οὔτε μένειν οὔτε προάγειν 
ἐώμενοι εἰς πολλὴν ἀμηχανίαν ἐνέπιπτον , ἅτε δὴ καὶ τῶν ἐπιτηδείων 
σπανιζόντων . 
ἤδη δ’ αὐτῶν τὴν σωτηρίαν 
ἀπογινωσκόντων , Ἐπαμεινώνδας ἰδιωτεύων κατ’ ἐκεῖνον τὸν χρόνον ὑπὸ 
τῶν στρατιωτῶν κατεστάθη στρατηγός . 
εὐθὺς δὲ διαλέξας τούς τε ψιλοὺς 
καὶ τοὺς ἱππεῖς , τούτους μὲν αὐτὸς ἀνέλαβε , καὶ ταχθεὶς ἐπὶ τῆς 
οὐραγίας διὰ τούτων ἀνέστελλε τοὺς ἐπακολουθοῦντας πολεμίους καὶ 
πολλὴν ἀσφάλειαν παρείχετο τοῖς προηγουμένοις ὁπλίταις , ποιούμενος δὲ 
μάχας ἐξ ὑποστροφῆς καὶ τάξει φιλοτέχνῳ χρώμενος διέσωσε τὸ 
στρατόπεδον . 
αἰεὶ δὲ μᾶλλον διὰ τῶν 
κατορθωμάτων αὔξων τὴν ἰδίαν εὐδοξίαν μεγάλης ἀποδοχῆς ἐτύγχανε 
παρά τε τοῖς πολίταις καὶ τοῖς συμμάχοις . 
οἱ δὲ Θηβαῖοι τοὺς τότε 
βοιωταρχήσαντας καταδικάσαντες , πολλοῖς χρήμασιν ἐζημίωσαν . 
ἐπιζητουμένης δὲ 
τῆς αἰτίας , πῶς ὁ τοιοῦτος ἀνὴρ ἰδιώτης ὢν ἐστρατεύετο μετὰ τῶν 
εἰς Θετταλίαν ἀποσταλέντων , ἀποδοτέον τὸν οἰκεῖον λόγον τῆς 
ἀπολογίας . 
τῇ μάχῃ τῇ περὶ Κόρινθον Ἐπαμεινώνδας διακόψας τὴν 
ἐπὶ τοῦ προτειχίσματος φυλακὴν τῶν Λακεδαιμονίων , καὶ δυνάμενος 
πολλοὺς ἀνελεῖν τῶν πολεμίων , ἠρκέσθη τῷ προτερήματι καὶ τῆς ἐπὶ 
πλεῖον μάχης ἀπέστη . 
γενομένης δὲ περὶ 
αὐτὸν ἱκανῆς ὑποψίας ὡς πεφεισμένου τῶν Λακεδαιμονίων ἰδίας ἕνεκα 
χάριτος , οἱ φθονοῦντες αὐτοῦ τῇ δόξῃ καιρὸν ἔλαβον εὐλόγου 
διαβολῆς . 
ἐπενεγκάντων οὖν αὐτῷ προδοσίας ἔγκλημα , τὸ πλῆθος 
παροξυνθὲν ἀπέστησεν αὐτὸν τῆς βοιωταρχίας , καὶ ἰδιώτην ποιῆσαν 
ἐξαπέστειλε μετὰ τῶν ἄλλων . 
ὡς δὲ ἀπὸ τῶν ἀποτελεσμάτων ἐξήλειψε 
τὰς καθ’ ἑαυτοῦ διαβολάς , τότε ὁ δῆμος ἀποκατέστησεν αὐτὸν εἰς τὴν 
προγεγενημένην εὐδοξίαν . 
μετ’ ὀλίγον δὲ 
χρόνον Λακεδαιμονίοις πρὸς Ἀρκάδας ἐγένετο μεγάλη μάχη , ἐν ᾗ 
ἐνίκησαν Λακεδαιμόνιοι ἐπιφανῶς . 
μετὰ γὰρ τὴν ἐν Λεύκτροις ἧτταν 
τοῦτο πρῶτον αὐτοῖς παράδοξον εὐτύχημα ἐγένετο · ἔπεσον γὰρ 
Ἀρκάδων μὲν ὑπὲρ τοὺς μυρίους , Λακεδαιμονίων δ’ οὐδείς . 
προεῖπον δ’ 
αὐτοῖς αἱ Δωδωνίδες ἱέρειαι , διότι πόλεμος οὗτος Λακεδαιμονίοις 
ἄδακρυς ἔσται . 
μετὰ δὲ τὴν μάχην οἱ 
Ἀρκάδες , φοβηθέντες τὰς τῶν Λακεδαιμονίων εἰσβολάς , ἔκτισαν ἐπί 
τινος ἐπικαίρου τόπου τὴν ὀνομαζομένην Μεγάλην πόλιν , συρρίψαντες εἰς 
αὐτὴν κώμας εἴκοσι τῶν ὀνομαζομένων Μαιναλίων καὶ Παρρασίων 
Ἀρκάδων . 
καὶ τὰ μὲν κατὰ τοὺς Ἕλληνας ἐν τούτοις ἦν . 
κατὰ δὲ τὴν Σικελίαν Διονύσιος ὁ τύραννος ἔχων 
δυνάμεις ἀξιολόγους , καὶ τοὺς Καρχηδονίους ὁρῶν οὐκ εὖ διακειμένους 
πρὸς τὸν πόλεμον διά τε τὴν γεγενημένην παρ’ αὐτοῖς λοιμικὴν νόσον 
καὶ τὴν ἀπόστασιν τῶν Λιβύων , ἔγνω στρατεύειν ἐπ’ αὐτούς . 
οὐκ 
ἔχων δὲ πρόφασιν ἀξιόλογον τῆς διαφορᾶς , προσεποιήθη τοὺς κατὰ τὴν 
ἐπικράτειαν Φοίνικας ἐπιβεβηκέναι τῆς ὑπ’ αὐτὸν χώρας . 
παρασκευασάμενος οὖν πεζοὺς μὲν τρισμυρίους , 
ἱππεῖς δὲ τρισχιλίους , τριήρεις δὲ τριακοσίας καὶ τὴν ἁρμόζουσαν τῇ 
δυνάμει ταύτῃ παρασκευήν , ἐνέβαλεν εἰς τὴν ὑπὸ Καρχηδονίους χώραν . 
καὶ Σελινοῦντα μὲν καὶ Ἔντελλαν εὐθὺς προσηγάγετο , καὶ τὴν χώραν 
πᾶσαν πορθήσας καὶ τῆς πόλεως τῶν Ἐρυκίνων ἐγκρατὴς γενόμενος 
ἐπολιόρκησε Λιλύβαιον · πολλῶν δ’ ὄντων ἐν αὐτῷ στρατιωτῶν τὴν 
πολιορκίαν ἔλυσεν . 
ἀκούσας δὲ τὰ νεώρια 
τῶν Καρχηδονίων ἐμπεπρῆσθαι , καὶ δόξας πάντα τὸν στόλον αὐτῶν 
διεφθάρθαι , κατεφρόνησε , καὶ τῶν ἰδίων τριήρων ἑκατὸν μὲν καὶ 
τριάκοντα τὰς ἀρίστας ἀπέστειλεν εἰς τὸν τῶν Ἐρυκίνων λιμένα , τὰς 
δ’ ἄλλας ἁπάσας ἐξέπεμψεν εἰς τὰς Συρακούσας . 
οἱ δὲ Καρχηδόνιοι παραδόξως διακοσίας ναῦς 
πληρώσαντες ἐπέπλευσαν ταῖς ὁρμούσαις ἐν τῷ λιμένι τῶν Ἐρυκίνων · 
ἀνελπίστου δὲ τῆς ἐπιθέσεως γενομένης ἀπήγαγον τῶν τριήρων τὰς 
πλείστας . 
μετὰ δὲ ταῦτα τοῦ χειμῶνος ἐνστάντος ἀνοχὰς ποιησάμενοι 
διεχωρίσθησαν εἰς τὰς οἰκείας ἑκάτεροι πόλεις . 
μετ’ ὀλίγον δὲ χρόνον Διονύσιος εἰς ἀρρωστίαν 
ἐμπεσὼν ἐτελεύτησε , δυναστεύσας ἔτη τριάκοντα καὶ ὀκτώ · τὴν δὲ 
ἀρχὴν διαδεξάμενος ὁ υἱὸς Διονύσιος ἐτυράννευσεν ἔτη δώδεκα . 
οὐκ ἀνοίκειον δ’ ἐστὶ τῆς 
ὑποκειμένης ἱστορίας φδιελθεῖν τάς τε αἰτίας τῆς τελευτῆς καὶ τὰ 
συμβάντα τούτῳ τῷ δυνάστῃ περὶ τὴν τοῦ βίου καταστροφήν . 
Διονυσίου 
τοίνυν δεδιδαχότος Ἀθήνησι Ληναίοις τραγῳδίαν καὶ νικήσαντος , τῶν 
ἐν τῷ χορῷ τις ᾀδόντων ὑπολαβὼν τιμηθήσεσθαι λαμπρῶς , ἐὰν πρῶτος 
ἀπαγγείλῃ τὴν νίκην , διέπλευσεν εἰς τὴν Κόρινθον . 
καταλαβὼν δ’ ἐκεῖ 
ναῦν ἐκπλέουσαν εἰς Σικελίαν καὶ μετεμβὰς εἰς ταύτην , οὐρίοις 
ἐχρήσατο πνεύμασι , καὶ καταπλεύσας εἰς Συρακούσας συντόμως ἀπήγγειλε 
τῷ τυράννῳ τὴν νίκην . 
ὁ δὲ Διονύσιος 
τοῦτον μὲν ἐτίμησεν , αὐτὸς δὲ περιχαρὴς ἐγένετο καὶ τοῖς θεοῖς 
εὐαγγέλια θύσας πότους καὶ μεγάλας εὐωχίας ἐπετέλεσεν . 
ἑστιῶν δὲ 
λαμπρῶς τοὺς φίλους , καὶ κατὰ τοὺς πότους φιλοτιμότερον τῇ μέθῃ 
δοὺς ἑαυτόν , εἰς ἀρρωστίαν σφοδροτέραν ἐνέπεσε διὰ τὸ πλῆθος τῶν 
ἐμφορηθέντων ὑγρῶν . 
ἔχων δὲ παρὰ θεῶν 
λόγιον , τότε τελευτήσειν ὅταν τῶν κρειττόνων περιγένηται , τὸν χρησμὸν 
ἀνέφερεν ἐπὶ τοὺς Καρχηδονίους , ὑπολαμβάνων τούτους κρείττους 
ἑαυτοῦ εἶναι . 
διὸ καὶ πρὸς αὐτοὺς πλεονάκις πεπολεμηκὼς εἰώθει 
κατὰ τὰς νίκας ὑποφεύγειν καὶ ἑκουσίως ἡττᾶσθαι , ἵνα μὴ δόξῃ τῶν 
ἰσχυροτέρων γεγονέναι κρείττων . 
οὐ μὴν 
ἠδυνήθη γε τῇ πανουργίᾳ κατασοφίσασθαι τὴν ἐκ τῆς πεπρωμένης 
ἀνάγκην , ἀλλὰ ποιητὴς ὢν κακὸς καὶ διακριθεὶς ἐν Ἀθήναις ἐνίκησε 
τοὺς κρείττονας ποιητάς . 
εὐλόγως οὖν κατὰ τὸν χρησμὸν διὰ τὸ 
περιγενέσθαι τῶν κρειττόνων ἐπακολουθοῦσαν ἔσχε τὴν τοῦ βίου 
τελευτήν . 
ὁ 
δὲ Διονύσιος ὁ νεώτερος διαδεξάμενος τὴν τυραννίδα , πρῶτον τὰ πλήθη 
συναγαγὼν εἰς ἐκκλησίαν παρεκάλεσε τοῖς οἰκείοις λόγοις τηρεῖν τὴν 
πατροπαράδοτον πρὸς αὐτὸν εὔνοιαν , ἔπειτα τὸν πατέρα μεγαλοπρεπῶς 
θάψας κατὰ τὴν ἀκρόπολιν πρὸς ταῖς βασιλίσι καλουμέναις πύλαις , 
ἠσφαλίσατο τὰ κατὰ τὴν ἀρχήν . 
ἐπ’ 
ἄρχοντος δ’ Ἀθήνησι Πολυζήλου κατὰ μὲν τὴν Ῥώμην ἀναρχία διά 
τινας πολιτικὰς στάσεις ἐγένετο , κατὰ δὲ τὴν Ἑλλάδα Ἀλέξανδρος ὁ 
Φερῶν τύραννος ἐν τῇ Θετταλίᾳ περί τινων ἐγκαλέσας τῇ πόλει τῶν 
Σκοτουσσαίων , ἐκάλεσεν αὐτοὺς εἰς ἐκκλησίαν καὶ περιστήσας τοὺς 
μισθοφόρους ἅπαντας ἀπέσφαξε , τὰ δὲ σώματα τῶν τετελευτηκότων ῥίψας 
εἰς τὴν πρὸ τῶν τειχῶν τάφρον τὴν πόλιν διήρπασεν . 
Ἐπαμεινώνδας δ’ ὁ Θηβαῖος μετὰ δυνάμεως ἐμβαλὼν 
εἰς Πελοπόννησον τοὺς Ἀχαιοὺς καί τινας ἄλλας πόλεις προσηγάγετο , 
Δύμην δὲ καὶ Ναύπακτον καὶ Καλυδῶνα φρουρουμένην ὑπ’ Ἀχαιῶν 
ἠλευθέρωσεν . 
ἐστράτευσαν δὲ καὶ εἰς Θετταλίαν Βοιωτοί , καὶ 
Πελοπίδαν ἐκομίσαντο παρ’ Ἀλεξάνδρου τοῦ Φερῶν τυράννου . 
Φλιασίοις δὲ πολεμουμένοις ὑπ’ Ἀργείων Χάρης 
ὑπ’ Ἀθηναίων πεμφθεὶς στρατηγὸς μετὰ δυνάμεως ἐβοήθησε · νικήσας δὲ 
τοὺς Ἀργείους δυσὶ μάχαις καὶ τὴν ἀσφάλειαν περιποιήσας τοῖς 
Φλιασίοις ἐπανῆλθεν εἰς τὰς Ἀθήνας . 
τοῦ δ’ 
ἐνιαυσίου χρόνου διεληλυθότος Ἀθήνησι μὲν ἦρχε Κηφισόδωρος , ἐν 
Ῥώμῃ δ’ ἀντὶ τῶν ὑπάτων χιλιάρχους ὁ δῆμος τέσσαρας κατέστησε , 
Λεύκιον Φούριον , Παῦλον Μάλλιον , Σερούιον Σουλπίκιον , Σερούιον 
Κορνήλιον . 
ἐπὶ δὲ τούτων Θεμίσων ὁ Ἐρετρίας τύραννος Ὠρωπὸν 
κατελάβετο . 
ταύτην δὲ τὴν πόλιν οὖσαν Ἀθηναίων παραλόγως ἀπέβαλεν · 
τῶν γὰρ Ἀθηναίων στρατευσάντων ἐπ’ αὐτὸν καὶ πολὺ ταῖς δυνάμεσιν 
ὑπερεχόντων , οἱ Θηβαῖοι βοηθήσαντες αὐτῷ καὶ παραλαβόντες ἐν 
παρακαταθήκῃ τὴν πόλιν οὐκ ἀπέδωκαν . 
—ἅμα δὲ τούτοις πραττομένοις Κῷοι μετῴκησαν εἰς τὴν νῦν 
οἰκουμένην πόλιν καὶ κατεσκεύασαν αὐτὴν ἀξιόλογον · πλῆθός τε γὰρ 
ἀνδρῶν εἰς ταύτην ἠθροίσθη καὶ τείχη πολυτελῆ κατεσκευάσθη καὶ λιμὴν 
ἀξιόλογος . 
ἀπὸ δὲ τούτων τῶν χρόνων αἰεὶ μᾶλλον ηὐξήθη προσόδοις 
τε δημοσίαις καὶ τοῖς τῶν ἰδιωτῶν πλούτοις , καὶ τὸ σύνολον ἐνάμιλλος 
ἐγένετο ταῖς πρωτευούσαις πόλεσιν . 
—ἅμα δὲ τούτοις πραττομένοις ὁ τῶν Περσῶν βασιλεὺς 
ἀποστείλας πρέσβεις ἔπεισε τοὺς Ἕλληνας τοὺς μὲν πολέμους 
καταλύσασθαι καὶ κοινὴν εἰρήνην συνθέσθαι πρὸς ἀλλήλους . 
διόπερ ὅ τε 
Λακωνικὸσκαὶ Βοιωτικὸς κληθεὶς πόλεμος κατελύθη , πλείω μείνας ἐτῶν 
πέντε , τὴν ἀρχὴν λαβὼν ἀπὸ τῶν Λευκτρικῶν . 
ὑπῆρξαν δὲ κατὰ τούτους 
τοὺς χρόνους ἄνδρες κατὰ παιδείαν ἄξιοι μνήμης Ἰσοκράτης τε ὁ 
ῥήτωρ καὶ οἱ τούτου γενόμενοι μαθηταὶ καὶ Ἀριστοτέλης ὁ φιλόσοφος , 
ἔτι δὲ Ἀναξιμένης ὁ Λαμψακηνὸς καὶ Πλάτων ὁ Ἀθηναῖος , ἔτι δὲ 
τῶν Πυθαγορικῶν φιλοσόφων οἱ τελευταῖοι , Ξενοφῶν τε ὁ τὰς ἱστορίας 
συγγραψάμενος ἐσχατόγηρως ὤν · μέμνηται γὰρ τῆς Ἐπαμεινώνδου τελευτῆς 
μετ’ ὀλίγον χρόνον γεγενημένης · Ἀρίστιππός τε καὶ Ἀντισθένης , πρὸς 
δὲ τούτοις Αἰσχίνης ὁ Σφήττιος ὁ Σωκρατικός . 
ἐπ’ ἄρχοντος δ’ Ἀθήνησι Χίωνος ἐν Ῥώμῃ ἀντὶ τῶν 
ὑπάτων χιλίαρχοι κατεστάθησαν Κόιντος Σερουίλιος καὶ Γάιος 
Οὐετόριος καὶ Αὖλος Κορνήλιος , πρὸς δὲ τούτοις Μάρκος Κορνήλιος 
καὶ Μάρκος Φάβιος . 
ἐπὶ δὲ τούτων εἰρήνης οὔσης κατὰ πᾶσαν τὴν 
Ἑλλάδα , πάλιν ἀρχαὶ πολέμων συνέστησάν τισι τῶν πόλεων καὶ νεωτέρων 
πραγμάτων καινοτομία παράλογος . 
οἱ γὰρ τῶν Ἀρκάδων φυγάδες 
ὁρμηθέντες ἐξ Ἤλιδος κατελάβοντο τῆς ὀνομαζομένης Τριφυλίας χωρίον 
ὀχυρόν , ὃ προσηγόρευται Λασίων . 
ἐκ 
πολλῶν δὲ χρόνων περὶ τῆς Τριφυλίας ἠμφεσβήτουν Ἀρκάδες καὶ 
Ἠλεῖοι , καὶ κατὰ τὰς ἑκατέρων ἐν ταῖς μεταβολαῖς ὑπεροχὰς ἐναλλὰξ 
ἐκυρίευον τῆς χώρας · κατὰ δὲ τοὺς ὑποκειμένους καιροὺς τῶν Ἀρκάδων 
κρατούντων τὴν Τριφυλίαν , προφάσει τῶν φυγάδων ἀφῃροῦντο ταύτην τῶν 
Ἀρκάδων οἱ Ἠλεῖοι . 
διὸ καὶ 
παροξυνθέντες οἱ Ἀρκάδες τὸ μὲν πρῶτον πρέσβεις ἐξαποστείλαντες 
ἀπῄτουν τὸ χωρίον · ὡς δ’ οὐδεὶς αὐτοῖς προσεῖχε , μετεπέμψαντο παρ’ 
Ἀθηναίων συμμαχίαν καὶ μετὰ ταύτης ἐστράτευσαν ἐπὶ τὸν Λασίωνα . 
τῶν δὲ Ἠλείων βοηθησάντων τοῖς φυγάσιν ἐγένετο μάχη πλησίον τοῦ 
Λασίωνος , καὶ τῶν Ἀρκάδων πολλαπλασίων ὄντων ἡττήθησαν Ἠλεῖοι 
καὶ πλείους τῶν διακοσίων στρατιωτῶν ἀπέβαλον . 
ταύτης δὲ ἀρχῆς τοῦ πολέμου γενομένης συνέβη τὴν 
διαφορὰν ἐπὶ πλέον προβῆναι τοῖς Ἀρκάσι καὶ τοῖς Ἠλείοις · εὐθὺς 
γὰρ οἱ μὲν Ἀρκάδες μετεωρισθέντες τῷ προτερήματι ἐστράτευσαν ἐπὶ 
τὴν Ἠλείαν , καὶ εἷλον πόλεις Μάργανα καὶ Κρόνιον , ἔτι δὲ 
Κυπαρισσίαν καὶ Κορυφάσιον . 
—ἅμα δὲ τούτοις πραττομένοις κατὰ τὴν Μακεδονίαν 
Πτολεμαῖος μὲν ὁ Ἀλωρίτης ἐδολοφονήθη ὑπὸ τἀδελφοῦ Περδίκκα , 
βασιλεύσας ἔτη τρία · τὴν δὲ ἀρχὴν διαδεξάμενος ὁ Περδίκκας 
ἐβασίλευσε τῆς Μακεδονίας ἔτη πέντε . 
ἐπ’ 
ἄρχοντος δ’ Ἀθήνησι Τιμοκράτους ἐν Ῥώμῃ μὲν ἀντὶ τῶν ὑπάτων 
χιλίαρχοι τρεῖς κατεστάθησαν , Τίτος Κοΐνκτιος καὶ Σερούιος 
Κορνήλιος καὶ Σερούιος Σουλπίκιος , Ὀλυμπιὰς δὲ ὑπὸ Πισατῶν καὶ 
Ἀρκάδων ἤχθη τετάρτη πρὸς ταῖς ἑκατόν , καθ’ ἣν ἐνίκα στάδιον 
Φωκίδης Ἀθηναῖος . 
ἐπὶ δὲ τούτων 
Πισᾶται μὲν ἀνανεωσάμενοι τὸ παλαιὸν ἀξίωμα τῆς πατρίδος καί τισι 
μυθικαῖς καὶ παλαιαῖς ἀποδείξεσι χρώμενοι , τὴν θέσιν τῆς Ὀλυμπικῆς 
πανηγύρεως αὑτοῖς προσήκειν ἀπεφαίνοντο . 
κρίνοντες δὲ τὸν παρόντα 
καιρὸν εὔθετον ἔχειν ἀμφισβητῆσαι τοῦ ἀγῶνος , συμμαχίαν ἐποιήσαντο 
πρὸς Ἀρκάδας ὄντας πολεμίους Ἠλείων · συναγωνιστὰς δὲ λαβόντες 
τούτους ἐστράτευσαν ἐπὶ τοὺς Ἠλείους ἄρτι τιθέντας τὸν ἀγῶνα . 
ἀντιστάντων δὲ τῶν Ἠλείων πανδημεὶ 
συνέστη μάχη καρτερά , θεωμένων τὴν μάχην τῶν παρόντων ἐπὶ τὴν 
πανήγυριν Ἑλλήνων ἐστεφανωμένων καὶ μεθ’ ἡσυχίας ἀκινδύνως 
ἐπισημαινομένων τὰς ἑκατέρωθεν ἀνδραγαθίας . 
τέλος Πισᾶται νικήσαντες 
ἔθηκαν τὸν ἀγῶνα , καὶ τὴν Ὀλυμπιάδα ταύτην ὕστερον οὐκ ἀνέγραψαν 
Ἠλεῖοι διὰ τὸ δοκεῖν βίᾳ καὶ ἀδίκως διατεθῆναι . 
ἅμα δὲ τούτοις 
πραττομένοις Ἐπαμεινώνδας ὁ Θηβαῖος , μέγιστον ἔχων τῶν πολιτῶν 
ἀξίωμα , συναχθείσης ἐκκλησίας διελέχθη τοῖς πολίταις , προτρεπόμενος 
αὐτοὺς ἀντέχεσθαι τῆς κατὰ θάλατταν ἡγεμονίας . 
διελθὼν δὲ λόγον ἐκ 
χρόνου πεφροντισμένον ἐδείκνυε τὴν ἐπιβολὴν ταύτην συμφέρουσάν τε καὶ 
δυνατήν , τά τε ἄλλα προφερόμενος καὶ διότι τοῖς πεζῇ κρατοῦσι 
ῥᾴδιόν ἐστι περιποιήσασθαι τὴν τῆς θαλάττης ἀρχήν · καὶ γὰρ 
Ἀθηναίους ἐν τῷ πρὸς Ξέρξην πολέμῳ διακοσίας ναῦς ἰδίᾳ 
πληροῦντας Λακεδαιμονίοις δέκα ναῦς παρεχομένοις ὑποτετάχθαι . 
πολλὰ δὲ 
καὶ ἄλλα πρὸς ταύτην τὴν ὑπόθεσιν οἰκείως διαλεχθεὶς ἔπεισε τοὺς 
Θηβαίους ἀντέχεσθαι τῆς κατὰ θάλατταν ἀρχῆς . 
εὐθὺς οὖν ὁ δῆμος 
ἐψηφίσατο τριήρεις μὲν ἑκατὸν ναυπηγεῖσθαι , νεώρια δὲ ταύταις ἴσα 
τὸν ἀριθμόν , Ῥοδίους δὲ καὶ Χίους καὶ Βυζαντίους προτρέπεσθαι 
βοηθῆσαι ταῖς ἐπιβολαῖς . 
αὐτὸς δὲ μετὰ δυνάμεως ἐκπεμφθεὶς ἐπὶ τὰς 
εἰρημένας πόλεις Λάχητα μὲν τὸν Ἀθηναίων στρατηγόν , ἔχοντα στόλον 
ἀξιόλογον καὶ διακωλύειν τοὺς Θηβαίους ἀπεσταλμένον , καταπληξάμενος 
καὶ ἀποπλεῦσαι συναναγκάσας , ἰδίας τὰς πόλεις τοῖς Θηβαίοις 
ἐποίησεν . 
εἰ μὲν οὖν ὁ ἀνὴρ οὗτος 
πλείω χρόνον ἐπέζησεν , ὡμολογημένως ἂν οἱ Θηβαῖοι τῇ κατὰ γῆν 
ἡγεμονίᾳ καὶ τὴν τῆς θαλάττης ἀρχὴν προσεκτήσαντο · ἐπεὶ δὲ μετ’ 
ὀλίγον χρόνον ἐν τῇ περὶ τὴν Μαντίνειαν μάχῃ λαμπροτάτην τὴν 
νίκην τῇ πατρίδι περιποιήσας ἡρωικῶς ἐτελεύτησεν , εὐθέως καὶ τὰ 
τῶν Θηβαίων πράγματα τῇ τούτου τελευτῇ συναπέθανεν . 
ἀλλὰ περὶ μὲν 
τούτων τὰ κατὰ μέρος μικρὸν ὕστερον ἀκριβῶς διέξιμεν . 
τότε δὲ τοῖς Θηβαίοις ἔδοξε στρατεύειν ἐπὶ τὸν 
Ὀρχομενὸν διὰ τοιαύτας τινὰς αἰτίας . 
τῶν φυγάδων τινὲς βουλόμενοι 
τὴν ἐν Θήβαις πολιτείαν εἰς ἀριστοκρατικὴν κατάστασιν μεταστῆσαι , 
συνέπεισαν τοὺς τῶν Ὀρχομενίων ἱππεῖς , ὄντας τριακοσίους , 
συνεπιλαβέσθαι τῆς ἐπιβολῆς . 
οὗτοι δὲ 
εἰωθότες μετὰ Θηβαίων ἀπαντᾶν ἡμέρᾳ τεταγμένῃ πρὸς τὴν 
ἐξοπλισίαν , εἰς ταύτην συνέθεντο ποιήσασθαι τὴν ἐπίθεσιν · πολλῶν δὲ 
καὶ ἄλλων κοινωνούντων τῆς προθέσεως καὶ προσορμησάντων , ἀπήντησαν 
πρὸς τὸν καιρόν . 
οἱ μὲν οὖν 
συστησάμενοι τὴν πρᾶξιν μετανοήσαντες ἐδήλωσαν τοῖς βοιωτάρχαις τὴν 
ἐπίθεσιν , προδόντες τοὺς συνομόσαντας , καὶ διὰ τῆς εὐεργεσίας ταύτης 
ἑαυτοῖς ἐπορίσαντο τὴν σωτηρίαν . 
τῶν δ’ ἀρχόντων συλλαβόντων τοὺς 
τῶν Ὀρχομενίων ἱππεῖς καὶ παραγαγόν ων εἰς τὴν ἐκκλησίαν , ὁ δῆμος 
ἐψηφίσατο τούτους μὲν ἀποσφάξαι , τοὺς δ’ Ὀρχομενίους 
ἐξανδραποδίσασθαι καὶ τὴν πόλιν κατασκάψαι . 
ἐκ παλαιῶν γὰρ χρόνων οἱ 
Θηβαῖοι πρὸς τούτους ἀλλοτρίως διέκειντο , δασμοφοροῦντες μὲν τοῖς 
Μινύαις ἐν τοῖς ἡρωικοῖς χρόνοις , ὕστερον δ’ ὑφ’ Ἡρακλέους 
ἐλευθερωθέντες . 
οἱ δ’ οὖν Θηβαῖοι 
καιρὸν ἔχειν νομίσαντες καὶ προφάσεις εὐλόγους τῆς τιμωρίας λαβόντες , 
ἐστράτευσαν ἐπὶ τὸν Ὀρχομενόν · κατασχόντες δὲ τὴν πόλιν τοὺς μὲν 
ἄνδρας ἀπέκτειναν , τέκνα δὲ καὶ γυναῖκας ἐξηνδραποδίσαντο . 
περὶ δὲ τοὺς αὐτοὺς καιροὺς Θετταλοὶ πρὸς 
Ἀλέξανδρον τὸν Φερῶν τύραννον διαπολεμοῦντες , καὶ πλείοσι μάχαις 
ἡττωμένοι , πολλοὺς δὲ τῶν στρατιωτῶν ἀπολωλεκότες , πρέσβεις 
ἀπέστειλαν πρὸς Θηβαίους , ἀξιοῦντες αὐτοῖς βοηθῆσαι καὶ στρατηγὸν 
αὐτοῖς ἐξαποστεῖλαι Πελοπίδαν . 
ᾔδεισαν γὰρ τοῦτον τὸν ἄνδρα διὰ 
τὴν ὑπ’ Ἀλεξάνδρου σύλληψιν ἀλλοτριώτατα διακείμενον πρὸς τὸν 
δυνάστην , ἅμα δὲ καὶ ἀνδρείᾳ διάφορον καὶ ἐπὶ στρατηγικῇ συνέσει 
διαβεβοημένον . 
συναχθείσης δὲ τῆς κοινῆς 
συνόδου τῶν Βοιωτῶν , καὶ τῶν πρέσβεων διαλεχθέντων περὶ ὧν εἶχον 
ἐντολάς , οἱ μὲν Βοιωτοὶ πάντα συνεχώρησαν τοῖς Θετταλοῖς , καὶ 
δόντες εἰς ἑπτακισχιλίους στρατιώτας τῷ Πελοπίδᾳ συντόμως ἐκέλευον 
βοηθεῖν αὐτὸν τοῖς δεομένοις · τοῦ δὲ Πελοπίδου ταχέως μετὰ τῆς 
δυνάμεως ἐξιόντος συνέβη τὸν ἥλιον ἐκλιπεῖν . 
πολλῶν δὲ τὸ γεγονὸς ὑποπτευσαμένων , τῶν μάντεών 
τινες ἀπεφήναντο διὰ τὴν γενομένην ἔξοδον τῶν στρατιωτῶν ἐκλιπεῖν 
τὸν τῆς πόλεως ἥλιον . 
καὶ διὰ τούτων τῶν λόγων προλεγόντων τὸν τοῦ 
Πελοπίδου θάνατον , οὐδὲν ἧττον ὁ Πελοπίδας ἀνέζευξεν ἐπὶ τὴν 
στρατείαν , ὑπὸ τοῦ χρεὼν ἀγόμενος . 
ὡς 
δὲ κατήντησεν εἰς τὴν Θετταλίαν , καὶ τὸν Ἀλέξανδρον κατέλαβε 
προκατειλημμένον τοὺς ὑπερδεξίους τόπους καὶ στρατιώτας ἔχοντα πλείους 
τῶν δισμυρίων , ἀντεστρατοπέδευσε μὲν τοῖς πολεμίοις , προσλαβόμενος δὲ 
συμμάχους παρὰ τῶν Θετταλῶν συνῆψε μάχην τοῖς ἐναντίοις . 
τοῦ δὲ Ἀλεξάνδρου διὰ τὰς ὑπεροχὰς τῶν 
τόπων πλεονεκτοῦντος , ὁ Πελοπίδας σπεύδων διὰ τῆς ἰδίας ἀνδρείας 
κρῖναι τὴν μάχην ἐπ’ αὐτὸν ὥρμησε τὸν Ἀλέξανδρον . 
τοῦ δὲ δυνάστου 
μετὰ τῶν ἐπιλέκτων ὑποστάντος , ἐγένετο μάχη καρτερά , καθ’ ἣν ὁ 
Πελοπίδας ἀριστεύων πάντα τὸν περὶ αὐτὸν τόπον νεκρῶν κατέστρωσε , 
τέλος δ’ ἐπιθεὶς τῷ κινδύνῳ καὶ τοὺς πολεμίους τρεψάμενος τὴν μὲν 
νίκην περιεποιήσατο , τὸν δὲ αὑτοῦ βίον ἀπέβαλε , πολλοῖς περιπεσὼν 
τραύμασι καὶ τὸ ζῆν ἡρωικῶς προέμενος . 
ὁ δ’ Ἀλέξανδρος δευτέρᾳ μάχῃ λειφθεὶς καὶ τοῖς ὅλοις συντριβείς , 
ἠναγκάσθη καθ’ ὁμολογίαν τοῖς μὲν Θετταλοῖς τὰς καταπεπολεμημένας 
πόλεις ἀποδοῦναι , Μάγνητας δὲ καὶ τοὺς Φθιώτας Ἀχαιοὺς παραδοῦναι 
Βοιωτοῖς , καὶ τὸ λοιπὸν Φερῶν μόνων ἄρχοντα σύμμαχον εἶναι 
Βοιωτοῖς . 
οἱ δὲ Θηβαῖοι περιβόητον νίκην 
ἀπενηνεγμένοι , πρὸς ἅπαντας ἔφασαν ἑαυτοὺς ἡττᾶσθαι διὰ τὴν 
Πελοπίδου τελευτήν · ἀξιόλογον γὰρ ἀπολωλεκότες ἄνδρα , κατὰ λόγον 
ἔκρινον τὴν νίκην ἥττονα ὑπάρχειν τῆς Πελοπίδου ζωῆς . 
πολλὰς γὰρ 
καὶ μεγάλας χρείας παρέσχετο τῇ πατρίδι , πλεῖστον δὲ συνεβάλετο πρὸς 
τὴν τῶν Θηβαίων αὔξησιν . 
ἐν γὰρ τῇ τῶν φυγάδων κατηλύσει , καθ’ ἣν 
ἀνεκτήσαντο τὴν Καδμείαν , ὡμολογημένως ἅπαντες τούτῳ τὸ πρωτεῖον 
τοῦ κατορθώματος ἀπονέμουσιν . 
τὴν δ’ εὐημερίαν ταύτην συνέβη πάντων 
τῶν ὕστερον γενομένων ἀγαθῶν αἰτίαν γενέσθαι . 
ἐν δὲ τῇ περὶ Τεγύραν μάχῃ μόνος Πελοπίδας τῶν 
βοιωταρχῶν ἐνίκησε τοὺς Λακεδαιμονίους , πλεῖστον ἰσχύοντας τῶν 
Ἑλλήνων , ὅτε διὰ τὸ μέγεθος τῆς νίκης πρῶτον ἔστησαν Θηβαῖοι 
τρόπαιον κατὰ Λακεδαιμονίων . 
κατὰ δὲ τὴν ἐν Λεύκτροις μάχην ἡγήσατο 
τοῦ ἱεροῦ λόχου , μεθ’ οὗ προεμβαλὼν τοῖς Σπαρτιάταις ἀρχηγὸς 
ἐγένετο τῆς νίκης . 
ἐν δὲ ταῖς ἐπὶ Λακεδαίμονα στρατείαις ἑπτὰ μὲν 
ἡγήσατο μυριάδων , πρὸς αὐτῇ δὲ τῇ Σπάρτῃ τρόπαιον ἔστησε κατὰ 
τῶν Λακεδαιμονίων τῶν πάντα τὸν πρὸ τοῦ χρόνον ἀπορθήτων 
γεγενημένων . 
πρὸς δὲ τὸν Περσῶν βασιλέα 
πρεσβεύσας ἐν ταῖς κοιναῖς ὁμολογίαις τὴν Μεσσήνην κατ’ ἰδίαν 
παρέλαβεν , ἣν ἀνάστατον οὖσαν ἔτη τριακόσια Θηβαῖοι πάλιν 
ἀποκατέστησαν . 
ἐπὶ τελευτῆς δὲ διαγωνισάμενος πρὸς Ἀλέξανδρον 
ἔχοντα πολλαπλασίονα δύναμιν οὐ μόνον ἐπιφανῶς ἐνίκησεν , ἀλλὰ καὶ 
τὸν θάνατον ἔσχεν ἐπ’ ἀρετῇ περιβόητον . 
πρὸς δὲ τοὺς πολίτας οὕτω καλῶς διετέθη , ὥστε ἀπὸ τῆς εἰς τὰς 
Θήβας καθόδου τῶν φυγάδων μέχρι τῆς ἑαυτοῦ τελευτῆς βοιωταρχῶν πάντα 
τὸν χρόνον διετέλεσε , μηδενὸς ἄλλου τῶν πολιτῶν ταύτης ἠξιωμένου τῆς 
τιμῆς . 
Πελοπίδας μὲν οὖν , διὰ τὴν ἰδίαν ἀρετὴν ὑπὸ πάντων 
ἀποδοχῆς ἠξιωμένος , ἐχέτω καὶ παρ’ ἡμῶν τὸν διὰ τῆς ἱστορίας 
ἔπαινον . 
κατὰ 
δὲ τοὺς αὐτοὺς χρόνους Κλέαρχος , τὸ γένος ὢν ἐξ Ἡρακλείας τῆς 
ἐν τῷ Πόντῳ , ἐπέθετο τυραννίδι · κρατήσας δὲ τῆς ἐπιβολῆς ἐζήλωσε 
μὲν τὴν διαγωγὴν τὴν Διονυσίου τοῦ Συρακοσίων τυράννου , τυραννεύσας 
δὲ τῶν Ἡρακλεωτῶν ἐπιφανῶς ἦρξεν ἔτη δώδεκα . 
ἅμα δὲ τούτοις πραττομένοις Τιμόθεος ὁ Ἀθηναίων 
στρατηγὸς ἔχων δύναμιν πεζήν τε καὶ ναυτικὴν Τορώνην μὲν καὶ 
Ποτίδαιαν πολιορκήσας εἷλε , Κυζικηνοῖς δὲ πολιορκουμένοις ἐβοήθησεν . 
τοῦ δ’ ἔτους τούτου διεληλυθότος 
Ἀθήνησι μὲν ἦρχε Χαρικλείδης , ἐν Ῥώμῃ δ’ ὕπατοι κατεστάθησαν 
Λεύκιος Αἰμίλιος Μάμερκος καὶ Λεύκιος Σέξτιος Λατερίας . 
ἐπὶ δὲ 
τούτων Ἀρκάδες μετὰ Πισαίων κοινῇ τεθεικότες ὑπῆρχον τὸν ἀγῶνα 
τῶν Ὀλυμπίων , καὶ ἐκυρίευον τοῦ ἱεροῦ καὶ τῶν ἐν αὐτῷ χρημάτων . 
τῶν δὲ Μαντινέων ἀναλαβόντων εἰς τοὺς ἰδίους βίους οὐκ ὀλίγα τῶν 
ἀναθημάτων ἔσπευδον οἱ παρανομήσαντες διακατέχειν τὸν πρὸς Ἠλείους 
πόλεμον , ἵνα μὴ δῶσιν ἐν εἰρήνῃ λόγον τῶν ἀναλωθέντων . 
τῶν δὲ ἄλλων Ἀρκάδων βουλομένων συνθέσθαι 
τὴν εἰρήνην , στάσεις ἐκίνησαν πρὸς τοὺς ὁμοεθνεῖς . 
γενομένων οὖν 
δυεῖν ἑταιριῶν , συνέβαινε τῆς μὲν τοὺς Τεγεάτας , τῆς δὲ τοὺς 
Μαντινεῖς ἡγεῖσθαι . 
ἐπὶ πολὺ δὲ τῆς 
διαφορᾶς αὐξηθείσης εἰς τὴν διὰ τῶν ὅπλων κρίσιν κατήντησαν , καὶ 
Τεγεᾶται μὲν πρεσβεύσαντες πρὸς Βοιωτοὺς ἔπεισαν ἑαυτοῖς βοηθεῖν , 
οἱ δὲ Βοιωτοὶ στρατηγὸν ἐπιστήσαντες Ἐπαμεινώνδαν καὶ δύναμιν 
ἀξιόλογον δόντες ἐξαπέστειλαν βοηθῆσαι τοῖς Τεγεάταις . 
οἱ δὲ Μαντινεῖς τὴν ἐκ τῆς Βοιωτίας δύναμιν καὶ 
τὴν Ἐπαμεινώνδου δόξαν καταπλαγέντες , πρὸς τοὺς ἐχθροτάτους τῶν 
Βοιωτῶν Ἀθηναίους καὶ Λακεδαιμονίους πρέσβεις ἐκπέμψαντες ἔπεισαν 
συμμαχεῖν . 
ὧν ἀμφοτέρων ἁδρὰς δυνάμεις ταχέως ἀποστειλάντων , ἀγῶνες 
πολλοὶ καὶ μεγάλοι κατὰ τὴν Πελοπόννησον συνέστησαν . 
εὐθὺς οὖν Λακεδαιμόνιοι μὲν πλησίον οἰκοῦντες 
ἐστράτευσαν εἰς τὴν Ἀρκαδίαν , Ἐπαμεινώνδας δὲ κατὰ τοῦτον τὸν 
καιρὸν μετὰ τῆς δυνάμεως προϊὼν καὶ τῆς Μαντινείας οὐ μακρὰν 
ἀπέχων ἐπύθετο παρὰ τῶν ἐγχωρίων , ὅτι Λακεδαιμόνιοι πανδημεὶ 
πορθοῦσι τὴν τῶν Τεγεατῶν χώραν . 
ὑπολαβὼν οὖν ἔρημον εἶναι στρατιωτῶν τὴν Σπάρτην , ἐπεβάλετο μὲν 
μέγα τι πρᾶξαι , τὴν δὲ τύχην ἔσχεν ἀντιπράττουσαν . 
αὐτὸς μὲν γὰρ 
νυκτὸς ὥρμησεν ἐπὶ τὴν Σπάρτην , ὁ δὲ βασιλεὺς τῶν Λακεδαιμονίων 
Ἆγις ὑποπτεύσας τὴν ἀγχίνοιαν τὴν Ἐπαμεινώνδου κατεστοχάσατο μὲν 
τὸ μέλλον ἐμφρόνως , ἐξέπεμψε δέ τινας Κρῆτας ἡμεροδρόμους , δῑ ὧν 
καταταχήσας τὸν Ἐπαμεινώνδαν τοῖς ἀπολελειμμένοις ἐν τῇ Σπάρτῃ 
ἐδήλωσε , διότι Βοιωτοὶ συντόμως ἥξουσιν ἐπὶ τὴν Λακεδαίμονα 
πορθήσοντες τὴν πόλιν , αὐτὸς δ’ ὡς ἂν τάχιστα δύναιτο μετὰ τῆς 
δυνάμεως ἥξει βοηθήσων τῇ πατρίδι . 
ἐκέλευεν οὖν τοῖς ἐν τῇ 
Σπάρτῃ παραφυλάττειν τὴν πόλιν μηδὲν καταπεπληγμένους · ταχὺ γὰρ 
αὐτὸν ἐπιφανέντα βοηθήσειν . 
τῶν δὲ Κρητῶν συντόμως τὸ παραγγελθὲν 
ποιησάντων , παραδόξως οἱ Λακεδαιμόνιοι τὴν ἅλωσιν τῆς πατρίδος 
ἐξέφυγον · μὴ προδηλωθείσης γὰρ τῆς ἐπιθέσεως ἔλαθεν ἂν ὁ 
Ἐπαμεινώνδας εἰσπεσὼν εἰς τὴν Σπάρτην . 
τὴν μὲν οὖν ἐπίνοιαν τῶν 
στρατηγῶν ἀμφοτέρων δικαίως ἄν τις ἀποδέξαιτο , συνετωτέραν δὲ 
στρατηγίαν τὴν τοῦ Λάκωνος ἡγήσαιτο . 
οὐ 
μὴν ἀλλ’ ὁ Ἐπαμεινώνδας ὅλην τὴν νύκτα διαγρυπνήσας καὶ τὸ 
διάστημα τῆς ὁδοῦ κατὰ σπουδὴν διανύσας ἅμ’ ἡμέρᾳ προσῆγε τῇ 
Σπάρτῃ . 
ὁ δ’ ἐπὶ τῆς φυλακῆς ἀπολελειμμένος Ἀγησίλαος ὀλίγῳ 
πρότερον χρόνῳ τῶν Κρητῶν ἀκούσας τὰ κατὰ μέρος , εὐθὺς μετὰ 
πολλῆς σπουδῆς τὴν ἐπιμέλειαν ἐποιήσατο τῆς πόλεως . 
τοὺς μὲν οὖν πρεσβυτάτους τῶν παίδων καὶ τοὺς 
γεγηρακότας ἐπὶ τὰ στέγη τῶν οἰκιῶν ἀνεβίβασε , καὶ προσέταξεν ἀπὸ 
τούτων ἀμύνασθαι τοὺς εἰς τὴν πόλιν βιαζομένους , αὐτὸς δὲ τοὺς 
ἀκμάζοντας ταῖς ἡλικίαις συντάξας διεμέρισεν εἰς τὰς πρὸ τῆς πόλεως 
δυσχωρίας καὶ παρόδους , καὶ πάντας τοὺς δυναμένους τόπους δέξασθαι 
δίοδον ἐμφράξας ἀνέμενε τὴν τῶν πολεμίων ἔφοδον . 
Ἐπαμεινώνδας δ’ εἰς πλείω μέρη διελόμενος τοὺς 
στρατιώτας , καὶ πάντῃ προσπίπτων κατὰ τὸν αὐτὸν καιρόν , ὡς εἶδε 
τὴν τῶν Σπαρτιατῶν σύνταξιν , εὐθὺς ἔγνω μεμηνυμένην τὴν πρᾶξιν · 
ὅμως δὲ προσμαχόμενος πᾶσι κατὰ μέρος καὶ ταῖς δυσχωρίαις 
ἐλαττούμενος συνῆπτεν εἰς χεῖρας . 
πολλὰ 
δὲ παθὼν καὶ δράσας οὐκ ἀπέστη τῆς φιλοτιμίας , ἕως τὸ στράτευμα 
τῶν Λακεδαιμονίων ἐπανῆλθεν εἰς τὴν Σπάρτην · πολλῶν δὲ βοηθούντων 
τοῖς πολιορκουμένοις , καὶ τῆς νυκτὸς καταλαβούσης , ἔλυσε τὴν 
πολιορκίαν . 
πυθόμενος δὲ παρὰ τῶν αἰχμαλώτων 
ὅτι Μαντινεῖς πανδημεὶ πάρεισι βοηθοῦντες τοῖς Λακεδαιμονίοις , τότε 
μὲν ἀναχωρήσας μικρὸν ἀπὸ τῆς πόλεως κατεστρατοπέδευσεν · παραγγείλας 
δὲ δειπνοποιεῖσθαι , καταλιπὼν τῶν ἱππέων τινάς , τούτοις μὲν 
παρήγγειλεν ἕως ἑωθινῆς φυλακῆς πυρὰ καίειν ἐν τῇ παρεμβολῇ , 
αὐτὸς δὲ μετὰ τῆς δυνάμεως ἀφορμήσας ἔσπευσεν ἄφνω προσπεσεῖν τοῖς 
ἀπολελειμμένοις ἐν τῇ Μαντινείᾳ . 
τῇ 
δ’ ὑστεραίᾳ πολλὴν διανύσας ὁδὸν ἄφνω τοῖς Μαντινεῦσιν ἀνελπίστως 
ἐπέρραξεν , οὐ μὴν ἐκράτησε τῆς ἐπιβολῆς , καίπερ ἅπαντα τῇ 
στρατηγίᾳ προνοησάμενος , ἀλλὰ τὴν τύχην λαβὼν ἀντιπράττουσαν 
παραδόξως ἀπέβαλε τὴν νίκην . 
ἄρτι γὰρ αὐτοῦ πλησιάζοντος ἐρήμῳ 
τῇ πόλει κατήντησαν ἐπὶ θάτερα τῆς Μαντινείας οἱ πεμφθέντες ὑπὸ 
τῶν Ἀθηναίων στρατιῶται πρὸς τὴν συμμαχίαν , ὄντες ἑξακισχίλιοι , 
στρατηγὸν δ’ ἔχοντες Ἡγησίλεων , ἄνδρα τότε παρὰ τοῖς πολίταις 
ἐπαινουμένον . 
οὗτος δὲ τοὺς ἱκανοὺς εἰς τὴν πόλιν παρεισαγαγών , τὴν 
ἄλλην δύναμιν ἐξέταξεν ὡς μάχῃ διακριθησόμενος . 
εὐθὺς δὲ καὶ Λακεδαιμόνιοι καὶ Μαντινεῖς 
ἐπεφάνησαν , καὶ πρὸς τὴν τῶν ὅλων κρίσιν ἅπαντες κατεσκευάζοντο καὶ 
τοὺς πανταχόθεν συμμάχους μετεπέμποντο . 
τοῖς μὲν οὖν Μαντινεῦσιν ἐβοήθουν Ἠλεῖοι καὶ Λακεδαιμόνιοι καὶ 
Ἀθηναῖοι καὶ ἄλλοι τινές , ὧν ὁ σύμπας ἀριθμὸς ἦν πεζοὶ μὲν 
πλείους τῶν δισμυρίων , ἱππεῖς δὲ περὶ δισχιλίους · τοῖς δὲ Τεγεάταις 
συνεμάχουν οἱ πλεῖστοι καὶ κράτιστοι τῶν Ἀρκάδων καὶ Ἀχαιοὶ καὶ 
Βοιωτοὶ καὶ Ἀργεῖοι καί τινες ἕτεροι τῶν Πελοποννησίων καὶ τῶν 
ἔξωθεν συμμάχων , οἱ δὲ πάντες ἠθροίσθησαν πεζοὶ μὲν ὑπὲρ τοὺς 
τρισμυρίους , ἱππεῖς δ’ οὐκ ἐλάττους τῶν τρισχιλίων . 
ἀμφοτέρων δὲ προθύμως 
συγκαταβάντων εἰς τὸν ὑπὲρ τῶν ὅλων ἀγῶνα , καὶ διαταχθέντων τῶν 
στρατοπέδων , οἱ μὲν μάντεις σφαγιασάμενοι παρ’ ἀμφοτέροις ἀπεφαίνοντο 
τὴν νίκην ὑπὸ τῶν θεῶν προφαινομένην · κατὰ δὲ τὴν τάξιν Μαντινεῖς μὲν μετὰ τῶν ἄλλων Ἀρκάδων τὸ 
δεξιὸν ἐπεῖχον κέρας , ἔχοντες παραστάτας καὶ συναγωνιστὰς 
Λακεδαιμονίους , τούτοις δὲ συνεχεῖς ἦσαν Ἠλεῖοι καὶ Ἀχαιοί , καὶ 
τῶν ἄλλων οἱ καταδεέστεροι τὴν μέσην ἐπεῖχον τάξιν · τὸ δ’ εὐώνυμον 
κέρας ἀνεπλήρουν Ἀθηναῖοι . 
Θηβαῖοι δ’ αὐτοὶ μὲν ἐπὶ τὸ εὐώνυμον 
κέρας ἐτάχθησαν , παραστάτας ἔχοντες Ἀρκάδας , τὸ δὲ δεξιὸν παρέδωκαν 
Ἀργείοις · τὸ δὲ ἄλλο πλῆθος ἀνεπλήρου τὴν μέσην τάξιν , Εὐβοεῖς 
καὶ Λοκροὶ καὶ Σικυώνιοι , πρὸς δὲ τούτοις Μεσσήνιοι καὶ Μαλιεῖς 
καὶ Αἰνιᾶνες , ἔτι δὲ καὶ Θετταλοὶ καὶ οἱ λοιποὶ σύμμαχοι . 
τοὺς δ’ 
ἱππεῖς ἐφ’ ἑκατέρων τῶν κεράτων ἀμφότεροι διείλοντο . 
τῶν δὲ στρατευμάτων τοῦτον τὸν τρόπον τεταγμένων , ὡς 
ἤδη πλησίον ὑπῆρχον ἀλλήλων , αἱ μὲν σάλπιγγες τὸ πολεμικὸν 
ἐσήμαινον , αἱ δὲ δυνάμεις ἠλάλαξαν καὶ τῷ μεγέθει τῆς βοῆς τὴν 
νίκην ἐσήμαινον . 
καὶ τὸ μὲν πρῶτον ἱππομαχίαν ἐν τοῖς κέρασι 
συνεστήσαντο , καθ’ ἣν ταῖς φιλοτιμίαις ἑαυτοὺς ὑπερεβάλοντο . 
οἱ μὲν γὰρ τῶν Ἀθηναίων ἱππεῖς τοῖς τῶν 
Θηβαίων ἐπελάσαντες ἠλαττοῦντο οὐχ οὕτω ταῖς τῶν ἵππων ἀρεταῖς 
οὐδὲ ταῖς ἰδίαις εὐψυχίαις οὐδὲ ταῖς κατὰ τὴν ἱππικὴν 
ἐμπειρίαις · ἐν γὰρ τούτοις ἅπασιν οὐκ ἦν καταδεέστερον τὸ τῶν 
Ἀθηναίων ἱππικόν · τῷ δὲ πλήθει καὶ τῇ παρασκευῇ τῶν ψιλῶν καὶ 
τῇ στρατηγικῇ συντάξει πολὺ τῶν ἐναντίων ἐλείποντο . 
αὐτοὶ μὲν 
οὖν ὀλίγους εἶχον ἀκοντιστάς , οἱ δὲ Θηβαῖοι τριπλασίους 
σφενδονήτας καὶ ἀκοντιστὰς τοὺς ἐκ τῶν περὶ τὴν Θετταλίαν τόπων 
ἀπεσταλμένους . 
οὗτοι περιττότερον ἐκ 
παίδων ζηλοῦντες τὴν ἐν τούτοις μάχην , μεγάλην ῥοπὴν ποιεῖν 
εἰώθεισαν ἐν ταῖς μάχαις διὰ τὴν ἐν τούτοις ἐμπειρίαν . 
διόπερ οἱ 
Ἀθηναῖοι κατατιτρωσκόμενοι μὲν ὑπὸ τῶν ψιλικῶν , καταπονούμενοι δ’ 
ὑπὸ τῶν ἀνθεστηκότων , ἅπαντες ἐτράπησαν . 
τὴν δὲ φυγὴν ἐκτὸς τῶν κεράτων ποιησάμενοι 
διωρθώσαντο τὴν ἧτταν · ἅμα μὲν γὰρ κατὰ τὴν ἀποχώρησιν οὐκ 
ἐτάραξαν τὴν ἰδίαν φάλαγγα , ἅμα δὲ περιπεσόντες Εὐβοεῦσι καὶ 
μισθοφόροις τισὶν ἀπεσταλμένοις ἐπὶ τὴν κατάληψιν τῶν πλησίον λόφων , 
συνάψαντες αὐτοῖς μάχην ἅπαντας ἀπέκτειναν . 
οἱ δὲ τῶν Θηβαίων ἱππεῖς τοὺς μὲν φεύγοντας οὐκ 
ἐπεδίωξαν , ἐπὶ δὲ τὴν φάλαγγα τῶν ἀντιτεταγμένων ἐπελάσαντες 
ἐφιλοτιμοῦντο παραλλάξαι τοὺς πεζούς . 
ἰσχυρᾶς δὲ μάχης γενομένης , καὶ 
τῶν Ἀθηναίων καταπονουμένων καὶ πρὸς φυγὴν ὁρμησάντων , ὁ τῶν 
Ἠλείων ἵππαρχος ἐπὶ τῆς οὐραγίας τεταγμένος ἐπεβοήθησε τοῖς 
φεύγουσι , καὶ πολλοὺς τῶν Βοιωτῶν καταβαλὼν παλίντροπον ἐποίησε τὴν 
μάχην . 
οἱ μὲν οὖν τῶν Ἠλείων ἱππεῖς 
τοῦτον τὸν τρόπον ἐπιφανέντες τῷ λαιῷ κέρατι τὸ γεγονὸς περὶ τοὺς 
συμμάχους ἐλάττωμα διωρθώσαντο · ἐπὶ δὲ θατέρου κέρατος ἐπιρραξάντων 
ἀλλήλοις τῶν ἱππέων βραχὺν χρόνον ἡ μάχη διέμεινεν ἰσόρροπος , μετὰ 
δὲ ταῦτα διά τε τὸ πλῆθος καὶ τὴν ἀρετὴν τῶν Βοιωτῶν καὶ Θετταλῶν 
ἱππέων οἱ μετὰ τῶν Μαντινέων ὄντες ἐβιάσθησαν , καὶ συχνοὺς 
ἀποβαλόντες κατέφυγον πρὸς τὴν ἰδίαν φάλαγγα . 
ἡ μὲν οὖν τῶν παρ’ 
ἀμφοτέροις ἱππέων μάχη τοιοῦτον ἔσχε τὸ τέλος · αἱ δὲ πεζαὶ 
δυνάμεις ὡς συνῆλθον εἰς χεῖρας τοῖς πολεμίοις , μεγάλους καὶ 
θαυμαστοὺς ἀγῶνας συνεστήσαντο . 
οὐδέποτε γὰρ Ἑλλήνων πρὸς Ἕλληνας 
ἀγωνιζομένων οὔτε πλῆθος ἀνδρῶν τοσοῦτο παρετάξατο οὔθ’ ἡγεμόνες 
ἀξιολογώτεροι τοῖς ἀξιώμασιν οὔτε ἄνδρες δυνατώτεροι τὰς ἐν τοῖς 
κινδύνοις ἀνδραγαθίας ἐπεδείξαντο . 
οἱ 
γὰρ πεζομαχεῖν ἄριστα δυνάμενοι κατὰ τοὺς ὑποκειμένους καιρούς , 
Βοιωτοὶ καὶ Λακεδαιμόνιοι , πρὸς ἀλλήλους κατὰ τὴν τάξιν 
ἀνθεστηκότες πρῶτον μάχην συνῆψαν , οὐδεμίαν φειδὼ ποιούμενοι τοῦ ζῆν . 
καὶ τὸ μὲν πρῶτον τύπτοντες ἀλλήλους τοῖς δόρασι , καὶ διὰ τὴν 
πυκνότητα τῶν πληγῶν τὰ πλεῖστα συντρίψαντες , εἰς τὸν ἀπὸ τῆς 
μαχαίρας ἀγῶνα κατήντησαν . 
συμπλεκόμενοι 
δὲ τοῖς σώμασι καὶ παντοίας διαθέσεις τραυμάτων ἀπεργαζόμενοι τοῖς 
θυμοῖς οὐκ ἔληγον · ἐπὶ πολὺν δὲ χρόνον τοῖς δεινοῖς ἐγκαρτερούντων 
διὰ τὴν ὑπερβολὴν τῆς παρ’ ἑκατέροις ἀνδραγαθίας οὐδεμίαν ῥοπὴν 
ἐλάμβανεν ἡ μάχη ἕκαστος γὰρ τοῦ παθεῖν τι δεινὸν καταφρονῶν , τοῦ 
δὲ δρᾶσαί τι λαμπρὸν ἐφιέμενος , εὐγενῶς ἀνεδέχετο τὸν ὑπὲρ τῆς 
δόξης θάνατον . 
ἰσχυρᾶς δὲ μάχης ἐπὶ 
πολύν τε χρόνον γινομένης καὶ τοῦ κινδύνου μηδεμίαν ῥοπὴν λαμβάνοντος , 
ὁ μὲν Ἐπαμεινώνδας ὑπολαβὼν τῆς ἰδίας ἀρετῆς προσδεῖσθαι τὴν 
νίκην , ἔγνω δῑ ἑαυτοῦ κρῖναι τὸν κίνδυνον . 
εὐθὺς οὖν ἀναλαβὼν 
τοὺς ἀρίστους καὶ μετὰ τούτων συμφράξας , εἰσέβαλεν εἰς μέσους τοὺς 
πολεμίους · καθηγούμενος δὲ τοῦ συντάγματος , καὶ πρῶτος ἀκοντίσας , 
ἔβαλε τὸν ἡγούμενον τῶν Λακεδαιμονίων . 
εὐθὺς δὲ καὶ τῶν ἄλλων εἰς χεῖρας ἐρχομένων , οὓς μὲν ἀνελών , 
οὓς δὲ καταπληξάμενος , διέκοψε τὴν φάλαγγα τῶν πολεμίων . 
οἱ δὲ 
Λακεδαιμόνιοι τὸ ἀξίωμα τοῦ Ἐπαμεινώνδου καὶ τὸ βάρος τοῦ περὶ 
αὐτὸν συστήματος καταπλαγέντες ἀνεχώρουν ἐκ τῆς μάχης · ἐπικειμένων 
δὲ τῶν Βοιωτῶν καὶ τοὺς ἐσχάτους αἰεὶ φονευόντων , νεκρῶν ἐσωρεύθη 
πλῆθος . 
οἱ 
δὲ Λακεδαιμόνιοι θεωροῦντες Ἐπαμεινώνδαν προθυμότερον προπίπτοντα τῷ 
θυμῷ , συνέδραμον ἐπ’ αὐτόν . 
πολλῶν δὲ καὶ πυκνῶν φερομένων βελῶν , 
τὰ μὲν ἐξένευε , τὰ δὲ διεκρούετο , τινὰ δὲ ἐκ τοῦ σώματος ἐξαιρῶν 
τούτοις ἠμύνετο τοὺς ἐπιφερομένους . 
ἡρωικῶς δ’ ὑπὲρ τῆς νίκης 
ἀγωνισάμενος καιρίαν ἔλαβε πληγὴν εἰς τὸν θώρακα . 
κλασθέντος δὲ τοῦ 
δόρατος , καὶ τοῦ σιδήρου καταλειφθέντος ἐν τῷ σώματι , παραχρῆμα 
ἔπεσε κατισχυθεὶς ὑπὸ τῆς πληγῆς . 
περὶ δὲ τοῦ σώματος ἐμπεσούσης 
φιλοτιμίας , καὶ πολλῶν παρ’ ἀμφοτέροις ἀναιρεθέντων , μόγις οἱ Θηβαῖοι 
τῇ ῥώμῃ τῶν σωμάτων προέχοντες κατεπόνησαν τοὺς Λακεδαιμονίους . 
φυγῆς δὲ γενομένης , οἱ μὲν Βοιωτοὶ 
βραχὺν ἐπιδιώξαντες χρόνον ἀνέστρεψαν , ἀναγκαιότατον ἡγούμενοι τὸ 
κυριεῦσαι τῶν νεκρῶν . 
ἀνακαλεσαμένων οὖν τῶν σαλπιγκτῶν τοὺς 
στρατιώτας , ἅπαντες τῆς μάχης ἀπέστησαν , καὶ τρόπαιον ἀμφότεροι 
στήσαντες ἠμφεσβήτουν τῆς νίκης . 
οἱ μὲν 
γὰρ Ἀθηναῖοι νενικηκότες τοὺς περὶ τὸν λόφον Εὐβοεῖς καὶ 
μισθοφόρους κύριοι τῶν νεκρῶν ὑπῆρχον , οἱ δὲ Βοιωτοὶ τοὺς 
Λακεδαιμονίους ἀπὸ κράτους ἡττηκότες καὶ κρατοῦντες τῶν πεπτωκότων 
προσένεμον ἑαυτοῖς τὴν νίκην . 
ἐπὶ μὲν 
οὖν χρόνον τινὰ περὶ τῆς τῶν νεκρῶν ἀναιρέσεως οὐδέτεροι 
διεπρεσβεύσαντο , ἵνα μὴ δόξωσιν ἐκχωρεῖν τοῦ πρωτείου · μετὰ δὲ ταῦτα 
τῶν Λακεδαιμονίων πρώτων ἐπικηρυκευσαμένων περὶ τῆς τῶν νεκρῶν 
ἀναιρέσεως ἀμφότεροι τοὺς ἰδίους ἔθαψαν . 
Ἐπαμεινώνδας δ’ ἔτι ζῶν εἰς τὴν παρεμβολὴν 
ἀπηνέχθη , καὶ τῶν συγκληθέντων ἰατρῶν ἀποφηναμένων , ὅτι πάντως , 
ὅταν ἐκ τοῦ θώρακος ἐξαιρεθῇ τὸ δόρυ , συμβήσεται καὶ τὸν θάνατον 
ἐπακολουθῆσαι , εὐψυχότατα τὴν τοῦ βίου καταστροφὴν ἐποιήσατο . 
πρῶτον μὲν γὰρ τὸν ὑπασπιστὴν 
προσκαλεσάμενος ἐπηρώτησεν , εἰ διασέσωκε τὴν ἀσπίδα . 
τοῦ δὲ φήσαντος 
καὶ θέντος αὐτὴν πρὸ τῆς ὁράσεως , πάλιν ἐπηρώτησε , πότεροι 
νενικήκασιν . 
ἀποφαινομένου δὲ τοῦ παιδός , ὅτι Βοιωτοὶ νενικήκασιν , 
ὥρα , φησίν , ἐστὶ τελευτᾶν , καὶ προσέταξεν ἐκσπάσαι τὸ δόρυ . 
ἀναβοησάντων δὲ τῶν παρόντων φίλων , καί τινος εἰπόντος ὅτι τελευτᾷς 
ἄτεκνος , Ἐπαμεινώνδα , καὶ δακρύσαντος , μὰ Δία μέν , φησίν , ἀλλὰ 
καταλείπω δύο θυγατέρας , τήν τε ἐν Λεύκτροις νίκην καὶ τὴν ἐν 
Μαντινείᾳ . 
καὶ τοῦ δόρατος ἐξαιρεθέντος ἄνευ πάσης ταραχῆς 
ἐξέπνευσεν . 
ἡμεῖς δ’ εἰωθότες ταῖς τῶν ἀγαθῶν 
ἀνδρῶν τελευταῖς ἐπιλέγειν τὸν ἴδιον ἔπαινον , οὐδαμῶς ἁρμόττον 
ἡγούμεθα παραδραμεῖν ἀνδρὸς τηλικούτου τὴν τελευτὴν ἀνεπισήμαντον . 
δοκεῖ γάρ μοι μὴ μόνον τοὺς καθ’ ἑαυτὸν ὑπερβάλλειν 
ἐν τῇ στρατηγικῇ συνέσει καὶ ἐμπειρίᾳ , πρὸς δὲ 
τούτοις ἐπιεικείᾳ τε καὶ μεγαλοψυχίᾳ . 
κατὰ μὲν γὰρ τὴν ἡλικίαν τὴν τούτου γεγόνασιν ἄνδρες ἐπιφανεῖς 
Πελοπίδας τε Θηβαῖος καὶ Τιμόθεος καὶ Κόνων , ἔτι δὲ Χαβρίας 
τε καὶ Ἰφικράτης οἱ Ἀθηναῖοι , πρὸς δὲ τούτοις 
Ἀγησίλαος ὁ Σπαρτιάτης , βραχὺ τοῖς χρόνοις προτερῶν · ἐν δὲ τοῖς 
πρὸ τοῦ χρόνοις , ἐπὶ τῶν Μηδικῶν καὶ πρὸ τῶν 
Περσικῶν καιρῶν , Σόλων καὶ Θεμιστοκλῆς καὶ Μιλτιάδης , ἔτι δὲ 
Κίμων καὶ Μυρωνίδης καὶ Περικλῆς καί τινες ἕτεροι παρὰ τοῖς 
Ἀθηναίοις , κατὰ δὲ τὴν Σικελίαν Γέλων ὁ Δεινομένους καί τινες 
ἕτεροι . 
ἀλλ’ ὅμως εἴ τις συγκρίναι τὰς 
τούτων ἀρετὰς τῇ Ἐπαμεινώνδου στρατηγίᾳ τε καὶ δόξῃ , πολὺ ἂν 
προέχουσαν εὕροι τὴν περὶ τὸν Ἐπαμεινώνδαν ἀρετήν . 
παρὰ μὲν γὰρ 
ἑκάστῳ τῶν ἄλλων ἓν ἂν εὕροι προτέρημα τῆς δόξης , παρὰ δὲ 
τούτῳ πάσας τὰς ἀρετὰς ἠθροισμένας . 
καὶ γὰρ ῥώμῃ σώματος καὶ 
λόγου δεινότητι , πρὸς δὲ τούτοις ψυχῆς λαμπρότητι καὶ μισαργυρίᾳ καὶ 
ἐπιεικείᾳ , καὶ τὸ μέγιστον , ἀνδρείᾳ καὶ στρατηγικῇ συνέσει πολὺ 
διήνεγκε πάντων . 
τοιγαροῦν ἡ πατρὶς 
αὐτοῦ ζῶντος μὲν ἐκτήσατο τὴν ἡγεμονίαν τῆς Ἑλλάδος , τελευτήσαντος 
δὲ ταύτης ἐστερήθη καὶ τῆς ἐπὶ τὸ χεῖρον ἀεὶ μεταβολῆς ἐπειράθη , 
καὶ πέρας διὰ τὴν ἀφροσύνην τῶν ἡγουμένων ἀνδραποδισμοῦ καὶ 
κατασκαφῆς ἔλαβε πεῖραν . 
Ἐπαμεινώνδας μὲν οὖν παρὰ πᾶσι περιβόητον 
ἔχων τὴν ἀρετήν , τοιαύτης ἔτυχε καταστροφῆς τοῦ βίου . 
οἱ δ’ Ἕλληνες 
μετὰ τὴν μάχην ἀμφισβητουμένην ἔχοντες τὴν νίκην , καὶ ταῖς 
ἀνδραγαθίαις ἐφάμιλλοι καθεστῶτες , ἔτι δὲ τῇ συνεχείᾳ τῶν κινδύνων 
καταπονούμενοι , διελύσαντο πρὸς ἀλλήλους . 
συνθέμενοι δὲ κοινὴν εἰρήνην 
καὶ συμμαχίαν , κατέταττον ἐν τῇ συμμαχίᾳ καὶ τοὺς Μεσσηνίους . 
οἱ δὲ Λακεδαιμόνιοι διὰ τὴν πρὸς 
τούτους ἀκατάλλακτον ἀλλοτριότητα τῶν σπονδῶν οὐ προείλοντο κοινωνεῖν 
καὶ μόνοι τῶν Ἑλλήνων ὑπῆρχον ἔκσπονδοι . 
τῶν δὲ συγγραφέων 
Ξενοφῶν μὲν ὁ Ἀθηναῖος τὴν τῶν Ἑλληνικῶν σύνταξιν εἰς τοῦτον τὸν 
ἐνιαυτὸν κατέστροφεν ἐπὶ τὴν Ἐπαμεινώνδου τελευτήν · Ἀναξιμένης δὲ 
ὁ Λαμψακηνὸς τὴν πρώτην τῶν Ἑλληνικῶν ἀνέγραψεν ἀρξάμενος ἀπὸ 
θεογονίας καὶ ἀπὸ τοῦ πρώτου γένους τῶν ἀνθρώπων , κατέστροφε δ’ εἰς 
τὴν ἐν Μαντινείᾳ μάχην καὶ τὴν Ἐπαμεινώνδου τελευτήν · περιέλαβε δὲ 
πάσας σχεδὸν τάς τε τῶν Ἑλλήνων καὶ βαρβάρων πράξεις ἐν βύβλοις 
δώδεκα . 
Φίλιστος δὲ τὰ περὶ Διονύσιον τὸν νεώτερον ὧδε κατέστροφε , 
διελθὼν ἔτη πέντε ἐν βύβλοις δυσίν . 
ἐπ’ 
ἄρχοντος δ’ Ἀθήνησι Μόλωνος ἐν Ῥώμῃ κατεστάθησαν ὕπατοι Λεύκιος 
Γενούκιος καὶ Κόιντος Σερουίλιος . 
ἐπὶ δὲ τούτων οἱ τὴν παράλιον 
οἰκοῦντες τῆς Ἀσίας ἀπέστησαν ἀπὸ Περσῶν , καί τινες τῶν σατραπῶν 
καὶ στρατηγῶν ἐπαναστάντες πόλεμον ἐξήνεγκαν πρὸς Ἀρταξέρξην . 
ὁμοίως δὲ τούτοις καὶ Ταχὼς ὁ 
βασιλεὺς τῶν Αἰγυπτίων κρίνας πολεμεῖν τοῖς Πέρσαις , ναῦς τε 
κατεσκεύασε καὶ πεζὰς δυνάμεις ἤθροισεν . 
πολλοὺς δὲ ξενολογήσας ἐκ 
τῶν Ἑλληνίδων πόλεων ἔπεισε καὶ Λακεδαιμονίους συμμαχεῖν · οἱ γὰρ 
Σπαρτιᾶται πρὸς Ἀρταξέρξην ἀλλοτρίως εἶχον διὰ τὸ τοὺς Μεσσηνίους 
ὁμοίως τοῖς ἄλλοις Ἕλλησιν ὑπὸ τοῦ βασιλέως εἰς τὴν κοινὴν 
εἰρήνην κατατετάχθαι . 
τηλικαύτης δὲ συνδρομῆς κατὰ τῶν Περσῶν 
γενομένης , καὶ ὁ βασιλεὺς παρεσκευάζετο τὰ πρὸς τὸν πόλεμον . 
ὑπὸ γὰρ τὸν αὐτὸν καιρὸν ἔδει πρός τε τὸν 
τῶν Αἰγυπτίων βασιλέα πολεμεῖν καὶ πρὸς τὰς κατὰ τὴν Ἀσίαν 
Ἑλληνίδας πόλεις καὶ Λακεδαιμονίους καὶ τοὺς τούτων συμμάχους 
σατράπας καὶ στρατηγούς , τοὺς ἄρχοντας μὲν τῶν παραθαλαττίων τόπων , 
συντεθειμένους δὲ κοινοπραγίαν · ὧν ἦσαν ἐπιφανέστατοι Ἀριοβαρζάνης 
μὲν ὁ τῆς Φρυγίας σατράπης , ὃς καὶ Μιθριδάτου τελευτήσαντος τῆς 
τούτου βασιλείας κεκυριευκὼς ἦν , Μαύσωλος δὲ Καρίας δυναστεύων καὶ 
πολλῶν ἐρυμάτων καὶ πόλεων ἀξιολόγων κυριεύων , ὧν ἑστίαν καὶ 
μητρόπολιν συνέβαινεν εἶναι τὴν Ἁλικαρνασσόν , ἔχουσαν ἀκρόπολιν 
ἀξιόλογον καὶ τὰ τῆς Καρίας βασίλεια , πρὸς δὲ τούτοις Ὀρόντης μὲν 
τῆς Μυσίας σατράπης , Αὐτοφραδάτης δὲ Λυδίας · τῶν δὲ Ἰώνων 
ἄνευΛύκιοί τε καὶ Πισίδαι καὶ Παμφύλιοι καὶ Κίλικες , ἔτι δὲ 
καὶ Σύροι καὶ Φοίνικες καὶ σχεδὸν πάντες οἱ παραθαλάσσιοι . 
τηλικαύτης δ’ οὔσης ἀποστάσεως , τὸ μὲν ἥμισυ 
τῶν προσόδων τῷ βασιλεῖ κατελέλυτο , τὸ δὲ λοιπὸν οὐχ ἱκανὸν ἦν 
εἰς τὰς τοῦ πολέμου χρείας . 
οἱ δ’ ἀφεστηκότες 
τοῦ βασιλέως ἐπὶ τὴν τῶν ὅλων διοίκησιν εἵλαντο στρατηγὸν 
Ὀρόντην . 
οὗτος δὲ παραλαβὼν τὴν ἡγεμονίαν καὶ χρήματα πρὸς 
ξενολογίαν , δισμυρίοις στρατιώταις ἐνιαύσιον μισθόν , ἐγένετο προδότης 
τῶν πιστευσάντων . 
ὑπολαβὼν γὰρ παρὰ τοῦ βασιλέως δωρεῶν τε μεγάλων 
τεύξεσθαι καὶ τῆς παραθαλασσίου πάσης παραλήψεσθαι τὴν σατραπείαν , ἐὰν 
ἐγχειρίσῃ τοῖς Πέρσαις τοὺς ἀφεστηκότας , πρῶτον μὲν τοὺς κομίσαντας 
τὰ χρήματα συνέλαβε καὶ πρὸς τὸν Ἀρταξέρξην ἀπέστειλε , μετὰ δὲ 
ταῦτα πολλὰς τῶν πόλεων καὶ τοὺς ξενολογηθέντας στρατιώτας τοῖς ὑπὸ 
τοῦ βασιλέως πεμφθεῖσιν ἡγεμόσι παρέδωκεν . 
ὁμοίως δὲ τούτῳ καὶ κατὰ τὴν Καππαδοκίαν ἐγένετο προδοσία , καθ’ 
ἣν ἴδιόν τι καὶ παράδοξον συνέβη γενέσθαι . 
Ἀρταβάζου γὰρ τοῦ 
βασιλέως στρατηγοῦ μετὰ πολλῆς δυνάμεως ἐμβαλόντος εἰς τὴν 
Καππαδοκίαν , ὁ μὲν ταύτης τῆς χώρας σατράπης Δατάμης 
ἀντεστρατοπέδευσεν αὐτῷ , πολλοὺς μὲν ἱππεῖς ἠθροικώς , δισμυρίους δὲ 
πεζοὺς μισθοφόρους ἔχων αὑτῷ συστρατεύοντας · ὁ δὲ κηδεστὴς τοῦ Δατάμου τῶν ἱππέων ἀφηγούμενος , 
χάριν βουλόμενος καταθέσθαι καὶ τῆς ἰδίας σωτηρίας ἅμα προνοούμενος , 
ἀποστὰς νυκτὸς μετὰ τῶν ἱππέων ἀπήλαυνε πρὸς τοὺς πολεμίους , 
συντεθειμένος πρὸς Ἀρτάβαζον τῇ πρότερον ἡμέρᾳ περὶ τῆς προδοσίας . 
Δατάμης δὲ παρακαλέσας τοὺς 
μισθοφόρους καὶ δωρεὰς ὑποσχόμενος , ἀνέζευξε πρὸς τοὺς ἀφεστηκότας . 
καταλαβὼν δ’ αὐτοὺς ἤδη συνάπτοντας τοῖς πολεμίοις , καὶ αὐτὸς 
προσπεσὼν ἅμα τοῖς περὶ τὸν Ἀρτάβαζον καὶ τοῖς ἱππεῦσιν , ἔκτεινε 
τοὺς εἰς χεῖρας ἐρχομένους . 
ὁ δ’ 
Ἀρτάβαζος , τὸ μὲν πρῶτον τὸ ἀληθὲς ἀγνοῶν , ὑπολαβὼν δὲ τὸν 
ἀποστάτην τοῦ Δατάμου παλιμπροδοσίαν ποιεῖσθαι , παρήγγειλε τοῖς 
ἰδίοις κτείνειν τοὺς προσιόντας ἱππεῖς . 
ὁ δὲ Μιθροβαρζάνης ἐν 
μέσοις ἀποληφθείς , καὶ τῶν μὲν ὡς προδότην ἀμυνομένων , τῶν δὲ ὡς 
παλιμπροδότην τιμωρουμένων , ἐν ἀπορίᾳ καθειστήκει · τῆς δ’ ἀπορίας οὐκ 
ἐώσης βουλεύσασθαι , πρὸς ἀλκὴν ἐτρέπετο , καὶ πρὸς ἀμφοτέρους 
διαμαχόμενος πολὺν ἐποίει φόνον . 
τέλος δὲ πλειόνων ἢ μυρίων 
ἀναιρεθέντων , τοὺς ὑπολειφθέντας ὁ Δατάμης τρεψάμενος καὶ πολλοὺς 
φονεύσας ἀνεκαλέσατο τῇ σάλπιγγι τοὺς διώκοντας στρατιώτας . 
τῶν δ’ ἱππέων τῶν ὑπολειφθέντων οἱ μὲν πρὸς 
τὸν Δατάμην ἀποχωρήσαντες ἠξίουν τυχεῖν συγγνώμης , οἱ δὲ λοιποὶ τὴν 
ἡσυχίαν ἦγον , οὐκ ἔχοντες ὅποι τράπωνται , καὶ τέλος εἰς 
πεντακοσίους ὄντες κυκλωθέντες ὑπὸ Δατάμου κατηκοντίσθησαν . 
Δατάμης μὲν οὖν καὶ πρότερον ἐπὶ στρατηγίᾳ 
θαυμαζόμενος , πολλῷ τότε μᾶλλον ἔσχε περιβόητον τήν τε ἀνδρείαν καὶ 
τὴν ἐν τῷ στρατηγεῖν σύνεσιν · ὁ δὲ βασιλεὺς Ἀρταξέρξης πυθόμενος 
τὴν στρατηγίαν τοῦ Δατάμου , καὶ σπεύδων ἄρασθαι τοῦτον , δῑ 
ἐπιβουλῆς αὐτὸν ἐδολοφόνησεν . 
ἅμα δὲ τούτοις 
πραττομένοις Ῥεομίθρης , ὑπὸ τῶν ἀποστατῶν πεμφθεὶς εἰς Αἴγυπτον 
πρὸς Ταχὼ τὸν βασιλέα , καὶ λαβὼν ἀργυρίου μὲν τάλαντα πεντακόσια , 
ναῦς δὲ μακρὰς πεντήκοντα , κατέπλευσε τῆς Ἀσίας εἰς τὰς 
ὀνομαζομένας Λεύκας . 
εἰς δὲ ταύτην τὴν πόλιν μεταπεμψάμενος πολλοὺς 
τῶν ἀφεστηκότων ἡγεμόνας , τούτους μὲν συλλαβὼν καὶ δήσας ἀνέπεμψε 
πρὸς Ἀρταξέρξην , αὐτὸς δὲ ἀποστάτης γενόμενος ταῖς ἐκ τῆς 
προδοσίας δωρεαῖς διελύσατο τὰ πρὸς τὸν βασιλέα . 
κατὰ δὲ τὴν Αἴγυπτον Ταχὼς ὁ βασιλεὺς 
κατασκευασάμενος τὰ πρὸς τὸν πόλεμον διακοσίας μὲν τριήρεις εἶχε 
πολυτελῶς κεκοσμημένας , μισθοφόρους δ’ ἐπιλέκτους ἐκ τῆς Ἑλλάδος 
μυρίους , χωρὶς δὲ τούτων πεζοὺς στρατιώτας Αἰγυπτίους ὀκτακισμυρίους . 
καὶ τῶν μὲν μισθοφόρων τὴν ἡγεμονίαν παρέδωκεν Ἀγησιλάῳ τῷ 
Σπαρτιάτῃ , ἀπεσταλμένῳ μὲν ὑπὸ Λακεδαιμονίων ἐπὶ συμμαχίαν μεθ’ 
ὁπλιτῶν χιλίων , δυναμένῳ δ’ ἡγεῖσθαι στρατιωτῶν καὶ δῑ ἀνδρείαν καὶ 
στρατηγικὴν σύνεσιν τεθαυμασμένῳ · τοῦ δὲ 
ναυτικοῦ τὴν στρατηγίαν ἐνεχείρισε Χαβρίᾳ τῷ Ἀθηναίῳ , δημοσίᾳ 
μὲν ὑπὸ τῆς πατρίδος οὐκ ἀπεσταλμένῳ , ἰδίᾳ δὲ ὑπὸ τοῦ βασιλέως 
συστρατεύειν πεπεισμένῳ . 
αὐτὸς δὲ τῶν Αἰγυπτίων ἔχων τὴν 
ἡγεμονίαν καὶ στρατηγὸς ὢν ἁπάσης τῆς δυνάμεως , Ἀγησιλάῳ μὲν 
συμβουλεύσαντι μένειν ἐπὶ τῆς Αἰγύπτου καὶ διὰ τῶν στρατηγῶν τὸν 
πόλεμον διοικεῖν οὐ προσέσχε καλῶς συμβουλεύοντι . 
τῆς γὰρ δυνάμεως 
προελθούσης πορρωτέρω καὶ περὶ Φοινίκην καταστρατοπεδευούσης , ὁ 
καθεσταμένος ἐπὶ τῆς Αἰγύπτου στρατηγὸς ἀπέστη ἀπὸ τοῦ βασιλέως , 
διαπεμψάμενος δὲ πρὸς τὸν υἱὸν Νεκτανεβώ , καὶ πείσας ἀντέχεσθαι τῆς 
ἐν Αἰγύπτῳ βασιλείας , μέγαν πόλεμον ἐξέκαυσεν · ὁ γὰρ Νεκτανεβὼς ὑπὸ τοῦ βασιλέως τεταγμένος 
ἡγεμὼν τῶν ἐξ Αἰγύπτου στρατιωτῶν , καὶ πεμφθεὶς ἀπὸ τῆς Φοινίκης 
πολιορκεῖν τὰς ἐν τῇ Συρίᾳ πόλεις , συγκάταινος γενόμενος ταῖς τοῦ 
πατρὸς ἐπιβολαῖς , τοὺς μὲν ἡγεμόνας δωρεαῖς , τοὺς δὲ στρατιώτας 
ἐπαγγελίαις προτρεψάμενος , ἔπεισε συναγωνιστὰς γενέσθαι . 
τέλος δὲ καταληφθείσης ὑπὸ τῶν ἀποστατῶν τῆς 
Αἰγύπτου , ὁ μὲν Ταχὼς καταπλαγεὶς ἐτόλμησε διὰ τῆς Ἀραβίας 
ἀναβῆναι πρὸς τὸν βασιλέα , καὶ συγγνώμην ἠξίου δοῦναι περὶ τῶν 
ἡμαρτημένων · ὁ δὲ Ἀρταξέρξης οὐ μόνον αὐτὸν ἀπέλυσε τῶν 
ἐγκλημάτων , ἀλλὰ καὶ στρατηγὸν ἀπέδειξε τοῦ πρὸς Αἰγυπτίους 
πολέμου . 
μετ’ ὀλίγον δὲ ὁ μὲν βασιλεὺς τῶν 
Περσῶν ἐτελεύτησεν ἄρξας ἔτη τρία πρὸς τοῖς τετταράκοντα , τὴν δὲ 
βασιλείαν διεδέξατο Ὦχος ὁ μετονομασθεὶς Ἀρταξέρξης , καὶ 
ἐβασίλευσεν ἔτη τρία πρὸς τοῖς εἴκοσι · τοῦ γὰρ Ἀρταξέρξου καλῶς 
βεβασιλευκότος καὶ γενομένου παντελῶς εἰρηνικοῦ καὶ ἐπιτυχοῦς , τοὺς 
μετὰ τοῦτον βασιλεύοντας μετωνόμαζον καὶ τὴν τούτου προσηγορίαν ἔχειν 
προσέταττον . 
τοῦ δὲ βασιλέως Ταχὼ 
ἐπανελθόντος πρὸς τοὺς περὶ τὸν Ἀγησίλαον , Νεκτανεβὼς ἠθροικὼς 
στρατιώτας πλείους τῶν δέκα μυριάδων ἧκεν ἐπὶ τὸν Ταχώ , καὶ 
προεκαλεῖτο περὶ τῆς βασιλείας διαγωνίσασθαι . 
ὁ μὲν οὖν Ἀγησίλαος 
ὁρῶν τὸν βασιλέα καταπεπληγμένον καὶ μὴ τολμῶντα διακινδυνεύειν , 
παρεκάλει θαρρεῖν · τῆς γὰρ νίκης τυγχάνειν οὐ τοὺς κατὰ τὸ πλῆθος 
προέχοντας , ἀλλὰ τοὺς κατὰ τὰς ἀνδραγαθίας πρωτεύοντας · οὐ 
προσέχοντος δ’ αὐτοῦ συνηναγκάσθη μετ’ αὐτοῦ ποιήσασθαι τὴν ἀναχώρησιν 
εἴς τινα πόλιν εὐμεγέθη . 
οἱ δ’ 
Αἰγύπτιοι τὸ πρῶτον ἐπολιόρκουν τοὺς συγκεκλεισμένους · ἐπεὶ δὲ 
πολλοὺς ἐν ταῖς τειχομαχίαις ἀπέβαλον , τείχει καὶ τάφρῳ περιελάμβανον 
τὴν πόλιν . 
ταχὺ δὲ τῶν ἔργων συντελουμένων διὰ τὴν πολυχειρίαν , καὶ 
τῶν ἐπιτηδείων ἐξαναλωθέντων , ὁ μὲν Ταχὼς ἀπέγνω τὴν σωτηρίαν , ὁ 
δὲ Ἀγησίλαος παρακαλέσας τοὺς στρατιώτας , καὶ νυκτὸς ἐπιθέμενος τοῖς 
πολεμίοις , διέσωσεν ἅπαντας τοὺς στρατιώτας ἀνελπίστως . 
ἐπιδιωξάντων δὲ τῶν Αἰγυπτίων καὶ τῶν τόπων 
ὄντων πεδινῶν , οἱ μὲν Αἰγύπτιοι διέλαβον τῷ πλήθει κεκυκλῶσθαι 
τοὺς πολεμίους καὶ πάντας ἄρδην ἀναιρήσειν , ὁ δὲ Ἀγησίλαος 
καταλαβόμενος τόπον , ὃς εἶχεν ἐξ ἑκατέρου μέρους διώρυγα ποταμοῦ 
χειροποίητον , ὑπέμενε τὴν τῶν πολεμίων ἔφοδον . 
ἐκτάξας δὲ τὴν δύναμιν οἰκείως τοῖς τόποις , καὶ 
τοῖς τοῦ ποταμοῦ ῥείθροις ὀχυρώσας τὴν στρατιάν , συνῆψε μάχην . 
τοῦ 
δὲ πλήθους τοῖς Αἰγυπτίοις ἀχρήστου γενομένου , ταῖς ἀρεταῖς 
προέχοντες οἱ Ἕλληνες πολλοὺς μὲν ἀπέκτειναν τῶν Αἰγυπτίων , τοὺς 
δὲ λοιποὺς φεύγειν ἠνάγκασαν . 
μετὰ δὲ 
ταῦτα ὁ μὲν Ταχὼς ῥᾳδίως ἀνεκτήσατο τὴν κατ’ Αἴγυπτον βασιλείαν , 
ὁ δ’ Ἀγησίλαος ὡς μόνος κατωρθωκὼς τὴν βασιλείαν ἐτιμήθη 
προσηκούσαις δωρεαῖς . 
ἐπανιὼν δὲ εἰς τὴν πατρίδα διὰ Κυρήνης 
ἐτελεύτησε , καὶ τοῦ σώματος ἐν μέλιτι κομισθέντος εἰς τὴν Σπάρτην 
ἔτυχε τῆς βασιλικῆς ταφῆς τε καὶ τιμῆς . 
καὶ τὰ μὲν κατὰ τὴν Ἀσίαν 
μέχρι τούτων προέβη κατὰ τοῦτον τὸν ἐνιαυτόν . 
κατὰ δὲ τὴν Πελοπόννησον τοῖς Ἀρκάσι γενομένης 
εἰρήνης κοινῆς μετὰ τὴν ἐν Μαντινείᾳ μάχην , ἐνιαυτὸν μόνον 
ἐμμείναντες τοῖς ὅρκοις πάλιν κατέστησαν τὸν πόλεμον . 
ἐν μὲν γὰρ 
τοῖς ὅρκοις ἦν γεγραμμένον ἑκάστους εἰς τὴν ἑαυτῶν ἀπιέναι 
πατρίδα μετὰ τὴν μάχην , εἰς δὲ τὴν Μεγάλην πόλιν ὑπῆρχον αἱ 
περιοικοῦσαι πόλεις μετῳκισμέναι καὶ δυσχερῶς φέρουσαι τὴν ἐκ τῆς 
πατρίδος μετάστασιν . 
διόπερ αὐτῶν ἐπανελθόντων εἰς τὰς προγεγενημένας 
πόλεις , οἱ Μεγαλοπολῖται συνηνάγκαζον ἐκλιπεῖν τὰς πατρίδας . 
διὰ δὲ ταύτην τὴν αἰτίαν γενομένης διαφορᾶς , 
οἱ μὲν ἐκ τῶν πολισμάτων ἠξίουν αὐτοῖς βοηθεῖν Μαντινεῖς καὶ τῶν 
ἄλλων Ἀρκάδων τινάς , ἔτι δὲ Ἠλείους καὶ τοὺς ἄλλους τοὺς 
μετεσχηκότας τοῖς Μαντινεῦσι συμμαχίας · οἱ δὲ Μεγαλοπολῖται τοὺς 
Θηβαίους παρεκάλουν συμμαχεῖν . 
οἷς ἀπέστειλαν συντόμως ὁπλίτας μὲν 
τρισχιλίους , ἱππεῖς δὲ τριακοσίους , ὧν τὴν στρατηγίαν εἶχε 
Παμμένης . 
οὗτος δὲ παρελθὼν εἰς 
Μεγάλην πόλιν , καὶ τῶν πολισμάτων ἃ μὲν ἐκπορθήσας , ἃ δὲ 
καταπληξάμενος , συνηνάγκασεν εἰς τὴν Μεγάλην πόλιν μετοικῆσαι . 
καὶ τὰ 
μὲν περὶ τὸν συνοικισμὸν τῶν πόλεων ἐπὶ τοσοῦτο ταραχῆς ἐλθόντα 
ἔτυχεν ἐνδεχομένης καταστολῆς . 
τῶν δὲ συγγραφέων Ἀθάνας ὁ Συρακόσιος τῶν 
περὶ Δίωνα πράξεων ἐντεῦθεν ἀρξάμενος ἔγραψε μὲν βύβλους 
τρισκαίδεκα , προανέλαβε δὲ τὸν ἄγραφον χρόνον ἐτῶν ἑπτὰ ἀπὸ τῆς 
Φιλίστου συντάξεως ἐν μιᾷ βύβλῳ , καὶ διελθὼν τὰς πράξεις ἐν 
κεφαλαίοις συνεχῆ τὴν ἱστορίαν ἐποίησεν . 
ἐπ’ 
ἄρχοντος δ’ Ἀθήνησι Νικοφήμου τὴν ὑπατικὴν ἀρχὴν ἐν Ῥώμῃ 
διέλαβε Γάιος Σολπίκιος καὶ Γάιος Λικίνιος . 
ἐπὶ δὲ τούτων 
Ἀλέξανδρος μὲν ὁ Φερῶν τύραννος λῃστρίδας ναῦς ἐκπέμψας ἐπὶ τὰς 
Κυκλάδας νήσους , τινὰς μὲν ἐκπολιορκήσας πολλῶν σωμάτων ἐκυρίευσεν , 
εἰς δὲ τὴν Πεπάρηθον ἀποβιβάσας μισθοφόρους στρατιώτας ἐπολιόρκει 
τὴν πόλιν . 
Ἀθηναίων δὲ βοηθησάντων τοῖς 
Πεπαρηθίοις , καὶ στρατηγὸν Λεωσθένην ἀπολιπόντων , ἐπέθετο τοῖς 
Ἀθηναίοις · ἐτύγχανον δ’ οὗτοι παραφυλάττοντες τοὺς ἐν τῷ Πανόρμῳ 
διατρίβοντας τῶν Ἀλεξάνδρου στρατιωτῶν . 
ἀπροσδοκήτως δὲ ἐπιθεμένων 
τῶν τοῦ δυνάστου , παράδοξος εὐημερία περὶ τὸν Ἀλέξανδρον ἐγένετο . 
οὐ μόνον γὰρ τοὺς ἀπεσταλμένους ἐν τῷ Πανόρμῳ διέσωσεν ἐκ τῶν 
μεγίστων κινδύνων , ἀλλὰ καὶ τριήρεις μὲν Ἀττικὰς πέντε , μίαν δὲ 
Πεπαρηθίαν εἷλε , καὶ σωμάτων ἐκυρίευσεν ἑξακοσίων . 
οἱ δ’ Ἀθηναῖοι παροξυνθέντες τοῦ μὲν Λεωσθένους ὡς 
προδότου θάνατον κατέγνωσαν καὶ τὴν οὐσίαν ἐδήμευσαν , ἑλόμενοι δὲ 
στρατηγὸν Χάρητα καὶ ναυτικὴν δύναμιν δόντες ἐξέπεμψαν . 
οὗτος δὲ 
τοὺς μὲν πολεμίους εὐλαβούμενος , τοὺς δὲ συμμάχους ἀδικῶν διετέλει . 
καταπλεύσας γὰρ εἰς Κόρκυραν συμμαχίδα πόλιν , στάσεις ἐν αὐτῇ 
μεγάλας ἐκίνησεν , ἐξ ὧν συνέπεσε γενέσθαι σφαγὰς πολλὰς καὶ 
ἁρπαγάς , δῑ ἃς συνέβη τὸν δῆμον τῶν Ἀθηναίων διαβληθῆναι παρὰ 
τοῖς συμμάχοις . 
ὁ μὲν οὖν Χάρης καὶ ἕτερα τοιαῦτα παρανομῶν 
ἀγαθὸν μὲν οὐδὲν διεπράξατο , τῇ δὲ πατρίδι διαβολάς . 
τῶν δὲ συγγραφέων 
Διονυσόδωρος καὶ Ἄναξις οἱ Βοιωτοὶ τὴν τῶν Ἑλληνικῶν ἱστορίαν 
εἰς τοῦτον τὸν ἐνιαυτὸν κατεστρόφασι τὰς συντάξεις . 
ἡμεῖς δὲ τὰς 
πρὸ Φιλίππου τοῦ βασιλέως πράξεις διεληλυθότες , ταύτην μὲν τὴν βύβλον 
κατὰ τὴν ἐν ἀρχῇ πρόθεσιν αὐτοῦ περιγράφομεν , τὴν δ’ ἐχομένην ἀπὸ 
τῆς Φιλίππου παραλήψεως τῆς βασιλείας ἀρξάμενοι πάσας διέξιμεν τὰς 
τοῦ βασιλέως τούτου πράξεις μέχρι τῆς τελευτῆς , συμπεριλαμβάνοντες καὶ 
τὰς ἄλλας τὰς γεγενημένας ἐν τοῖς γνωριζομένοις μέρεσι τῆς 
οἰκουμένης . 
βοοκ χVι 
τάδε ἔνεστιν ἐν τῇ ἑκκαιδεκάτῃ τῶν Διοδώρου ἱστορικῶν 
βίβλων . 
ὡς Φίλιππος ὁ Ἀμύντου 
παρέλαβε τὴν τῶν Μακεδόνων βασιλείαν . 
ὡς 
Ἀργαῖον ἀντιποιούμενον τῆς βασιλείας ἐνίκησεν . 
ὡς Ἰλλυριοὺς καὶ Παίονας καταπολεμήσας ἐκτήσατο τὴν 
προγονικὴν ἀρχήν . 
περὶ τῆς ἀνανδρίας τοῦ 
νεωτέρου Διονυσίου καὶ τῆς Δίωνος φυγῆς . 
κτίσις Ταυρομενίου κατὰ τὴν Σικελίαν . 
τὰ 
πραχθέντα κατὰ τὴν Εὔβοιαν καὶ κατὰ τὸν συμμαχικὸν πόλεμον . 
πολιορκία Ἀμφιπόλεως ὑπὸ Φιλίππου 
καὶ ἅλωσις . 
ὡς Φίλιππος τοὺς Πυδναίους 
ἐξανδραποδισάμενος τὰ χρύσεια μέταλλα κατεσκεύασεν . 
ὡς Δίων ἐλευθερώσας τοὺς Συρακουσίους Διονύσιον 
κατεπολέμησεν . 
ὡς ἐκπεσὼν ἐκ τῆς 
πατρίδος πάλιν ἀνεκτήσατο τὰς Συρακούσας . 
κατάλυσις συμμαχικοῦ πολέμου . 
συνδρομὴ 
τριῶν βασιλέων ἐπὶ Φίλιππον . 
ὡς Φιλόμηλος 
ὁ Φωκεὺς τοὺς Δελφοὺς καὶ τὸ μαντεῖον καταλαβόμενος τὸν ἱερὸν 
πόλεμον ἐξέκαυσεν . 
περὶ τῆς ἐξ ἀρχῆς 
εὑρέσεως τοῦ μαντείου . 
Φιλομήλου τοῦ 
Φωκέως ἧττα καὶ θάνατος . 
Ὀνομάρχου 
παράληψις τῆς ἀρχῆς καὶ παρασκευὴ πρὸς πόλεμον . 
ὡς Βοιωτοὶ Ἀρταβάζῳ βοηθήσαντες ἐνίκησαν τοὺς 
βασιλέως σατράπας . 
ὡς Ἀθηναῖοι Χερρονήσου 
κρατήσαντες κατεκληρούχησαν αὐτήν . 
ὡς 
Φίλιππος Μεθώνην ἑλὼν κατέσκαψεν . 
ὡς 
Φίλιππος Φωκεῖς νικήσας ἐξέβαλεν ἐκ τῆς Θετταλίας . 
ὡς Ὀνόμαρχος ὁ Φωκεὺς Φίλιππον δυσὶ μάχαις νικήσας 
εἰς τοὺς ἐσχάτους κινδύνους ἤγαγεν . 
ὡς 
Ὀνόμαρχος Βοιωτοὺς νικήσας Κορώνειαν εἷλεν . 
ὡς Ὀνόμαρχος ἐν Θετταλίᾳ παραταξάμενος πρὸς 
Φίλιππον καὶ Θετταλοὺς ἡττήθη . 
ὡς αὐτὸς 
μὲν ἐκρεμάσθη , οἱ δ’ ἄλλοι κατεποντίσθησαν ὡς ἱερόσυλοι . 
ὡς Φάυλλος διαδεξάμενος τὴν ἀρχὴν πολλὰ τῶν 
ἀργυρῶν καὶ χρυσῶν ἀναθημάτων κατέκοψεν . 
ὡς τὰς μισθοφορίας ἀναβιβάσας ἤθροισε μισθοφόρων πλῆθος . 
ὡς τεταπεινωμένα τὰ τῶν Φωκέων πράγματα 
διωρθώσατο . 
ὡς χρήμασι διαφθείρων τὰς 
πόλεις καὶ τοὺς προεστηκότας αὐταῖς πολλοὺς προσελάβετο 
συμμάχους . 
ὡς οἱ τῶν Φεραίων τύραννοι 
παραδόντες Φιλίππῳ τὰς Φερὰς Φωκέων ἐγένοντο σύμμαχοι . 
μάχη Φωκέων πρὸς Βοιωτοὺς περὶ Ὀρχομενὸν καὶ 
ἧττα Φωκέων . 
ἄλλαι μάχαι τοῖς αὐτοῖς 
παρὰ τὸν Κηφισὸν καὶ Κορώνειαν καὶ νίκη Βοιωτῶν . 
ὡς Φάυλλος στρατεύσας εἰς τὴν Λοκρίδα πολλὰς πόλεις 
ἐχειρώσατο . 
ὡς Φάυλλος νόσῳ περιπεσὼν 
φθινάδι τὸν βίον ἐπιπόνως κατέστρεψεν . 
ὡς 
Φάλαικος διαδεξάμενος τὴν ἀρχὴν καὶ ἀγεννῶς διοικῶν τὸν πόλεμον 
ἐξέπεσεν . 
ὡς οἱ κατὰ τὴν Πελοπόννησον 
ἐστασίασαν . 
ὡς Ἀρταξέρξης ὁ 
ἐπικληθεὶς Ὦχος ἀνεκτήσατο Αἴγυπτον καὶ Φοινίκην καὶ 
Κύπρον . 
ὡς Φίλιππος τὰς Χαλκιδικὰς 
πόλεις προσαγαγόμενος τὴν ἐπισημοτάτην πόλιν κατέσκαψεν . 
ζήτησις τῶν ἀναλωθέντων ἱερῶν χρημάτων καὶ κόλασις 
τῶν νοσφισαμένων . 
ὡς οἱ καταφυγόντες εἰς 
τὸ ἱερὸν τοῦ Ἀπόλλωνος Φωκεῖς ὄντες πεντακόσιοι παραδόξως ἅπαντες 
ὑπὸ πυρὸς διεφθάρησαν . 
ὡς ὁ Φωκικὸς 
πόλεμος κατελύθη . 
ὡς οἱ μετασχόντες τῆς 
ἱεροσυλίας τοῖς Φωκεῦσιν ἅπαντες ὑπὸ θείας τινὸς ἐνεργείας 
ἐκολάσθησαν . 
Τιμολέοντος κατάπλους εἰς 
Σικελίαν καὶ αἱ πράξεις αὐτοῦ μέχρι τῆς τελευτῆς . 
Περίνθου καὶ Βυζαντίου πολιορκία ὑπὸ Φιλίππου . 
Φιλίππου παράταξις πρὸς Ἀθηναίους ἐν 
Χαιρωνείᾳ καὶ ἧττα Ἀθηναίων . 
ὡς οἱ 
Ἕλληνες αὐτοκράτορα στρατηγὸν εἵλοντο Φίλιππον . 
ὡς Φίλιππος μέλλων διαβαίνειν εἰς τὴν Ἀσίαν 
ἀνῃρέθη . 
ἐν πάσαις μὲν ταῖς ἱστορικαῖς πραγματείαι 
καθήκει τοὺς συγγραφεῖς περιλαμβάνειν ἐν ταῖς βίβλοις ἢ πόλεων ἢ 
βασιλέων πράξεις αὐτοτελεῖς ἀπ’ ἀρχῆς μέχρι τοῦ τέλους · οὕτως γὰρ 
μάλιστα διαλαμβάνομεν τὴν ἱστορίαν εὐμνημόνευτον καὶ σαφῆ γενέσθαι 
τοῖς ἀναγινώσκουσιν . 
αἱ μὲν γὰρ 
ἡμιτελεῖς πράξεις οὐκ ἔχουσαι συνεχὲς ταῖς ἀρχαῖς τὸ πέρας 
μεσολαβοῦσι τὴν ἐπιθυμίαν τῶν φιλαναγνωστούντων , αἱ δὲ τὸ τῆς 
διηγήσεως συνεχὲς περιλαμβάνουσαι μέχρι τῆς τελευτῆς ἀπηρτισμένην τὴν 
τῶν πράξεων ἔχουσιν ἀπαγγελίαν . 
ὅταν δ’ ἡ φύσις αὐτὴ τῶν 
πραχθέντων συνεργῇ τοῖς συγγραφεῦσι , τότ’ ἤδη παντελῶς οὐκ 
ἀποστατέον ταύτης τῆς προαιρέσεως . 
διόπερ 
καὶ ἡμεῖς παρόντες ἐπὶ τὰς Φιλίππου τοῦ Ἀμύντου πράξεις 
πειρασόμεθα τούτῳ τῷ βασιλεῖ τὰ πραχθέντα περιλαβεῖν ἐν ταύτῃ τῇ 
βίβλῳ . 
οὗτος γὰρ εἴκοσι μὲν καὶ τέτταρα ἔτη τῶν Μακεδόνων 
ἐβασίλευσεν , ἐλαχίσταις δὲ ἀφορμαῖς χρησάμενος μεγίστην τῶν κατὰ τὴν 
Εὐρώπην δυναστειῶν κατεσκεύασε τὴν ἰδίαν βασιλείαν καὶ παραλαβὼν τὴν 
Μακεδονίαν δουλεύουσαν Ἰλλυριοῖς πολλῶν καὶ μεγάλων ἐθνῶν καὶ 
πόλεων κυρίαν ἐποίησε . 
διὰ δὲ τὴν 
ἰδίαν ἀρετὴν τῆς μὲν Ἑλλάδος ἁπάσης παρέλαβε τὴν ἡγεμονίαν 
ἑκουσίως τῶν πόλεων ὑποταττομένων , τοὺς δὲ τὸ ἐν Δελφοῖς ἱερὸν 
συλήσαντας καταπολεμήσας καὶ τῷ μαντείῳ βοηθήσας μετέσχε τοῦ 
συνεδρίου τῶν Ἀμφικτυόνων καὶ διὰ τὴν εἰς τοὺς θεοὺς εὐσέβειαν 
ἔπαθλον ἔλαβε τὰς ψήφους τῶν κρατηθέντων Φωκέων . 
Ἰλλυριοὺς δὲ καὶ Παίονας καὶ Θρᾷκας καὶ Σκύθας 
καὶ πάντα τὰ πλησιόχωρα τούτοις ἔθνη καταπολεμήσας τὴν Περσῶν 
βασιλείαν ἐπεβάλετο καταλῦσαι καὶ δυνάμεις μὲν εἰς τὴν Ἀσίαν 
διαβιβάσας τὰς Ἑλληνίδας πόλεις ἠλευθέρου , μεσολαβηθεὶς δ’ ὑπὸ τῆς 
πεπρωμένης τηλικαύτας καὶ τοιαύτας δυνάμεις ἀπέλιπεν ὥστε τὸν υἱὸν 
Ἀλέξανδρον μὴ προσδεηθῆναι συμμάχων εἰς τὴν κατάλυσιν τῆς Περσῶν 
ἡγεμονίας . 
καὶ ταῦτ’ ἔπραξεν οὐ διὰ 
τύχην , ἀλλὰ διὰ τὴν ἰδίαν ἀρετήν . 
γέγονε γὰρ ὁ βασιλεὺς οὗτος 
ἀγχινοίᾳ στρατηγικῇ καὶ ἀνδρείᾳ καὶ λαμπρότητι ψυχῆς διαφέρων . 
ἵνα δὲ μὴ διὰ τοῦ προοιμίου προλαμβάνωμεν αὐτοῦ τὰς πράξεις , ἐπὶ 
τὸ συνεχὲς τῆς ἱστορίας πορευσόμεθα , βραχέα τοῖς χρόνοις 
προσαναδραμόντες . 
ἐπ’ ἄρχοντος γὰρ 
Ἀθήνησι Καλλιμήδους Ὀλυμπιὰς μὲν ἤχθη πέμπτη πρὸς ταῖς ἑκατόν , 
καθ’ ἣν ἐνίκα στάδιον Πῶρος Κυρηναῖος , Ῥωμαῖοι δὲ κατέστησαν 
ὑπάτους Γναῖον Γενύκιον καὶ Λεύκιον Αἰμίλιον . 
ἐπὶ δὲ τούτων 
Φίλιππος ὁ Ἀμύντου υἱός , Ἀλεξάνδρου δὲ τοῦ Πέρσας 
καταπολεμήσαντος πατήρ , παρέλαβε τὴν τῶν Μακεδόνων βασιλείαν διὰ 
τοιαύτας αἰτίας . 
Ἀμύντου 
καταπολεμηθέντος ὑπὸ Ἰλλυριῶν καὶ φόρους τοῖς κρατήσασι τελεῖν 
ἀναγκασθέντος οἱ μὲν Ἰλλυριοὶ λαβόντες εἰς ὁμηρείαν Φίλιππον τὸν 
νεώτατον τῶν υἱῶν παρέθεντο τοῖς Θηβαίοις . 
οὗτοι δὲ τῷ 
Ἐπαμεινώνδου πατρὶ παρέθεντο τὸν νεανίσκον καὶ προσέταξαν ἅμα τηρεῖν 
ἐπιμελῶς τὴν παρακαταθήκην καὶ προστατεῖν τῆς ἀγωγῆς καὶ παιδείας . 
τοῦ δ’ Ἐπαμεινώνδου Πυθαγόριον 
ἔχοντος φιλόσοφον ἐπιστάτην συντρεφόμενος ὁ Φίλιππος μετέσχεν ἐπὶ 
πλεῖον τῶν Πυθαγορίων λόγων . 
ἀμφοτέρων δὲ τῶν μαθητῶν προσενεγκαμένων 
φύσιν τε καὶ φιλοπονίαν ὑπῆρξαν ἑκάτεροι διαφέροντες ἀρετῇ · ὧν 
Ἐπαμεινώνδας μὲν μεγάλους ἀγῶνας καὶ κινδύνους ὑπομείνας τῇ 
πατρίδι παραδόξως τὴν ἡγεμονίαν τῆς Ἑλλάδος περιέθηκεν , ὁ δὲ 
Φίλιππος ταῖς αὐταῖς ἀφορμαῖς χρησάμενος οὐκ ἀπελείφθη τῆς 
Ἐπαμεινώνδου δόξης . 
μετὰ γὰρ τὴν 
Ἀμύντου τελευτὴν Ἀλέξανδρος ὁ πρεσβύτατος τῶν υἱῶν διεδέξατο τὴν 
ἀρχήν . 
τοῦτον δὲ Πτολεμαῖος ὁ Ἀλωρίτης δολοφονήσας παρέλαβε τὴν 
βασιλείαν καὶ τοῦτον ὁμοίως Περδίκκας ἐπανελόμενος ἐβασίλευσεν . 
τούτου δὲ παρατάξει μεγάλῃ λειφθέντος ὑπὸ Ἰλλυριῶν καὶ πεσόντος 
ἐπὶ τῆς χρείας Φίλιππος ὁ ἀδελφὸς διαδρὰς ἐκ τῆς ὁμηρείας 
παρέλαβε τὴν βασιλείαν κακῶς διακειμένην . 
ἀνῄρηντο μὲν γὰρ ἐν τῇ παρατάξει Μακεδόνων πλείους τῶν 
τετρακισχιλίων , οἱ δὲ λοιποὶ καταπεπληγμένοι τὰς τῶν Ἰλλυριῶν 
δυνάμεις περίφοβοι καθειστήκεισαν καὶ πρὸς τὸ διαπολεμεῖν ἀθύμως 
εἶχον . 
ὑπὸ δὲ τὸν αὐτὸν καιρὸν 
Παίονες μὲν πλησίον τῆς Μακεδονίας οἰκοῦντες ἐπόρθουν τὴν χώραν 
καταφρονοῦντες τῶν Μακεδόνων , Ἰλλυριοὶ δὲ μεγάλας δυνάμεις ἤθροιζον 
καὶ στρατεύειν εἰς τὴν Μακεδονίαν παρεσκευάζοντο , Παυσανίας δέ τις 
τῆς βασιλικῆς συγγενείας κοινωνῶν ἐπεβάλλετο διὰ τοῦ Θρᾳκῶν βασιλέως 
ἐπὶ τὴν Μακεδονικὴν βασιλείαν κατιέναι . 
ὁμοίως δὲ καὶ Ἀθηναῖοι 
πρὸς Φίλιππον ἀλλοτρίως ἔχοντες κατῆγον ἐπὶ τὴν βασιλείαν Ἀργαῖον 
καὶ στρατηγὸν ἀπεστάλκεισαν Μαντίαν ἔχοντα τρισχιλίους μὲν ὁπλίτας , 
ναυτικὴν δὲ δύναμιν ἀξιόλογον . 
οἱ δὲ Μακεδόνες διά τε τὴν ἐν τῇ μάχῃ 
συμφορὰν καὶ διὰ τὸ μέγεθος τῶν ἐπιφερομένων κινδύνων ἐν ἀπορίᾳ 
τῇ μεγίστῃ καθειστήκεισαν . 
ἀλλ’ ὅμως τηλικούτων φόβων καὶ κινδύνων 
ἐφεστώτων ὁ Φίλιππος οὐ κατεπλάγη τὸ μέγεθος τῶν προσδοκωμένων 
δεινῶν , ἀλλὰ τοὺς Μακεδόνας ἐν συνεχέσιν ἐκκλησίαις συνέχων καὶ τῇ 
τοῦ λόγου δεινότητι προτρεπόμενος ἐπὶ τὴν ἀνδρείαν εὐθαρσεῖς 
ἐποίησε , τὰς δὲ στρατιωτικὰς τάξεις ἐπὶ τὸ κρεῖττον διορθωσάμενος 
καὶ τοὺς ἄνδρας τοῖς πολεμικοῖς ὅπλοις δεόντως κοσμήσας , συνεχεῖς 
ἐξοπλασίας καὶ γυμνασίας ἐναγωνίους ἐποιεῖτο . 
ἐπενόησε δὲ καὶ τὴν τῆς φάλαγγος πυκνότητα καὶ 
κατασκευήν , μιμησάμενος τὸν ἐν Τροίᾳ τῶν ἡρώων συνασπισμόν , καὶ 
πρῶτος συνεστήσατο τὴν Μακεδονικὴν φάλαγγα . 
ἐν δὲ ταῖς ὁμιλίαις προσηνὴς ἦν καὶ διά τε τῶν 
δωρεῶν καὶ τῶν ἐπαγγελιῶν εἰς τὴν μεγίστην εὔνοιαν τὰ πλήθη 
προήγετο , πρός τε τὸ πλῆθος τῶν ἐπιφερομένων κινδύνων εὐστόχως 
ἀντεμηχανᾶτο . 
θεωρῶν γὰρ τοὺς Ἀθηναίους ὑπὲρ τοῦ τὴν Ἀμφίπολιν 
ἀνακτήσασθαι τὴν πᾶσαν φιλοτιμίαν εἰσφερομένους καὶ διὰ τοῦτο 
κατάγοντας τὸν Ἀργαῖον ἐπὶ τὴν βασιλείαν ἑκουσίως ἐξεχώρησε τῆς 
πόλεως , ἀφεὶς αὐτὴν αὐτόνομον . 
πρὸς δὲ 
Παίονας διαπρεσβευσάμενος καὶ τοὺς μὲν δωρεαῖς διαφθείρας , τοὺς δ’ 
ἐπαγγελίαις φιλανθρώποις πείσας κατὰ τὸ παρὸν εἰρήνην ἄγειν πρὸς 
αὐτοὺς συνέθετο . 
ὁμοίως δὲ καὶ τὸν Παυσανίαν ἀπέστησε τῆς καθόδου , 
τὸν κατάγειν μέλλοντα βασιλέα δωρεαῖς πείσας . 
Μαντίας δ’ ὁ τῶν Ἀθηναίων στρατηγὸς καταπλεύσας 
εἰς Μεθώνην αὐτὸς μὲν ἐνταῦθα κατέμεινε , τὸν Ἀργαῖον δὲ μετὰ τῶν 
μισθοφόρων ἐπὶ τὰς Αἰγὰς ἀπέστειλεν . 
οὗτος δὲ προσελθὼν τῇ πόλει 
παρεκάλει τοὺς ἐν ταῖς Αἰγαῖς προσδέξασθαι τὴν κάθοδον καὶ γενέσθαι 
τῆς αὑτοῦ βασιλείας ἀρχηγούς . 
οὐδενὸς 
δ’ αὐτῷ προσέχοντος ὁ μὲν ἀνέκαμπτεν εἰς τὴν Μεθώνην , ὁ δὲ 
Φίλιππος ἐπιφανεὶς μετὰ στρατιωτῶν καὶ συνάψας μάχην πολλοὺς μὲν 
ἀνεῖλε τῶν μισθοφόρων , τοὺς δὲ λοιποὺς εἴς τινα λόφον καταφυγόντας 
ὑποσπόνδους ἀφῆκεν , λαβὼν παρ’ αὐτῶν ἐκδότους τοὺς φυγάδας.Φίλιππος μὲν οὖν ταύτην πρώτην μάχην νικήσας 
εὐθαρσεστέρους ἐποίησε τοὺς Μακεδόνας πρὸς τοὺς ἐφεξῆς ἀγῶνας . 
ἅμα δὲ τούτοις πραττομένοις Θάσιοι 
μὲν ᾤκισαν τὰς ὀνομαζομένας Κρηνίδας , ἃς ὕστερον ὁ βασιλεὺς ἀφ’ 
ἑαυτοῦ ὀνομάσας Φιλίππους ἐπλήρωσεν οἰκητόρων . 
τῶν δὲ συγγραφέων Θεόπομπος ὁ Χῖος τὴν ἀρχὴν τῶν 
περὶ Φίλιππον ἱστοριῶν ἐντεῦθεν ποιησάμενος γέγραφεν βύβλους ὀκτὼ 
πρὸς ταῖς πεντήκοντα , ἐξ ὧν πέντε διαφωνοῦσιν . 
ἐπ’ ἄρχοντος δ’ Ἀθήνησιν Εὐχαρίστου Ῥωμαῖοι μὲν 
κατέστησαν ὑπάτους Κόιντον Σερουίλιον καὶ Κόιντον Γενούκιον . 
ἐπὶ 
δὲ τούτων ὁ Φίλιππος πρέσβεις ἐκπέμψας εἰς Ἀθήνας ἔπεισε τὸν 
δῆμον εἰρήνην πρὸς αὐτὸν συνθέσθαι διὰ τὸ μηδὲν ἔτι προσποιεῖσθαι 
τὴν Ἀμφίπολιν . 
ἀπολυθεὶς δὲ τοῦ πρὸς 
Ἀθηναίους πολέμου καὶ πυνθανόμενος τὸν βασιλέα τῶν Παιόνων Ἆγιν 
τετελευτηκέναι ὑπέλαβε καιρὸν ἔχειν ἐπιθέσθαι τοῖς Παίοσιν . 
στρατεύσας οὖν εἰς τὴν Παιονίαν καὶ παρατάξει τοὺς βαρβάρους νικήσας 
ἠνάγκασε τὸ ἔθνος πειθαρχεῖν τοῖς Μακεδόσιν . 
ὑπολειπομένων δὲ πολεμίων τῶν Ἰλλυριῶν 
ἐφιλοτιμεῖτο καὶ τούτους καταπολεμῆσαι . 
εὐθὺς οὖν συναγαγὼν 
ἐκκλησίαν καὶ τοὺς στρατιώτας οἰκείοις λόγοις προτρεψάμενος εἰς τὸν 
πόλεμον ἐστράτευσεν εἰς τὴν τῶν Ἰλλυριῶν χώραν , πεζοὺς μὲν ἔχων 
οὐκ ἐλάττους μυρίων , ἱππεῖς δὲ ἑξακοσίους . 
Βάρδυλις δ’ ὁ τῶν Ἰλλυριῶν βασιλεὺς πυθόμενος τὴν 
παρουσίαν τῶν πολεμίων τὸ μὲν πρῶτον πρέσβεις ἀπέστειλεν περὶ 
διαλύσεως , ἐφ’ ὅτῳ κυρίους ἀμφοτέρους εἶναι τῶν τότε κυριευομένων 
πόλεων · τοῦ δὲ Φιλίππου φήσαντος ἐπιθυμεῖν μὲν τῆς εἰρήνης , μὴ 
μέντοι γε ταύτην συγχωρήσειν , ἐὰν μὴ τῶν Μακεδονικῶν πόλεων ἁπασῶν 
ἐκχωρήσωσιν Ἰλλυριοί , οἱ μὲν πρέσβεις ἐπανῆλθον ἄπρακτοι , ὁ δὲ 
Βάρδυλις πιστεύων ταῖς τε προγεγενημέναις νίκαις καὶ ταῖς τῶν 
Ἰλλυριῶν ἀνδραγαθίαις ἀπήντα τοῖς πολεμίοις μετὰ τῆς δυνάμεως · 
εἶχεν δὲ πεζοὺς μὲν μυρίους ἐπιλέκτους , ἱππεῖς δὲ εἰς πεντακοσίους . 
ὡς δ’ ἤγγιζον ἀλλήλοις τὰ 
στρατεύματα καὶ μετὰ βοῆς πολλῆς συνέρραξαν εἰς τὴν μάχην , ὁ μὲν 
Φίλιππος ἔχων τὸ δεξιὸν κέρας καὶ τοὺς ἀρίστους τῶν Μακεδόνων 
συναγωνιζομένους τοῖς μὲν ἱππεῦσι παρήγγειλεν παριππεῦσαι καὶ πλαγίοις 
ἐμβαλεῖν τοῖς βαρβάροις , αὐτὸς δὲ κατὰ στόμα τοῖς πολεμίοις 
ἐπιπεσὼν καρτερὰν συνεστήσατο μάχην . 
οἱ 
δ’ Ἰλλυριοὶ συντάξαντες ἑαυτοὺς εἰς πλινθίον ἐρρωμένως συνεστήσαντο 
τὸν κίνδυνον . 
καὶ τὸ μὲν πρῶτον ἐπὶ πολὺν χρόνον ἦν ἰσόρροπος ἡ 
μάχη διὰ τὴν ὑπερβολὴν τῆς παρ’ ἀμφοτέροις ἀνδραγαθίας καὶ πολλῶν 
μὲν ἀναιρουμένων , ἔτι δὲ πλειόνων τιτρωσκομένων ὁ κίνδυνος δεῦρο 
κἀκεῖσε τὰς ῥοπὰς ἐλάμβανεν , ταλαντευόμενος αἰεὶ ταῖς τῶν 
ἀγωνιζομένων ἀρεταῖς · μετὰ δὲ ταῦτα τῶν ἱππέων ἐκ πλαγίου καὶ κατὰ 
νώτου βιαζομένων , τοῦ δὲ Φιλίππου μετὰ τῶν ἀρίστων ἡρωικῶς 
ἀγωνισαμένου συνηναγκάσθη τὸ πλῆθος τῶν Ἰλλυριῶν πρὸς φυγὴν 
ὁρμῆσαι . 
γενομένης δὲ τῆς διώξεως ἐπὶ 
πολὺν τόπον καὶ πολλῶν κατὰ τὴν φυγὴν ἀναιρεθέντων ὁ μὲν Φίλιππος 
ἀνακαλεσάμενος τῇ σάλπιγγι τοὺς Μακεδόνας καὶ στήσας τρόπαιον 
ἔθαψεν τῶν ἰδίων τοὺς τετελευτηκότας , οἱ δ’ Ἰλλυριοὶ 
διαπρεσβευσάμενοι καὶ τῶν Μακεδονικῶν πόλεων πασῶν ἐκχωρήσαντες 
ἔτυχον τῆς εἰρήνης . 
ἀνῃρέθησαν δὲ τῶν Ἰλλυριῶν ἐν ταύτῃ τῇ 
μάχῃ πλείους τῶν ἑπτακισχιλίων . 
ἡμεῖς δ’ 
ἐπεὶ τὰ κατὰ τὴν Μακεδονικὴν καὶ τὴν Ἰλλυρίδα διήλθομεν , 
μεταβησόμεθα πρὸς τὰς ἑτερογενεῖς πράξεις . 
κατὰ γὰρ τὴν Σικελίαν 
Διονύσιος ὁ τῶν Συρακοσίων τύραννος ὁ νεώτερος παρειληφὼς μὲν τὴν 
δυναστείαν ἐν τοῖς ἀνωτέρω καιροῖς , ἄπρακτος δ’ ὢν καὶ πολὺ τοῦ 
πατρὸς καταδεέστερος προσεποιεῖτο διὰ τὴν ἀπραγίαν εἰρηνικὸς εἶναι 
καὶ πρᾷος τὸν τρόπον . 
διόπερ πρὸς 
Καρχηδονίους διαδεδεγμένος τὸν πόλεμον πρός τε τούτους εἰρήνην 
συνέθετο καὶ πρὸς Λευκανοὺς ὁμοίως διαπολεμήσας ἀργῶς ἐπί τινα 
χρόνον καὶ ταῖς τελευταίαις μάχαις ἐπὶ τοῦ προτερήματος γενόμενος 
ἀσμένως πρὸς αὐτοὺς κατελύσατο τὸν πόλεμον . 
κατὰ δὲ τὴν Ἀπουλίαν δύο πόλεις ἔκτισε βουλόμενος 
ἀσφαλῆ τοῖς πλέουσι τὸν Ἰόνιον πόρον ποιῆσαι · οἱ γὰρ τὴν 
παραθαλάττιον οἰκοῦντες βάρβαροι λῃστρίσι πολλαῖς πλέοντες ἄπλουν 
τοῖς ἐμπόροις παρεσκεύαζον πᾶσαν τὴν περὶ τὸν Ἀδρίαν θάλατταν . 
μετὰ δὲ ταῦτα δοὺς ἑαυτὸν εἰς βίον 
εἰρηνικὸν ἐξέλυσε μὲν τῶν στρατιωτῶν τὰς ἐν τοῖς πολεμικοῖς 
γυμνασίας , μεγίστην δὲ τῶν κατὰ τὴν Εὐρώπην δυναστειῶν παραλαβὼν τὴν 
ἀρχὴν καὶ τὴν ὑπὸ τοῦ πατρὸς λεγομένην ἀδάμαντι δεδέσθαι τυραννίδα 
διὰ τὴν ἰδίαν ἀνανδρίαν παραδόξως ἀπέβαλεν . 
τὰς δὲ αἰτίας τῆς 
καταλύσεως καὶ τὰς κατὰ μέρος πράξεις ἀναγράφειν πειρασόμεθα . 
ἐπ’ ἄρχοντος γὰρ Ἀθήνησι Κηφισοδότου Ῥωμαῖοι 
κατέστησαν ὑπάτους Γάιον Λικίνιον καὶ Γάιον Σουλπίκιον . 
ἐπὶ δὲ 
τούτων Δίων ὁ Ἱππαρίνου , Συρακοσίων ὑπάρχων ἐπιφανέστατος , ἔφυγεν 
ἐκ τῆς Σικελίας καὶ διὰ τὴν λαμπρότητα τῆς ψυχῆς ἠλευθέρωσε 
Συρακοσίους καὶ τοὺς ἄλλους Σικελιώτας διὰ τοιαύτας τινὰς αἰτίας . 
ὁ πρεσβύτερος Διονύσιος ἐκ δυεῖν 
γυναικῶν ἦν πεπαιδοποιημένος , ἐκ μὲν τῆς πρώτης Λοκρίδος οὔσης τὸ 
γένος Διονύσιον τὸν διαδεξάμενον τὴν τυραννίδα , ἐκ δὲ τῆς δευτέρας 
Ἱππαρίνου θυγατρὸς οὔσης , εὐδοκιμωτάτου Συρακοσίων , δύο παῖδας , 
Ἱππαρῖνον καὶ Νυσαῖον . 
ἐτύγχανε δὲ 
τῆς δευτέρας γυναικὸς ἀδελφὸς ὢν Δίων , ἀνὴρ ἐν φιλοσοφίᾳ μεγάλην 
ἔχων προκοπὴν καὶ κατ’ ἀνδρείαν καὶ στρατηγίαν πολὺ προέχων τῶν κατ’ 
αὐτὸν Συρακοσίων . 
οὗτος δὲ διὰ τὴν 
εὐγένειαν καὶ τὴν λαμπρότητα τῆς ψυχῆς εἰς ὑποψίαν ἦλθε τῷ 
τυράννῳ , δόξας ἀξιόχρεως εἶναι καταλῦσαι τὴν τυραννίδα . 
φοβούμενος 
οὖν αὐτὸν ὁ Διονύσιος ἔκρινεν ἐκποδὼν ποιήσασθαι τὸν ἄνδρα , 
συλλαβὼν ἐπὶ θανάτῳ . 
ὁ δὲ Δίων αἰσθόμενος τὸ μὲν πρῶτον ἐκρύφθη 
παρά τισιν τῶν φίλων , μετὰ δὲ ταῦτα ἔφυγεν ἐκ τῆς Σικελίας εἰς 
Πελοπόννησον , ἔχων μεθ’ ἑαυτοῦ τὸν ἀδελφὸν Μεγακλῆν καὶ 
Ἡρακλείδην τὸν ἐπὶ τῶν στρατιωτῶν τεταγμένον ὑπὸ τοῦ τυράννου . 
καταπλεύσας δ’ εἰς τὴν Κόρινθον τοὺς 
μὲν Κορινθίους ἠξίου συνεπιλαβέσθαι τῆς ἐλευθερώσεως τῶν Συρακοσίων , 
αὐτὸς δὲ μισθοφόρους συνῆγε καὶ πανοπλίας συνήθροιζε . 
ταχὺ δὲ πολλῶν 
ὑπακουόντων πανοπλίας τε παρεσκευάζετο καὶ μισθοφόρους συχνούς , καὶ 
φορτηγοὺς δύο ναῦς μισθωσάμενος τά τε ὅπλα καὶ τοὺς μισθοφόρους 
ἐνθέμενος αὐτὸς μὲν ταύτας τὰς φορτίδας ἔχων ἐξέπλευσεν ἐκ 
Ζακύνθου τῆς πρὸς Κεφαλληνίαν εἰς τὴν Σικελίαν , Ἡρακλείδην δὲ 
ἀπέλιπεν τριήρεις τινὰς καὶ ἑτέρας φορτηγοὺς ἄξοντα κατόπιν εἰς τὰς 
Συρακούσσας . 
ἅμα δὲ τούτοις πραττομένοις 
Ἀνδρόμαχος ὁ Ταυρομενίτης , Τιμαίου μὲν τοῦ τὰς ἱστορίας 
συγγράψαντος πατὴρ ὤν , πλούτῳ δὲ καὶ ψυχῆς λαμπρότητι διαφέρων 
ἤθροισε τοὺς ἐκ τῆς Νάξου τῆς κατασκαφείσης ὑπὸ Διονυσίου 
περιλειφθέντας . 
οἰκίσας δὲ τὸν ὑπὲρ τῆς Νάξου λόφον τὸν 
ὀνομαζόμενον Ταῦρον καὶ μείνας κατ’ αὐτὸν πλείω χρόνον ἀπὸ τῆς 
ἐπὶ τοῦ Ταύρου μονῆς ὠνόμασε Ταυρομένιον . 
ταχὺ δὲ τῆς πόλεως 
ἐπίδοσιν λαμβανούσης οἱ μὲν οἰκήτορες μεγάλους περιεποιήσαντο 
πλούτους , ἡ δὲ πόλις ἀξιόλογον ἀξίωμα περιποιησαμένη τὸ τελευταῖον 
ἐν τῷ καθ’ ἡμᾶς βίῳ Καίσαρος ἀναστήσαντος τοὺς Ταυρομενίτας ἐκ 
τῆς πατρίδος τῶν Ῥωμαίων ἀποικίαν ἐδέξατο . 
ἅμα δὲ τούτοις 
πραττομένοις οἱ τὴν Εὔβοιαν κατοικοῦντες ἐστασίασαν πρὸς ἀλλήλους 
καὶ τῶν μὲν τοὺς Βοιωτούς , τῶν δὲ τοὺς Ἀθηναίους ἐπικαλεσαμένων 
συνέστη πόλεμος κατὰ τὴν Εὔβοιαν . 
γενομένων δὲ πλειόνων συμπλοκῶν 
καὶ ἀκροβολισμῶν ὁτὲ μὲν οἱ Θηβαῖοι προετέρουν , ὁτὲ δ’ οἱ 
Ἀθηναῖοι τὴν νίκην ἀπεφέροντο . 
μεγάλη μὲν οὖν παράταξις οὐδεμία 
συνετελέσθη · τῆς δὲ νήσου διὰ τὸν ἐμφύλιον πόλεμον καταφθαρείσης καὶ 
πολλῶν ἀνθρώπων παρ’ ἀμφοτέρων διαφθαρέντων μόγις ταῖς συμφοραῖς 
νουθετηθέντες εἰς ὁμόνοιαν ἦλθον καὶ τὴν εἰρήνην συνέθεντο πρὸς 
ἀλλήλους.οἱ μὲν οὖν Βοιωτοὶ τὴν εἰς 
οἶκον ἐπάνοδον ποιησάμενοι τὴν ἡσυχίαν ἦγον . 
οἱ δ’ Ἀθηναῖοι Χίων καὶ Ῥοδίων καὶ Κῴων , ἔτι 
δὲ Βυζαντίων ἀποστάντων ἐνέπεσον εἰς πόλεμον τὸν ὀνομασθέντα 
συμμαχικόν , ὃς διέμεινεν ἔτη τρία . 
ἑλόμενοι δὲ στρατηγοὺς Χάρητα 
καὶ Χαβρίαν ἀπέστειλαν μετὰ δυνάμεως . 
οὗτοι δὲ πλεύσαντες ἐπὶ τὴν 
Χίον κατέλαβον παραγεγονότας συμμάχους τοῖς Χίοις παρὰ Βυζαντίων καὶ 
Ῥοδίων καὶ Κῴων , ἔτι δὲ Μαυσώλου τοῦ Καρῶν δυνάστου . 
ἐκτάξαντες δὲ τὴν δύναμιν ἐπολιόρκουν τὴν πόλιν κατὰ γῆν ἅμα καὶ 
κατὰ θάλατταν . 
ὁ μὲν οὖν Χάρης τοῦ πεζοῦ στρατεύματος ἡγούμενος 
κατὰ γῆν προσῄει τοῖς τείχεσι καὶ πρὸς τοὺς ἐκ τῆς πόλεως 
ἐκχυθέντας ἐπ’ αὐτὸν διηγωνίζετο · ὁ δὲ Χαβρίας προσπλεύσας τῷ 
λιμένι ναυμαχίαν καρτερὰν συνεστήσατο καὶ τῆς νεὼς τοῖς ἐμβόλοις 
ἀναρραγείσης κατεπονεῖτο . 
οἱ μὲν οὖν 
ἐπὶ τῶν ἄλλων νεῶν εἴξαντες τῷ καιρῷ διεσώθησαν , ὁ δ’ ἀντὶ τῆς 
ἥττης ἀλλαξάμενος τὸν εὐκλεᾶ θάνατον ἀγωνιζόμενος ὑπὲρ τῆς νεὼς 
καὶ τρωθεὶς ἐτελεύτησε . 
περὶ δὲ τοὺς αὐτοὺς 
καιροὺς Φίλιππος ὁ τῶν Μακεδόνων βασιλεὺς μεγάλῃ παρατάξει νενικηκὼς 
τοὺς Ἰλλυριοὺς καὶ πάντας τοὺς μέχρι τῆς Λυχνίτιδος καλουμένης 
λίμνης κατοικοῦντας ὑπηκόους πεποιημένος ἀνέκαμψεν εἰς τὴν 
Μακεδονίαν , συντεθειμένος ἔνδοξον εἰρήνην πρὸς τοὺς Ἰλλυριούς , 
περιβόητός τε ὑπάρχων παρὰ τοῖς Μακεδόσιν ἐπὶ τοῖς δῑ ἀνδρείαν 
κατωρθωμένοις . 
μετὰ δὲ ταῦτα τῶν τὴν 
Ἀμφίπολιν οἰκούντων ἀλλοτρίως πρὸς αὐτὸν διατεθέντων καὶ πολλὰς 
ἀφορμὰς δόντων εἰς πόλεμον ἐστράτευσεν ἐπ’ αὐτοὺς ἀξιολόγῳ 
δυνάμει . 
προσαγαγὼν δὲ τοῖς τείχεσι μηχανὰς καὶ προσβολὰς ἐνεργοὺς 
καὶ συνεχεῖς ποιησάμενος κατέβαλε μὲν τοῖς κριοῖς μέρος τι τοῦ 
τείχους , παρεισελθὼν δ’ εἰς τὴν πόλιν διὰ τοῦ πτώματος καὶ τῶν 
ἀντιστάντων πολλοὺς καταβαλὼν ἐκυρίευσε τῆς πόλεως καὶ τοὺς μὲν 
ἀλλοτρίως πρὸς αὐτὸν διακειμένους ἐφυγάδευσε , τοῖς δ’ ἄλλοις 
φιλανθρώπως προσηνέχθη . 
ἡ δὲ πόλις αὕτη 
κειμένη κατὰ τῆς Θρᾴκης καὶ τῶν σύνεγγυς τόπων εὐφυῶς πολλὰ 
συνεβάλετο τῷ Φιλίππῳ πρὸς αὔξησιν . 
εὐθὺ γὰρ τὴν μὲν Πύδναν 
ἐχειρώσατο , πρὸς δὲ Ὀλυνθίους συμμαχίαν ἔθετο καὶ Ποτίδαιαν 
ὡμολόγησε περιποιήσειν αὐτοῖς , ὑπὲρ ἧς Ὀλύνθιοι πολλὴν σπουδὴν 
ἔσχον κυριεῦσαι τῆς πόλεως . 
τῶν δ’ 
Ὀλυνθίων βαρεῖαν πόλιν οἰκούντων καὶ διὰ τὸ πλῆθος τῶν ἐν ταύτῃ 
ἐνοικούντων πολλὴν ἐχόντων ῥοπὴν εἰς τὸν πόλεμον περιμάχητος ἦν ἡ 
πόλις τοῖς ἡγεμονίας μείζονος ὀρεγομένοις . 
διόπερ οἵ τε Ἀθηναῖοι 
καὶ ὁ Φίλιππος διεφιλοτιμοῦντο πρὸς ἀλλήλους περὶ τῆς τῶν Ὀλυνθίων 
συμμαχίας . 
οὐ μὴν ἀλλ’ ὁ Φίλιππος 
Ποτίδαιαν ἐκπολιορκήσας τὴν μὲν τῶν Ἀθηναίων φρουρὰν ἐξήγαγεν ἐκ 
τῆς πόλεως καὶ φιλανθρώπως αὐτῇ προσενεγκάμενος ἐξαπέστειλεν εἰς τὰς 
Ἀθήνας · σφόδρα γὰρ εὐλαβεῖτο τὸν δῆμον τῶν Ἀθηναίων διὰ τὸ βάρος 
καὶ τὸ ἀξίωμα τῆς πόλεως . 
τὴν δὲ πόλιν ἐξανδραποδισάμενος παρέδωκε 
τοῖς Ὀλυνθίοις , δωρησάμενος ἅμα καὶ τὰς κατὰ τὴν χώραν κτήσεις . 
μετὰ δὲ ταῦτα παρελθὼν ἐπὶ πόλιν 
Κρηνίδας ταύτην μὲν ἐπαυξήσας οἰκητόρων πλήθει μετωνόμασε Φιλίππους , 
ἀφ’ ἑαυτοῦ προσαγορεύσας , τὰ δὲ κατὰ τὴν χώραν χρύσεια μέταλλα 
παντελῶς ὄντα λιτὰ καὶ ἄδοξα ταῖς κατασκευαῖς ἐπὶ τοσοῦτον ηὔξησεν 
ὥστε δύνασθαι φέρειν αὐτῷ πρόσοδον πλεῖον ἢ ταλάντων χιλίων . 
ἐκ δὲ τούτων ταχὺ σωρεύσας πλοῦτον 
αἰεὶ μᾶλλον διὰ τὴν εὐπορίαν τῶν χρημάτων εἰς ὑπεροχὴν μεγάλην 
ἤγαγε τὴν Μακεδονικὴν βασιλείαν · νόμισμα γὰρ χρυσοῦν κόψας τὸ 
προσαγορευθὲν ἀπ’ ἐκείνου Φιλίππειον μισθοφόρων τε δύναμιν ἀξιόλογον 
συνεστήσατο καὶ τῶν Ἑλλήνων πολλοὺς διὰ τούτου προετρέψατο προδότας 
γενέσθαι τῶν πατρίδων . 
ἀλλὰ περὶ μὲν τούτων αἱ κατὰ μέρος πράξεις 
ἕκαστα δηλώσουσιν , ἡμεῖς δ’ ἐπὶ τὰς συνεχεῖς πράξεις μεταβιβάσομεν 
τὸν λόγον . 
ἐπ’ ἄρχοντος γὰρ Ἀθήνησιν 
Ἀγαθοκλέους Ῥωμαῖοι κατέστησαν ὑπάτους Μάρκον Φάβιον καὶ Γάιον 
Πόπλιον . 
ἐπὶ δὲ τούτων Δίων ὁ Ἱππαρίνου κατέπλευσεν εἰς τὴν 
Σικελίαν καταλύσων τὴν Διονυσίου τυραννίδα , ἐλαχίσταις δὲ τῶν πρὸ 
αὐτοῦ πάντων χρησάμενος ἀφορμαῖς μεγίστην δυναστείαν τῶν κατὰ τὴν 
Εὐρώπην κατέλυσεν ἀνελπίστως . 
τίς γὰρ 
ἂν πιστεύσειεν ὅτι δυσὶ φορτηγοῖς ναυσὶ καταπλεύσας περιεγένετο 
δυνάστου ναῦς μὲν μακρὰς ἔχοντος τετρακοσίας , στρατιώτας δὲ πεζοὺς 
μὲν εἰς δέκα μυριάδας , ἱππεῖς δὲ μυρίους , ὅπλων δὲ καὶ σίτου καὶ 
χρημάτων τοσαύτην παρασκευὴν ὅσην εἰκός ἐστι κεκτῆσθαι τὸν μέλλοντα 
χορηγήσειν δαψιλῶς ταῖς προειρημέναις δυνάμεσι , χωρὶς δὲ τῶν εἰρημένων 
πόλιν μὲν ἔχοντα μεγίστην τῶν Ἑλληνίδων , λιμένας δὲ καὶ νεώρια καὶ 
κατεσκευασμένας ἀκροπόλεις ἀναλώτους , ἔτι δὲ συμμάχων δυνατῶν ἔχοντα 
πλῆθος ; 
αἰτία δ’ ὑπῆρχε τῷ Δίωνι τῶν 
προτερημάτων μάλιστα μὲν ἡ ἰδία λαμπρότης τῆς ψυχῆς καὶ ἀνδρεία καὶ 
ἡ τῶν ἐλευθεροῦσθαι μελλόντων εὔνοια , τὸ δὲ τούτων ἁπάντων μεῖζον 
ἥ τε ἀνανδρία τοῦ τυράννου καὶ τὸ τῶν ἀρχομένων πρὸς αὐτὸν μῖσος · 
πάντα γὰρ ταῦτα πρὸς ἕνα καιρὸν συνδραμόντα παραδόξως τὰς 
ἀπιστουμένας πράξεις πρὸς τέλος ἤγαγεν . 
ἡμεῖς δ’ ἀφέμενοι τούτων τῶν λόγων ἐπὶ τὴν ἀναγραφὴν τῶν κατὰ 
μέρος πεπραγμένων τρεψόμεθα . 
Δίων γὰρ ἐκ Ζακύνθου τῆς πρὸς 
Κεφαλληνίαν δυσὶ φορτίσι ναυσὶν ἀναχθεὶς κατέπλευσε τῆς Ἀκραγαντίνης 
εἰς τὴν ὀνομαζομένην Μίνῳαν . 
αὕτη δὲ τὸ μὲν παλαιὸν ὑπὸ Μίνωος 
ἐκτίσθη τοῦ βασιλέως Κρητῶν , καθ’ ὃν καιρὸν ζητῶν Δαίδαλον 
ἐπεξενώθη Κωκάλῳ τῷ βασιλεῖ τῶν Σικανῶν · κατὰ δὲ τοὺς 
ὑποκειμένους καιροὺς ἡ μὲν πόλις αὕτη τοῖς Καρχηδονίοις ὑπήκουεν , 
ὁ δ’ ἐπιστάτης αὐτῆς , ὄνομα Πάραλος , φίλος ὢν Δίωνος προθύμως 
ὑπεδέξατ’ αὐτόν . 
ὁ δὲ Δίων ἐξελόμενος 
ἐκ τῶν φορτηγῶν πανοπλίας πεντακισχιλίας τῷ Παράλῳ παρέδωκεν καὶ 
παρεκάλεσεν αὐτὸν ἁμάξαις παρακομίσαι πρὸς τὰς Συρακούσσας · αὐτὸς 
δὲ τοὺς μισθοφόρους παραλαβών , ὄντας χιλίους , προῆγεν ἐπὶ τὰς 
Συρακούσσας . 
ἐν παρόδῳ δὲ τούς τε Ἀκραγαντίνους καὶ Γελῴους καί 
τινας τῶν τὴν μεσόγειον οἰκούντων Σικανῶν τε καὶ Σικελῶν , ἔτι δὲ 
Καμαριναίους πείσας συνελευθερῶσαι τοὺς Συρακοσίους προῆγεν ἐπὶ τὴν 
κατάλυσιν τοῦ τυράννου . 
πολλῶν δὲ 
πάντοθεν συρρυέντων μετὰ τῶν ὅπλων ταχὺ πλείους τῶν δισμυρίων 
στρατιωτῶν ἠθροίσθησαν . 
οὐδὲν δ’ ἧττον καὶ πολλοὶ τῶν ἐκ τῆς 
Ἰταλίας Ἑλλήνων καὶ Μεσσηνίων μετεπέμφθησαν καὶ πάντες σὺν πολλῇ 
προθυμίᾳ κατὰ σπουδὴν ἧκον . 
ὡς δ’ ἐπὶ τοῖς ὅροις τῆς Συρακοσίας ὁ Δίων 
ἦν , ἀπήντα πρὸς αὐτὸν πλῆθος ἀνόπλων ἀνθρώπων ἔκ τε τῆς χώρας 
καὶ τῆς πόλεως · ἀπίστως γὰρ διακείμενος ὁ Διονύσιος πρὸς τοὺς 
Συρακοσίους πολλῶν τὰ ὅπλα παρῄρητο . 
κατὰ δὲ τοῦτον τὸν καιρὸν ὁ μὲν τύραννος περὶ τὰς νεοκτίστους 
πόλεις κατὰ τὸν Ἀδρίαν διέτριβε μετὰ πολλῶν δυνάμεων , οἱ δ’ ἐπὶ 
τῆς φυλακῆς τῶν Συρακουσσῶν ἀπολειφθέντες ἡγεμόνες τὸ μὲν πρῶτον 
ἐπειρῶντο μετακαλεῖσθαι τοὺς Συρακοσίους ἀπὸ τῆς ἀποστάσεως · 
ἀκατασχέτου δὲ τῆς ὁρμῆς τῶν ὄχλων οὔσης ἀπογνόντες τοὺς 
μισθοφόρους καὶ τοὺς τὰ τοῦ δυνάστου φρονοῦντας ἤθροισαν καὶ τὰς 
τάξεις πληρώσαντες τοῖς ἀφεστηκόσιν ἐπιθέσθαι διέγνωσαν . 
Δίων δὲ τοῖς μὲν ἀνόπλοις τῶν Συρακοσίων 
διέδωκε τὰς πεντακισχιλίας πανοπλίας , τοὺς δὲ ἄλλους ἐκ τῶν δυνατῶν 
τοῖς παρατυχοῦσιν ὅπλοις συνεσκεύασεν . 
συναγαγὼν δ’ ἅπαντας εἰς κοινὴν 
ἐκκλησίαν ἀπεφαίνετο μὲν ἑαυτὸν ἥκειν ἐπὶ τὴν ἐλευθέρωσιν τῶν 
Σικελιωτῶν , παρεκάλει δὲ στρατηγοὺς αἱρεῖσθαι τοὺς εὐθέτους πρὸς τὴν 
ἀποκατάστασιν τῆς αὐτονομίας καὶ τὴν κατάλυσιν τῆς ὅλης τυραννίδος . 
τὸ δὲ πλῆθος ὥσπερ ἀπὸ μιᾶς φωνῆς ἀνεβόησε στρατηγοὺς αἱρεῖσθαι 
τόν τε Δίωνα καὶ τὸν ἀδελφὸν αὐτοῦ Μεγακλῆν αὐτοκράτορας . 
εὐθὺς οὖν ἀπὸ τῆς ἐκκλησίας 
ἐκτάξας τὴν δύναμιν προσῆγε τῇ πόλει . 
οὐδενὸς δ’ ἀντιποιουμένου τῶν 
ὑπαίθρων ἀδεῶς εἰσῆλθεν ἐντὸς τοῦ τείχους καὶ διὰ τῆς Ἀχραδινῆς 
πορευθεὶς εἰς τὴν ἀγορὰν κατεστρατοπέδευσεν , οὐδενὸς τολμῶντος 
ἐπεξιέναι . 
ὁ δὲ σύμπας ἀριθμὸς ἦν τῶν 
μετὰ Δίωνος στρατιωτῶν οὐκ ἐλάττους τῶν πεντακισμυρίων . 
οὗτοι δὲ 
πάντες ἐστεφανωμένοι κατῆλθον εἰς τὴν πόλιν προηγουμένου τοῦ τε 
Δίωνος καὶ τοῦ Μεγακλέους καὶ μετὰ τούτων τριάκοντα Συρακοσίων , οἳ 
μόνοι τῶν κατὰ τὴν Πελοπόννησον φυγάδων Συρακοσίοις μετασχεῖν τῶν 
κινδύνων ἠθέλησαν . 
τῆς δὲ πόλεως πάσης μετημφιεσμένης ἀντὶ τῆς 
δουλείας τὴν ἐλευθερίαν καὶ τὸ σκυθρωπὸν τῆς τυραννίδος εἰς 
πανηγυρικὴν ἱλαρότητα τῆς τύχης ἀγούσης πᾶσα οἰκία θυσιῶν καὶ χαρᾶς 
ἔγεμε , τῶν ἰδιωτῶν ἐπὶ ταῖς ἰδίαις ἑστίαις θυμιώντων καὶ περὶ 
μὲν τῶν παρόντων ἀγαθῶν εὐχαριστούντων τοῖς θεοῖς , περὶ δὲ τῶν 
μελλόντων εὐχὰς ἀγαθὰς ποιουμένων . 
ἐγένετο δὲ καὶ τῶν γυναικῶν ἐπὶ 
ταῖς ἀνελπίστοις εὐημερίαις ὀλολυγμὸς πολὺς καὶ καθ’ ἅπασαν τὴν 
πόλιν συνδρομαί . 
οὐδεὶς δ’ ἦν 
ἐλεύθερος , οὐ δοῦλος , οὐ ξένος , ὃς οὐκ ἔσπευδεν ἰδεῖν τὸν Δίωνα 
καὶ τὴν ἀρετὴν τοῦ ἀνδρὸς πάντες ἀπεδέχοντο μειζόνως ἢ κατ’ 
ἄνθρωπον . 
καὶ τοῦτ’ εὐλόγως ἔπασχον διὰ τὸ μέγεθος καὶ παράδοξον 
τῆς μεταβολῆς · πεντηκονταετοῦς γὰρ δουλείας πεπειραμένοι καὶ τῆς 
ἐλευθερίας διὰ τὸν χρόνον ἐπιλελησμένοι δῑ ἑνὸς ἀνδρὸς ἀρετὴν 
ἀπελύθησαν τῆς συμφορᾶς . 
Διονύσιος δὲ κατὰ τούτους τοὺς καιροὺς αὐτὸς μὲν 
ἔτυχε διατρίβων περὶ Καυλωνίαν τῆς Ἰταλίας , Φίλιστον δὲ τὸν 
στρατηγὸν περὶ τὸν Ἀδρίαν ὄντα μετεπέμψατο μετὰ τῆς ναυτικῆς 
δυνάμεως καὶ προσέταξε πλεῖν εἰς τὰς Συρακούσσας . 
ἀμφοτέρων δ’ εἰς 
τὸν αὐτὸν τόπον ἐλθεῖν σπευδόντων ὁ μὲν Διονύσιος ἧκεν εἰς τὰς 
Συρακούσσας ἡμέραις ὕστερον ἑπτὰ τῆς Δίωνος καθόδου . 
εὐθὺς οὖν καταστρατηγῆσαι βουλόμενος τοὺς 
Συρακοσίους περὶ διαλύσεως ἐπρεσβεύετο καὶ πολλὰς ἐμφάσεις ἐδίδου 
παραδώσειν τὴν τυραννίδα τῷ δήμῳ καὶ τῆς δημοκρατίας ἀλλάξεσθαι 
τιμὰς ἀξιολόγους · ἠξίου τε πρέσβεις ἀποστεῖλαι πρὸς αὐτόν , μεθ’ ὧν 
συνεδρεύσας καταλύσηται τὸν πόλεμον . 
οἱ 
μὲν οὖν Συρακόσιοι μετεωρισθέντες ταῖς ἐλπίσιν ἐξαπέστειλαν πρέσβεις 
τοὺς ἀξιολογωτάτους τῶν ἀνδρῶν · ὁ δὲ Διονύσιος τούτοις μὲν φυλακὴν 
περιστήσας ἀνεβάλετο τὴν ἔντευξιν , αὐτὸς δ’ ὁρῶν τοὺς Συρακοσίους 
διὰ τὴν ἐλπίδα τῆς εἰρήνης τά τε περὶ τὰς φυλακὰς ῥᾳθύμως 
ἔχοντας καὶ τὰ πρὸς μάχην ἀπαρασκεύους ἄφνω τὰς πύλας τῆς κατὰ 
τὴν Νῆσον ἀκροπόλεως ἀνοίξας ἐξεχύθη συντεταγμένῃ τῇ δυνάμει . 
τῶν δὲ Συρακοσίων κατεσκευακότων ἀπὸ 
θαλάττης εἰς θάλατταν διατείχισμα αὑτῶν προσέπεσον οἱ μισθοφόροι τῷ 
τείχει μετὰ πολλῆς βοῆς καὶ καταπλήξεως καὶ πολλοὺς μὲν τῶν φυλάκων 
ἀνεῖλον , τοῦ δὲ τείχους ἐντὸς γενόμενοι πρὸς τοὺς ἐκβοηθοῦντας 
διηγωνίζοντο . 
ὁ δὲ Δίων ἀνελπίστως 
παρεσπονδημένος μετὰ τῶν ἀρίστων στρατιωτῶν ἀπήντα τοῖς πολεμίοις καὶ 
συνάψας μάχην πολὺν ἐποίει φόνον . 
ἐν σταδίῳ γὰρ ὥσπερ , τῷ ὀλίγῳ 
δὴ διαστήματι τῆς διατειχίσεως , μάχης οὔσης συνέδραμε πλῆθος 
στρατιωτῶν εἰς στενὸν τόπον . 
διὸ καὶ παρ’ 
ἀμφοτέροις οἱ ταῖς ἀνδραγαθίαις πρωτεύοντες συγκατέβησαν εἰς τὸν 
κίνδυνον · καὶ τῶν μὲν τοῦ Διονυσίου μισθοφόρων διὰ τὸ μέγεθος τῶν 
ἐπαγγελιῶν , τῶν δὲ Συρακοσίων διὰ τὴν ἐλπίδα τῆς ἐλευθερίας εἰς 
ὑπερβάλλουσαν φιλοτιμίαν ἐκτραπέντων τὸ μὲν πρῶτον ἰσόρροπος ἦν ἡ 
μάχη , τῆς παρ’ ἀμφοτέροις ἀρετῆς οὔσης ἰσομάχου , καὶ πολλοὶ μὲν 
ἔπιπτον , οὐκ ὀλίγοιδὲ κατετιτρώσκοντο πάσας τὰς πληγὰς ἐναντίας 
λαμβάνοντες · οἱ μὲν γὰρ πρωτοστάται τὸν ὑπὲρ τῶν ἄλλων θάνατον 
ὑπέμενον εὐψύχως , οἱ δ’ ἐπιτεταγμένοι τοὺς πίπτοντας ὑπερασπίζοντες 
καὶ τοῖς δεινοῖς ἐγκαρτεροῦντες τοὺς ἐσχάτους κινδύνους ὑπὲρ τῆς 
νίκης ἀνεδέχοντο . 
μετὰ δὲ ταῦτα Δίων 
μὲν ἀριστεῦσαι βουλόμενος ἐν τῇ μάχῃ καὶ σπεύδων δῑ ἑαυτοῦ 
περιποιήσασθαι τὴν νίκην εἰς μέσους ἐβιάσατο τοὺς πολεμίους · ἡρωικῶς 
δ’ ἀγωνιζόμενος πολλοὺς μὲν ἐφόνευσε , τὴν δ’ ὅλην σύνταξιν τῶν 
μισθοφόρων διακόψας ἐναπελήφθη μόνος τῷ πλήθει · πολλῶν δ’ ἐπ’ αὐτὸν 
ῥιφέντων βελῶν εἴς τε τὴν ἀσπίδα καὶ τὸ κράνος ταῦτα μὲν ἐξέφυγε 
διὰ τὴν τῶν ὅπλων κατασκευήν , εἰς δὲ τὸν δεξιὸν βραχίονα τρωθεὶς 
συγκατηνέχθη τῷ βάρει τῆς πληγῆς καὶ τοῖς πολεμίοις παρ’ ὀλίγον 
ὑποχείριος ἐγένετο . 
οἱ δὲ Συρακόσιοι 
δείσαντες ὑπὲρ τῆς κατὰ τὸν στρατηγὸν σωτηρίας ἐπέρραξαν τοῖς 
μισθοφόροις βαρείᾳ τῇ συντάξει καὶ τὸν μὲν Δίωνα καταπονούμενον 
ἐξήρπασαν ἐκ τῶν κινδύνων , τοὺς δὲ πολεμίους βιασάμενοι φυγεῖν 
ἠνάγκασαν . 
ὁμοίως δὲ καὶ κατὰ τὸν ἄλλον τόπον τοῦ τείχους 
προτερούντων τῶν Συρακοσίων οἱ τοῦ τυράννου μισθοφόροι συνεδιώχθησαν 
ἐντὸς πυλῶν τῶν ἐν τῇ Νήσῳ . 
ἐπιφανεῖ δὲ μάχῃ νικήσαντες οἱ 
Συρακόσιοι καὶ τὴν ἐλευθερίαν βεβαίως κτησάμενοι τρόπαιον ἔστησαν 
κατὰ τοῦ τυράννου . 
μετὰ δὲ ταῦτα Διονύσιος 
μὲν ἐπταικὼς καὶ τὴν δυναστείαν ἀπογινώσκων ἤδη ἐν μὲν ταῖς 
ἀκροπόλεσιν ἀπέλιπε φρουρὰς ἀξιολόγους , αὐτὸς δὲ τοὺς 
τετελευτηκότας , ὀκτακοσίους ὄντας , λαβὼν τὴν ἀναίρεσιν αὐτῶν ἔθαψε 
λαμπρῶς , χρυσοῖς μὲν στεφάνοις ἐστεφανωμένους , πορφυρίσι δὲ καλαῖς 
περιβεβλημένους · ἤλπιζε γὰρ διὰ τῆς τούτων σπουδῆς προτρέψεσθαι τοὺς 
ἄλλους εἰς τὸ προθύμως κινδυνεύειν ὑπὲρ τῆς τυραννίδος · τοὺς δ’ 
ἀνδραγαθήσαντας μεγάλαις δωρεαῖς ἐτίμησε . 
πρὸς δὲ τοὺς Συρακοσίους 
διεπέμπετο περὶ διαλύσεων . 
ὁ δὲ Δίων 
περὶ μὲν τῶν πρεσβειῶν αἰεί τινας εὐλόγους προφάσεις ποριζόμενος 
ἀνεβάλλετο , ἐν τοσούτῳ δὲ τὸ λοιπὸν τοῦ τείχους κατασκευάσας μεθ’ 
ἡσυχίας τότε τὰς πρεσβείας μετεπέμπετο , κατεστρατηγηκὼς τοὺς πολεμίους 
ταῖς τῆς εἰρήνης ἐλπίσιν . 
γενομένων δὲ λόγων περὶ συλλύσεων ὁ Δίων 
ἀπεκρίθη τοῖς πρέσβεσιν μίαν εἶναι σύλλυσιν , ἐὰν ἀποθέμενος τὴν 
τυραννίδα βούληται τυχεῖν τιμῶν τινων . 
ὁ δὲ Διονύσιος ὑπερηφάνου τῆς 
ἀποκρίσεως γενομένης συναγαγὼν τοὺς ἡγεμόνας ἐβουλεύετο πῶς χρὴ τοὺς 
Συρακοσίους ἀμύνασθαι . 
πάντων δ’ εὐπορῶν 
πλὴν σίτου καὶ θαλαττοκρατῶν ἐλῄστευε τὴν χώραν καὶ τὰς τροφὰς ἐκ 
τῶν προνομῶν κακῶς ποριζόμενος ἐξαπέστειλε ναῦς φορτίδας καὶ χρήματα 
πρὸς τὸν τοῦ σίτου καταγορασμόν . 
οἱ δὲ Συρακόσιοι ναῦς μακρὰς πολλὰς 
ἔχοντες καὶ κατὰ τοὺς εὐκαίρους τόπους ἐπιφαινόμενοι πολλὴν τῆς 
ὑπὸ τῶν ἐμπόρων κομιζομένης ἀγορᾶς παρῃροῦντο . 
καὶ τὰ μὲν περὶ 
τὰς Συρακούσσας ἐν τούτοις ἦν . 
κατὰ δὲ 
τὴν Ἑλλάδα Ἀλέξανδρος ὁ Φερῶν τύραννος ὑπὸ τῆς ἰδίας γυναικὸς 
Θήβης καὶ τῶν ταύτης ἀδελφῶν Λυκόφρονος καὶ Τισιφόνου ἐδολοφονήθη . 
οὗτοι δὲ τὸ μὲν πρῶτον ὡς τυραννοκτόνοι μεγάλης ἐτύγχανον ἀποδοχῆς , 
ὕστερον δὲ μετανοήσαντες καὶ τοὺς μισθοφόρους χρήμασι πείσαντες 
ἀνέδειξαν ἑαυτοὺς τυράννους καὶ πολλοὺς μὲν τῶν ἀντιπραττομένων 
ἀνεῖλον , κατασκευασάμενοι δὲ τὴν δύναμιν ἀξιόλογον βίᾳ κατεῖχον τὴν 
ἀρχήν . 
οἱ δ’ Ἀλευάδαι καλούμενοι παρὰ 
τοῖς Θετταλοῖς , δῑ εὐγένειαν δὲ ἀξίωμα ἔχοντες περιβόητον 
ἀντεπράττοντο τοῖς τυράννοις . 
οὐκ ὄντες δὲ καθ’ ἑαυτοὺς ἀξιόμαχοι 
προσελάβοντο Φίλιππον σύμμαχον τὸν Μακεδόνων βασιλέα . 
οὗτος δὲ 
παρελθὼν εἰς τὴν Θετταλίαν κατεπολέμησε τοὺς τυράννους καὶ ταῖς 
πόλεσιν ἀνακτησάμενος τὴν ἐλευθερίαν μεγάλην εὔνοιαν εἰς τοὺς 
Θετταλοὺς ἐνεδείξατο · διόπερ ἐν ταῖς μετὰ ταῦτα πράξεσιν ἀεὶ 
συναγωνιστὰς ἔσχεν οὐ μόνον αὐτός , ἀλλὰ καὶ μετὰ ταῦτα ὁ υἱὸς 
Ἀλέξανδρος . 
τῶν δὲ συγγραφέων Δημόφιλος μὲν ὁ Ἐφόρου τοῦ ἱστοριογράφου υἱὸς 
τὸν παραλειφθέντα πόλεμον ὑπὸ τοῦ πατρός , ὀνομασθέντα δὲ ἱερόν , 
συντεταγμένος ἐντεῦθεν ἦρκται ἀπὸ τῆς καταλήψεως τοῦ ἐν Δελφοῖς 
ἱεροῦ καὶ τῆς συλήσεως τοῦ μαντείου ὑπὸ Φιλομήλου τοῦ Φωκέως · 
ἐγένετο δ’ ὁ πόλεμος οὗτος ἔτη ἕνδεκα ἕως τῆς φθορᾶς τῶν 
διανειμαμένων τὰ ἱερὰ χρήματα . 
Καλλισθένης δὲ τὴν τῶν Ἑλληνικῶν πραγμάτων ἱστορίαν γέγραφεν ἐν 
βύβλοις δέκα καὶ κατέστροφεν εἰς τὴν κατάληψιν τοῦ ἱεροῦ καὶ 
παρανομίαν Φιλομήλου τοῦ Φωκέως · Δίυλλος δ’ ὁ Ἀθηναῖος ἦρκται τῆς ἱστορίας ἀπὸ τῆς ἱεροσυλήσεως 
καὶ γέγραφε βύβλους εἴκοσι καὶ ἕξ , συμπεριλαβὼν πάσας τὰς ἐν τοῖς 
χρόνοις τούτοις γενομένας πράξεις περί τε τὴν Ἑλλάδα καὶ τὴν 
Σικελίαν . 
ἐπ’ ἄρχοντος δ’ Ἀθήνησιν Ἐλπίνου 
Ῥωμαῖοι κατέστησαν ὑπάτους Μάρκον Πόπλιον Λαινάτην καὶ Γναῖον 
Μαιμίλιον Ἰμπεριῶσον , Ὀλυμπιὰς δ’ ἤχθη ἕκτη πρὸς ταῖς ἑκατόν , 
καθ’ ἣν ἐνίκα στάδιον Πῶρος Μαλιεύς . 
ἐπὶ δὲ τούτων κατὰ μὲν τὴν 
Ἰταλίαν ἠθροίσθη περὶ τὴν Λευκανίαν πλῆθος ἀνθρώπων πανταχόθεν 
μιγάδων , πλείστων δὲ δούλων δραπετῶν . 
οὗτοι δὲ τὸ μὲν πρῶτον 
λῃστρικὸν ἐνεστήσαντο βίον καὶ διὰ τὴν ἐν ταῖς ἀγραυλίαις καὶ 
καταδρομαῖς συνήθειαν ἔσχον τριβὴν καὶ μελέτην τῶν κατὰ πόλεμον 
ἔργων · διὸ καὶ τοῖς πολεμικοῖς ἀγῶσι προτεροῦντες τῶν ἐγχωρίων εἰς 
αὔξησιν ἀξιολογωτέραν κατέστησαν . 
καὶ 
πρῶτον μὲν Τέριναν πόλιν ἐκπολιορκήσαντες διήρπασαν , ἔπειτα 
Ἱππώνιον καὶ Θουρίους καὶ πολλὰς ἄλλας χειρωσάμενοι κοινὴν 
πολιτείαν συνέθεντο καὶ προσηγορεύθησαν Βρέττιοι διὰ τὸ πλείστους 
εἶναι δούλους · κατὰ γὰρ τὴν τῶν ἐγχωρίων διάλεκτον οἱ δραπέται 
βρέττιοι προσηγορεύοντο . 
τὸ μὲν οὖν τῶν Βρεττίων πλῆθος οὕτω 
συνέστη κατὰ τὴν Ἰταλίαν . 
κατὰ δὲ τὴν 
Σικελίαν Φίλιστος μὲν ὁ Διονυσίου στρατηγὸς πλεύσας εἰς Ῥήγιον 
διεκόμισε τοὺς ἱππεῖς εἰς Συρακούσσας , ὄντας πλείους τῶν 
πεντακοσίων . 
προσθεὶς δὲ τούτοις ἱππεῖς τε ἄλλους πλείονας καὶ πεζοὺς 
δισχιλίους ἐστράτευσεν ἐπὶ Λεοντίνους ἀφεστηκότας ἀπὸ Διονυσίου , 
νυκτὸς δὲ παρεισπεσὼν ἐντὸς τοῦ τείχους κατελάβετο μέρος τῆς πόλεως . 
γενομένης δὲ μάχης ἰσχυρᾶς καὶ τῶν Συρακοσίων βοηθησάντων ἡττηθεὶς 
ἐξέπεσεν ἐκ τῶν Λεοντίνων . 
Ἡρακλείδης 
δ’ ὁ καταλελειμμένος ὑπὸ Δίωνος ναύαρχος τῶν μακρῶν νεῶν ἐν 
Πελοποννήσῳ διά τινας χειμῶνας ἐμποδισθεὶς ὑστέρησε τῆς καθόδου τῶν 
περὶ τὸν Δίωνα καὶ τῆς τῶν Συρακοσίων ἐλευθερώσεως · ἧκε δ’ ἄγων 
ναῦς μὲν μακρὰς εἴκοσι , χιλίους δὲ στρατιώτας καὶ πεντακοσίους . 
ὢν 
δ’ ἀνὴρ ἐπισημότατος καὶ δόξας ἄξιος ὑπάρχειν ᾑρέθη ναύαρχος ὑπὸ 
τῶν Συρακοσίων , καὶ μετὰ Δίωνος τεταγμένος ἐπὶ τῆς ἡγεμονίας 
διεπολέμει πρὸς Διονύσιον . 
μετὰ δὲ ταῦτα 
Φίλιστος ἀποδειχθεὶς στρατηγὸς καὶ καταρτίσας τριήρεις ἑξήκοντα πρὸς 
Συρακοσίους ἐναυμάχησεν ἔχοντας ναῦς παραπλησίους τὸν ἀριθμόν . 
γενομένου δ’ ἀγῶνος καρτεροῦ καὶ τοῦ Φιλίστου τὸ μὲν πρῶτον διὰ τῆς 
ἰδίας ἀνδραγαθίας προτεροῦντος , ὕστερον δ’ ἀποληφθέντος ὑπὸ τῶν 
πολεμίων οἱ μὲν Συρακόσιοι πανταχόθεν κυκλώσαντες τὰς ναῦς 
ἐφιλοτιμοῦντο ζωγρίᾳ λαβεῖν τὸν στρατηγόν , ὁ δὲ Φίλιστος εὐλαβηθεὶς 
τὴν ἐκ τῆς αἰχμαλωσίας αἰκίαν ἑαυτὸν ἀπέσφαξε , πλείστας μὲν καὶ 
μεγίστας χρείας παρεσχημένος τοῖς τυράννοις , πιστότατος δὲ τῶν φίλων 
τοῖς δυνάσταις γεγονώς . 
οἱ δὲ Συρακόσιοι 
νικήσαντες τῇ ναυμαχίᾳ τὸ μὲν σῶμα τοῦ Φιλίστου διαμερίσαντες καὶ 
δῑ ὅλης τῆς πόλεως ἑλκύσαντες ἄταφον ἐξέρριψαν , Διονύσιος δὲ τὸν 
μὲν πρακτικώτατον τῶν φίλων ἀποβαλὼν καὶ στρατηγὸν μὲν ἕτερον 
ἀξιόχρεων οὐκ ἔχων , αὐτὸς δ’ οὐ δυνάμενος φέρειν τὸ τοῦ πολέμου 
βάρος ἐξέπεμψε πρεσβευτὰς πρὸς τὸν Δίωνα , τὸ μὲν πρῶτον τὴν 
ἡμίσειαν τῆς ἀρχῆς παραδιδούς , ὕστερον δὲ βουλόμενος ὅλην 
ἐγχειρίζειν . 
τοῦ δὲ Δίωνος ἀποκριθέντος ὅτι τοῖς Συρακοσίοις δίκαιόν ἐστι 
παραδιδόναι τὴν ἀκρόπολιν ἐπί τισιν ἐξαιρέτοις χρήμασι καὶ τιμαῖς , ὁ 
μὲν Διονύσιος ἕτοιμος ἦν παραδιδόναι τὴν ἄκραν τῷ δήμῳ ὥστε 
τοὺς μισθοφόρους καὶ τὰ χρήματα λαβόντα εἰς τὴν Ἰταλίαν μεταστῆναι , 
ὁ δὲ Δίων συνεβούλευε τοῖς Συρακοσίοις δέχεσθαι τὰ διδόμενα . 
ὁ δὲ 
δῆμος ὑπὸ τῶν ἀκαίρων δημηγόρων πεισθεὶς ἀντεῖπε , νομίζων κατὰ 
κράτος ἐκπολιορκήσειν τὸν τύραννον . 
μετὰ 
δὲ ταῦτα ὁ μὲν Διονύσιος τοὺς ἀρίστους τῶν μισθοφόρων ἀπέλιπεν 
φυλάξοντας τὴν ἄκραν , αὐτὸς δ’ ἐνθέμενος τὰ χρήματα καὶ πᾶσαν τὴν 
βασιλικὴν κατασκευὴν ἔλαθεν ἐκπλεύσας καὶ κατῆρεν εἰς τὴν Ἰταλίαν . 
οἱ δὲ Συρακόσιοι πρὸς ἀλλήλους 
ἐστασίασαν , τῶν μὲν οἰομένων δεῖν τὴν στρατηγίαν καὶ τὴν τῶν ὅλων 
ἐξουσίαν ἐγχειρίζειν Ἡρακλείδῃ διὰ τὸ τοῦτον δοκεῖν μηδέποτ’ ἂν 
ἐπιθέσθαι τυραννίδι , τῶν δὲ ἀποφαινομένων τὸν Δίωνα δεῖν ἔχειν τὴν 
τῶν ἁπάντων ἡγεμονίαν . 
πρὸς δὲ τούτοις πολλῶν ὀφειλομένων μισθῶν 
τοῖς ἐκ Πελοποννήσου ξένοις τοῖς ἠλευθερωκόσι τὰς Συρακούσσας καὶ 
χρημάτων σπανιζούσης τῆς πόλεως οἱ μὲν μισθοφόροι τῶν χρημάτων 
ἀποστερούμενοι συνεστράφησαν , ὄντες πλείους τῶν τρισχιλίων , πάντες δ’ 
ἐπίλεκτοι ταῖς ἀρεταῖς καὶ διὰ τὴν ἄθλησιν τῶν πολεμικῶν ἔργων 
διαπεπονημένοι πολὺ τοὺς Συρακοσίους ταῖς ἀρεταῖς ὑπερεβάλλοντο . 
ὁ δὲ Δίων ἀξιούμενος ὑπὸ τῶν 
μισθοφόρων συναποστῆναι καὶ παρὰ τῶν Συρακοσίων ὡς κοινῶν ἐχθρῶν 
λαβεῖν τιμωρίαν τὸ μὲν πρῶτον ἀντεῖπεν , μετὰ δὲ ταῦτα 
συναναγκαζόμενος ὑπὸ τῆς περιστάσεως προσεδέξατο τὴν ἡγεμονίαν τῶν 
ξένων καὶ μετ’ ἐκείνων ταχθεὶς ἀνέζευξεν ἐπὶ τοὺς Λεοντίνους . 
οἱ δὲ Συρακόσιοι συστραφέντες 
ἐδίωκον τοὺς μισθοφόρους καὶ κατὰ τὴν ὁδοιπορίαν συνάψαντες μάχην 
καὶ πολλοὺς ἀποβαλόντες ἀπεχώρησαν . 
ὁ δὲ Δίων λαμπρᾷ μάχῃ νικήσας 
οὐδὲν ἐμνησικάκησε τοῖς Συρακοσίοις · ἀποστειλάντων γὰρ πρὸς αὐτὸν 
κήρυκα περὶ τῆς τῶν νεκρῶν ἀναιρέσεως τήν τε τῶν νεκρῶν ἀναίρεσιν 
ἔδωκε καὶ τοὺς ἁλόντας πολλοὺς ὄντας ἀπέλυσεν ἄνευ λύτρων . 
πολλοὶ 
γὰρ ἐν τῇ φυγῇ μέλλοντες φονεύεσθαι διηγόρευον ἑαυτοὺς εἶναι τῶν 
τὰ Δίωνος φρονούντων καὶ πάντες διὰ ταύτην τὴν αἰτίαν ἐξέφυγον τὸν 
θάνατον . 
μετὰ δὲ ταῦτα Διονύσιος μὲν 
στρατηγὸν ἀπέστειλεν εἰς τὰς Συρακούσσας Νύψιον τὸν Νεαπολίτην , 
ἀνδρείᾳ καὶ συνέσει στρατηγικῇ διαφέροντα · συνεξέπεμψε δ’ αὐτῷ καὶ 
φορτηγὰ πλοῖα σίτου καὶ τῆς ἄλλης ἀγορᾶς γέμοντα . 
οὗτος μὲν οὖν 
ἐκ Λοκρῶν ἀναχθεὶς ἐτέλει τὸν εἰς Συρακούσσας πλοῦν . 
οἱ δὲ κατὰ τὴν ἀκρόπολιν μισθοφόροι τοῦ 
τυράννου , κατὰ τοῦτον τὸν καιρὸν ἐπιλιπόντος τοῦ σίτου , καὶ τῇ 
σπάνει τῶν ἀναγκαίων δεινῶς πιεζούμενοι μέχρι μέν τινος ὑπέμενον 
εὐψύχως τὴν ἔνδειαν , τῆς δὲ φύσεως ὑπὸ τῆς ἀνάγκης ἡττωμένης καὶ 
τῆς σωτηρίας ἀπογινωσκομένης συνδραμόντες εἰς ἐκκλησίαν νυκτὸς 
ἐψηφίσαντο παραδοῦναι τὴν ἀκρόπολιν καὶ σφᾶς αὐτοὺς τοῖς 
Συρακοσίοις ἅμ’ ἡμέρᾳ . 
ἤδη δὲ τῆς 
νυκτὸς ληγούσης οἱ μὲν μισθοφόροι κήρυκας ἐξέπεμπον πρὸς τοὺς 
Συρακοσίους περὶ τῆς διαλύσεως , ὁ δὲ Νύψιος διαφαινούσης ἤδη τῆς 
ἡμέρας κατέπλευσε μετὰ τοῦ στόλου καὶ καθωρμίσθη περὶ τὴν 
Ἀρέθουσαν . 
διόπερ τῆς ἐνδείας παραχρῆμα μεταβαλούσης εἰς πολλὴν 
δαψίλειαν τῶν ἐπιτηδείων ὁ μὲν στρατηγὸς Νύψιος ἐκβιβάσας τοὺς 
στρατιώτας , κοινὴν ἐκκλησίαν συναγαγὼν καὶ διαλεχθεὶς οἰκείως τοῖς 
παροῦσι καιροῖς , προθύμους κατεσκεύασε πρὸς τοὺς μέλλοντας κινδύνους . 
ἡ 
μὲν οὖν ἀκρόπολις ἤδη παραδιδομένη τοῖς Συρακοσίοις τὸν εἰρημένον 
τρόπον ἀνελπίστως διεφυλάχθη , οἱ δὲ 
Συρακόσιοι πληρώσαντες ἁπάσας τὰς τριήρεις ἐπέπλευσαν τοῖς πολεμίοις 
ἔτι περὶ τὴν ἐξαίρεσιν τῆς ἀγορᾶς διατρίβουσιν . 
ἀπροσδοκήτου δὲ 
τῆς ἐφόδου γενομένης καὶ τῶν κατὰ τὴν ἀκρόπολιν μισθοφόρων 
τεθορυβημένως ἀντιταχθέντων ταῖς πολεμίαις τριήρεσιν , ἐγένετο ναυμαχία , 
καθ’ ἣν οἱ Συρακόσιοι προετέρησαν , καὶ τινὰς μὲν τῶν νεῶν κατέδυσαν , 
τινῶν δ’ ἐγκρατεῖς κατέστησαν , τὰς δὲ λοιπὰς πρὸς τὴν γῆν κατεδίωξαν . 
μετεωρισθέντες δ’ ἐπὶ τῷ προτερήματι 
τοῖς μὲν θεοῖς μεγαλοπρεπῶς ἔθυσαν ἐπινίκια , αὐτοὶ δ’ εἰς εὐωχίας 
καὶ πότους ἐκτραπέντες , καταφρονοῦντες τῶν ἡττημένων ῥᾳθύμως εἶχον 
τὰ περὶ τὰς φυλακάς . 
Νύψιος δ’ ὁ τῶν μισθοφόρων στρατηγὸς ἀναλαβεῖν καὶ 
ἀναμαχέσασθαι βουλόμενος τὴν ἧτταν νυκτὸς ἐκτεταγμένῃ τῇ δυνάμει 
παραδόξως προσέπεσε τῷ κατεσκευασμένῳ τείχει . 
εὑρὼν δὲ τοὺς φύλακας 
διὰ τὴν καταφρόνησιν καὶ μέθην εἰς ὕπνον τετραμμένους προσέθηκε τὰς 
παρεσκευασμένας κλίμακας πρὸς τὴν χρείαν . 
διὰ δὲ τούτων οἱ κράτιστοι τῶν μισθοφόρων ἀνέβησαν ἐπὶ τὸ τεῖχος 
καὶ τοὺς φύλακας φονεύσαντες ἀνέῳξαν τὰς πύλας . 
εἰσπεσόντων δὲ τῶν 
στρατιωτῶν εἰς τὴν πόλιν οἱ μὲν στρατηγοὶ τῶν Συρακοσίων ἐκ τῆς 
μέθης ἀνανήφοντες ἐπειρῶντο βοηθεῖν , ἐμποδιζόμενοι δὲ τὰς ὁρμὰς διὰ 
τὸν οἶνον οἱ μὲν ἀνῃρέθησαν , οἱ δ’ ἔφυγον . 
κατειλημμένης δὲ τῆς 
πόλεως καὶ τῶν ἐκ τῆς ἀκροπόλεως στρατιωτῶν σχεδὸν ἁπάντων 
εἰσπεσόντων ἐντὸς τοῦ περιτειχίσματος , τῶν δὲ Συρακοσίων διὰ τὸ 
παράδοξον καὶ τὴν ἀταξίαν ἐκπεπληγμένων πολὺς ἐγίνετο φόνος . 
τῶν δὲ τοῦ τυράννου στρατιωτῶν 
πλειόνων ἢ μυρίων ὄντων καὶ συντεταγμένων καλῶς οὐδεὶς τὸ βάρος 
αὐτῶν ὑπομεῖναι δυνατὸς ἦν , ἅτε τοῦ θορύβου καὶ τῆς ταραχῆς , ἔτι 
δὲ ἀναρχίας τοὺς ἐλαττουμένους ἐμποδιζούσης . 
κρατηθείσης δὲ τῆς ἀγορᾶς ὑπὸ τῶν πολεμίων , εὐθὺς 
ἐπὶ τὰς οἰκίας οἱ νενικηκότες ὥρμησαν · καὶ πολλὰ μὲν χρήματα 
διεφορεῖτο , οὐκ ὀλίγα δὲ σώματα γυναικῶν καὶ παίδων , ἔτι δ’ οἰκετῶν 
ἐξηνδραποδίζετο . 
κατὰ δὲ τοὺς στενωποὺς καὶ τὰς ἄλλας ὁδοὺς 
ἀντιταττομένων Συρακοσίων ἐγίνοντο συνεχεῖς συμπλοκαὶ καὶ πολλοὶ μὲν 
ἀπέθνησκον , οὐκ ὀλίγοι δὲ τραύμασι περιέπιπτον . 
τὴν μὲν οὖν νύκτα 
διετέλεσαν ἀλλήλους ἀναιροῦντες ὡς ἔτυχε διὰ τὸ σκότος καὶ πᾶς 
τόπος νεκρῶν ἔγεμεν . 
ἅμα δ’ ἡμέρᾳ τὸ μὲν τῆς συμφορᾶς μέγεθος 
συνεωράθη , οἱ δὲ Συρακόσιοι , μίαν ἔχοντες σωτηρίαν τὴν ἀπὸ τοῦ 
Δίωνος βοήθειαν , ἐξαπέστειλαν ἱππεῖς εἰς Λεοντίνους , δεόμενοι τοῦ 
Δίωνος μὴ περιιδεῖν τὴν πατρίδα δοριάλωτον γινομένην καὶ τῶν μὲν 
ἡμαρτημένων δοῦναι συγγνώμην αὐτοῖς , τὰς δὲ παρούσας δυστυχίας 
ἐλεήσαντα διορθώσασθαι τὴν τῆς πατρίδος συμφοράν . 
ὁ δὲ Δίων λαμπρὸς ὢν τὴν ψυχὴν καὶ διὰ τὴν ἐκ 
φιλοσοφίας παιδείαν ἐξημερωμένος τοὺς λογισμοὺς οὐκ ἐμνησικάκησε τοῖς 
πολίταις , ἀλλὰ τοὺς μισθοφόρους πείσας παραχρῆμα ἀνέζευξε καὶ 
διανύσας ὀξέως τὴν εἰς Συρακούσσας ὁδὸν ἧκε πρὸς τὰ Ἑξάπυλα . 
ἐνταῦθα δὲ διατάξας τοὺς στρατιώτας 
προσῆγε κατὰ τάχος καὶ κατέλαβεν ἐκ τῆς πόλεως τέκνα μὲν καὶ 
γυναῖκας καὶ τοὺς γεγηρακότας ὑπὲρ τοὺς μυρίους · οὗτοι δὲ πάντες 
ἀπαντῶντες μετὰ δακρύων ἱκέτευον ἀμῦναι τοῖς ἰδίοις ἀκληρήμασιν . 
οἱ δ’ ἐκ τῆς ἀκροπόλεως μισθοφόροι κεκρατηκότες ἤδη τῆς προθέσεως 
τὰς μὲν περὶ τὴν ἀγορὰν οἰκίας διαρπάσαντες ἐνέπρησαν , ἐπὶ δὲ τὰς 
λοιπὰς ὁρμήσαντες διήρπαζον τὰς ἐν ταύταις κτήσεις . 
καθ’ ὃν δὴ καιρὸν Δίων κατὰ πλείους τόπους 
εἰσπεσὼν εἰς τὴν πόλιν , καὶ τοῖς πολεμίοις περὶ τὰς ἁρπαγὰς 
ἀσχολουμένοις ἐπιθέμενος πάντας τοὺς περιτυγχάνοντας ἔκτεινε 
κομίζοντας ἐπὶ τῶν ὤμων παντοδαπὰς κατασκευάς · διὰ δὲ τὸ παράδοξον 
τῆς παρουσίας καὶ τὴν ἀταξίαν καὶ τὴν ταραχὴν τῶν διαφορούντων τὰς 
κτήσεις εὐχερῶς ἅπαντες ἐχειροῦντο . 
τέλος δὲ πλειόνων ἢ 
τετρακισχιλίων φονευθέντων , τῶν μὲν ἐν ταῖς οἰκίαις , τῶν δ’ ἐν ταῖς 
ὁδοῖς , οἱ λοιποὶ συνέφυγον εἰς τὴν ἀκρόπολιν καὶ τὰς πύλας 
κλείσαντες ἐξέφυγον τὸν κίνδυνον . 
Δίων 
δὲ κάλλιστον τῶν προγεγενημένων ἔργων ὑπ’ αὐτοῦ διαπραξάμενος τὰς 
μὲν καιομένας οἰκίας διέσωσε κατασβέσας τὴν φλόγα , τὸ δὲ περιτείχισμα 
καλῶς κατασκευασάμενος μιᾷ πράξει τήν τε πόλιν ὠχύρωσε καὶ τοὺς 
πολεμίους ἀποτειχίσας εἶρξε τῆς ἐπὶ τὴν γῆν ἐξόδου . 
καθαρὰν δὲ 
τῶν νεκρῶν ποιήσας τὴν πόλιν καὶ τρόπαιον στήσας ἔθυσε τοῖς θεοῖς 
ὑπὲρ τῆς σωτηρίας . 
συναχθείσης δ’ 
ἐκκλησίας ὁ μὲν δῆμος εὐχαριστῶν αὐτῷ στρατηγὸν ἐχειροτόνησεν 
αὐτοκράτορα τὸν Δίωνα καὶ τιμὰς ἀπένειμεν ἡρωικάς , ὁ δὲ Δίων 
ἀκολούθως τοῖς πεπραγμένοις ἐπιεικῶς τοὺς μὲν ἐχθροὺς ἅπαντας 
ἀπέλυσε τῶν ἐγκλημάτων καὶ τὸ πλῆθος παραμυθησάμενος εἰς κοινὴν 
ἤγαγεν ὁμόνοιαν . 
οἱ δὲ Συρακόσιοι πανδήμοις ἐπαίνοις καὶ ἀποδοχαῖς 
μεγάλαις ἐτίμων τὸν εὐεργέτην ὡς μόνον σωτῆρα γεγονότα τῆς πατρίδος . 
καὶ τὰ μὲν κατὰ τὴν Σικελίαν ἐν τούτοις ἦν . 
κατὰ δὲ τὴν Ἑλλάδα Χίων καὶ Ῥοδίων καὶ Κῴων , 
ἔτι δὲ Βυζαντίων διαπολεμούντων πρὸς Ἀθηναίους τὸν συμμαχικὸν 
πόλεμον ἀμφότεροι μεγάλας παρασκευὰς ἐποιοῦντο , βουλόμενοι ναυμαχίᾳ 
κρῖναι τὸν πόλεμον . 
Ἀθηναῖοι δὲ Χάρητα μὲν μετὰ νεῶν ἑξήκοντα 
προαπεσταλκότες ἦσαν ἐν τοῖς ἄνω καιροῖς , τότε δὲ ἄλλας ἑξήκοντα 
πληρώσαντες καὶ στρατηγοὺς ἐπιστήσαντες τοὺς ἐπιφανεστάτους τῶν 
πολιτῶν , Ἰφικράτην καὶ Τιμόθεον , ἐξαπέστειλαν κοινῇ μετὰ Χάρητος 
διαπολεμεῖν τοῖς ἀφεστηκόσι τῶν συμμάχων . 
οἱ δὲ Χῖοι καὶ Ῥόδιοι καὶ Βυζάντιοι μετὰ τῶν συμμάχων ἑκατὸν 
ναῦς πληρώσαντες Ἴμβρον μὲν καὶ Λῆμνον οὔσας Ἀθηναίων ἐπόρθησαν , 
ἐπὶ δὲ Σάμον πολλῇ δυνάμει στρατεύσαντες τὴν μὲν χώραν ἐδῄωσαν , 
τὴν δὲ πόλιν ἐπολιόρκουν κατὰ γῆν καὶ κατὰ θάλατταν · πολλὰς δὲ καὶ 
ἄλλας νήσους οὔσας ὑπ’ Ἀθηναίους κακοποιήσαντες χρήματα ἤθροισαν 
εἰς τὰς τοῦ πολέμου χρείας . 
οἱ δὲ τῶν 
Ἀθηναίων στρατηγοὶ πάντες ἀθροισθέντες τὸ μὲν πρῶτον ἐπεβάλοντο 
πολιορκῆσαι τὴν τῶν Βυζαντίων πόλιν , μετὰ δὲ ταῦτα τῶν Χίων καὶ 
τῶν συμμάχων τὴν μὲν πολιορκίαν τῆς Σάμου λυσάντων , ἐπὶ δὲ τὴν 
βοήθειαν τοῖς Βυζαντίοις τρεπομένων συνηθροίσθησαν πάντες οἱ στόλοι 
περὶ τὸν Ἑλλήσποντον . 
μελλούσης δὲ γίνεσθαι τῆς ναυμαχίας μέγας 
ἄνεμος ἐπιπεσὼν διεκώλυσεν αὐτῶν τὴν προαίρεσιν . 
τοῦ δὲ Χάρητος παρὰ φύσιν βουλομένου ναυμαχεῖν καὶ 
τῶν περὶ τὸν Ἰφικράτην καὶ Τιμόθεον ἐναντιουμένων διὰ τὸ μέγεθος 
τοῦ κλύδωνος ὁ μὲν Χάρης ἐπιμαρτυρόμενος τοὺς στρατιώτας διέβαλε 
τοὺς συνάρχοντας ὡς προδότας καὶ πρὸς τὸν δῆμον ἔγραψε περὶ αὐτῶν 
ὡς ἐγκαταλελοιπότων ἑκουσίως τὴν ναυμαχίαν , οἱ δ’ Ἀθηναῖοι 
παροξυνθέντες καὶ κρίσιν τῷ Ἰφικράτει καὶ Τιμοθέῳ προθέντες 
ἐζημίωσαν αὐτοὺς πολλοῖς ταλάντοις καὶ τῆς στρατηγίας ἀπέστησαν . 
Χάρης δὲ παραλαβὼν παντὸς τοῦ στόλου 
τὴν ἡγεμονίαν καὶ σπεύδων τῆς δαπάνης ἀπαλλάξαι τοὺς Ἀθηναίους 
ἐπεχείρησε πράξει παραβόλῳ · Ἀρταβάζου γὰρ ἀποστάντος ἀπὸ τοῦ 
βασιλέως καὶ μέλλοντος ὀλίγοις στρατιώταις πρὸς τοὺς σατράπας 
διαγωνίζεσθαι μυριάδας ἑπτὰ στρατιωτῶν ἔχοντας , συμμαχήσαντος αὐτῷ 
Χάρητος πάσῃ τῇ δυνάμει καὶ νικήσαντος τὴν τοῦ βασιλέως δύναμιν , ὁ 
μὲν Ἀρτάβαζος ἀποδιδοὺς τῆς εὐεργεσίας χάριτας ἐδωρήσατο πλῆθος 
χρημάτων , ἐξ ὧν δυνατὸν ἦν πᾶσαν τὴν δύναμιν ὀψωνιάζεσθαι , 
οἱ δ’ Ἀθηναῖοι τὸ μὲν πρῶτον 
ἀπεδέξαντο τὴν πρᾶξιν τοῦ Χάρητος , ὕστερον δὲ τοῦ βασιλέως πρέσβεις 
ἀποστείλαντος καὶ κατηγοροῦντος τοῦ Χάρητος τὴν ἐναντίαν ἔσχον 
γνώμην · διεδόθη γὰρ λόγος ὅτι τοῖς πολεμίοις τῶν Ἀθηναίων βασιλεὺς 
ἐπηγγείλατο τριακοσίαις ναυσὶ συγκαταπολεμήσειν τοὺς Ἀθηναίους . 
ταῦτ’ 
οὖν ὁ δῆμος εὐλαβηθεὶς ἔκρινε καταλύσασθαι τὸν πρὸς τοὺς 
ἀφεστηκότας πόλεμον · εὑρὼν δὲ κἀκείνους ἐπιθυμοῦντας τῆς εἰρήνης 
ῥᾳδίως πρὸς αὐτοὺς διελύσατο.ὁ μὲν οὖν 
συμμαχικὸς ὀνομασθεὶς πόλεμος τοιοῦτον ἔσχε τὸ τέλος , διαμείνας ἔτη 
τέτταρα . 
κατὰ δὲ τὴν Μακεδονίαν τρεῖς 
βασιλεῖς συνέστησαν ἐπὶ τὸν Φίλιππον , ὅ τε τῶν Θρᾳκῶν καὶ 
Παιόνων καὶ Ἰλλυριῶν . 
οὗτοι γὰρ ὄντες ὅμοροι τοῖς Μακεδόσι καὶ 
τὴν αὔξησιν ὑφορώμενοι τοῦ Φιλίππου καθ’ ἑαυτοὺς μὲν οὐκ ἦσαν 
ἀξιόμαχοι προηττημένοι , κοινῇ δὲ πολεμοῦντες ὑπέλαβον ῥᾳδίως αὐτοῦ 
περιέσεσθαι . 
διόπερ ἀθροιζόντων τὰς δυνάμεις ἐπιφανεὶς ἀσυντάκτοις 
καὶ καταπληξάμενος ἠνάγκασε προσθέσθαι τοῖς Μακεδόσιν . 
ἐπ’ ἄρχοντος δ’ Ἀθήνησι Καλλιστράτου Ῥωμαῖοι 
κατέστησαν ὑπάτους Μάρκον Φάβιον καὶ Γάιον Πλώτιον . 
ἐπὶ δὲ 
τούτων ὁ κληθεὶς ἱερὸς πόλεμος συνέστη καὶ διέμεινεν ἔτη ἐννέα . 
Φιλόμηλος γὰρ ὁ Φωκεύς , ἀνὴρ θράσει καὶ παρανομίᾳ διαφέρων , 
κατελάβετο μὲν τὸ ἐν Δελφοῖς ἱερόν , ἐξέκαυσε δὲ τὸν ἱερὸν πόλεμον 
διὰ τοιαύτας τινὰς αἰτίας . 
Λακεδαιμονίων 
πρὸς Βοιωτοὺς διαπολεμησάντων τὸν Λευκτρικὸν πόλεμον καὶ 
καταπολεμηθέντων οἱ μὲν Θηβαῖοι διὰ τὴν κατάληψιν τῆς Καδμείας δίκας 
μεγάλας ἐπαγαγόντες τοῖς Λακεδαιμονίοις ἐν Ἀμφικτύοσι κατεδίκασαν 
αὐτοὺς πολλοῖς χρήμασιν , οἱ δὲ Φωκεῖς 
ἐπεργασάμενοι πολλὴν τῆς ἱερᾶς χώρας τῆς ὀνομαζομένης Κιρραίας 
δίκας ὑπέσχον ἐν Ἀμφικτύοσι καὶ πολλοῖς ταλάντοις κατεκρίθησαν . 
οὐκ 
ἐκτινόντων δ’ αὐτῶν τὰ ὀφλήματα οἱ μὲν ἱερομνήμονες ἐν Ἀμφικτύοσι 
κατηγόρουν τῶν Φωκέων καὶ τὸ συνέδριον ἠξίουν , ἐὰν μὴ τὰ χρήματα 
τῷ θεῷ ἀποδῶσιν οἱ Φωκεῖς , καθιερῶσαι τὴν χώραν τῶν ἀποστερούντων 
τὸν θεόν · ὁμοίως δ’ ἔφασαν δεῖν καὶ τοὺς ἄλλους τοὺς 
καταδικασθέντας ἐκτίνειν τὰ ὀφλήματα , ἐν οἷς ὑπῆρχον καὶ 
Λακεδαιμόνιοι · ἐὰν δὲ μὴ ὑπακούωσι , κοινῇ ὑπὸ τῶν Ἑλλήνων 
μισοπονηρίας ἀξιοῦσθαι . 
τῶν δ’ Ἑλλήνων 
συνεπικυρούντων τὰ δόγματα τῶν Ἀμφικτυόνων καὶ τῆς τῶν Φωκέων χώρας 
μελλούσης καθιεροῦσθαι ὁ Φιλόμηλος , μέγιστον ἔχων ἐν τοῖς Φωκεῦσιν 
ἀξίωμα , διελέχθη τοῖς ὁμοεθνέσι , διδάσκων ὡς ἐκτῖσαι μὲν οὐ 
δύνανται τὰ χρήματα διὰ τὸ μέγεθος τῆς καταδίκης , περιορᾶν δὲ 
καθιερουμένην τὴν χώραν οὐ μόνον ἄνανδρον ὑπάρχειν , ἀλλὰ καὶ 
κίνδυνον ἐπιφέρειν τῇ τῶν ἁπάντων τοῦ βίου ἀνατροπῇ . 
ἐπειρᾶτο δὲ καὶ τὰς κρίσεις τῶν Ἀμφικτυόνων 
ἀδίκους δεικνύναι κατὰ τὸ δυνατόν · μικρᾶς γὰρ παντελῶς χώρας 
κατεργασθείσης μεγίστας ζημίας τεθεῖσθαι . 
συνεβούλευεν οὖν ταύτας 
ἀκύρους ποιῆσαι καὶ μεγάλας ἀφορμὰς ἔχειν ἀπεφαίνετο τοὺς Φωκεῖς 
κατὰ τῶν Ἀμφικτυόνων · τὸ γὰρ παλαιὸν τοῦ μαντείου τὴν ἐξουσίαν καὶ 
προστασίαν ἐσχηκέναι τούτους . 
καὶ μάρτυρα τὸν ἀρχαιότατον καὶ 
μέγιστον τῶν ποιητῶν Ὅμηρον παρείχετο λέγοντα 
αὐτὰρ Φωκείων Σχεδίος καὶ Ἐπίστροφος ἦρχον , 
οἳ Κυπάρισσον ἔχον Πυθῶνά τε πετρήεσσαν . 
ηομ . 
ιλ . 
2.517‐519 
διόπερ ἔφη δεῖν ἀμφισβητεῖν περὶ τῆς 
τοῦ μαντείου προστασίας ὡς οὔσης πατρίου τοῖς Φωκεῦσιν . 
ἐπηγγέλλετο 
δὲ κατορθώσειν τὴν ἐπιβολήν , ἐὰν αὐτὸν αὐτοκράτορα καταστήσωσι 
στρατηγὸν τῆς ὅλης ἐπιβολῆς καὶ κύριον . 
τῶν δὲ Φωκέων διὰ τὸν ἐκ τῆς 
καταδίκης φόβον ἑλομένων αὐτὸν αὐτοκράτορα στρατηγὸν ὁ Φιλόμηλος 
ἐνεργῶς ἐπετέλει τὰς ἐπαγγελίας . 
πρῶτον μὲν γὰρ παρελθὼν εἰς τὴν 
Σπάρτην ἐν ἀπορρήτοις διελέχθη τῷ βασιλεῖ τῶν Λακεδαιμονίων 
Ἀρχιδάμῳ , ὅτι κοινὸς ὁ ἀγών ἐστιν αὐτῷ περὶ τοῦ ποιῆσαι τὰς 
κρίσεις τῶν Ἀμφικτυόνων ἀκύρους · εἶναι γὰρ καὶ κατὰ τῶν 
Λακεδαιμονίων μεγάλας καὶ ἀδίκους ἀποφάσεις τῶν Ἀμφικτυόνων . 
ἐδήλωσεν οὖν αὐτῷ διότι τοὺς Δελφοὺς καταλαβέσθαι διέγνωκε καὶ 
τῆς προστασίας ἐὰν ἐγκρατὴς γένηται τὰ δόγματα τῶν Ἀμφικτυόνων 
ἀκυρώσει . 
ὁ δ’ Ἀρχίδαμος ἀποδεξάμενος 
τὸν λόγον φανερῶς μὲν κατὰ τὸ παρὸν οὐκ ἔφησε βοηθήσειν , λάθρᾳ δὲ 
πάντα συμπράξειν χορηγῶν καὶ χρήματα καὶ μισθοφόρους . 
ὁ δὲ Φιλόμηλος 
παρὰ μὲν τούτου πεντεκαίδεκα τάλαντα λαβών , ἰδίᾳ δὲ προσθεὶς οὐκ 
ἐλάττω τούτων μισθοφόρους τε ξένους ἐμισθώσατο καὶ τῶν Φωκέων 
ἐπέλεξε χιλίους , οὓς ὠνόμασε πελταστάς . 
ἀθροίσας δὲ στρατιωτῶν πλῆθος καὶ καταλαβόμενος τὸ μαντεῖον τούς τε 
Θρακίδας καλουμένους τῶν Δελφῶν ἐναντιουμένους ἀνεῖλε καὶ τὰς 
οὐσίας αὐτῶν ἐδήμευσε · τοὺς δ’ ἄλλους ὁρῶν καταπεπληγμένους 
παρεκάλει θαρρεῖν ὡς οὐδενὸς ἐσομένου περὶ αὐτοὺς δεινοῦ . 
διαβοηθείσης δὲ τῆς περὶ τὸ ἱερὸν καταλήψεως 
Λοκροὶ μὲν οἱ πλησίον οἰκοῦντες παραχρῆμα ἐστράτευσαν ἐπὶ τὸν 
Φιλόμηλον . 
γενομένης δὲ περὶ Δελφοὺς μάχης οἱ μὲν Λοκροὶ λειφθέντες 
καὶ πολλοὺς ἀποβαλόντες τῶν στρατιωτῶν ἔφυγον εἰς τὴν οἰκείαν , ὁ 
δὲ Φιλόμηλος ἐπαρθεὶς τῇ νίκῃ τὰς τῶν Ἀμφικτυόνων ἀποφάσεις ἔκ 
τε τῶν στηλῶν ἐξέκοψε καὶ τὰ περὶ τῶν καταδικῶν γράμματα κατέλυσεν , 
αὐτὸς δὲ διέδωκε λόγον ὡς οὔτε 
συλᾶν τὸ μαντεῖον διέγνωκεν οὔτ’ ἄλλην οὐδεμίαν παράνομον πρᾶξιν 
συντελεῖν βεβούλευται , τῆς δὲ προγονικῆς προστασίας ἀμφισβητῶν καὶ τὰς 
τῶν Ἀμφικτυόνων ἀδίκους ἀποφάσεις ἀκυρῶσαι βουλόμενος βοηθεῖν τοῖς 
πατρίοις νόμοις τῶν Φωκέων . 
οἱ δὲ Βοιωτοὶ 
συνελθόντες εἰς ἐκκλησίαν ἐψηφίσαντο βοηθεῖν τῷ μαντείῳ καὶ 
παραχρῆμα στρατιώτας ἐξέπεμψαν . 
τούτων δὲ πραττομένων ὁ Φιλόμηλος 
τεῖχός τε περιεβάλετο τῷ ἱερῷ καὶ μισθοφόρους ἤθροιζε πολλούς , 
ἀναβιβάσας τοὺς μισθοὺς καὶ ποιήσας ἡμιολίους , καὶ τῶν Φωκέων 
ἐπιλέγων τοὺς ἀρίστους κατέγραφε καὶ ταχὺ δύναμιν ἀξιόλογον 
ἤθροισεν · οὐκ ἐλάττους γὰρ τῶν πεντακισχιλίων στρατιωτῶν ἔχων 
προεκάθητο τῶν Δελφῶν , φοβερὸς ὢν ἤδη τοῖς πολεμεῖν πρὸς αὐτὸν 
βουλομένοις . 
μετὰ δὲ ταῦτα στρατεύσας εἰς 
τὴν τῶν Λοκρῶν χώραν καὶ πολλὴν τῆς πολεμίας γῆς δῃώσας 
κατεστρατοπεδεύσατο πλησίον ποταμοῦ τινος ῥέοντος παρὰ φρούριον ὀχυρόν . 
τούτῳ δὲ προσβολὰς ποιησάμενος καὶ μὴ δυνάμενος ἑλεῖν τῆς μὲν 
πολιορκίας ἀπέστη , πρὸς δὲ τοὺς Λοκροὺς συνάψας μάχην ἀπέβαλε τῶν 
στρατιωτῶν εἴκοσι καὶ τῶν νεκρῶν οὐ δυνηθεὶς κρατῆσαι τὴν ἀναίρεσιν 
αὐτῶν διὰ κήρυκος ᾐτήσατο . 
οἱ δὲ Λοκροὶ τὴν ἀναίρεσιν οὐ 
συγχωροῦντες ἀπόκρισιν ἔδωκαν ὅτι παρὰ πᾶσι τοῖς Ἕλλησι κοινὸς 
νόμος ἐστὶν ἀτάφους ῥίπτεσθαι τοὺς ἱεροσύλους . 
ὁ δὲ Φιλόμηλος χαλεπῶς φέρων τὸ συμβεβηκὸς συνῆψε 
μάχην τοῖς Λοκροῖς καὶ πᾶσαν εἰσενεγκάμενος φιλοτιμίαν ἀνεῖλέ τινας 
τῶν πολεμίων καὶ τῶν σωμάτων κυριεύσας ἠνάγκασε τοὺς Λοκροὺς 
ἀλλαγὴν ποιήσασθαι τῶν νεκρῶν . 
κρατῶν δὲ τῶν ὑπαίθρων καὶ πολλὴν 
πορθήσας τῆς Λοκρίδος ἐπανῆλθεν εἰς Δελφοὺς ἐμπεπληκὼς ὠφελείας 
τοὺς στρατιώτας . 
μετὰ δὲ ταῦτα περὶ τοῦ πολέμου βουλόμενος χρήσασθαι 
τῷ μαντείῳ τὴν Πυθίαν ἠνάγκασεν ἀναβᾶσαν ἐπὶ τὸν τρίποδα δοῦναι 
τὸν χρησμόν . 
ἐπεὶ δὲ τοῦ τρίποδος ἐμνήσθην , οὐκ 
ἄκαιρον προσαναλαβεῖν ἡγοῦμαι τὴν παλαιὰν περὶ αὐτοῦ παραδεδομένην 
ἱστορίαν . 
λέγεται γὰρ τὸ παλαιὸν αἶγας εὑρεῖν τὸ μαντεῖον · οὗ 
χάριν αἰξὶ μάλιστα χρηστηριάζονται μέχρι τοῦ νῦν οἱ Δελφοί . 
τὸν δὲ τρόπον τῆς εὑρέσεως γενέσθαι 
φασὶ τοιοῦτον . 
ὄντος χάσματος ἐν τούτῳ τῷ τόπῳ , καθ’ ὅν ἐστι νῦν 
τοῦ ἱεροῦ τὸ καλούμενον ἄδυτον , καὶ περὶ τοῦτο νενομένων αἰγῶν διὰ 
τὸ μήπω κατοικεῖσθαι τοὺς Δελφοὺς αἰεὶ τὴν προσιοῦσαν τῷ χάσματι 
καὶ προσβλέψασαν αὐτῷ σκιρτᾶν θαυμαστῶς καὶ προΐεσθαι φωνὴν διάφορον 
ἢ πρότερον εἰώθει φθέγγεσθαι . 
τὸν δ’ 
ἐπιστατοῦντα ταῖς αἰξὶ θαυμάσαι τὸ παράδοξον καὶ προσελθόντα τῷ 
χάσματι καὶ κατιδόντα οἷόνπερ ἦν ταὐτὸ παθεῖν ταῖς αἰξίν · ἐκείνας 
τε γὰρ ὅμοια ποιεῖν τοῖς ἐνθουσιάζουσι καὶ τοῦτον προλέγειν τὰ 
μέλλοντα γίνεσθαι . 
μετὰ δὲ ταῦτα τῆς φήμης παρὰ τοῖς ἐγχωρίοις 
διαδοθείσης περὶ τοῦ πάθους τῶν προσιόντων τῷ χάσματι πλείους 
ἀπαντᾶν ἐπὶ τὸν τόπον · διὰ δὲ τὸ παράδοξον πάντων ἀποπειρωμένων 
τοὺς αἰεὶ πλησιάζοντας ἐνθουσιάζειν . 
δῑ ἃς αἰτίας θαυμαστωθῆναί τε 
τὸ μαντεῖον καὶ νομισθῆναι τῆς Γῆς εἶναι τὸ χρηστήριον . 
καὶ χρόνον μέν τινα τοὺς βουλομένους μαντεύεσθαι 
προσιόντας τῷ χάσματι ποιεῖσθαι τὰς μαντείας ἀλλήλοις · μετὰ δὲ ταῦτα 
πολλῶν καθαλλομένων εἰς τὸ χάσμα διὰ τὸν ἐνθουσιασμὸν καὶ πάντων 
ἀφανιζομένων δόξαι τοῖς κατοικοῦσι περὶ τὸν τόπον , ἵνα μηδεὶς 
κινδυνεύῃ , προφῆτίν τε μίαν πᾶσι καταστῆσαι γυναῖκα καὶ διὰ ταύτης 
γίνεσθαι τὴν χρησμολογίαν . 
ταύτῃ δὲ κατασκευασθῆναι μηχανὴν , ἐφ’ ἣν 
ἀναβαίνουσαν ἀσφαλῶς ἐνθουσιάζειν καὶ μαντεύεσθαι τοῖς βουλομένοις . 
εἶναι δὲ τὴν μηχανὴν τρεῖς ἔχουσαν 
βάσεις , ἀφ’ ὧν αὐτὴν τρίποδα κληθῆναι · σχεδὸν δὲ πάντας τούτου τοῦ 
κατασκευάσματος ἀπομιμήματα γίνεσθαι τοὺς ἔτι καὶ νῦν 
κατασκευαζομένους χαλκοῦς τρίποδας . 
ὃν μὲν οὖν τρόπον εὑρέθη τὸ 
μαντεῖον καὶ δῑ ἃς αἰτίας ὁ τρίπους κατεσκευάσθη ἱκανῶς εἰρῆσθαι 
νομίζω . 
θεσπιῳδεῖν δὲ τὸ ἀρχαῖον 
λέγεται παρθένους διά τε τὸ τῆς φύσεως ἀδιάφθορον καὶ τὸ τῆς 
Ἀρτέμιδος ὁμογενές · ταύτας γὰρ εὐθετεῖν πρὸς τὸ τηρεῖν τὰ 
ἀπόρρητα τῶν χρησμῳδουμένων . 
ἐν δὲ τοῖς νεωτέροις χρόνοις φασὶν 
Ἐχεκράτη τὸν Θετταλὸν παραγενόμενον εἰς τὸ χρηστήριον καὶ θεασάμενον 
τὴν χρησμολογοῦσαν παρθένον ἐρασθῆναι διὰ τὸ κάλλος αὐτῆς καὶ 
συναρπάσαντα βιάσασθαι · τοὺς δὲ Δελφοὺς διὰ τὸ γεγενημένον πάθος εἰς 
τὸ λοιπὸν νομοθετῆσαι μηκέτι παρθένον χρηστηριάζειν , ἀλλὰ γυναῖκα 
πρεσβυτέραν πεντήκοντα ἐτῶν χρησμολογεῖν · κοσμεῖσθαι δ’ αὐτὴν 
παρθενικῇ σκευῇ , καθάπερ ὑπομνήματι τῆς παλαιᾶς προφήτιδος . 
τὰ μὲν 
οὖν περὶ τῆς εὑρέσεως τοῦ μαντείου μυθολογούμενα τοιαῦτ’ ἐστίν · 
ἡμεῖς δ’ ἐπανήξομεν ἐπὶ τὰς Φιλομήλου πράξεις . 
οὗτος γὰρ κρατῶν τοῦ μαντείου προσέταττε τῇ Πυθίᾳ 
τὴν μαντείαν ἀπὸ τοῦ τρίποδος ποιεῖσθαι κατὰ τὰ πάτρια . 
ἀποκριναμένης δ’ αὐτῆς ὅτι τοιαῦτα οὐκ ἔστι τὰ πάτρια διηπειλήσατο 
καὶ συνηνάγκασε τὴν ἀνάβασιν ποιεῖσθαι ἐπὶ τὸν τρίποδα . 
ἀποφθεγξαμένης δ’ αὐτῆς πρὸς τὴν ὑπεροχὴν τοῦ βιαζομένου ὅτι 
ἔξεστιν αὐτῷ πράττειν ὃ βούλεται ἀσμένως τὸ ῥηθὲν ἐδέξατο καὶ 
τὸν προσήκοντα χρησμὸν ἔχειν ἀπεφαίνετο . 
εὐθὺς δὲ καὶ τὸν χρησμὸν 
ἔγγραφον ποιήσας καὶ προθεὶς εἰς τοὐμφανὲς ἅπασιν ἐποίησε φανερὸν 
ὅτι ὁ θεὸς αὐτῷ δίδωσιν ἐξουσίαν πράττειν ὅ , τι βούλεται . 
συναγαγὼν δ’ ἐκκλησίαν καὶ τὴν 
μαντείαν τοῖς πλήθεσι δηλώσας καὶ παρακαλέσας θαρρεῖν ἐτρέπετο πρὸς 
τὰς τοῦ πολέμου πράξεις . 
ἐγένετο δ’ αὐτῷ καὶ σημεῖον ἐν τῷ ἱερῷ 
τοῦ Ἀπόλλωνος · ἀετὸς γὰρ ὑπερπετώμενος τὸν ναὸν τοῦ θεοῦ καὶ 
συγκυλισθεὶς ἐπὶ τὴν γῆν τὰς τρεφομένας ἐν τῷ ἱερῷ περιστερὰς 
ἐθήρευεν , ὧν ἐνίας ἀπ’ αὐτῶν ἥρπαζε τῶν βωμῶν . 
τὸ δὲ σημεῖον 
ἔφασαν οἱ περὶ ταῦτ’ ἀσχολούμενοι σημαίνειν τῷ Φιλομήλῳ καὶ τοῖς 
Φωκεῦσι κρατήσειν τῶν περὶ Δελφοὺς πραγμάτων . 
ἐπαρθεὶς οὖν ἐπὶ τούτοις ἐπέλεξε τῶν φίλων τοὺς 
εὐθετωτάτους εἰς τὰς πρεσβείας καὶ τούτων τοὺς μὲν εἰς τὰς Ἀθήνας , 
τοὺς δ’ εἰς Λακεδαίμονα , τοὺς δ’ εἰς τὰς Θήβας ἐξέπεμψεν · ὁμοίως 
δὲ καὶ πρὸς τὰς ἄλλας τὰς ἐπισημοτάτας τῶν κατὰ τὴν Ἑλλάδα 
πόλεων ἀπέστειλεν , ἀπολογούμενος ὅτι κατείληπται τοὺς Δελφοὺς οὐ 
τοῖς ἱεροῖς χρήμασιν ἐπιβουλεύων , ἀλλὰ τῆς τοῦ ἱεροῦ προστασίας 
ἀμφισβητῶν · εἶναι γὰρ Φωκέων αὐτὴν ἰδίαν ἐν τοῖς παλαιοῖς χρόνοις 
ἀποδεδειγμένην . 
τῶν δὲ χρημάτων τὸν 
λόγον ἔφη πᾶσι τοῖς Ἕλλησιν ἀποδώσειν καὶ τόν τε σταθμὸν καὶ τὸν 
ἀριθμὸν τῶν ἀναθημάτων ἕτοιμος εἶναι παραδοῦναι τοῖς βουλομένοις 
ἐξετάζειν . 
ἠξίου δέ , ἄν τις δῑ ἔχθραν ἢ φθόνον πολεμῇ Φωκεῦσι , 
μάλιστα μὲν συμμαχεῖν , εἰ δὲ μή γε , τὴν ἡσυχίαν ἄγειν . 
τῶν δὲ πρέσβεων τὸ προσταχθὲν πραξάντων 
Ἀθηναῖοι μὲν καὶ Λακεδαιμόνιοι καί τινες ἄλλοι συμμαχίαν πρὸς 
αὐτὸν συνέθεντο καὶ βοηθήσειν ἐπηγγείλαντο , Βοιωτοὶ δὲ καὶ Λοκροὶ 
καί τινες ἕτεροι τἀναντία τούτοις ἐψηφίσαντο καὶ τὸν πόλεμον ὑπὲρ 
τοῦ θεοῦ πρὸς τοὺς Φωκεῖς ἐπανείλαντο . 
ταῦτα μὲν οὖν ἐπράχθη κατὰ 
τοῦτον τὸν ἐνιαυτόν . 
ἐπ’ ἄρχοντος δ’ Ἀθήνησι 
Διοτίμου Ῥωμαῖοι κατέστησαν ὑπάτους Γάιον Μάρκιον καὶ Γναῖον 
Μάλλιον . 
ἐπὶ δὲ τούτων Φιλόμηλος μὲν προορώμενος τὸ μέγεθος τοῦ 
πολέμου μισθοφόρων τε πλῆθος ἤθροιζε , τῶν τε Φωκέων τοὺς εὐθέτους 
κατέλεγεν εἰς τὴν στρατείαν . 
τοῦ δὲ 
πολέμου προσδεομένου χρημάτων τῶν μὲν ἱερῶν ἀναθημάτων ἀπείχετο , 
τοὺς δὲ Δελφοὺς εὐδαιμονίᾳ καὶ πλούτῳ διαφέροντας ἐπράξατο πλῆθος 
χρημάτων ἱκανὸν εἰς τοὺς τῶν ξένων μισθούς . 
κατασκευάσας οὖν 
ἀξιόλογον δύναμιν προήγαγεν εἰς ὕπαιθρον καὶ φανερὸς ἦν ἑτοίμως 
ἔχων διαγωνίζεσθαι πρὸς τοὺς ἀλλοτρίως διακειμένους τοῖς Φωκεῦσι . 
τῶν δὲ Λοκρῶν στρατευσάντων ἐπ’ 
αὐτὸν ἐγένετο μάχη περὶ τὰς Φαιδριάδας καλουμένας πέτρας , ἣν 
νικήσας ὁ Φιλόμηλος πολλοὺς μὲν ἀνεῖλε τῶν πολεμίων , οὐκ ὀλίγους δ’ 
ἐζώγρησε , τινὰς δὲ κατὰ τῆς πέτρας συνηνάγκασεν ἑαυτοὺς 
κατακρημνίσαι . 
μετὰ δὲ τὴν μάχην ταύτην οἱ μὲν Φωκεῖς ἐπήρθησαν 
τοῖς φρονήμασι διὰ τὴν εὐημερίαν , οἱ δὲ Λοκροὶ ταπεινωθέντες 
πρέσβεις ἐξέπεμψαν εἰς τὰς Θήβας ἀξιοῦντες τοὺς Βοιωτοὺς βοηθεῖν 
αὐτοῖς τε καὶ τῷ θεῷ . 
οἱ δὲ Βοιωτοὶ 
διά τε τὴν πρὸς τοὺς θεοὺς εὐσέβειαν καὶ διὰ τὸ συμφέρειν αὐτοῖς 
τὰς τῶν Ἀμφικτυόνων κρίσεις βεβαίας εἶναι πρός τε τοὺς Θετταλοὺς 
ἐπρέσβευσαν καὶ τοὺς ἄλλους Ἀμφικτύονας ἀξιοῦντες κοινῇ πολεμῆσαι 
τοῖς Φωκεῦσι . 
ψηφισαμένων δὲ τῶν Ἀμφικτυόνων τὸν πρὸς Φωκεῖς 
πόλεμον πολλὴ ταραχὴ καὶ διάστασις ἦν καθ’ ὅλην τὴν Ἑλλάδα . 
οἱ 
μὲν γὰρ ἔκριναν βοηθεῖν τῷ θεῷ καὶ τοὺς Φωκεῖς ὡς ἱεροσύλους 
κολάζειν , οἱ δὲ πρὸς τὴν τῶν Φωκέων βοήθειαν ἀπέκλινον . 
σχιζομένης δὲ τῆς 
τῶν ἐθνῶν καὶ πόλεων αἱρέσεως τῷ μὲν ἱερῷ βοηθεῖν ἔγνωσαν 
Βοιωτοὶ καὶ Λοκροὶ καὶ Θετταλοὶ καὶ Περραιβοί , πρὸς δὲ τούτοις 
Δωριεῖς καὶ Δόλοπες , ἔτι δὲ Ἀθαμᾶνες καὶ Ἀχαιοὶ Φθιῶται καὶ 
Μάγνητες , ἔτι δὲ Αἰνιᾶνες καί τινες ἕτεροι , τοῖς δὲ Φωκεῦσι 
συνεμάχουν Ἀθηναῖοι καὶ Λακεδαιμόνιοι καί τινες ἕτεροι τῶν 
Πελοποννησίων . 
προθυμότατα δὲ συνέπραττον 
οἱ Λακεδαιμόνιοι διὰ τοιαύτας αἰτίας . 
ἐν τῷ Λευκτρικῷ πολέμῳ 
Θηβαῖοι καταπολεμήσαντες τοὺς πολεμίους δίκην ἐπήνεγκαν εἰς 
Ἀμφικτύονας κατὰ τῶν Σπαρτιατῶν , ὅτι Φοιβίδας ὁ Σπαρτιάτης 
κατελάβετο τὴν Καδμείαν , καὶ διετιμήσαντο τὸ ἀδίκημα ταλάντων 
πεντακοσίων . 
καταδικασθέντων δὲ τῶν Λακεδαιμονίων καὶ τὴν δίκην οὐκ 
ἐκτινόντων κατὰ τὸν ὡρισμένον ἐκ τῶν νόμων καιρὸν οἱ Θηβαῖοι πάλιν 
δίκην ἐπήνεγκαν διπλοῦ τοῦ ἀδικήματος . 
τῶν δ’ Ἀμφικτυόνων χιλίοις ταλάντοις καταδικασάντων οἱ Λακεδαιμόνιοι 
διὰ τὸ μέγεθος τοῦ ὀφλήματος ὁμοίας τοῖς Φωκεῦσι τὰς ἀποφάσεις 
ἐποιοῦντο , λέγοντες ἀδίκως ὑπὸ τῶν Ἀμφικτυόνων καταδεδικάσθαι . 
διόπερ κοινοῦ ὄντος τοῦ συμφέροντος 
οἱ Λακεδαιμόνιοι κατ’ ἰδίαν μὲν ὤκνουν ὑπὲρ τῆς καταδίκης ἄρασθαι 
πόλεμον , διὰ δὲ τοῦ προσώπου τῶν Φωκέων εὐσχημονέστερον ἔκρινον 
ἀκυρῶσαι τὰς κρίσεις τῶν Ἀμφικτυόνων . 
διὰ δὴ ταύτας τὰς αἰτίας 
ἑτοιμότατα συνεμάχουν τοῖς Φωκεῦσι καὶ τὴν προστασίαν τοῦ ἱεροῦ 
συγκατεσκεύαζον αὐτοῖς . 
φανεροῦ δ’ ὄντος ὅτι 
Βοιωτοὶ μεγάλῃ δυνάμει στρατεύσουσιν ἐπὶ τοὺς Φωκεῖς ὁ Φιλόμηλος 
ἔκρινε μισθοφόρων ἀθροίζειν πλῆθος . 
προσδεομένου δὲ τοῦ πολέμου 
χρημάτων πλειόνων ἠναγκάζετο τοῖς ἱεροῖς ἀναθήμασιν ἐπιβάλλειν τὰς 
χεῖρας καὶ συλᾶν τὸ μαντεῖον . 
ὑποστησαμένου δ’ αὐτοῦ τοῖς ξένοις 
μισθοὺς ἡμιολίους ταχὺ πλῆθος ἠθροίσθη μισθοφόρων , πολλῶν ὑπακουόντων 
πρὸς τὴν στρατείαν διὰ τὸ μέγεθος τῶν μισθῶν . 
τῶν μὲν οὖν ἐπιεικῶν ἀνδρῶν οὐδεὶς ἀπεγράψατο 
πρὸς τὴν στρατείαν διὰ τὴν πρὸς τοὺς θεοὺς εὐσέβειαν , οἱ δὲ 
πονηρότατοι καὶ θεῶν διὰ τὴν πλεονεξίαν καταφρονοῦντες προθύμως 
συνέτρεχον πρὸς τὸν Φιλόμηλον καὶ ταχὺ δύναμις ἰσχυρὰ συνέστη τῶν 
πρὸς τὴν ἱεροσυλίαν ὁρμωμένων . 
ὁ μὲν 
οὖν Φιλόμηλος διὰ τὸ μέγεθος τῆς εὐπορίας ταχὺ δύναμιν ἀξιόχρεων 
κατεσκευάσατο . 
εὐθὺς οὖν ἐστράτευσεν εἰς τὴν τῶν Λοκρῶν χώραν 
ἔχων στρατιώτας ἱππεῖς τε καὶ πεζοὺς πλείους τῶν μυρίων . 
ἀντιταχθέντων δὲ τῶν Λοκρῶν καὶ τῶν Βοιωτῶν βοηθησάντων τοῖς 
Λοκροῖς ἱππομαχία συνέστη , καθ’ ἣν προετέρησαν οἱ Φωκεῖς . 
μετὰ δὲ ταῦτα οἱ μὲν Θετταλοὶ μετὰ τῶν 
πλησιοχώρων συμμάχων ἀθροισθέντες εἰς ἑξακισχιλίους ἧκον εἰς τὴν 
Λοκρίδα καὶ συνάψαντες μάχην τοῖς Φωκεῦσι περὶ λόφον Ἀργόλαν 
ὀνομαζόμενον ἡττήθησαν . 
ἐπιφανέντων δὲ Βοιωτῶν μυρίοις καὶ 
τρισχιλίοις στρατιώταις καὶ τῶν ἐκ Πελοποννήσου Ἀχαιῶν χιλίοις καὶ 
πεντακοσίοις βοηθησάντων τοῖς Φωκεῦσιν ἀντεστρατοπέδευσαν αἱ δυνάμεις , 
ἀμφοτέρων ἀθροισθέντων εἰς ἕνα τόπον . 
μετὰ δὲ ταῦτα οἱ μὲν Βοιωτοὶ κατὰ 
τὰς προνομὰς ζωγρήσαντες οὐκ ὀλίγους τῶν μισθοφόρων , προαγαγόντες πρὸ 
τῆς πόλεως ἐκήρυξαν ὅτι τούσδε τοὺς ἄνδρας οἱ Ἀμφικτύονες 
στρατευσαμένους μετὰ τῶν ἱεροσύλων θανάτῳ κολάζουσιν · εὐθὺς δὲ καὶ 
τῶν ἔργων τοῖς λόγοις ἀκολουθούντων ἅπαντας κατηκόντισαν . 
ἐπὶ δὲ τούτοις οἱ παρὰ τοῖς Φωκεῦσι 
μισθοφόροι παροξυνθέντες ἠξίουν τὸν Φιλόμηλον τῆς ὁμοίας τιμωρίας 
ἀξιῶσαι τοὺς πολεμίους , μεγάλην δὲ φιλονεικίαν εἰσενεγκάμενοι καὶ 
πολλοὺς τῶν κατὰ τὴν χώραν πλανωμένων παρὰ τοῖς πολεμίοις ζωγρήσαντες 
ἀνήγαγον , οὓς ἅπαντας ὁ Φιλόμηλος κατηκόντισε . 
διὰ δὲ ταύτης τῆς 
κολάσεως τοὺς ἐναντίους ἐποίησαν μεθέσθαι τῆς ὑπερηφάνου καὶ δεινῆς 
τιμωρίας . 
μετὰ δὲ ταῦτα τῶν δυνάμεων εἰς 
ἄλλην χώραν ἐμβαλουσῶν καὶ τὴν ὁδοιπορίαν ποιουμένων διὰ τόπων 
καταδένδρων καὶ τραχέων ἄφνω συνέμιξαν ἀλλήλοις οἱ προηγούμενοι τῆς 
στρατιᾶς . 
γενομένης δὲ συμπλοκῆς , εἶτα μάχης ἰσχυρᾶς οἱ Βοιωτοὶ τῷ 
πλήθει πολὺ προέχοντες ἐνίκησαν τοὺς Φωκεῖς . 
τῆς δὲ φυγῆς γινομένης διὰ τόπου κρημνώδους καὶ 
δυσεξίτου πολλοὶ τῶν τε Φωκέων καὶ μισθοφόρων κατεκόπησαν · ὁ δὲ 
Φιλόμηλος ἐκθύμως ἀγωνισάμενος καὶ πολλοῖς τραύμασι περιπεσὼν εἴς 
τινα κρημνώδη τόπον συνεκλείσθη · οὐκ ἔχων δὲ διέξοδον καὶ φοβούμενος 
τὴν ἐκ τῆς αἰχμαλωσίας αἰκίαν ἑαυτὸν κατεκρήμνισε καὶ τοῦτον τὸν 
τρόπον δοὺς τῷ δαιμονίῳ δίκας κατέστρεψε τὸν βίον . 
ὁ δὲ συνάρχων αὐτῷ στρατηγὸς Ὀνόμαρχος 
διαδεξάμενος τὴν ἡγεμονίαν καὶ μετὰ τῆς ἀνασωζομένης δυνάμεως 
ἀναχωρήσας ἀνελάμβανε τοὺς ἐκ τῆς φυγῆς ἐπανιόντας . 
ἅμα δὲ τούτοις 
πραττομένοις Φίλιππος ὁ τῶν Μακεδόνων βασιλεὺς Μεθώνην μὲν 
ἐκπολιορκήσας καὶ διαρπάσας κατέσκαψε , Παγασὰς δὲ χειρωσάμενος 
ἠνάγκασεν ὑποταγῆναι . 
κατὰ δὲ τὸν Πόντον Λεύκων ὁ τοῦ Βοσπόρου 
βασιλεὺς ἐτελεύτησεν ἄρξας ἔτη τεσσαράκοντα , τὴν δὲ ἀρχὴν 
διαδεξάμενος Σπάρτακος ὁ υἱὸς ἐβασίλευσεν ἔτη πέντε . 
Ῥωμαίοις δὲ πρὸς Φαλίσκους συνέστη πόλεμος καὶ 
μέγα μὲν οὐδὲν οὐδ’ ἄξιον μνήμης ἐπετελέσθη , καταδρομαὶ δὲ καὶ 
πορθήσεις τῆς χώρας τῶν Φαλίσκων ἐγίνοντο . 
κατὰ δὲ τὴν Σικελίαν 
Δίωνος τοῦ στρατηγοῦ σφαγέντος ὑπὸ Ζακυνθίων τινῶν μισθοφόρων τὴν 
ἡγεμονίαν διεδέξατο Κάλλιππος ὁ τούτους πρὸς τὸν φόνον παρασκευάσας 
καὶ ἦρξε μῆνας τρεισκαίδεκα . 
ἐπ’ ἄρχοντος δ’ 
Ἀθήνησιν Θουδήμου Ῥωμαῖοι κατέστησαν ὑπάτους Μάρκον Πόπλιον καὶ 
Μάρκον Φάβιον . 
ἐπὶ δὲ τούτων Βοιωτοὶ νενικηκότες τοὺς Φωκεῖς καὶ 
νομίσαντες τὸν αἰτιώτατον τῆς ἱεροσυλίας Φιλόμηλον ὑπὸ θεῶν καὶ 
ἀνθρώπων κεκολασμένον ἀποτρέψειν τοὺς ἄλλους ἀπὸ τῆς ὁμοίας κακίας 
ἀνέζευξαν εἰς τὴν οἰκείαν . 
οἱ δὲ 
Φωκεῖς ἀπολυθέντες τοῦ πολέμου κατὰ τὸ παρὸν ἐπανῆλθον εἰς Δελφοὺς 
καὶ συνελθόντες μετὰ τῶν συμμάχων εἰς κοινὴν ἐκκλησίαν ἐβουλεύοντο 
περὶ τοῦ πολέμου . 
οἱ μὲν οὖν ἐπιεικέστατοι πρὸς τὴν εἰρήνην 
ἔρρεπον , οἱ δ’ ἀσεβεῖς καὶ τόλμῃ καὶ πλεονεξίᾳ διαφέροντες 
ἐφρόνουν τὰ ἐναντία καὶ περιεβλέποντο ζητοῦντες τὸν συνηγορήσοντα 
ταῖς σφετέραις παρανομίαις . 
Ὀνόμαρχος δὲ 
πεφροντισμένον λόγον διελθὼν ὑπὲρ τοῦ τηρεῖν τὴν ἐξ ἀρχῆς προαίρεσιν 
προετρέψατο τὰ πλήθη πρὸς τὸν πόλεμον , οὐχ οὕτω τοῦ κοινῇ 
συμφέροντος προνοηθεὶς , ὡς τὸ ἴδιον λυσιτελὲς προκρίνας · πολλαῖς γὰρ 
καὶ μεγάλαις δίκαις ὑπὸ τῶν Ἀμφικτυόνων ἦν καταδεδικασμένος ὁμοίως 
τοῖς ἄλλοις καὶ τὰ ὀφλήματα οὐκ ἐκτετικώς . 
διόπερ ὁρῶν 
αἰρετώτερον αὐτῷ τὸν πόλεμον ὄντα τῆς εἰρήνης εὐλόγως τοὺς 
Φωκεῖς καὶ συμμάχους παρώξυνε τηρεῖν τὴν ὑπόστασιν τοῦ Φιλομήλου . 
αἱρεθεὶς δὲ στρατηγὸς αὐτοκράτωρ 
μισθοφόρων τε πλῆθος ἤθροιζε καὶ τὰς τῶν τετελευτηκότων τάξεις 
ἀναπληρώσας καὶ τῷ πλήθει τῶν ξενολογηθέντων αὐξήσας τὴν δύναμιν 
μεγάλας παρασκευὰς ἐποιεῖτο συμμάχων καὶ τῶν ἄλλων τῶν εἰς πόλεμον 
χρησίμων . 
ἐπῆρε δ’ αὐτὸν πρὸς τὴν ὑπόστασιν ταύτην ὄνειρος ἔμφασιν διδοὺς 
μεγάλης αὐξήσεώς τε καὶ δόξης · κατὰ γὰρ τὸν ὕπνον ἔδοξε τὸν 
κολοττὸν τὸν χαλκοῦν , ὃν ἀνέθηκαν ἐν τῷ ἱερῷ τοῦ Ἀπόλλωνος οἱ 
Ἀμφικτύονες , ἀναπλάττειν εἰς ὕψος ταῖς ἰδίαις χερσὶ καὶ ποιῆσαι 
πολὺ μείζονα . 
ὑπέλαβεν οὖν αὐτῷ σημαίνεσθαι παρὰ τῶν θεῶν αὔξησιν 
δόξης ἔσεσθαι διὰ τῆς αὑτοῦ στρατηγίας · τὸ δ’ ἀληθὲς οὐχ οὕτως 
εἶχε , τοὐναντίον δὲ παρεσημαίνετο · διὰ τὸ τοὺς Ἀμφικτύονας ἐκ τοῦ 
ζημιώματος ἀναθεῖναι , τῶν Φωκέων εἰς τὸ ἱερὸν παρανομησάντων καὶ 
διὰ τοῦτο ζημιωθέντων ἐσημαίνετο ἡ ζημία τῶν Φωκέων αὔξησιν 
ἀπολήψεσθαι ταῖς τοῦ Ὀνομάρχου χερσίν · ὅπερ καὶ συνέβη γενέσθαι . 
ὁ δ’ οὖν Ὀνόμαρχος στρατηγὸς 
αὐτοκράτωρ ᾑρημένος ἐκ μὲν τοῦ χαλκοῦ καὶ σιδήρου κατεσκεύασεν 
ὅπλων πλῆθος , ἐκ δὲ τοῦ ἀργυρίου καὶ χρυσίου νόμισμα κόψας ταῖς τε 
συμμαχούσαις πόλεσι διεδίδου καὶ μάλιστα τοὺς προεστηκότας ἐδωροδόκει . 
διέφθειρε δὲ καὶ τῶν πολεμίων πολλούς , οὓς μὲν συμμαχεῖν πείθων , 
οὓς δὲ τὴν ἡσυχίαν ἔχειν ἀξιῶν . 
πάντα δὲ ῥᾳδίως ἐπετέλει διὰ τὴν τῶν ἀνθρώπων φιλαργυρίαν · καὶ 
γὰρ τοὺς Θετταλοὺς μέγιστον ἔχοντας τῶν συμμάχων ἀξίωμα δωροδοκήσας 
ἔπεισε τὴν ἡσυχίαν ἔχειν . 
καὶ τῶν μὲν Φωκέων τοὺς ἐναντιουμένους 
συλλαμβάνων ἀνῄρει καὶ τὰς οὐσίας ἐδήμευεν , εἰς δὲ τὴν πολεμίαν 
ἐμβαλὼν Θρόνιον μὲν ἐκπολιορκήσας ἐξηνδραποδίσατο , Ἀμφισσεῖς δὲ 
καταπληξάμενος ἠνάγκασεν ὑποτάττεσθαι . 
τὰς δ’ ἐν Δωριεῦσι πόλεις πορθήσας τὴν χώραν αὐτῶν ἐδῄωσεν . 
εἰς 
δὲ τὴν Βοιωτίαν ἐμβαλὼν Ὀρχομενὸν μὲν εἷλεν , ἐπιχειρήσας δ’ 
ἐκπολιορκεῖν Χαιρώνειαν καὶ ἡττηθεὶς ὑπὸ Θηβαίων ἐπανῆλθεν εἰς 
τὴν οἰκείαν . 
ἅμα δὲ τούτοις 
πραττομένοις Ἀρτάβαζος , ἀποστάτης ὢν τοῦ βασιλέως , διεπολέμει πρὸς 
τοὺς ἀποσταλέντας ὑπὸ τοῦ βασιλέως σατράπας εἰς τὸν πόλεμον . 
καὶ τὸ 
μὲν πρῶτον συμμαχοῦντος αὐτῷ Χάρητος τοῦ Ἀθηναίων στρατηγοῦ 
ἐρρωμένως ἀντετάττετο τοῖς σατράπαις , ἐκείνου δ’ ἀπελθόντος μονωθεὶς 
ἔπεισε τοὺς Θηβαίους συμμαχίαν αὐτῷ πέμψαι . 
οἱ δὲ Παμμένη 
στρατηγὸν ἑλόμενοι καὶ δόντες αὐτῷ στρατιώτας πεντακισχιλίους 
ἐξέπεμψαν εἰς τὴν Ἀσίαν . 
ὁ δὲ 
Παμμένης βοηθήσας Ἀρταβάζῳ καὶ τοὺς σατράπας μεγάλαις μάχαις δυσὶ 
νικήσας περιεποιήσατο μεγάλην δόξαν ἑαυτῷ τε καὶ τοῖς Βοιωτοῖς . 
ἐφάνη γὰρ θαυμαστὸν εἰ Βοιωτοὶ τῶν μὲν Θετταλῶν ἐγκαταλελοιπότων , 
τοῦ δὲ Φωκικοῦ πολέμου μεγάλους ἐπιφέροντος κινδύνους διαποντίους 
δυνάμεις εἰς Ἀσίαν ἐξέπεμπον καὶ προετέρουν κατὰ τὸ πλεῖστον ἐν 
τοῖς κινδύνοις . 
ἅμα δὲ τούτοις πραττομένοις συνέστη πόλεμος Ἀργείοις πρὸς 
Λακεδαιμονίους , καὶ γενομένης μάχης περὶ πόλιν Ὀρνεὰς ἐνίκων οἱ 
Λακεδαιμόνιοι καὶ τὰς Ὀρνεὰς ἐκπολιορκήσαντες ἐπανῆλθον εἰς τὴν 
Σπάρτην . 
Χάρης δὲ ὁ τῶν Ἀθηναίων στρατηγὸς εἰσπλεύσας εἰς 
Ἑλλήσποντον καὶ Σηστὸν πόλιν ἑλὼν τοὺς μὲν ἡβῶντας ἀπέσφαξεν , 
τοὺς δ’ ἄλλους ἐξηνδραποδίσατο . 
Κερσοβλέπτου δὲ τοῦ Κότυος διά τε τὴν πρὸς Φίλιππον ἀλλοτριότητα 
καὶ τὴν πρὸς Ἀθηναίους φιλίαν ἐγχειρίσαντος τοῖς Ἀθηναίοις τὰς ἐν 
Χερρονήσῳ πόλεις πλὴν Καρδίας ἀπέστειλεν ὁ δῆμος κληρούχους εἰς 
τὰς πόλεις . 
Φίλιππος δ’ ὁρῶν τοὺς Μεθωναίους ὁρμητήριον παρεχομένους 
τὴν πόλιν τοῖς πολεμίοις ἑαυτοῦ πολιορκίαν συνεστήσατο . 
καὶ μέχρι μέν τινος οἱ Μεθωναῖοι διεκαρτέρουν , 
ἔπειτα κατισχυόμενοι συνηναγκάσθησαν παραδοῦναι τὴν πόλιν τῷ βασιλεῖ 
ὥστε ἀπελθεῖν τοὺς πολίτας ἐκ τῆς Μεθώνης ἔχοντας ἓν ἱμάτιον 
ἕκαστον . 
ὁ δὲ Φίλιππος τὴν μὲν πόλιν κατέσκαψε , τὴν δὲ χώραν 
διένειμε τοῖς Μακεδόσιν . 
ἐν δὲ τῇ πολιορκίᾳ ταύτῃ συνέβη τὸν 
Φίλιππον εἰς τὸν ὀφθαλμὸν πληγέντα τοξεύματι διαφθαρῆναι τὴν ὅρασιν . 
μετὰ δὲ ταῦθ’ ὁ Φίλιππος ὑπὸ 
Θετταλῶν μετακληθεὶς ἧκεν εἰς Θετταλίαν μετὰ τῆς δυνάμεως , καὶ τὸ 
μὲν πρῶτον πρὸς Λυκόφρονα τὸν Φερῶν τύραννον διεπολέμει βοηθῶν τοῖς 
Θετταλοῖς · μετὰ δὲ ταῦτα τοῦ Λυκόφρονος μεταπεμψαμένου παρὰ τῶν 
Φωκέων συμμαχίαν ἀπεστάλη Φάυλλος ὁ ἀδελφὸς Ὀνομάρχου μετὰ 
στρατιωτῶν ἑπτακισχιλίων . 
ὁ δὲ Φίλιππος τοὺς Φωκεῖς νικήσας 
ἐξέβαλεν ἐκ τῆς Θετταλίας . 
Ὀνόμαρχος 
δ’ ἀναλαβὼν πᾶσαν τὴν δύναμιν καὶ νομίζων ὅλης τῆς Θετταλίας 
κυριεύσειν ἧκεν ἐν τάχει βοηθήσων τοῖς περὶ τὸν Λυκόφρονα . 
τοῦ δὲ 
Φιλίππου μετὰ τῶν Θετταλῶν ἀντιπαραταξαμένου τοῖς Φωκεῦσιν 
Ὀνόμαρχος ὑπερέχων τοῖς πλήθεσι δυσὶ μάχαις ἐνίκησε καὶ πολλοὺς 
τῶν Μακεδόνων ἀνεῖλεν . 
Φίλιππος δ’ εἰς τοὺς ἐσχάτους κινδύνους 
περικλεισθεὶς καὶ τῶν στρατιωτῶν διὰ τὴν ἀθυμίαν καταλιπόντων αὐτὸν 
παραθαρσύνας τὸ πλῆθος μόγις ἐποίησεν αὐτοὺς εὐπειθεῖς . 
μετὰ δὲ ταῦτα ὁ Φίλιππος μὲν ἀνεχώρησεν εἰς 
Μακεδονίαν , Ὀνόμαρχος δὲ στρατεύσας εἰς Βοιωτίαν ἐνίκησε μάχῃ 
τοὺς Βοιωτοὺς καὶ πόλιν εἷλε Κορώνειαν . 
κατὰ δὲ τὴν Θετταλίαν 
Φίλιππος μὲν ἐκ τῆς Μακεδονίας μετὰ τῆς δυνάμεως ἄρτι κατηντηκὼς 
ἐστράτευσεν ἐπὶ Λυκόφρονα τὸν Φερῶν τύραννον . 
οὗτος δ’ οὐκ ὢν ἀξιόμαχος μετεπέμψατο συμμαχίαν 
παρὰ Φωκέων , ἐπαγγελλόμενος συγκατασκευάσειν αὐτοῖς τὰ κατὰ τὴν 
Θετταλίαν . 
διόπερ Ὀνομάρχου σπουδῇ βοηθήσαντος μετὰ πεζῶν δισμυρίων 
καὶ πεντακοσίων ἱππέων ὁ μὲν Φίλιππος πείσας τοὺς Θετταλοὺς κοινῇ 
τὸν πόλεμον ἄρασθαι συνήγαγε τοὺς πάντας πεζοὺς μὲν ὑπὲρ τοὺς 
δισμυρίους , ἱππεῖς δὲ τρισχιλίους . 
γενομένης δὲ παρατάξεως ἰσχυρᾶς καὶ τῶν Θετταλῶν ἱππέων τῷ 
πλήθει καὶ ταῖς ἀρεταῖς διαφερόντων ἐνίκησεν ὁ Φίλιππος . 
τῶν δὲ 
περὶ τὸν Ὀνόμαρχον καταφυγόντων εἰς τὴν θάλατταν καὶ τυχικῶς 
παραπλέοντος τοῦ Ἀθηναίου Χάρητος μετὰ πολλῶν τριήρων πολὺς ἐγένετο 
φόνος τῶν Φωκέων · οἱ γὰρ φεύγοντες ῥίψαντες τὰς πανοπλίας διενήχοντο 
πρὸς τὰς τριήρεις , ἐν οἷς ἦν καὶ αὐτὸς Ὀνόμαρχος . 
τέλος δὲ τῶν Φωκέων καὶ μισθοφόρων ἀνῃρέθησαν μὲν 
ὑπὲρ τοὺς ἑξακισχιλίους , ἐν οἷς ἦν καὶ αὐτὸς ὁ στρατηγός , 
ἥλωσαν δὲ οὐκ ἐλάττους τῶν τρισχιλίων . 
ὁ δὲ Φίλιππος τὸν μὲν 
Ὀνόμαρχον ἐκρέμασε , τοὺς δ’ ἄλλους ὡς ἱεροσύλους κατεπόντισεν . 
μετὰ δὲ τὴν Ὀνομάρχου τελευτὴν 
διεδέξατο τὴν Φωκέων ἡγεμονίαν ὁ ἀδελφὸς Φάυλλος . 
οὗτος δὲ τὴν 
γεγενημένην συμφορὰν διορθούμενος μισθοφόρων τε πλῆθος ἤθροιζε , 
διπλασιάσας τοὺς εἰωθότας μισθούς , καὶ παρὰ τῶν συμμάχων βοήθειαν 
μετεπέμψατο · κατεσκευάζετο δὲ καὶ ὅπλων πλῆθος καὶ νόμισμα κατέκοψε 
χρυσοῦν τε καὶ ἀργυροῦν . 
ὑπὸ δὲ τοὺς αὐτοὺς καιροὺς Μαύσωλος ὁ Καρίας 
δυνάστης ἐτελεύτησεν ἄρξας ἔτη εἴκοσι τέσσαρα , τὴν δὲ ἀρχὴν 
διαδεξαμένη Ἀρτεμισία ἡ ἀδελφὴ καὶ γυνὴ ἐδυνάστευσεν ἔτη δύο . 
Κλέαρχος δ’ ὁ Ἡρακλείας τύραννος 
Διονυσίων ὄντων ἐπὶ θέαν βαδίζων ἀνῃρέθη , ἄρξας ἔτη δεκαδύο · τὴν 
δὲ ἀρχὴν διαδεξάμενος ὁ υἱὸς Τιμόθεος ἦρξεν ἔτη πεντεκαίδεκα . 
Τυρρηνοὶ δὲ διαπολεμοῦντες Ῥωμαίοις 
ἐπόρθησαν πολλὴν τῆς πολεμίας χώρας καὶ μέχρι τοῦ Τιβέρεως 
καταδραμόντες ἐπανῆλθον εἰς τὴν οἰκείαν . 
ἐν δὲ ταῖς Συρακούσσαις στάσεως γενομένης τοῖς Δίωνος φίλοις πρὸς 
Κάλλιππον οἱ μὲν τοῦ Δίωνος φίλοι ἡττηθέντες ἔφυγον εἰς τοὺς 
Λεοντίνους · μετὰ δέ τινα χρόνον Ἱππαρίνου τοῦ Διονυσίου 
καταπλεύσαντος εἰς τὰς Συρακούσσας μετὰ δυνάμεως ὁ μὲν Κάλλιππος 
ἡττηθεὶς ἐξέπεσεν τῆς πόλεως , Ἱππαρῖνος δὲ ἀνακτησάμενος τὴν 
πατρῴαν δυναστείαν ἦρξεν ἔτη δύο . 
ἐπ’ 
ἄρχοντος δ’ Ἀθήνησιν Ἀριστοδήμου Ῥωμαῖοι κατέστησαν ὑπάτους 
Γάιον Σολπίκιον καὶ Μάρκον Οὐαλέριον , Ὀλυμπιὰς δ’ ἤχθη ἑβδόμη 
πρὸς ταῖς ἑκατόν , καθ’ ἣν ἐνίκα στάδιον Μικρίνας Ταραντῖνος . 
ἐπὶ 
δὲ τούτων Φάυλλος μὲν ὁ Φωκέων στρατηγὸς μετὰ τὴν τοῦ ἀδελφοῦ 
τελευτήν τε καὶ ἧτταν προσανέλαβε τὰ τῶν Φωκέων πράγματα 
τεταπεινωμένα διά τε τὴν ἧτταν καὶ τὴν φθορὰν τῶν στρατιωτῶν . 
ἔχων γὰρ χρημάτων πλῆθος ἀνέκλειπτον 
πολλοὺς μὲν μισθοφόρους ἤθροισεν , οὐκ ὀλίγους δὲ συμμάχους ἔπεισε 
συνεπιλαβέσθαι τοῦ πολέμου . 
τῇ γὰρ ἀφθονίᾳ τῶν χρημάτων ἀνέδην 
χρώμενος οὐ μόνον ἰδιώτας πολλοὺς ἔσχε προθύμους συναγωνιστάς , ἀλλὰ 
καὶ πόλεις τὰ σἐπιφανεστάτας ἐπεσπάσατο πρὸς τὴν κοινοπραγίαν . 
Λακεδαιμόνιοι μὲν γὰρ ἀπέστειλαν 
αὐτῷ στρατιώτας χιλίους , Ἀχαιοὶ δὲ δισχιλίους , Ἀθηναῖοι δὲ πεζοὺς 
μὲν πεντακισχιλίους , ἱππεῖς δὲ τετρακοσίους , ὧν ἦν στρατηγὸς 
Ναυσικλῆς . 
οἱ δὲ τῶν Φεραίων τύραννοι Λυκόφρων καὶ Πειθόλαος μετὰ 
τὴν Ὀνομάρχου τελευτὴν ἔρημοι συμμάχων ὄντες τὰς μὲν Φερὰς 
παρέδοσαν τῷ Φιλίππῳ , αὐτοὶ δ’ ὑπόσπονδοι γενόμενοι συνήγαγον τοὺς 
μισθοφόρους ὄντας δισχιλίους καὶ μετὰ τούτων φυγόντες πρὸς Φάυλλον 
συνεμάχουν τοῖς Φωκεῦσιν . 
ἐβοήθησαν δὲ 
καὶ τῶν ἐλαττόνων πόλεων οὐκ ὀλίγαι τοῖς Φωκεῦσι διὰ τὸ πλῆθος 
τῶν διαδιδομένων χρημάτων · ὁ γὰρ χρυσὸς τὰς πλεονεξίας τῶν ἀνθρώπων 
ἐκκαλούμενος ἠνάγκασεν αὐτομολεῖν πρὸς τὴν ἐκ τοῦ κέρδους 
λυσιτέλειαν . 
ὁ δ’ οὖν Φάυλλος μετὰ τῆς 
δυνάμεως ἐστράτευσεν εἰς τὴν Βοιωτίαν καὶ περὶ πόλιν Ὀρχομενὸν 
ἡττηθεὶς μάχῃ πολλοὺς τῶν στρατιωτῶν ἀπέβαλεν . 
μετὰ δὲ ταῦτα ἄλλης 
γενομένης μάχης παρὰ τὸν Κηφισὸν ποταμὸν ἐνίκησαν πάλιν Βοιωτοὶ καὶ 
ἀνεῖλον τῶν πολεμίων ὑπὲρ τοὺς πεντακοσίους , ἐζώγρησαν δὲ οὐκ 
ἐλάττους τῶν τετρακοσίων . 
ὀλίγαις δ’ 
ὕστερον ἡμέραις γενομένης μάχης περὶ Κορώνειαν ἐνίκησαν οἱ Βοιωτοὶ 
καὶ πεντήκοντα μὲν ἀνεῖλον τῶν Φωκέων , ἑκατὸν δὲ καὶ τριάκοντα 
ἐζώγρησαν . 
ἡμεῖς δὲ τὰ περὶ Βοιωτοὺς καὶ Φωκεῖς διεληλυθότες 
ἐπάνιμεν ἐπὶ τὸν Φίλιππον . 
οὗτος γὰρ νικήσας 
τὸν Ὀνόμαρχον ἐπιφανεῖ παρατάξει τήν τ’ ἐν Φεραῖς τυραννίδα καθεῖλε 
καὶ τῇ πόλει τὴν ἐλευθερίαν ἀποδοὺς καὶ τἄλλα τὰ κατὰ τὴν 
Θετταλίαν καταστήσας προῆγεν ἐπὶ τὰς Πύλας πολεμήσων τοῖς Φωκεῦσι . 
κωλυσάντων δὲ τῶν Ἀθηναίων διελθεῖν 
τὰς παρόδους ἐπανῆλθεν εἰς Μακεδονίαν , ηὐξηκὼς ἑαυτοῦ τὴν βασιλείαν 
ταῖς τε πράξεσι καὶ τῇ πρὸς τὸ θεῖον εὐσεβείᾳ . 
Φάυλλος δὲ στρατεύσας εἰς Λοκροὺς τοὺς 
ὀνομαζομένους Ἐπικνημιδίους τὰς μὲν ἄλλας πόλεις ἐχειρώσατο πάσας , 
μίαν δὲ τὴν ὀνομαζομένην Νάρυκα διὰ προδοσίας νυκτὸς παραλαβὼν πάλιν 
ἐξέπεσε καὶ τῶν στρατιωτῶν ἀπέβαλεν οὐκ ἐλάττους τῶν διακοσίων . 
μετὰ δὲ ταῦτα στρατοπεδεύοντος αὐτοῦ 
περὶ τὰς ὀνομαζομένας Ἄβας οἱ Βοιωτοὶ νυκτὸς ἐπιθέμενοι τοῖς 
Φωκεῦσιν ἀνεῖλον αὐτῶν οὐκ ὀλίγους · ἐπαρθέντες δὲ τῷ προτερήματι 
παρῆλθον εἰς τὴν τῶν Φωκέων χώραν καὶ πολλὴν αὐτῆς πορθήσαντες 
ἤθροισαν λαφύρων πλῆθος . 
ἐπανιόντων δ’ 
αὐτῶν καὶ τῇ Ναρυκαίων πόλει πολιορκουμένῃ βοηθούντων ἐπιφανεὶς ὁ 
Φάυλλος τούτους μὲν ἐτρέψατο , τὴν δὲ πόλιν ἑλὼν κατὰ κράτος 
διήρπασε καὶ κατέσκαψεν . 
αὐτὸς δὲ 
περιπεσὼν νόσῳ φθινάδι καὶ πολὺν χρόνον ἀρρωστήσας ἐπιπόνως καὶ τῆς 
ἀσεβείας οἰκείως κατέστρεψε τὸν βίον , καταλιπὼν τῶν Φωκέων στρατηγὸν 
Φάλαικον τὸν Ὀνομάρχου υἱὸν τοῦ τὸν ἱερὸν πόλεμον ἐκκαύσαντος , 
ἀντίπαιδα τὴν ἡλικίαν ὄντα · παρακατέστησε δ’ αὐτῷ ἐπίτροπον ἅμα 
καὶ στρατηγὸν Μνασέαν , ἕνα τῶν ἑαυτοῦ φίλων . 
μετὰ δὲ ταῦτα οἱ Βοιωτοὶ νυκτὸς ἐπιθέμενοι τοῖς 
Φωκεῦσι τόν τε στρατηγὸν αὐτῶν Μνασέαν ἀπέκτειναν καὶ τῶν 
στρατιωτῶν εἰς διακοσίους . 
μετ’ ὀλίγον δ’ ἱππομαχίας γενομένης περὶ 
Χαιρώνειαν ὁ Φάλαικος ἡττηθεὶς ἀπέβαλε τῶν ἱππέων οὐκ ὀλίγους . 
ἅμα δὲ τούτοις πραττομένοις καὶ κατὰ 
τὴν Πελοπόννησον ἐγένοντο ταραχαὶ καὶ κινήσεις διὰ τοιαύτας τινὰς 
αἰτίας . 
Λακεδαιμόνιοι πρὸς Μεγαλοπολίτας διαφερόμενοι τὴν χώραν 
αὐτῶν κατέδραμον Ἀρχιδάμου τὴν ἡγεμονίαν ἔχοντος · οἱ δὲ 
Μεγαλοπολῖται παροξυνθέντες ἐπὶ τοῖς πραχθεῖσι καὶ καθ’ ἑαυτοὺς οὐκ 
ὄντες ἀξιόμαχοι παρὰ τῶν συμμάχων μετεπέμψαντο βοήθειαν . 
Ἀργεῖοι μὲν οὖν καὶ Σικυώνιοι καὶ 
Μεσσήνιοι πανδημεὶ κατὰ τάχος ἐβοήθησαν , Θηβαῖοι δ’ ἀπέστειλαν 
πεζοὺς μὲν τετρακισχιλίους , ἱππεῖς δὲ πεντακοσίους , στρατηγὸν 
ἐπιστήσαντες Κηφισίωνα . 
Μεγαλοπολῖται 
μὲν οὖν μετὰ τῶν συμμάχων ἐκστρατεύσαντες κατεστρατοπέδευσαν περὶ τὰς 
πηγὰς τοῦ Ἀλφειοῦ ποταμοῦ · οἱ δὲ Λακεδαιμόνιοι τρισχιλίους μὲν 
πεζοὺς παρὰ Φωκέων προσελάβοντο , ἱππεῖς δὲ ἑκατὸν καὶ πεντήκοντα 
παρὰ Λυκόφρονος καὶ Πειθολάου τῶν ἐκπεπτωκότων ἐκ τῆς ἐν Φεραῖς 
τυραννίδος · συστησάμενοι δὲ δύναμιν ἀξιόμαχον κατεστρατοπέδευσαν περὶ 
Μαντίνειαν . 
μετὰ δὲ ταῦτα ἐπὶ πόλιν 
Ὀρνεὰς τῆς Ἀργείας καταντήσαντες ἔφθασαν αὐτὴν ἐκπολιορκήσαντες 
πρὸ τῆς τῶν πολεμίων παρουσίας , οὖσαν σύμμαχον τῶν Μεγαλοπολιτῶν . 
ἐπεξελθόντων δὲ τῶν Ἀργείων συνάψαντες μάχην ἐνίκησαν καὶ πλείους 
τῶν διακοσίων ἀπέκτειναν . 
τῶν δὲ 
Θηβαίων ἐπιφανέντων καὶ τῷ μὲν πλήθει διπλασίων ὄντων , ταῖς δ’ 
εὐταξίαις λειπομένων συνέστη μάχη καρτερά · καὶ τῆς νίκης ἀμφιδόξου 
γενομένης οἱ μὲν Ἀργεῖοι καὶ οἱ σύμμαχοι τὴν εἰς τὰς οἰκείας 
πόλεις ἐπάνοδον ἐποιήσαντο , Λακεδαιμόνιοι δ’ εἰς τὴν Ἀρκαδίαν 
ἐμβαλόντες καὶ πόλιν Ἑλισσοῦντα κατὰ κράτος ἑλόντες καὶ 
διαρπάσαντες ἐπανῆλθον εἰς τὴν Σπάρτην . 
μετὰ δέ τινα χρόνον οἱ Θηβαῖοι μετὰ τῶν συμμάχων ἐνίκησαν τοὺς 
πολεμίους περὶ Τέλφουσαν καὶ συχνοὺς ἀνελόντες ἐζώγρησαν 
Ἀνάξανδρόν τε τὸν ἡγούμενον καὶ τῶν ἄλλων πλείους τῶν ἑξήκοντα . 
μετ’ ὀλίγον δὲ χρόνον ἄλλαις δυσὶ μάχαις προετέρησαν καὶ τῶν 
ἐναντίων οὐκ ὀλίγους κατέβαλον . 
τὸ δὲ 
τελευταῖον τῶν Λακεδαιμονίων ἀξιολόγῳ μάχῃ νικησάντων , αἱ δυνάμεις 
ἀμφοτέρων εἰς τὰς οἰκείας πόλεις ἐπανῆλθον . 
ἔπειτα τῶν 
Λακεδαιμονίων ποιησαμένων ἀνοχὰς πρὸς τοὺς Μεγαλοπολίτας ἐπανῆλθον 
εἰς τὴν Βοιωτίαν οἱ Θηβαῖοι . 
Φάλαικος 
δὲ περὶ τὴν Βοιωτίαν διατρίβων Χαιρώνειαν εἷλε καὶ τῶν Θηβαίων 
ἐπιβοηθησάντων ἐξέπεσεν ἐκ τῆς πόλεως . 
ἔπειθ’ οἱ μὲν Βοιωτοὶ 
πολλῇ δυνάμει στρατεύσαντες εἰς τὴν Φωκίδα τὴν πλείστην αὐτῆς 
ἐπόρθησαν καὶ τὰς κατὰ τὴν χώραν κτήσεις ἐδῄωσαν · ἔνια δὲ καὶ 
τῶν μικρῶν πολισμάτων ἑλόντες καὶ λαφύρων πλῆθος ἀθροίσαντες 
ἐπανῆλθον εἰς τὴν Βοιωτίαν . 
ἐπ’ ἄρχοντος δ’ 
Ἀθήνησι Θεέλλου Ῥωμαῖοι κατέστησαν ὑπάτους Μάρκον Φάβιον καὶ 
Τίτον Κοΐντιον . 
ἐπὶ δὲ τούτων Θηβαῖοι κάμνοντες τῷ πρὸς Φωκεῖς 
πολέμῳ καὶ χρημάτων ἀπορούμενοι πρέσβεις ἐξέπεμψαν πρὸς τὸν τῶν 
Περσῶν βασιλέα , παρακαλοῦντες εἰσευπορῆσαι τῇ πόλει χρήματα · 
ὁ δ’ Ἀρταξέρξης προθύμως ὑπακούσας 
ἔδωκεν αὐτοῖς δωρεὰν ἀργυρίου τάλαντα τριακόσια . 
τοῖς δὲ Βοιωτοῖς 
καὶ τοῖς Φωκεῦσιν ἀκροβολισμοὶ μὲν καὶ χώρας καταδρομαὶ συνέστησαν , 
πράξεις δὲ κατὰ τοῦτον τὸν ἐνιαυτὸν ἄξιαι μνήμης οὐ συνετελέσθησαν . 
κατὰ δὲ 
τὴν Ἀσίαν ὁ βασιλεὺς τῶν Περσῶν ἐν μὲν τοῖς ἐπάνω χρόνοις 
στρατεύσας ἐπ’ Αἴγυπτον πολλοῖς πλήθεσι στρατιωτῶν ἀπέτυχε , κατὰ δὲ 
τοὺς ὑποκειμένους καιροὺς πάλιν ἐπολέμησε τοῖς Αἰγυπτίοις καὶ 
πράξεις ἀξιολόγους κατεργασάμενος διὰ τῆς ἰδίας ἐνεργείας τὴν 
Αἴγυπτον ἀνεκτήσατο καὶ Φοινίκην καὶ Κύπρον . 
ἵνα δὲ σαφῆ τὴν περὶ τούτων ἱστορίαν ποιήσωμεν , 
τὰς αἰτίας τοῦ πολέμου προεκθησόμεθα μικρὸν ἀναλαβόντες τοὺς 
οἰκείους χρόνους . 
τῶν γὰρ Αἰγυπτίων ἀπὸ Περσῶν ἀποστάντων κατὰ 
τοὺς ἀνωτέρω χρόνους Ἀρταξέρξης ὁ ἐπικληθεὶς Ὦχος αὐτὸς μὲν οὐκ 
ὢν φιλοπόλεμος ἐφ’ ἡσυχίας ἔμενεν , ἀποστέλλων δὲ δυνάμεις καὶ 
στρατηγοὺς πολλάκις ἀπετύγχανε διὰ τὴν κακίαν καὶ ἀπειρίαν τῶν 
ἡγεμόνων . 
διὸ καὶ καταφρονηθεὶς ὑπὸ τῶν 
Αἰγυπτίων ἠναγκάζετο καρτερεῖν διά τε τὴν ἀργίαν καὶ τὸ τῆς ψυχῆς 
εἰρηνικόν . 
κατὰ δὲ τοὺς ὑποκειμένους καιροὺς τῶν Φοινίκων καὶ τῶν 
ἐν Κύπρῳ βασιλέων μιμησαμένων τοὺς Αἰγυπτίους καὶ διὰ τὴν 
καταφρόνησιν ἐπὶ τὴν ἀπόστασιν ὁρμησάντων παροξυνθεὶς ἔκρινε 
πολεμεῖν τοὺς ἀφεστηκότας . 
τὸ μὲν οὖν 
στρατηγοὺς ἐκπέμπειν ἀπεδοκίμασε , δῑ ἑαυτοῦ δὲ τοὺς ὑπὲρ τῆς 
βασιλείας ἀγῶνας ποιήσασθαι διέγνω . 
διόπερ ὅπλων καὶ βελῶν καὶ σίτου 
καὶ δυνάμεων μεγάλας παρασκευὰς ποιησάμενος ἤθροισε πεζῶν μὲν 
τριάκοντα μυριάδας , ἱππέων δὲ τρεῖς , τριήρεις δὲ τριακοσίας , φορτηγοὺς 
δὲ καὶ τὰς ἄλλας τὰς τὴν ἀγορὰν κομιζούσας πεντακοσίας . 
ἤρξατο δὲ καὶ πρὸς Φοίνικας πολεμεῖν διὰ τοιαύτας 
τινὰς αἰτίας . 
κατὰ τὴν Φοινίκην ἐστὶ πόλις ἀξιόλογος ὀνόματι 
Τρίπολις , οἰκείαν ἔχουσα τῇ φύσει τὴν προσηγορίαν · τρεῖς γάρ εἰσιν 
ἐν αὐτῇ πόλεις σταδιαῖον ἀπ’ ἀλλήλων ἔχουσαι διάστημα · ἐπικαλεῖται 
δὲ τούτων ἡ μὲν Ἀραδίων , ἡ δὲ Σιδωνίων , ἡ δὲ Τυρίων . 
ἀξίωμα δ’ 
ἔχει μέγιστον αὕτη τῶν κατὰ τὴν Φοινίκην πόλεων , ἐν ᾗ συνέβαινεν 
τοὺς Φοίνικας συνέδριον ἔχειν καὶ βουλεύεσθαι περὶ τῶν μεγίστων . 
τῶν δὲ σατραπῶν καὶ στρατηγῶν ἐν τῇ 
Σιδωνίων διατριβόντων καὶ κατὰ τὰς τῶν πραγμάτων ἐπιταγὰς ὑβριστικῶς 
καὶ ὑπερηφάνως προσφερομένων τοῖς Σιδωνίοις οἱ κακούμενοι τὴν 
ἐπήρειαν χαλεπῶς φέροντες ἔγνωσαν ἀποστῆναι τῶν Περσῶν . 
πείσαντες δὲ καὶ τοὺς ἄλλους Φοίνικας τῆς 
αὐτονομίας ἀντέχεσθαι διεπρεσβεύσαντο πρὸς τὸν Αἰγυπτίων βασιλέα 
Νεκτανεβώ , πολέμιον ὄντα Περσῶν , καὶ πείσαντες παραλαβεῖν αὐτοὺς 
εἰς τὴν συμμαχίαν παρεσκευάζοντο τὰ πρὸς τὸν πόλεμον . 
τῆς δὲ Σιδῶνος εὐδαιμονίᾳ διαφερούσης καὶ τῶν 
ἰδιωτῶν διὰ τὰς ἐμπορίας μεγάλους περιπεποιημένων πλούτους ταχὺ 
τριήρεις τε πολλαὶ κατεσκευάσθησαν καὶ μισθοφόρων πλῆθος ἠθροίσθη , πρὸς 
δὲ τούτοις ὅπλα καὶ βέλη καὶ σῖτος καὶ τἄλλα πάντα τὰ πρὸς 
πόλεμον χρήσιμα συντόμως κατεσκευάσθη . 
κατάρχοντες δὲ τῆς ἔχθρας τὸν μὲν βασιλικὸν παράδεισον , ἐν ᾧ τὰς 
καταλύσεις οἱ τῶν Περσῶν βασιλεῖς εἰώθεισαν ποιεῖσθαι , 
δενδροτομήσαντες διέφθειραν · ἔπειτα τὸν ἠθροισμένον ὑπὸ τῶν σατραπῶν 
εἰς τὸν πόλεμον τοῖς ἵπποις χόρτον ἐνέπρησαν , τὸ δὲ τελευταῖον τοὺς 
τὰς ὕβρεις ἐπιτελεσαμένους Πέρσας συλλαβόντες ἐτιμωρήσαντο . 
τοῦ δὲ πολέμου τοῦ πρὸς τοὺς Φοίνικας ταύτην 
τὴν καταρχὴν λαβόντος ὁ βασιλεὺς πυθόμενος τὰ τετολμημένα τοῖς 
ἀποστάταις πᾶσι μὲν τοῖς Φοίνιξιν ἠπείλει , μάλιστα δὲ τοῖς 
Σιδωνίοις . 
ἐν δὲ τῇ Βαβυλῶνι συνηθροικὼς τὰς πεζικὰς καὶ ἱππικὰς δυνάμεις 
εὐθὺς ἀναλαβὼν προῆγεν ἐπὶ τοὺς Φοίνικας · ἐν ὅσῳ δ’ οὗτος κατὰ 
τὴν ὁδοιπορίαν ἐβάδιζε , Βέλεσυς ὁ τῆς Συρίας σατράπης καὶ Μαζαῖος 
ὁ τῆς Κιλικίας ἄρχων συνελθόντες ἐπολέμουν τοὺς Φοίνικας . 
Τέννης δ’ ὁ τῆς Σιδῶνος βασιλεὺς προσελάβετο 
παρ’ Αἰγυπτίων στρατιώτας μισθοφόρους Ἕλληνας τετρακισχιλίους , ὧν 
ἦν στρατηγὸς Μέντωρ ὁ Ῥόδιος . 
μετὰ δὲ τούτων καὶ τῶν πολιτικῶν 
στρατιωτῶν τοῖς προειρημένοις σατράπαις συμβαλὼν ἐνίκησεν καὶ τοὺς 
πολεμίους ἐξέβαλεν ἐκ τῆς Φοινίκης . 
ἅμα δὲ τούτοις πραττομένοις καὶ κατὰ 
τὴν Κύπρον συνέστη πόλεμος , συμπεπλεγμένας ἔχων τὰς πράξεις τῷ 
ὑποκειμένῳ πολέμῳ . 
ἐν γὰρ τῇ νήσῳ 
ταύτῃ πόλεις ἦσαν ἀξιόλογοι μὲν ἐννέα , ὑπὸ δὲ ταύτας ὑπῆρχε 
τεταγμένα μικρὰ πολίσματα τὰ προσκυροῦντα ταῖς ἐννέα πόλεσιν . 
ἑκάστη 
δὲ τούτων εἶχε βασιλέα τῆς μὲν πόλεως ἄρχοντα , τῷ δὲ βασιλεῖ τῶν 
Περσῶν ὑποτεταγμένον . 
οὗτοι πάντες 
συμφρονήσαντες καὶ μιμησάμενοι τοὺς Φοίνικας ἀπέστησαν καὶ 
παρασκευασάμενοι τὰ πρὸς τὸν πόλεμον αὐτοκράτορας τὰς ἰδίας βασιλείας 
ἐποίησαν . 
ἐφ’ οἷς παροξυνθεὶς ὁ 
Ἀρταξέρξης ἔγραψε πρὸς τὸν Ἰδριέα τὸν τῆς Καρίας δυνάστην , ἄρτι 
μὲν παρειληφότα τὴν ἀρχήν , φίλον δ’ ὄντα καὶ σύμμαχον Περσῶν ἐκ 
προγόνων , ἀθροῖσαι δύναμιν πεζικήν τε καὶ ναυτικὴν τὴν διαπολεμήσουσαν 
τοῖς ἐν Κύπρῳ βασιλεῦσιν . 
ὁ δ’ ὀξέως 
παρασκευασάμενος τριήρεις μὲν τεσσαράκοντα , στρατιώτας δὲ μισθοφόρους 
ὀκτακισχιλίους ἐξέπεμψεν εἰς τὴν Κύπρον , ἐπιστήσας στρατηγοὺς 
Φωκίωνα τὸν Ἀθηναῖον καὶ Εὐαγόραν τὸν ἐν τοῖς ἐπάνω χρόνοις 
βεβασιλευκότα κατὰ τὴν νῆσον . 
οὗτοι μὲν 
οὖν καταπλεύσαντες εἰς τὴν Κύπρον εὐθὺς ἐπὶ τὴν μεγίστην τῶν 
πόλεων Σαλαμῖνα τὴν δύναμιν ἤγαγον . 
βαλόμενοι δὲ χάρακα καὶ τὴν 
παρεμβολὴν ὀχυρώσαντες ἐπολιόρκουν τοὺς Σαλαμινίους κατὰ γῆν ἅμα 
καὶ κατὰ θάλατταν . 
τῆς δὲ νήσου πάσης ἐν εἰρήνῃ πολὺν χρόνον 
γενομένης καὶ τῆς χώρας εὐδαιμονούσης οἱ στρατιῶται κρατοῦντες τῶν 
ὑπαίθρων πολλὰς ὠφελείας ἤθροισαν . 
τῆς 
δὲ τούτων εὐπορίας διαβοηθείσης πολλοὶ τῶν ἐκ τῆς περαίας Συρίας τε 
καὶ Κιλικίας συνέρρεον ἐθελοντὶ στρατιῶται πρὸς τὴν ἐλπίδα τοῦ 
κέρδους . 
τέλος δὲ διπλασιασθείσης τῆς μετ’ Εὐαγόρου καὶ Φωκίωνος 
δυνάμεως οἱ βασιλεῖς οἱ κατὰ τὴν Κύπρον εἰς ἀγωνίαν καὶ μεγίστους 
φόβους ἐνέπιπτον . 
καὶ τὰ μὲν κατὰ τὴν Κύπρον ἐν τούτοις ἦν . 
μετὰ δὲ ταῦθ’ ὁ μὲν τῶν Περσῶν 
βασιλεὺς ἐκ τῆς Βαβυλῶνος τὴν ἀνάζευξιν ποιησάμενος μετὰ τῆς 
δυνάμεως προῆγεν ἐπὶ τὴν Φοινίκην · ὁ δὲ τῆς Σιδῶνος δυνάστης 
Τέννης πυνθανόμενος τὸ μέγεθος τῆς τῶν Περσῶν δυνάμεως καὶ νομίσας 
τοὺς ἀφεστηκότας οὐκ ἀξιομάχους εἶναι τὴν σωτηρίαν ἰδίᾳ πορίζειν 
ἔκρινεν . 
διόπερ τῶν ἑαυτοῦ θεραπόντων 
τὸν πιστότατον Θετταλίωνα λάθρᾳ τῶν Σιδωνίων ἐξέπεμψε πρὸς τὸν 
Ἀρταξέρξην ἐπαγγελλόμενος αὐτῷ τὴν μὲν Σιδῶνα παραδώσειν , τὴν δ’ 
Αἴγυπτον συνεκπολεμήσειν , μεγάλα δ’ αὐτῷ συνεργήσειν ἔμπειρον ὄντα 
τῶν κατὰ τὴν Αἴγυπτον τόπων καὶ τὰς κατὰ τὸν Νεῖλον ἀποβάσεις 
ἀκριβῶς εἰδότα . 
ὁ δὲ βασιλεὺς ἀκούσας 
τοῦ Θετταλίωνος τὰ κατὰ μέρος ἥσθη διαφερόντως καὶ τῶν μὲν κατὰ 
τὴν ἀπόστασιν ἐγκλημάτων ἀπολύσειν ἔφη τὸν Τέννην , πράξαντος δ’ 
αὐτοῦ τὰ καθωμολογημένα μεγάλας δωρεὰς δώσειν ἐπηγγείλατο . 
εἰπόντος 
δὲ τοῦ Θετταλίωνος ὡς καὶ δεξιὰν λαβεῖν ὁ Τέννης ἠξίωσεν , ἐπὶ 
τούτοις ὁ μὲν βασιλεὺς ὀργισθεὶς ὡς οὐ πιστευόμενος παρέδωκε τὸν 
Θετταλίωνα τοῖς ὑπηρέταις καὶ προσέταξεν ἀφελεῖν τὴν κεφαλήν · 
ἐπεὶ δ’ ἀπαγόμενος ὁ Θετταλίων ἐπὶ 
τὴν τιμωρίαν τοσοῦτον εἶπεν ὅτι Σὺ μέν , ὦ βασιλεῦ , πράξεις ὃ 
θέλεις , ὁ μέντοι Τέννης δυνάμενος ἅπαντα καταπρᾶξαι διὰ τὸ μὴ 
δοῦναί σε τὴν πίστιν οὐδὲν μὴ συντελέσει τῶν ἐπηγγελμένων , πάλιν 
ἀκούσας τούτων μετενόησε καὶ μετακαλεσάμενος τοὺς ὑπηρέτας ἀφεῖναι 
προσέταξε καὶ τὴν δεξιὰν ἔδωκε τῷ Θετταλίωνι · ἔστι δ’ ἡ πίστις 
αὕτη βεβαιοτάτη παρὰ τοῖς Πέρσαις . 
οὗτος μὲν οὖν παρελθὼν εἰς 
Σιδῶνα τὰ πεπραγμένα τῷ Τέννῃ λάθρᾳ τῶν Σιδωνίων ἀπήγγειλεν , 
ὁ δὲ 
βασιλεὺς ἐν μεγάλῳ τιθέμενος τὸ κρατῆσαι τῆς Αἰγύπτου διὰ τὸ 
πρότερον ἐλάττωμα πρεσβευτὰς ἀπέστειλε πρὸς τὰς μεγίστας τῶν κατὰ 
τὴν Ἑλλάδα πόλεων , ἀξιῶν συστρατεῦσαι τοῖς Πέρσαις ἐπ’ 
Αἰγυπτίους . 
Ἀθηναῖοι μὲν οὖν καὶ Λακεδαιμόνιοι τὴν φιλίαν ἔφασαν 
τὴν πρὸς Πέρσας τηρεῖν , συμμαχίαν δὲ ἀποστέλλειν ἀντεῖπαν . 
Θηβαῖοι δὲ στρατηγὸν ἑλόμενοι Λακράτην 
ἐξαπέστειλαν μετὰ χιλίων ὁπλιτῶν . 
Ἀργεῖοι δὲ τρισχιλίους στρατιώτας 
ἐξέπεμψαν , στρατηγὸν δὲ αὐτοὶ μὲν οὐχ εἵλαντο , τοῦ δὲ βασιλέως κατ’ 
ὄνομα τὸν Νικόστρατον στρατηγὸν αἰτησαμένου συνεχώρησαν . 
ἦν γὰρ ὁ ἀνὴρ οὗτος ἀγαθὸς καὶ πρᾶξαι καὶ 
βουλεύσασθαι , μεμιγμένην δ’ ἔχων τῇ φρονήσει μανίαν · τῇ γὰρ τοῦ 
σώματος ῥώμῃ διαφέρων ἐμιμεῖτο τὸν Ἡρακλέα κατὰ τὰς στρατείας καὶ 
λεοντῆν ἐφόρει καὶ ῥόπαλον ἐν ταῖς μάχαις . 
ὁμοίως δὲ τούτοις οἱ τὴν παραθαλάττιον τῆς Ἀσίας 
οἰκοῦντες Ἕλληνες ἀπέστειλαν στρατιώτας ἑξακισχιλίους , ὥστε τοὺς 
πάντας Ἕλληνας γενέσθαι συμμάχους μυρίους . 
πρὸ δὲ τῆς τούτων 
παρουσίας ὁ μὲν βασιλεὺς διεληλυθὼς τὴν Συρίαν καὶ παραγενόμενος εἰς 
τὴν Φοινίκην ἐστρατοπέδευσεν οὐ μακρὰν τῆς Σιδῶνος . 
οἱ δὲ Σιδώνιοι κεχρονικότος τοῦ βασιλέως περὶ τὰς 
παρασκευὰς σίτου τε καὶ ὅπλων καὶ βελῶν πολλὴν ἐπιμέλειαν 
ἐποιήσαντο . 
ὁμοίως οὖν τὴν πόλιν τάφροις τριπλαῖς μεγάλαις καὶ 
τειχῶν ὑψηλῶν κατασκευαῖς περιειλήφεισαν . 
εἶχον δὲ καὶ στρατιωτῶν ἱκανὸν πλῆθος πολιτικῶν ἐν γυμνασίαις καὶ 
πόνοις ἐνηθληκὸς καὶ ταῖς τῶν σωμάτων εὐεξίαις καὶ ῥώμαις διαφέρον . 
πλούτῳ δὲ καὶ ταῖς ἄλλαις χορηγίαις ἡ πόλις πολὺ προεῖχε τῶν κατὰ 
τὴν Φοινίκην πόλεων , τὸ δὲ μέγιστον τριήρεις καὶ πεντήρεις εἶχε 
πλείους τῶν ἑκατόν . 
ὁ δὲ Τέννης κοινωσάμενος τὴν προδοσίαν Μέντορι τῷ 
στρατηγῷ τῶν ἐξ Αἰγύπτου μισθοφόρων τοῦτον μὲν ἀπέλιπε τηροῦντα 
μέρος τῆς πόλεως καὶ συνεργοῦντα τοῖς περὶ τὴν προδοσίαν 
ἐγχειρουμένοις , αὐτὸς δὲ μετὰ στρατιωτῶν πεντακοσίων προῆγεν ἐκ τῆς 
πόλεως , προσποιούμενος ἐπὶ κοινὴν τῶν Φοινίκων σύνοδον ἀπαντᾶν · ἦγε 
δὲ μεθ’ ἑαυτοῦ τοὺς ἐπιφανεστάτους τῶν πολιτῶν ἑκατὸν ὡς συμβούλους . 
ἐπεὶ δὲ πλησίον ἦσαν τοῦ βασιλέως , 
συναρπάσας τοὺς ἑκατὸν παρέδωκε τῷ Ἀρταξέρξῃ . 
ὁ δὲ βασιλεὺς 
ἀποδεξάμενος αὐτὸν ὡς φίλον τοὺς μὲν ἑκατὸν ὡς αἰτίους ὄντας τῆς 
ἀποστάσεως κατηκόντισε , πεντακοσίων δὲ τῶν πρώτων Σιδωνίων μεθ’ 
ἱκετηριῶν ἀπαντησάντων ἀνεκαλέσατο τὸν Τέννην καὶ ἐπηρώτησεν εἰ 
δύναται τὴν πόλιν αὐτῷ παραδοῦναι · σφόδρα γὰρ ἔσπευδε μὴ δῑ 
ὁμολογίας τὴν Σιδῶνα παραλαβεῖν , ὅπως ἀπαραιτήτοις συμφοραῖς 
περιβαλὼν τοὺς Σιδωνίους τῇ τούτων τιμωρίᾳ καταπλήξηται τὰς ἄλλας 
πόλεις . 
τοῦ δὲ Τέννου διαβεβαιωσαμένου 
παραδώσειν τὴν πόλιν ὁ βασιλεύς , φυλάττων τὴν ὀργὴν ἀπαραίτητον , 
ἅπαντας τοὺς πεντακοσίους ἔχοντας τὰς ἱκετηρίας κατηκόντισεν . 
εἶθ’ 
ὁ μὲν Τέννης προσελθὼν τοῖς ἐξ Αἰγύπτου μισθοφόροις ἔπεισεν 
αὐτοὺς ἐντὸς τῶν τειχῶν εἰσαγαγεῖν αὐτόν τε καὶ τὸν βασιλέα . 
ἡ μὲν οὖν Σιδὼν διὰ τοιαύτης 
προδοσίας ὑποχείριος ἐγένετο τοῖς Πέρσαις . 
ὁ δὲ βασιλεὺς ὑπολαβὼν 
τὸν Τέννην μηκέτι χρήσιμον ὑπάρχειν ἀνεῖλεν . 
οἱ δὲ Σιδώνιοι πρὸ 
μὲν τῆς παρουσίας τοῦ βασιλέως ἐνέπρησαν ἁπάσας τὰς ναῦς , ὅπως 
μηδεὶς δύνηται τῶν κατὰ τὴν πόλιν ἐκπλεύσας ἰδίᾳ σωτηρίαν 
πορίζεσθαι · ἐπειδὴ δὲ τὴν πόλιν ἑώρων καὶ τὰ τείχη κατειλημμένα καὶ 
πολλαῖς μυριάσι στρατιωτῶν περιεχόμενα , συγκλείσαντες ἑαυτοὺς καὶ τὰ 
τέκνα καὶ γυναῖκας εἰς τὰς οἰκίας ἐνέπρησαν . 
φασὶ δὲ τοὺς ὑπὸ τοῦ πυρὸς τότε διαφθαρέντας σὺν 
τοῖς οἰκετικοῖς σώμασι γεγονέναι πλείους τῶν τετρακισμυρίων . 
τούτου δὲ 
τοῦ πάθους περὶ τοὺς Σιδωνίους γενομένου καὶ τῆς πόλεως ὅλης μετὰ 
τῶν ἐνοικούντων ὑπὸ τοῦ πυρὸς ἀφανισθείσης τὴν πυρκαϊὰν ὁ βασιλεὺς 
ἀπέδοτο πολλῶν ταλάντων · διὰ γὰρ τὴν 
εὐδαιμονίαν τῶν ἐνῳκηκότων εὑρέθη πολὺς ἄργυρός τε καὶ χρυσὸς 
ὑπὸ τοῦ πυρὸς κεχωνευμένος . 
τὰ μὲν οὖν κατὰ Σιδῶνα συμβάντα 
δυστυχήματα τοιαύτην ἔσχε τὴν καταστροφήν , αἱ δ’ ἄλλαι πόλεις 
καταπλαγεῖσαι προσεχώρησαν τοῖς Πέρσαις . 
βραχὺ δὲ πρὸ τούτων τῶν χρόνων 
Ἀρτεμισία μὲν ἡ Καρίας δυναστεύουσα μετήλλαξεν ἄρξασα ἔτη δύο , 
τὴν δὲ δυναστείαν Ἰδριεὺς ὁ ἀδελφὸς διεδέξατο καὶ ἦρξεν ἔτη 
ἑπτά . 
κατὰ δὲ τὴν Ἰταλίαν Ῥωμαῖοι 
πρὸς μὲν Πραινεστίνους ἀνοχάς , πρὸς δὲ Σαυνίτας συνθήκας 
ἐποιήσαντο , Ταρκυνίους δὲ ἄνδρας διακοσίους καὶ ἑξήκοντα δημοσίᾳ 
ἐθανάτωσαν ἐν τῇ ἀγορᾷ . 
κατὰ δὲ τὴν 
Σικελίαν Λεπτίνης καὶ Κάλλιππος οἱ Συρακόσιοι δύναμιν ἔχοντες 
ἐξεπολιόρκησαν Ῥήγιον φρουρούμενον ὑπὸ Διονυσίου τοῦ τυράννου τοῦ 
νεωτέρου καὶ τὴν μὲν φρουρὰν ἐξέβαλον , τοῖς δὲ Ῥηγίνοις τὴν 
αὐτονομίαν ἀπεκατέστησαν . 
ἐπ’ ἄρχοντος δ’ 
Ἀθήνησιν Ἀπολλοδώρου Ῥωμαῖοι κατέστησαν ὑπάτους Μάρκον 
Οὐαλέριον καὶ Γάιον Σουλπίκιον . 
ἐπὶ δὲ τούτων κατὰ τὴν Κύπρον 
Σαλαμινίων πολιορκουμένων ὑπ’ Εὐαγόρου καὶ Φωκίωνος αἱ μὲν ἄλλαι 
πόλεις ἅπασαι τοῖς Πέρσαις ὑπετάγησαν , τῆς δὲ Σαλαμῖνος βασιλεύων 
Πνυταγόρας μόνος ὑπέμεινε τὴν πολιορκίαν . 
ὁ δ’ Εὐαγόρας πατρῴαν ἀρχὴν τὴν Σαλαμινίων ἀνεκτᾶτο καὶ διὰ 
τοῦ βασιλέως τῶν Περσῶν τὴν κάθοδον εἰς τὴν βασιλείαν ἐποιεῖτο . 
μετὰ δὲ ταῦτα διαβληθέντος αὐτοῦ πρὸς Ἀρταξέρξην καὶ τοῦ βασιλέως 
βοηθοῦντος τῷ Πνυταγόρᾳ ὁ μὲν Εὐαγόρας ἀπογνοὺς τὴν κάθοδον καὶ 
περὶ τῶν ἐγκλημάτων ἀπολογησάμενος ἄλλης ἡγεμονίας ἠξιώθη κατὰ τὴν 
Ἀσίαν μείζονος . 
κακῶς δὲ τὰ κατὰ τὴν 
ἀρχὴν διοικήσας ἔφυγε πάλιν εἰς Κύπρον καὶ συλληφθεὶς τιμωρίας 
ἠξιώθη . 
ὁ δὲ Πνυταγόρας ἑκουσίως ὑποταγεὶς τοῖς Πέρσαις τὸ λοιπὸν 
ἀδεῶς ἐβασίλευε τῆς Σαλαμῖνος . 
ὁ δὲ τῶν Περσῶν βασιλεὺς μετὰ τὴν 
ἅλωσιν τῆς Σιδῶνος , παραγενομένων αὐτῷ τῶν συμμάχων ἔκ τε Ἄργους 
καὶ Θηβῶν καὶ τῶν κατὰ τὴν Ἀσίαν Ἑλληνίδων πόλεων , ἀθροίσας 
πᾶσαν τὴν δύναμιν προῆγεν ἐπὶ τὴν Αἴγυπτον . 
καταντήσας δ’ ἐπὶ τὴν μεγάλην λίμνην , καθ’ ἣν ἔστι 
τὰ καλούμενα Βάραθρα , μέρος τῆς δυνάμεως ἀπέβαλε διὰ τὴν ἀπειρίαν 
τῶν τόπων . 
περὶ δὲ τῆς κατὰ τὴν λίμνην φύσεως καὶ τοῦ περὶ αὐτὴν 
παραδόξου συμπτώματος προειρηκότες ἐν τῇ πρώτῃ βύβλῳ τὸ διλογεῖν 
περὶ τῶν αὐτῶν παρήσομεν . 
διελθὼν δὲ τὰ 
Βάραθρα μετὰ τῆς δυνάμεως ὁ βασιλεὺς ἧκεν πρὸς τὸ Πηλούσιον · αὕτη 
δ’ ἐστὶ πόλις ἐπὶ τοῦ πρώτου στόματος , καθ’ ὃν τόπον ὁ Νεῖλος 
ποιεῖται τὰς ἐκβολάς . 
οἱ μὲν οὖν Πέρσαι κατεστρατοπέδευσαν ἀπὸ 
τεσσαράκοντα σταδίων τοῦ Πηλουσίου , οἱ δ’ Ἕλληνες πρὸς αὐτῷ τῷ 
πολίσματι . 
οἱ δ’ Αἰγύπτιοι , δεδωκότων 
αὐτοῖς τῶν Περσῶν πολὺν χρόνον εἰς τὴν παρασκευήν , πάντα μὲν τὰ 
στόματα τοῦ Νείλου καλῶς κατεσκευακότες ὑπῆρχον , μάλιστα δὲ τὸ πρὸς 
τῷ Πηλουσίῳ διὰ τὸ πρῶτον εἶναι τοῦτο καὶ μάλιστα κείμενον 
εὐκαίρως . 
ἐφρούρουν δὲ τὸ χωρίον 
στρατιῶται πεντακισχίλιοι , στρατηγοῦντος Φιλόφρονος τοῦ Σπαρτιάτου . 
οἱ 
δὲ Θηβαῖοι σπεύδοντες ἄριστοι φανῆναι τῶν συστρατευομένων Ἑλλήνων 
πρῶτοι καὶ μόνοι διὰ στενῆς τινος καὶ βαθείας διώρυγος ἐτόλμησαν 
διαβῆναι παραβόλως . 
διαβάντων δ’ αὐτῶν 
καὶ προσβαλλόντων τοῖς τείχεσιν οἱ φρουροῦντες τὸ Πηλούσιον 
ἐκχυθέντες ἐκ τῆς πόλεως συνῆψαν μάχην πρὸς τοὺς Θηβαίους · μεγάλου 
δ’ ἀγῶνος γενομένου διὰ τὰς παρ’ ἀμφοτέροις φιλοτιμίας τότε μὲν ἐν 
τῷ κινδύνῳ διημερεύσαντες ὑπὸ τῆς νυκτὸς διελύθησαν . 
τῇ δ’ ὑστεραίᾳ τοῦ 
βασιλέως εἰς τρία μέρη τὴν Ἑλληνικὴν δύναμιν μερίσαντος ἑκάστη 
μερὶς εἶχε στρατηγὸν Ἕλληνα καὶ τούτῳ παρακαθεσταμένον ἡγεμόνα 
Πέρσην , ἄνδρα προκεκριμένον ἐπ’ ἀρετῇ τε καὶ εὐνοίᾳ . 
τὴν μὲν οὖν πρώτην τάξιν ἐπεῖχον οἱ Βοιωτοὶ 
στρατηγὸν μὲν ἔχοντες Λακράτην τὸν Θηβαῖον , ἡγεμόνα δὲ Πέρσην 
Ῥωσάκην · οὗτος δὲ ἀπόγονος μὲν ἦν ἑνὸς τῶν ἑπτὰ Περσῶν τῶν 
τοὺς μάγους καταλυσάντων , σατράπης δὲ Ἰωνίας καὶ Λυδίας · συνείπετο 
δ’ αὐτῷ πολλὴ μὲν ἵππος , οὐκ ὀλίγη δὲ πεζικὴ στρατιὰ τῶν 
βαρβάρων . 
δευτέρα δ’ ἦν μερὶς ἡ τῶν 
Ἀργείων Νικοστράτου στρατηγοῦντος καὶ μετ’ αὐτοῦ Πέρσου συνάρχοντος 
Ἀρισταζάνου · οὗτος δ’ ἦν εἰσαγγελεὺς τοῦ βασιλέως καὶ πιστότατος 
τῶν φίλων μετὰ Βαγώαν · προσωρίσθησαν δ’ αὐτῷ στρατιῶται μὲν 
ἐπίλεκτοι πεντακισχίλιοι , τριήρεις δὲ ὀγδοήκοντα . 
τῆς δὲ τρίτης μερίδος ἐστρατήγει Μέντωρ ὁ τὴν 
Σιδῶνα παραδούς , ἔχων τοὺς προϋπάρχοντας αὐτῷ μισθοφόρους · 
συνεστρατεύετο δ’ αὐτῷ Βαγώας , ᾧ μάλιστα βασιλεὺς ἐνεπίστευε , 
τόλμῃ καὶ παρανομίᾳ διαφέρων · εἶχε δ’ οὗτος τοὺς τοῦ βασιλέως 
Ἕλληνας καὶ τῶν βαρβάρων ἱκανὸν πλῆθος καὶ ναῦς οὐκ ὀλίγας . 
αὐτὸς δὲ τὴν λοιπὴν δύναμιν ἔχων 
ἐφήδρευε τοῖς ὅλοις πράγμασι . 
τοιαύτης δὲ τῆς διαιρέσεως γενομένης 
παρὰ τοῖς Πέρσαις ὁ μὲν τῶν Αἰγυπτίων βασιλεὺς Νεκτανεβὼς οὔτε 
τὸ πλῆθος τῶν πολεμίων οὔτε τὴν ὅλην διάταξιν τῶν Περσῶν 
κατεπλάγη , καίπερ πολὺ λειπόμενος τοῦ πλήθους . 
εἶχε γὰρ Ἕλληνας μὲν μισθοφόρους δισμυρίους , 
Λίβυας δὲ παραπλησίους τούτοις , Αἰγυπτίους δὲ τοὺς μαχίμους παρ’ 
αὐτοῖς ὀνομαζομένους ἑξακισμυρίους , πρὸς δὲ τούτοις πλοίων ποταμίων 
πρὸς τὰς κατὰ τὸν Νεῖλον μάχας καὶ συμπλοκὰς εὐθέτων ἄπιστον 
πλῆθος . 
ὠχύρωτο δ’ αὐτῷ καὶ ἡ πρὸς 
τὴν Ἀραβίαν νεύουσα πλευρὰ τοῦ ποταμοῦ , πεπυκνωμένη πολίσμασιν , ἔτι 
δὲ τείχεσι καὶ τάφροις πᾶσα διειλημμένη . 
ἔχων δὲ καὶ τὰς ἄλλας 
παρασκευὰς πάσας πρὸς τὸν πόλεμον ἱκανὰς διὰ τὴν ἰδίαν ἀβουλίαν 
ταχὺ τοῖς ὅλοις ἔπταισεν . 
αἰτία δ’ ἐγένετο τῆς ἥττης μάλισθ’ ἡ τοῦ 
στρατηγεῖν ἀπειρία καὶ τὸ προνενικῆσθαι τοὺς Πέρσας ὑπ’ αὐτοῦ κατὰ 
τὴν πρὸ ταύτης γεγενημένην στρατείαν . 
ἐσχηκὼς γὰρ τοὺς τότε στρατηγοὺς ἐπιφανεῖς ἄνδρας καὶ διαφέροντας 
ἀρετῇ τε καὶ ἀγχινοίᾳ στρατηγικῇ , Διόφαντον τὸν Ἀθηναῖον καὶ 
Λάμιον τὸν Σπαρτιάτην , διὰ τούτων ἅπαντα κατώρθωσε · τότε δ’ 
ὑπολαμβάνων ἑαυτὸν ἱκανὸν εἶναι στρατηγὸν οὐδενὶ τῆς ἡγεμονίας 
μετεδίδου καὶ διὰ τὴν ἀπειρίαν οὐδὲν ἠδύνατο πράττειν τῶν ἐν τῷ 
πολέμῳ χρησίμων . 
τὰ μὲν οὖν πολίσματα 
φρουραῖς ἀξιολόγοις διαλαβὼν παρεφύλαττεν , αὐτὸς δὲ τῶν Αἰγυπτίων 
ἔχων τρισμυρίους , τῶν δ’ Ἑλλήνων πεντακισχιλίους , τῶν δὲ Λιβύων 
τοὺς ἡμίσεις ταῖς εὐκαιροτάταις τῶν εἰσβολῶν ἐφήδρευεν . 
τοιαύτης δὲ 
παρ’ ἀμφοτέροις οὔσης τῆς διατάξεως Νικόστρατος μὲν ὁ τῶν Ἀργείων 
στρατηγὸς ἔχων ἡγεμόνας Αἰγυπτίους , ὧν ἦσαν ὅμηροι παῖδες παρὰ 
τοῖς Πέρσαις καὶ γυναῖκες , παρέπλευσε μετὰ τοῦ στόλου διά τινος 
διώρυγος εἰς τόπον κεκρυμμένον , ἐκβιβάσας δὲ τοὺς στρατιώτας καὶ 
παρεμβολὴν ὀχυρωσάμενος κατεστρατοπέδευσεν . 
οἱ δὲ τὸν πλησίον τόπον παραφυλάττοντες μισθοφόροι τῶν Αἰγυπτίων 
ὡς ᾔσθοντο τὴν τῶν πολεμίων παρουσίαν εὐθὺς ἐξεβοήθουν , ὄντες οὐκ 
ἐλάττους τῶν ἑπτακισχιλίων . 
ἔχων δ’ 
αὐτῶν τὴν ἡγεμονίαν Κλείνιος ὁ Κῷος συνέταξε τὴν δύναμιν εἰς 
μάχην . 
ἀντιταχθέντων δὲ τῶν καταπεπλευκότων ἐγένετο καρτερὰ μάχη , καθ’ 
ἣν οἱ μετὰ τῶν Περσῶν Ἕλληνες ἀγωνισάμενοι λαμπρῶς τόν τε 
στρατηγὸν Κλείνιον ἐφόνευσαν καὶ τῶν ἄλλων στρατιωτῶν κατέκοψαν 
πλείους τῶν πεντακισχιλίων . 
Νεκτανεβὼς δ’ 
ὁ τῶν Αἰγυπτίων βασιλεὺς ἀκούσας τὴν τῶν ἰδίων ἀπώλειαν 
κατεπλάγη , νομίσας καὶ τὴν λοιπὴν τῶν Περσῶν δύναμιν ῥᾳδίως 
διαβήσεσθαι τὸν ποταμόν . 
ὑπολαβὼν δὲ 
τοὺς πολεμίους μετὰ πάσης τῆς δυνάμεως ἐπ’ αὐτὴν ἥξειν τὴν Μέμφιν 
ἔκρινε ταύτης μάλιστα προνοήσασθαι . 
οὗτος μὲν οὖν μετὰ τῆς περὶ 
αὐτὸν στρατιᾶς ἐπανελθὼν εἰς Μέμφιν τὰ πρὸς τὴν πολιορκίαν 
παρεσκευάζετο . 
ὁ δὲ τῆς πρώτης μερίδος 
ἀφηγούμενος Λακράτης ὁ Θηβαῖος ἐπὶ τὴν τοῦ Πηλουσίου πολιορκίαν 
ὥρμησεν · ἀποστρέψας δὲ τῆς διώρυγος τὸ ῥεῦμα πρὸς ἕτερα μέρη καὶ 
τὸν ἀναξηρανθέντα τόπον χώσας μηχανὰς προσήγαγε τῇ πόλει . 
ἐπὶ πολὺ 
δὲ μέρος πεσόντων τῶν τειχῶν οἱ τὸ Πηλούσιον φρουροῦντες ὀξέως 
ἀντῳκοδόμησαν ἕτερα καὶ πύργους ξυλίνους ἀξιολόγους ἀνέστησαν . 
ἐπὶ δέ τινας ἡμέρας συνεχοῦς 
γινομένης τῆς τειχομαχίας τὸ μὲν πρῶτον οἱ κατὰ τὸ Πηλούσιον 
Ἕλληνες ἐρρωμένως ἠμύνοντο τοὺς πολιορκοῦντας · ὡς δ’ ἐπύθοντο τὴν 
τοῦ βασιλέως ἀναχώρησιν εἰς Μέμφινκαταπλαγέντες περὶ διαλύσεων 
ἐπρεσβεύοντο . 
τοῦ δὲ Λακράτους δόντος 
αὐτοῖς διὰ τῶν ὅρκων πίστεις ὅτι παραδόντων αὐτῶν τὸ Πηλούσιον 
ἀποκομισθήσονται πάντες εἰς τὴν Ἑλλάδα μεθ’ ὧν ἂν ἐξενέγκωσι , 
παρέδωκαν τὸ φρούριον . 
μετὰ δὲ ταῦτα ὁ 
μὲν Ἀρταξέρξης ἀπέστειλε Βαγώαν μετὰ στρατιωτῶν βαρβάρων 
παραληψόμενον τὸ Πηλούσιον · οἱ δὲ στρατιῶται παριόντες εἰς τὸ χωρίον 
τῶν ἐξιόντων Ἑλλήνων ἀφῃροῦντο πολλὰ τῶν ὑπ’ αὐτῶν 
ἐκκομιζομένων . 
ἀγανακτούντων δὲ τῶν 
ἀδικουμένων καὶ θεοὺς τοὺς ἐπόπτας τῶν ὅρκων ἐπιβοωμένων 
παροξυνθεὶς ὁ Λακράτης τροπὴν ἐποίησε τῶν βαρβάρων καί τινας 
καταβαλὼν ἐπεκούρησε τοῖς παρασπονδουμένοις . 
τοῦ δὲ Βαγώου φυγόντος πρὸς τὸν βασιλέα καὶ 
κατηγοροῦντος τοῦ Λακράτους ὁ Ἀρταξέρξης ἔκρινε δίκαια πεπονθέναι 
τοὺς περὶ τὸν Βαγώαν καὶ τῶν Περσῶν τοὺς αἰτίους τῆς ἁρπαγῆς 
ἀπέκτεινεν . 
τὸ μὲν οὖν Πηλούσιον τοῦτον τὸν τρόπον παρεδόθη τοῖς 
Πέρσαις . 
Μέντωρ δὲ ὁ τοῦ τρίτου μέρους ἡγούμενος Βούβαστον καὶ πολλὰς 
ἄλλας πόλεις χειρωσάμενος ὑπηκόους ἐποίησε τῷ βασιλεῖ δῑ ἑνὸς 
στρατηγήματος . 
πασῶν γὰρ τῶν πόλεων φρουρουμένων ὑπὸ δυεῖν ἐθνῶν , 
Ἑλλήνων τε καὶ Αἰγυπτίων , ὁ Μέντωρ διέδωκε λόγον εἰς τοὺς 
στρατιώτας ὅτι βασιλεὺς Ἀρταξέρξης τοῖς μὲν ἑκουσίως παραδιδοῦσι 
τὰς πόλεις φιλανθρώπως χρήσασθαι διέγνωκε , τοῖς δὲ βίᾳ κρατηθεῖσι τὴν 
αὐτὴν ἀπονέμειν τιμωρίαν ἥνπερ τοῖς Σιδωνίοις ἐπέστησε · καὶ τοῖς 
φυλάττουσι τὰς πύλας παρήγγειλεν ἐᾶν τοὺς βουλομένους παρ’ αὐτῶν 
αὐτομολεῖν . 
διόπερ ἀκωλύτως τῶν 
ἡλωκότων Αἰγυπτίων ἀπιόντων ἐκ τῆς παρεμβολῆς ταχέως εἰς ἁπάσας 
τὰς κατὰ τὴν Αἴγυπτον πόλεις ὁ λόγος ὁ προειρημένος διεσπάρη . 
εὐθὺς οὖν οἱ μισθοφόροι πρὸς τοὺς ἐγχωρίους πανταχῇ διεφέροντο καὶ 
στάσεως αἱ πόλεις ἐπληροῦντο . 
ἑκάτεροι γὰρ ἰδίᾳ διεφιλοτιμοῦντο 
παραδιδόναι τὰ φρούρια καὶ τῆς χάριτος ταύτης ἰδίας ἀγαθῶν ἐλπίδας 
ἠλλάττοντο · ὅπερ καὶ περὶ πρώτην τὴν Βούβαστον συνέβη γενέσθαι . 
ὡς γὰρ 
οἱ περὶ τὸν Μέντορα καὶ Βαγώαν πλησίον αὐτῆς κατεστρατοπέδευσαν , οἱ 
μὲν Αἰγύπτιοι λάθρᾳ τῶν Ἑλλήνων ἐξέπεμψάν τινα πρὸς τὸν Βαγώαν , 
ἐπαγγελλόμενοι παραδώσειν τὴν πόλιν ἐὰν αὐτοῖς τὴν ἀσφάλειαν 
συγχωρήσωσιν . 
οἱ δ’ Ἕλληνες αἰσθόμενοι 
τὸ γεγονὸς κατεδίωξαν τὸν ἀπεσταλμένον καὶ φόβον ἐπικρεμάσαντες 
ἤκουσαν τὴν ἀλήθειαν · ἐφ’ οἷς παροξυνθέντες ἐπέθεντο τοῖς 
Αἰγυπτίοις καὶ τινὰς μὲν ἀπέκτειναν , τινὰς δὲ τραυματίας ποιήσαντες 
τοὺς λοιποὺς συνήλασαν εἴς τι μέρος τῆς πόλεως . 
οἱ δ’ ἡττηθέντες δηλώσαντες τῷ Βαγώᾳ τὸ γεγονὸς 
ἠξίουν κατὰ τάχος ἐλθόντα παραλαβεῖν τὴν πόλιν παρ’ αὐτῶν . 
τῶν δὲ 
Ἐλλήνων πρὸς τὸν Μέντορα λάθρᾳ διακηρυκευσαμένων ὁ Μέντωρ ἐν 
ἀπορρήτοις παρεκάλεσεν αὐτούς , ὅταν Βαγώας εἰς τὴν πόλιν εἰσέλθῃ , 
τὴν ἐπίθεσιν τοῖς βαρβάροις ποιήσασθαι . 
μετὰ δὲ ταῦτα τοῦ Βαγώου μετὰ τῶν Περσῶν εἰσιόντος ἄνευ τῆς 
τῶν Ἑλλήνων συγκαταθέσεως καὶ μέρους τῶν στρατιωτῶν εἰσεληλυθότος οἱ 
μὲν Ἕλληνες ἄφνω τὰς θύρας κλείσαντες ἐπέθεντο τοῖς ἐντὸς τῶν 
τειχῶν ὑπάρχουσι καὶ πάντας ἀνελόντες τὸν Βαγώαν αὐτὸν ἐζώγρησαν . 
ὁ δὲ τὰς τῆς σωτηρίας ἐλπίδας ὁρῶν 
ἐν τῷ Μέντορι κειμένας ἐδεήθη σῶσαι καὶ εἰς τὸ λοιπὸν 
κατεπηγγείλατο μηθὲν πράξειν ἄνευ τῆς ἐκείνου γνώμης . 
ὁ δὲ Μέντωρ πείσας τοὺς Ἕλληνας ἀφεῖναι τὸν 
Βαγώαν καὶ δῑ ἑαυτοῦ γενέσθαι τὴν παράδοσιν τὴν μὲν ἐπιγραφὴν τοῦ 
προτερήματος αὐτὸς ἀπηνέγκατο , τῷ δὲ Βαγώᾳ τῆς σωτηρίας αἴτιος 
γενόμενος συνέθετο πρὸς αὐτὸν κοινοπραγίαν καὶ δοὺς ὅρκους καὶ λαβὼν 
περὶ τούτων διετέλεσε τὴν σύνθεσιν φυλάττων μέχρι τῆς τοῦ βίου 
τελευτῆς . 
διὸ καὶ συνέβη τούτους παρὰ 
βασιλεῖ συμφρονοῦντας ὕστερον πλεῖστον ἰσχῦσαι τῶν φίλων καὶ συγγενῶν 
τῶν παρ’ Ἀρταξέρξῃ · ὁ μὲν γὰρ Μέντωρ ἐν τοῖς παραθαλαττίοις μέρεσι 
τῆς Ἀσίας ἡγεμὼν μέγιστος ἀποδειχθεὶς τῷ βασιλεῖ μεγάλας παρείχετο 
χρείας ἐκ μὲν τῆς Ἑλλάδος μισθοφόρους ἀθροίζων καὶ πέμπων πρὸς 
Ἀρταξέρξην , κατὰ δὲ τὰς πράξεις ἀνδρείως καὶ πιστῶς ἅπαντα 
διοικῶν · ὁ δὲ Βαγώας ἐν ταῖς ἄνω 
σατραπείαις ἅπαντα τῷ βασιλεῖ διῳκηκὼς τοσοῦτον ἴσχυσε διὰ τὴν 
πρὸς τὸν Μέντορα κοινωνίαν τῶν πράξεων ὥστε τῆς βασιλείας κύριον 
εἶναι καὶ μηδὲν πράττειν τὸν Ἀρταξέρξην ἄνευ τῆς ἐκείνου γνώμης . 
καὶ μετὰ τὴν ἐκείνου τελευτὴν τοὺς διαδόχους αἰεὶ τῆς βασιλείας 
οὗτος ἀπεδείκνυτο καὶ πάντα βασιλέως εἶχε πλὴν τῆς προσηγορίας . 
ἀλλὰ περὶ μὲν τούτων τὰ κατὰ μέρος ἐν τοῖς οἰκείοις χρόνοις 
ἀναγράψομεν . 
τότε δὲ μετὰ τὴν τῆς Βουβάστου 
παράδοσιν αἱ λοιπαὶ πόλεις καταπλαγεῖσαι καθ’ ὁμολογίαν παρεδόθησαν 
τοῖς Πέρσαις . 
ἐν δὲ τῇ Μέμφει διατρίβων ὁ βασιλεὺς Νεκτανεβὼς καὶ 
θεωρῶν τὴν τῶν πόλεων ἐπὶ τὴν προδοσίαν ὁρμὴν οὐκ ἐτόλμησεν 
ὑποστῆναι τοὺς ὑπὲρ τῆς ἡγεμονίας κινδύνους . 
ἀπογνοὺς οὖν τὴν 
βασιλείαν καὶ τὰ πλεῖστα τῶν χρημάτων ἀναλαβὼν ἔφυγεν εἰς τὴν 
Αἰθιοπίαν . 
Ἀρταξέρξης δὲ παραλαβὼν 
πᾶσαν τὴν Αἴγυπτον καὶ τῶν ἀξιολογωτάτων πόλεων τὰ τείχη περιελὼν 
τὰ μὲν ἱερὰ συλήσας ἤθροισεν ἀργύρου τε καὶ χρυσοῦ πλῆθος , 
ἀπήνεγκε δὲ καὶ τὰς ἐκ τῶν ἀρχαίων ἱερῶν ἀναγραφάς , ἃς ὕστερον 
Βαγώας πολλῶν χρημάτων ἀπελύτρωσε τοῖς ἱερεῦσι τῶν Αἰγυπτίων . 
τοὺς δὲ συστρατευσαμένους τῶν 
Ἑλλήνων κατὰ τὴν ἀξίαν ἕκαστον δωρεαῖς ἀξιολόγοις τιμήσας 
ἀπέλυσεν εἰς τὰς πατρίδας · τῆς δ’ Αἰγύπτου σατράπην καταστήσας 
Φερενδάτην ἐπανῆλθεν μετὰ τῆς δυνάμεως εἰς Βαβυλῶνα πολλὰ μὲν 
χρήματα καὶ λάφυρα κομίζων , δόξαν δὲ μεγάλην ἐκ τῶν κατορθωμάτων 
περιπεποιημένος . 
ἐπ’ ἄρχοντος δ’ Ἀθήνησι 
Καλλιμάχου Ῥωμαῖοι κατέστησαν ὑπάτους Μάρκιον Γάιον καὶ 
ΠόπλιονΟὐαλέριον . 
ἐπὶ δὲ τούτων Ἀρταξέρξης ὁρῶν μεγάλας ἑαυτῷ 
παρεσχημένον χρείας ἐν τῷ πρὸς Αἰγυπτίους πολέμῳ Μέντορα τὸν 
στρατηγὸν προῆγεν αὐτὸν μάλιστα τῶν φίλων . 
τιμήσας δ’ ἀριστείοις τὸν ἄνδρα ἐδωρήσατο αὐτῷ 
ἀργυρίου μὲν ἑκατὸν τάλαντα , τῆς δ’ ἄλλης πολυτελοῦς κατασκευῆς τὴν 
κρατίστην · ἀπέδειξε δὲ σατράπην τῆς κατὰ τὴν Ἀσίαν παραλίας καὶ 
τὸν πρὸς τοὺς ἀφεστηκότας πόλεμον ἐπέτρεψεν , αὐτοκράτορα στρατηγὸν 
ἀποδείξας . 
ὁ δὲ Μέντωρ ἔχων 
οἰκειότητα πρὸς Ἀρτάβαζον καὶ Μέμνονα τοὺς διαπεπολεμηκότας μὲν 
πρὸς Πέρσας ἐν τοῖς ἐπάνω χρόνοις , τότε δὲ πεφευγότας ἐκ τῆς 
Ἀσίας καὶ διατρίβοντας παρὰ Φιλίππῳ , δεηθεὶς τοῦ βασιλέως ἔπεισεν 
αὐτὸν ἀπολῦσαι τοὺς ἄνδρας τῶν ἐγκλημάτων . 
εὐθὺς δὲ καὶ 
μετεπέμψατο πρὸς ἑαυτὸν ἀμφοτέρους μεθ’ ὅλης τῆς συγγενείας · 
ἦσαν γὰρ Ἀρταβάζῳ γεγονότες ἐκ 
τῆς Μέντορος καὶ Μέμνονος ἀδελφῆς υἱοὶ μὲν ἕνδεκα , θυγατέρες δὲ 
δέκα . 
ψυχαγωγούμενος δ’ ἐπὶ τῷ πλήθει τῶν τέκνων ὁ Μέντωρ προῆγε 
τοὺς παῖδας , παραδιδοὺς αὐτοῖς τὰς ἐπιφανεστάτας ἐν τοῖς 
στρατιωτικοῖς ἡγεμονίας . 
ἐστρατεύσατο δ’ 
ἐπὶ πρῶτον Ἑρμίαν τὸν Ἀταρνέως τύραννον , ἀφεστηκότα τοῦ βασιλέως 
καὶ πολλῶν ὀχυρωμάτων καὶ πόλεων κυριεύοντα . 
ἐπαγγειλάμενος δ’ αὐτῷ πείσειν τὸν βασιλέα καὶ τῶν 
ἐγκλημάτων ἀπολῦσαι συνῆλθεν εἰς λόγους καὶ παρακρουσάμενος αὐτὸν 
συνέλαβε . 
κυριεύσας δὲ τοῦ δακτυλίου καὶ γράψας εἰς τὰς πόλεις ὅτι 
διήλλακται τῷ βασιλεῖ διὰ Μέντορος καὶ σφραγισάμενος τὰς ἐπιστολὰς 
τῷ τοῦ Ἑρμείου δακτυλίῳ συνεξέπεμψε τοὺς παραληψομένους τὰ χωρία . 
οἱ δ’ ἐν ταῖς πόλεσι πιστεύσαντες 
τοῖς γεγραμμένοις καὶ τὴν εἰρήνην ἀγαπητῶς προσδεξάμενοι παρέδωκαν 
πάντες τὰ φρούρια καὶ τὰς πόλεις . 
Μέντωρ μὲν οὖν δῑ ἀπάτης ταχὺ 
παραλαβὼν ἀκινδύνως τὰ τῶν ἀποστατῶν πολίσματα μεγάλης ἀποδοχῆς 
ἔτυχε παρὰ τῷ βασιλεῖ , δόξας δύνασθαι στρατηγεῖν πραγματικῶς . 
ὁμοίως δὲ καὶ τοὺς ἄλλους ἡγεμόνας 
τοὺς ἀλλοτρίως διακειμένους τοῖς Πέρσαις τοὺς μὲν βιασάμενος , τοὺς 
δὲ καταστρατηγήσας ἅπαντας ταχέως κατεπολέμησεν . 
καὶ τὰ μὲν κατὰ τὴν 
Ἀσίαν ἐν τούτοις ἦν . 
κατὰ δὲ τὴν Εὐρώπην Φίλιππος μὲν ὁ Μακεδόνων 
βασιλεὺς στρατεύσας ἐπὶ τὰς Χαλκιδικὰς πόλεις Ζερεία μὲν φρούριον 
ἐκπολιορκήσας κατέσκαψε , τῶν δ’ ἄλλων πολισμάτων ἔνια καταπληξάμενος 
ἠνάγκασεν ὑποτάττεσθαι · ἐπὶ δὲ τὰς Φερὰς τῆς Θετταλίας παρελθὼν 
Πειθόλαον δυναστεύοντα τῆς πόλεως ἐξέβαλεν . 
ἅμα δὲ τούτοις πραττομένοις ἐν τῷ Πόντῳ 
Σπάρτακος ὁ τοῦ Πόντου βασιλεὺς ἐτελεύτησεν ἄρξας ἔτη πέντε , τὴν 
δ’ ἡγεμονίαν διαδεξάμενος ὁ ἀδελφὸς Παιρισάδης ἐβασίλευσεν ἔτη 
τριάκοντα ὀκτώ . 
τοῦ δ’ ἔτους τούτου 
διελθόντος Ἀθήνησι μὲν ἦρχε Θεόφιλος , ἐν Ῥώμῃ δὲ κατεστάθησαν 
ὕπατοι Γάιος Σουλπίκιος καὶ Γάιος Κοΐντιος , Ὀλυμπιὰς δ’ ἤχθη 
ὀγδόη πρὸς ταῖς ἑκατόν , καθ’ ἣν ἐνίκα στάδιον Πολυκλῆς Κυρηναῖος . 
ἐπὶ δὲ τούτων Φίλιππος μὲν σπεύδων 
τὰς ἐφ’ Ἑλλησπόντῳ πόλεις χειρώσασθαι Μηκύβερναν μὲν καὶ Τορώνην 
χωρὶς κινδύνων διὰ προδοσίας παρέλαβεν , ἐπὶ δὲ τὴν μεγίστην τῶν περὶ 
τοὺς τόπους τούτους πόλεων Ὄλυνθον στρατεύσας μετὰ πολλῆς δυνάμεως 
τὸ μὲν πρῶτον νικήσας τοὺς Ὀλυνθίους δυσὶ μάχαις συνέκλεισεν εἰς 
πολιορκίαν , προσβολὰς δὲ συνεχεῖς ποιούμενος πολλοὺς τῶν στρατιωτῶν 
ἀπέβαλεν ἐν ταῖς τειχομαχίαις · τὸ δὲ τελευταῖον φθείρας χρήμασι τοὺς 
προεστηκότας τῶν Ὀλυνθίων , Εὐθυκράτην τε καὶ Λασθένην , διὰ τούτων 
προδοθεῖσαν τὴν Ὄλυνθον εἷλεν . 
διαρπάσας δ’ αὐτὴν καὶ τοὺς ἐνοικοῦντας ἐξανδραποδισάμενος 
ἐλαφυροπώλησε . 
τοῦτο δὲ πράξας χρημάτων τε πολλῶν εἰς τὸν πόλεμον 
εὐπόρησε καὶ τὰς ἄλλας πόλεις τὰς ἐναντιουμένας κατεπλήξατο . 
τοὺς 
δὲ ἀνδραγαθήσαντας τῶν στρατιωτῶν κατὰ τὴν μάχην ἀξίαις δωρεαῖς 
τιμήσας καὶ χρημάτων πλῆθος διαδοὺς τοῖς ἐν ταῖς πόλεσιν ἰσχύουσι 
πολλοὺς ἔσχε προδότας τῶν πατρίδων . 
καὶ αὐτὸς δὲ ἀπεφαίνετο διὰ 
χρυσίου πολὺ μᾶλλον ἢ διὰ τῶν ὅπλων ηὐξηκέναι τὴν ἰδίαν 
βασιλείαν . 
οἱ δ’ Ἀθηναῖοι τὴν αὔξησιν 
ὑφορώμενοι τοῦ Φιλίππου τοῖς ἀεὶ πολεμουμένοις ὑπὸ τοῦ βασιλέως 
ἐβοήθουν , πρέσβεις ἀποστέλλοντες ἐπὶ τὰς πόλεις καὶ παρακαλοῦντες 
τηρεῖν τὴν αὐτονομίαν καὶ τοὺς ἐπὶ τὴν προδοσίαν ὁρμῶντας τῶν 
πολιτῶν θανάτῳ κολάζειν · ἐπηγγέλλοντο δὲ πᾶσι συμμαχήσειν καὶ φανερῶς 
ἑαυτοὺς πολεμίους ἀποδείξαντες τῷ βασιλεῖ διεπολέμουν πρὸς Φίλιππον . 
μάλιστα δ’ αὐτοὺς παρώξυνε προστῆναι 
τῆς Ἑλλάδος Δημοσθένης ὁ ῥήτωρ , δεινότατος ὢν τῶν κατ’ ἐκείνους 
τοὺς χρόνους Ἑλλήνων . 
οὐ μὴν ἡ πόλις γε ἀναστεῖλαι τῆς ἐπὶ τὴν 
προδοσίαν ὁρμῆς ἠδυνήθη τοὺς πολίτας · τοιαύτη γὰρ φορά τις προδοτῶν 
ὑπῆρξε τότε κατὰ τὴν Ἑλλάδα . 
διὸ καί 
φασι τὸν Φίλιππον βουλόμενον ἑλεῖν τινα πόλιν ὀχυρότητι διαφέρουσαν , 
εἰπόντος τινὸς αὐτῷ τῶν ἐγχωρίων ἀνάλωτον αὐτὴν ἐκ βίας 
ὑπάρχειν , ἐπερωτῆσαι εἰ οὐδ’ ὁ χρυσὸς τὸ τεῖχος ὑπερβῆναι δυνατός 
ἐστιν . 
ἦν γὰρ πεῖραν εἰληφὼς ὅτι τὰ 
τοῖς ὅπλοις ἀδύνατα χειρωθῆναι τῷ χρυσῷ ῥᾴδιόν ἐστι 
καταπολεμῆσαι . 
ἐγκατασκευάζων οὖν ἐν ταῖς πόλεσι προδότας διὰ τῆς 
δωροδοκίας καὶ τοὺς δεχομένους τὸ χρυσίον ξένους καὶ φίλους ὀνομάζων 
ταῖς πονηραῖς ὁμιλίαις διέφθειρε τὰ ἤθη τῶν ἀνθρώπων . 
μετὰ δὲ τὴν ἅλωσιν τῆς Ὀλύνθου Ὀλύμπια ποιήσας 
τοῖς θεοῖς ἐπινίκια μεγαλοπρεπεῖς θυσίας συνετέλεσεν · πανήγυριν δὲ 
μεγάλην συστησάμενος καὶ λαμπροὺς ἀγῶνας ποιήσας πολλοὺς τῶν 
ἐπιδημούντων ξένων ἐπὶ τὰς ἑστιάσεις παρελάμβανε . 
παρὰ δὲ τοὺς πότους πολλαῖς ὁμιλίαις χρώμενος καὶ 
πολλοῖς μὲν ποτήρια διδοὺς κατὰ τὰς προπόσεις , οὐκ ὀλίγοις δὲ δωρεὰς 
ἀπονέμων , πᾶσι δὲ μεγάλας ἀπαγγελίας εὐχαρίστως ποιούμενος πολλοὺς 
ἔσχεν ἐπιθυμητὰς τῆς πρὸς αὐτὸν φιλίας . 
καὶ δήποτ’ ἐν τῷ συμποσίῳ κατανοήσας Σάτυρον τὸν ὑποκριτὴν 
σκυθρωπὸν ὄντ’ ἤρετο διὰ τί μόνος οὐδὲν ἀξιοῖ μεταλαβεῖν τῆς παρ’ 
αὐτοῦ φιλανθρωπίας · τοῦ δ’ εἰπόντος ὅτι βούλεται παρ’ αὐτοῦ τυχεῖν 
τινος δωρεᾶς , δεδοικέναι δὲ μήποτε δηλώσας τὴν προκεχειρισμένην 
ἔντευξιν ἀποτύχῃ , ὁ μὲν βασιλεὺς περιχαρὴς γενόμενος διεβεβαιώσατο 
πᾶν ὅ τι ἂν αἰτήσῃ χαρίσασθαι · ὁ δ’ εἶπεν ὅτι ξένου τινὸς 
ἑαυτοῦ δύο παρθένοι τὴν ἡλικίαν ἔχουσαι γάμου τυγχάνουσιν ἐν ταῖς 
αἰχμαλώτοις οὖσαι · ταύτας οὖν βούλεσθαι λαβεῖν οὐχ ἵνα λυσιτέλειάν 
τινα περιποιήσηται τυχὼν τῆς δωρεᾶς , ἀλλ’ ἵνα προικίσας ἀμφοτέρας 
συνοικίσῃ καὶ μὴ περιίδῃ μηδὲν παθούσας ἀνάξιον τῆς ἡλικίας . 
μετὰ δὲ ταῦθ’ ὁ Φίλιππος ἀσμένως 
τὴν αἴτησιν προσδεξάμενος παραχρῆμα τὰς παρθένους ἐδωρήσατο τῷ 
Σατύρῳ . 
πολλὰς δὲ καὶ ἄλλας παντοδαπὰς εὐεργεσίας καὶ δωρεὰς 
διασπείρων ἐκομίζετο τοὺς μισθοὺς πολλαπλασίους τῆς χάριτος · πολλοὶ 
γὰρ ταῖς τῆς εὐεργεσίας ἐλπίσι προκληθέντες ἔφθασαν ἀλλήλους 
προσνέμοντες ἑαυτοὺς τῷ Φιλίππῳ καὶ τὰς πατρίδας ἐγχειρίζοντες . 
ἐπ’ ἄρχοντος δ’ Ἀθήνησι 
Θεμιστοκλέους ἐν Ῥώμῃ τὴν ὑπατικὴν ἀρχὴν διεδέξαντο Γάιος 
Κορνήλιος καὶ Μάρκος Ποπίλιος . 
ἐπὶ δὲ τούτων Βοιωτοὶ πολλὴν τῆς 
Φωκίδος χώραν πορθήσαντες περὶ τὴν ὀνομαζομένην Ὕαν πόλιν ἐνίκησαν 
τοὺς πολεμίους καὶ κατέβαλον αὐτῶν περὶ ἑβδομήκοντα . 
μετὰ δὲ ταῦτα Βοιωτοὶ περὶ Κορώνειαν συμπλακέντες 
τοῖς Φωκεῦσιν ἡττήθησαν καὶ συχνοὺς ἀπέβαλον . 
ἔπειτα τῶν Φωκέων 
κατασχόντων ἱκανάς τινας πόλεις ἐν τῇ Βοιωτίᾳ στρατεύσαντες οἱ 
Βοιωτοὶ καὶ τὸν σῖτον ἐκ τῆς χώρας τῶν πολεμίων φθείραντες κατὰ τὴν 
ἐπάνοδον ἡττήθησαν . 
ἅμα δὲ τούτοις 
πραττομένοις Φάλαικος μὲν ὁ τῶν Φωκέων στρατηγὸς , διαβληθεὶς ὅτι 
πολλὰ τῶν ἱερῶν χρημάτων κέκλοφεν , ἐξέπεσεν ἐκ τῆς ἀρχῆς , ἀντὶ δὲ 
τούτου στρατηγῶν αἱρεθέντων τριῶν , Δεινοκράτους καὶ Καλλίου καὶ 
Σωφάνους , ἐγένετο ζήτησις τῶν ἱερῶν χρημάτων καὶ λόγον τοὺς 
κεχειρικότας οἱ Φωκεῖς ἀπῄτουν · ἦν δὲ πλεῖστα διῳκηκὼς Φίλων . 
οὗτος δ’ οὐ δυνάμενος ἀποδοῦναι τὸν 
λόγον κατεδικάσθη καὶ στρεβλωθεὶς ὑπὸ τῶν στρατηγῶν τοὺς μετέχοντας 
τῆς κλοπῆς ἐμήνυσεν , αὐτὸς δὲ ταῖς ἐσχάταις αἰκίαις περιπεσὼν 
οἰκείαν τῆς ἀσεβείας ἔσχε τὴν τοῦ βίου καταστροφήν . 
οἱ δὲ νοσφισάμενοι τὰ χρήματα τὰ σωζόμενα καὶ 
περιόντα τῶν ἐκ τῆς κλοπῆς ἀπέδωκαν , αὐτοὶ δ’ ἐθανατώθησαν ὡς 
ἱερόσυλοι . 
τῶν δὲ προγεγενημένων στρατηγῶν ὁ μὲν πρῶτος ἄρξας 
Φιλόμηλος ἀπέσχετο τῶν ἀναθημάτων , ὁ δὲ δεύτερος , προσαγορευόμενος 
μὲν Ὀνόμαρχος , ἀδελφὸς δ’ ὢν Φιλομήλου , πλεῖστα τῶν τοῦ θεοῦ 
χρημάτων κατεδαπάνησε , τρίτος δὲ Φάυλλος ὁ ἀδελφὸς Ὀνομάρχου 
στρατηγήσας οὐκ ὀλίγα τῶν ἀναθημάτων κατέκοψεν εἰς τὰς τῶν ξένων 
μισθοφοράς . 
τὰς γὰρ ἀνατεθείσας ὑπὸ 
Κροίσου τοῦ Λυδῶν βασιλέως χρυσᾶς πλίνθους , οὔσας ἑκατὸν καὶ 
εἴκοσι διταλάντους , κατέκοψεν εἰς νόμισμα , φιάλας δὲ χρυσᾶς τριακοσίας 
καὶ ἑξήκοντα διμναίους καὶ λέοντα χρυσοῦν καὶ γυναῖκα , τριάκοντα 
ταλάντων χρυσοῦ σταθμὸν ἀγόντων τῶν πάντων · ὥστε τὸ πᾶν κατακοπὲν 
χρυσίον εἰς ἀργυρίου λόγον ἀναγομένων τῶν χρημάτων εὑρίσκεσθαι 
τάλαντα τετρακισχίλια · τῶν δ’ ἀργυρῶν ἀναθημάτων τῶν τε ὑπὸ Κροίσου 
καὶ τῶν ἄλλων ἁπάντων ἀνατεθέντων τοὺς πάντας στρατηγοὺς 
δεδαπανηκέναι τάλαντα πλείω τῶν ἑξακισχιλίων , προστιθεμένων δὲ καὶ τῶν 
χρυσῶν ἀναθημάτων ὑπερβάλλειν τὰ μύρια τάλαντα . 
ἔνιοι δὲ τῶν συγγραφέων φασὶν οὐκ ἐλάττω γενέσθαι 
τὰ συληθέντα τῶν ἐν τοῖς Περσικοῖς θησαυροῖς ὑπ’ Ἀλεξάνδρου 
κατακτηθέντων . 
ἐπεχείρησαν δ’ οἱ περὶ τὸν Φάλαικον στρατηγοὶ καὶ τὸν 
ναὸν ὀρύττειν , εἰπόντος τινὸς ὡς ἐν αὐτῷ θησαυρὸς εἴη πολὺν 
ἔχων ἄργυρόν τε καὶ χρυσόν · καὶ τὰ περὶ τὴν ἑστίαν καὶ τὸν 
τρίποδα φιλοτίμως ἀνέσκαπτον . 
ὁ δὲ μηνύσας τὸν θησαυρὸν μάρτυρα 
παρείχετο τὸν ἐπιφανέστατον καὶ ἀρχαιότατον τῶν ποιητῶν Ὅμηρον ἐν 
οἷς λέγει 
οὐδ’ ὅσα λάινος οὐδὸς ἀφήτορος ἐντὸς ἐέργει 
Φοίβου Ἀπόλλωνος Πυθοῖ ἐνὶ πετρηέσσῃ . 
ηομ . 
ιλ . 
9.404‐405 
τῶν δὲ στρατιωτῶν ἐγχειρούντων σκάπτειν 
τὰ περὶ τὸν τρίποδα σεισμοὶ μεγάλοι γενόμενοι τοῖς Φωκεῦσι φόβον 
ἐπέστησαν , φανερῶς δὲ τῶν θεῶν προσημαινόντων τὴν κατὰ τῶν ἱεροσύλων 
κόλασιν ἀπέστησαν τῶν ἔργων . 
ὁ δὲ τῆς παρανομίας ταύτης ἡγεμὼν 
Φίλων ὁ προειρημένος ταχὺ τῷ δαιμονίῳ τὰς προσηκούσας δίκας 
ἐξέτισε . 
τῆς δὲ τῶν ἱερῶν χρημάτων φθορᾶς τὴν μὴν ὅλην ἐπιγραφὴν ἔσκον 
Φωκεῖς , μετέσχον δὲ τῆς αἱρέσεως Ἀθηναῖοι καὶ Λακεδαιμόνιοι 
συμμαχήσαντες τοῖς Φωκεῦσι καὶ οὐ κατὰ τὸ πλῆθος τῶν ἐκπεμπομένων 
στρατιωτῶν τοὺς μισθοὺς λαβόντες . 
οὕτω 
δὲ τοῖς Ἀθηναίοις ὁ χρόνος οὗτος ἤνεγκεν ἐξαμαρτάνειν εἰς τὸ 
δαιμόνιον ὥστε μικρὸν ἀνώτερον τῶν Δελφικῶν καιρῶν Ἰφικράτους 
διατρίβοντος περὶ Κόρκυραν μετὰ ναυτικῆς δυνάμεως καὶ Διονυσίου τοῦ 
Συρακοσίων δυνάστου πέμψαντος εἰς Ὀλυμπίαν καὶ Δελφοὺς ἀγάλματα ἐκ 
χρυσοῦ καὶ ἐλέφαντος δεδημιουργημένα περιτυχὼν ταῖς κομιζούσαις αὐτὰ 
ναυσὶν ὁ Ἰφικράτης καὶ κρατήσας αὐτῶν διεπέμψατο πρὸς τὸν δῆμον 
ἐπερωτῶν τί χρὴ πράττειν , οἱ δ’ Ἀθηναῖοι προσέταξαν αὐτῷ μὴ τὰ 
τῶν θεῶν ἐξετάζειν , ἀλλὰ σκοπεῖν ὅπως τοὺς στρατιώτας διαθρέψει . 
Ἰφικράτης μὲν οὖν ὑπακούσας τῷ 
δόγματι τῆς πατρίδος ἐλαφυροπώλησε τὸν τῶν θεῶν κόσμον · ὁ δὲ 
τύραννος ὀργισθεὶς τοῖς Ἀθηναίοις ἔγραψε πρὸς αὐτοὺς ἐπιστολὴν 
τοιαύτην . 
Διονύσιος Ἀθηναίων τῇ βουλῇ καὶ τῷ δήμῳ εὖ μὲν 
πράττειν οὐκ ἐπιτήδειόν ἐστι γράφειν , ἐπεὶ τοὺς θεοὺς καὶ κατὰ γῆν 
καὶ κατὰ θάλατταν ἱεροσυλεῖτε καὶ τὰ ἀγάλματα τὰ εἰς ἀνάθεσιν ὑφ’ 
ἡμῶν τοῖς θεοῖς ἀπεσταλμένα παρελόμενοι κατεκόψατε καὶ περὶ τοὺς 
μεγίστους τῶν θεῶν ἠσεβήκατε , περὶ τὸν Ἀπόλλωνα τὸν ἐν Δελφοῖς 
καὶ τὸν Δία τὸν Ὀλύμπιον . 
Ἀθηναῖοι 
μὲν οὖν περὶ τὸ θεῖον τοιαῦτ’ ἔπραξαν , καὶ ταῦτα εὐχόμενοι τὸν 
Ἀπόλλωνα πατρῷον αὐτῶν εἶναι καὶ πρόγονον · Λακεδαιμόνιοι δὲ τῷ 
περὶ Δελφοὺς μαντείῳ χρησάμενοι καὶ τὴν θαυμαζομένην παρὰ πᾶσι 
πολιτείαν διὰ τούτου κτησάμενοι καὶ περὶ τῶν μεγίστων ἔτι καὶ νῦν 
τὸν θεὸν ἐπερωτῶντες ἐτόλμησαν τοῖς τὸ ἱερὸν συλήσασι κοινωνῆσαι 
τῆς παρανομίας . 
κατὰ δὲ τὴν Βοιωτίαν οἱ 
μὲν Φωκεῖς τρεῖς πόλεις ἔχοντες ὠχυρωμένας , Ὀρχομενὸν καὶ 
Κορώνειαν καὶ Κορσίας , ἐκ τούτων ἐποιοῦντο τὴν ἐπὶ τοὺς Βοιωτοὺς 
στρατείαν . 
εὐπορούμενοι δὲ μισθοφόρων τήν τε χώραν ἐδῄουν καὶ κατὰ 
τὰς ἐπιθέσεις καὶ συμπλοκὰς περιεγίνοντο τῶν ἐγχωρίων . 
διόπερ οἱ Βοιωτοὶ θλιβόμενοι μὲν τῷ πολέμῳ καὶ 
πολλοὺς τῶν στρατιωτῶν ἀπολωλεκότες , χρημάτων δὲ ἀπορούμενοι πρέσβεις 
ἐξέπεμψαν πρὸς τὸν Φίλιππον ἀξιοῦντες βοηθῆσαι . 
ὁ δὲ βασιλεὺς ἡδέως ὁρῶν τὴν ταπείνωσιν αὐτῶν 
καὶ βουλόμενος τὰ Λευκτρικὰ φρονήματα συστεῖλαι τῶν Βοιωτῶν ὀλίγους 
ἀπέστειλε στρατιώτας , αὐτὸ μόνον φυλαττόμενος τὸ μὴ δοκεῖν περιορᾶν 
τὸ μαντεῖον σεσυλημένον . 
τῶν δὲ Φωκέων 
οἰκοδομούντων φρούριον περὶ τὰς ὀνομαζομένας Ἄβας , καθ’ ἅς ἐστιν 
Ἀπόλλωνος ἅγιον ἱερόν , ἐστράτευσαν ἐπ’ αὐτοὺς οἱ Βοιωτοί . 
εὐθὺ 
δ’ αὐτῶν οἱ μὲν εἰς τὰς ἔγγιστα πόλεις φυγόντες διεσπάρησαν , οἱ δ’ 
εἰς τὸν νεὼ τοῦ Ἀπόλλωνος καταφυγόντες εἰς πεντακοσίους ἀπώλοντο . 
πολλὰ μὲν οὖν καὶ ἄλλα θεῖα περὶ 
τοὺς Φωκεῖς συνέβη γενέσθαι περὶ τούτους τοὺς χρόνους , μάλιστα δὲ τὸ 
μέλλον λέγεσθαι . 
οἱ γὰρ εἰς τὸν νεὼ καταφυγόντες ὑπέλαβον διὰ τῆς 
τῶν θεῶν ἐπικουρίας σωθήσεσθαι , τοὐναντίον δὲ θείᾳ τινὶ προνοίᾳ 
τῆς προσηκούσης τοῖς ἱεροσύλοις τιμωρίας ἔτυχον · πολλῆς γὰρ οὔσης στιβάδος περὶ τὸν νεὼ καὶ πυρὸς 
ἐν ταῖς σκηναῖς τῶν πεφευγότων ἀπολελειμμένου συνέβη τῆς στιβάδος 
ἐκκαυθείσης τοσαύτην ἐξαφθῆναι φλόγα παραδόξως ὥστε τὸν ναὸν καὶ 
τοὺς καταπεφευγότας εἰς αὐτὸν Φωκεῖς ζῶντας καταφλεχθῆναι . 
τοῖς γὰρ 
ἱεροσύλοις ἔδοξε τὸ θεῖον μὴ διδόναι τὴν ἐκ τῆς ἱκεσίας 
συγχωρουμένην ἀσφάλειαν . 
ἐπ’ ἄρχοντος δ’ 
Ἀθήνησιν Ἀρχίου Ῥωμαῖοι κατέστησαν ὑπάτους Μάρκον Αἰμίλιον καὶ 
Τίτον Κοΐνκτιον . 
ἐπὶ δὲ τούτων ὁ Φωκικὸς πόλεμος , διαμείνας ἔτη 
δέκα , κατελύθη τόνδε τὸν τρόπον . 
Βοιωτῶν καὶ Φωκέων τεταπεινωμένων 
διὰ τὸ μῆκος τοῦ πολέμου Φωκεῖς μὲν πρέσβεις ἐξαπέστειλαν εἰς 
Λακεδαίμονα περὶ βοηθείας , Σπαρτιᾶται δὲ χιλίους ὁπλίτας ἐξέπεμψαν 
στρατηγὸν ἐπιστήσαντες Ἀρχίδαμον τὸν βασιλέα . 
Βοιωτῶν δὲ παραπλησίως τούτοις διαπρεσβευσαμένων πρὸς 
Φίλιππον περὶ συμμαχίας ὁ Φίλιππος παραλαβὼν τοὺς Θετταλοὺς ἧκεν 
εἰς τὴν Λοκρίδα μετὰ πολλῆς δυνάμεως . 
καταλαβὼν δὲ Φάλαικον πάλιν 
τῆς στρατηγίας ἠξιωμένον καὶ τὸ τῶν μισθοφόρων ἔχοντα πλῆθος 
παρεσκευάζετο παρατάξει κρῖναι τὸν πόλεμον · ὁ δὲ Φάλαικος ἐν τῇ 
Νικαίᾳ διατρίβων καὶ θεωρῶν αὑτὸν οὐκ ἀξιόμαχον ὄντα 
διεπρεσβεύσατο πρὸς τὸν βασιλέα περὶ διαλύσεων . 
γενομένης δ’ ὁμολογίας ὥστε τὸν Φάλαικον μετὰ τῶν 
στρατιωτῶν ἀπελθεῖν ὅποι βούλοιτο , οὗτος μὲν ὑπόσπονδος εἰς τὴν 
Πελοπόννησον ἀπεχώρησε μετὰ τῶν μισθοφόρων , ὄντων ὀκτακισχιλίων , οἱ 
δὲ Φωκεῖς συντριβέντες ταῖς ἐλπίσι παρέδωκαν ἑαυτοὺς τῷ Φιλίππῳ . 
ὁ δὲ βασιλεὺς ἄνευ μάχης ἀνελπίστως 
καταλύσας τὸν ἱερὸν πόλεμον συνήδρευε μετὰ Βοιωτῶν καὶ Θετταλῶν . 
ἔκρινεν οὖν συναγαγεῖν τὸ τῶν Ἀμφικτυόνων συνέδριον καὶ τούτῳ τὴν 
περὶ τῶν ὅλων διάγνωσιν ἐπιτρέψαι . 
ἔδοξεν οὖν τοῖς συνέδροις 
μεταδοῦναι τῷ Φιλίππῳ καὶ τοῖς ἀπογόνοις αὐτοῦ τῆς Ἀμφικτυονίας 
καὶ δύο ψήφους ἔχειν , ἃς πρότερον οἱ καταπολεμηθέντες Φωκεῖς 
εἶχον · τῶν δ’ ἐπὶ Φωκεῦσι τριῶν πόλεων περιελεῖν τὰ τείχη καὶ 
μηδεμίαν κοινωνίαν εἶναι τοῖς Φωκεῦσι τοῦ ἱεροῦ μηδὲ τοῦ 
Ἀμφικτυονικοῦ συνεδρίου · μὴ ἐξεῖναι δὲ αὐτοῖς μήτε ἵππους μήτε 
ὅπλα κτήσασθαι , μέχρις ἂν οὗ τὰ χρήματα ἐκτίσωσι τῷ θεῷ τὰ 
σεσυλημένα · τοὺς δὲ πεφευγότας τῶν Φωκέων καὶ τῶν ἄλλων τῶν 
μετεσχηκότων τῆς ἱεροσυλίας ἐναγεῖς εἶναι καὶ ἀγωγίμους πάντοθεν · 
τὰς δὲ πόλεις ἁπάσας τῶν Φωκέων 
κατασκάψαι καὶ μετοικίσαι εἰς κώμας , ὧν ἑκάστην μὴ πλεῖον ἔχειν 
οἰκιῶν πεντήκοντα , μηδ’ ἔλαττον διεστάναι σταδίου τὰς κώμας ἀπ’ 
ἀλλήλων · ἔχειν δὲ Φωκεῖς τὴν χώραν καὶ φέρειν κατ’ ἐνιαυτὸν τῷ 
θεῷ φόρον τάλαντα ἑξήκοντα , μέχρις ἂν ἐκτίσωσι τὰ ἀπογραφέντα 
χρήματα κατὰ τὴν ἱεροσυλίαν · τιθέναι δὲ καὶ τὸν ἀγῶνα τῶν Πυθίων 
Φίλιππον μετὰ Βοιωτῶν καὶ Θετταλῶν διὰ τὸ Κορινθίους μετεσχηκέναι 
τοῖς Φωκεῦσι τῆς εἰς τὸ θεῖον παρανομίας · τοὺς δὲ Ἀμφικτύονας καὶ τὸν Φίλιππον τὰ ὅπλα 
τῶν Φωκέων καὶ τῶν μισθοφόρων καταπετροκοπῆσαι καὶ τὰ λείψανα αὐτῶν 
κατακαῦσαι καὶ τοὺς ἵππους ἀποδόσθαι . 
ἀκολούθως δὲ τούτοις διέταξαν 
οἱ Ἀμφικτύονες τὰ περὶ τὴν ἐπιμέλειαν τοῦ μαντείου καὶ τἄλλα 
πάντα τὰ πρὸς εὐσέβειαν καὶ κοινὴν εἰρήνην καὶ ὁμόνοιαν τοῖς 
Ἕλλησιν ἀνήκοντα . 
μετὰ δὲ ταῦτα 
Φίλιππος μὲν τὰ δεδογμένα τοῖς Ἀμφικτύοσι συγκαταστήσας καὶ πρὸς 
πάντας φιλοφρονηθεὶς ἐπανῆλθεν εἰς Μακεδονίαν , οὐ μόνον δόξαν 
εὐσεβείας καὶ ἀρετῆς στρατηγικῆς περιπεποιημένος , ἀλλὰ καὶ πρὸς τὴν 
μέλλουσαν αὔξησιν αὐτῷ γίνεσθαι μεγάλα προκατεσκευασμένος . 
ἐπεθύμει γὰρ τῆς Ἑλλάδος ἀποδειχθῆναι 
στρατηγὸς αὐτοκράτωρ καὶ τὸν πρὸς Πέρσας ἐξενεγκεῖν πόλεμον · ὅπερ 
καὶ συνέβη γενέσθαι . 
ἀλλὰ περὶ μὲν τούτων ἐν τοῖς οἰκείοις χρόνοις 
τὰ κατὰ μέρος ἀναγράψομεν , νῦν δ’ ἐπὶ τὸ συνεχὲς τῆς ἱστορίας 
τρεψόμεθα . 
δίκαιον δ’ εἶναι νομίζομεν πρῶτον 
ἀναγράψαι τὴν ἐκ θεῶν γενομένην τοῖς εἰς τὸ μαντεῖον παρανενομηκόσι 
κόλασιν , ὅλως γὰρ οὐ μόνον τοῖς αὐθένταις τῆς ἱεροσυλίας , ἀλλὰ 
καὶ πᾶσι τοῖς προσαψαμένοις μόνον τῆς παρανομίας ἀπαραίτητος ἐκ τοῦ 
δαιμονίου ἐπηκολούθησε τιμωρία . 
ὁ μὲν 
γὰρ ἀρχιτέκτων τῆς καταλήψεως τοῦ ἱεροῦ Φιλόμηλος κατά τινα 
περίστασιν πολεμικὴν ἑαυτὸν κατεκρήμνισεν , ὁ δὲ ἀδελφὸς αὐτοῦ 
Ὀνόμαρχος διαδεξάμενος τὴν τῶν ἀπονοηθέντων στρατηγίαν μετὰ τῶν 
συμπαραταξαμένων ἐν Θετταλίᾳ Φωκέων καὶ μισθοφόρων κατακοπεὶς 
ἐσταυρώθη . 
ὁ δὲ τρίτος καὶ πλεῖστα τῶν 
ἀναθημάτων κατακόψας Φάυλλος πολυχρονίῳ νόσῳ νοσήσας οὐδ’ 
ἀπολυθῆναι συντόμως τῆς τιμωρίας ἠδυνήθη . 
ὁ δ’ ἐπὶ πᾶσι Φάλαικος 
τὰ λείψανα τῆς ἱεροσυλίας ἀναλαβὼν ἐν πλάναις καὶ μεγάλοις φόβοις 
καὶ κινδύνοις ἐφ’ ἱκανὸν χρόνον ἐβίωσεν , οὐχ ἵνα μακαριώτερος 
γένηται τῶν συνασεβησάντων , ἀλλ’ ἵνα πλείω χρόνον στρεβλωθεὶς καὶ 
πολλοῖς διὰ τὴν ἀτυχίαν γενόμενος γνώριμος περιβόητον ἔχῃ τὴν 
συμφοράν . 
οὗτος γὰρ μετὰ τὴν ἐκ τῆς 
ὁμολογίας φυγὴν μετὰ τῶν μισθοφόρων τὸ μὲν πρῶτον διέτριβεν περὶ τὴν 
Πελοπόννησον , συνέχων τοὺς στρατιώτας ἐκ τῶν ἱεροσυληθέντων λειψάνων , 
μετὰ δὲ ταῦτα ἐν Κορίνθῳ μισθωσάμενος πλοῖα φορτηγὰ μεγάλα καὶ 
τέσσαρας ἔχων ἡμιολίας παρεσκευάζετο πρὸς τὸν εἰς Ἰταλίαν καὶ 
Σικελίαν πλοῦν , νομίζων ἐν τούτοις τοῖς τόποις ἢ καταλήψεσθαί τινα 
πόλιν ἢ τεύξεσθαι μισθοφορίας · ἐτύγχανε γὰρ Λευκανοῖς πρὸς 
Ταραντίνους συνεστηκὼς πόλεμος . 
πρὸς δὲ τοὺς συμπλέοντας ἔφη 
μετάπεμπτος πλεῖν ὑπὸ τῶν ἐξ Ἰταλίας καὶ Σικελίας . 
ἐκπλεύσαντος δ’ αὐτοῦ 
καὶ πελαγίου γενομένου στρατιῶταί τινες τῶν ἐν τῷ μεγίστῳ πλοίῳ 
κομιζομένων , ᾧπερ αὐτὸς ὁ Φάλαικος ἐνέπλει , λόγον ἀλλήλοις 
ἐδίδοσαν ὑπονοοῦντες μηδένα μεταπέμψασθαι σφᾶς · οὔτε γὰρ ἡγεμόνας 
ἑώρων ἀπὸ τῶν ἐπικαλουμένων συμπλέοντας οὔθ’ ὁ πλοῦς ἦν ὀλίγος , 
ἀλλὰ πολὺς ὑπέκειτο καὶ χαλεπός . 
διόπερ 
ἀπιστοῦντες ἅμα τοῖς λεγομένοις καὶ φοβούμενοι τὴν διαπόντιον 
στρατείαν συνίσταντο καὶ μάλισθ’ οἱ τὰς ἡγεμονίας ἔχοντες τῶν 
μισθοφόρων . 
τέλος δὲ σπασάμενοι τὰ ξίφη καὶ καταπληξάμενοι τόν τε 
Φάλαικον καὶ τὸν κυβερνήτην ἠνάγκασαν εἰς τοὐπίσω πάλιν ἀποπλεῖν . 
τὸ δ’ αὐτὸ καὶ τῶν ἐν τοῖς ἄλλοις πλοίοις κομιζομένων ποιησάντων 
κατέπλευσαν εἰς τὴν Πελοπόννησον . 
ἀθροισθέντες δ’ εἰς Μαλέαν ἄκραν τῆς Λακωνικῆς ἐκεῖ κατέλαβον ἐκ 
Κρήτης καταπεπλευκότας Κνωσσίους πρέσβεις ἐπὶ συναγωγῇ μισθοφόρων · 
ὧν διαλεχθέντων τῷ τε Φαλαίκῳ καὶ τοῖς ἡγεμόσι καὶ δόντων 
ἀξιολόγους τοὺς μισθοὺς μετὰ τούτων ἅπαντες ἐξέπλευσαν . 
κατάραντες 
δὲ τῆς Κρήτης εἰς Κνωσσὸν εὐθὺς ἐξ ἐφόδου πόλιν κατελάβοντο τὴν 
καλουμένην Λύκτον . 
τοῖς δὲ Λυκτίοις ἐκ 
τῆς πατρίδος ἐκπεπτωκόσι παράδοξος καὶ σύντομος ἐφάνη βοήθεια . 
περὶ 
γὰρ τοὺς αὐτοὺς χρόνους Ταραντίνων διαπολεμούντων πρὸς Λευκανοὺς καὶ 
πρὸς Λακεδαιμονίους , ὄντας προγόνους ἑαυτῶν , πεμψάντων πρέσβεις περὶ 
βοηθείας οἱ μὲν Σπαρτιᾶται διὰ τὴν συγγένειαν προθύμως ἔχοντες 
συμμαχῆσαι ταχέως δύναμιν ἤθροιζον πεζικήν τε καὶ ναυτικὴν καὶ ταύτης 
στρατηγὸν ἀπέδειξαν Ἀρχίδαμον τὸν βασιλέα · μελλόντων δ’ ἀπαίρειν εἰς 
τὴν Ἰταλίαν , ἠξίωσαν οἱ Λύκτιοι πρῶτον αὐτοῖς βοηθῆσαι · οἱ δὲ 
Λακεδαιμόνιοι πεισθέντες καὶ πλεύσαντες εἰς τὴν Κρήτην τοὺς 
μισθοφόρους ἐνίκησαν , τοῖς δὲ Λακτίοις ἀνέσωσαν τὴν πατρίδα . 
μετὰ δὲ 
ταῦτα ὁ μὲν Ἀρχίδαμος πλεύσας εἰς τὴν Ἰταλίαν καὶ συμμαχήσας τοῖς 
Ταραντίνοις ἔν τινι μάχῃ διαγωνισάμενος λαμπρῶς ἐτελεύτησεν , ἀνὴρ 
κατὰ μὲν τὴν στρατηγίαν καὶ τὸν ἄλλον βίον ἐπαινούμενος , κατὰ δὲ 
τὴν πρὸς Φωκεῖς συμμαχίαν μόνην βλασφημούμενος , ὡς μάλιστ’ αἴτιος 
γεγονὼς τῆς τῶν Δελφῶν καταλήψεως . 
Ἀρχίδαμος μὲν οὖν ἐβασίλευσε τῶν Λακεδαιμονίων ἔτη τρία πρὸς 
τοῖς εἴκοσι , τὴν δ’ ἀρχὴν διαδεξάμενος Ἆγις ὁ υἱὸς ἐβασίλευσεν 
ἔτη δεκαπέντε . 
ἔπειτα οἱ μὲν Ἀρχιδάμου μισθοφόροι μετεσχηκότες τῆς 
τοῦ μαντείου συλήσεως ὑπὸ τῶν Λευκανῶν κατηκοντίσθησαν , ὁ δὲ 
Φάλαικος ἐκπεσὼν ἐκ τῆς Λύκτου Κυδωνίαν πολιορκεῖν ἐπεχείρησεν . 
κατασκευάσαντος δὲ αὐτοῦ μηχανὰς 
πολιορκητικὰς καὶ προσάγοντος τῇ πόλει , κεραυνῶν πεσόντων αὗται μὲν 
ὑπὸ τοῦ θείου πυρὸς κατεφλέχθησαν , τῶν δὲ μισθοφόρων πολλοὶ 
παραβοηθοῦντες ταῖς μηχαναῖς ὑπὸ τοῦ πυρὸς διεφθάρησαν · ἐν οἷς ἦν 
καὶ ὁ στρατηγὸς Φάλαικος . 
ἔνιοι δέ 
φασιν αὐτὸν προσκόψαντά τινι τῶν μισθοφόρων ὑπὸ τούτου σφαγῆναι . 
οἱ 
δὲ περιλειφθέντες τῶν μισθοφόρων ἀναληφθέντες ὑπὸ Ἠλείων φυγάδων 
εἰς τὴν Πελοπόννησον ἐκομίσθησαν καὶ μετὰ τούτων ἐπολέμουν πρὸς 
Ἠλείους . 
Ἀρκάδων δὲ συναγωνισαμένων 
τοῖς Ἠλείοις καὶ μάχῃ νικησάντων τοὺς φυγάδας πολλοὶ μὲν τῶν 
μισθοφόρων ἀνῃρέθησαν , οἱ δὲ περιλειφθέντες εἰς τετρακισχιλίους 
ἐζωγρήθησαν . 
διελομένων δὲ τῶν τε Ἀρκάδων καὶ Ἠλείων τοὺς 
αἰχμαλώτους οἱ μὲν Ἀρκάδες τοὺς ἑαυτοῖς μερισθέντας ἅπαντας 
ἐλαφυροπώλησαν , οἱ δ’ Ἠλεῖοι διὰ τὴν εἰς τὸ μαντεῖον παρανομίαν 
ἀπέσφαξαν . 
οἱ μὲν οὖν τῆς ἱεροσυλίας 
μετασχόντες τοῦτον τὸν τρόπον ὑπὸ τοῦ δαιμονίου τιμωρίας ἠξιώθησαν . 
αἱ δ’ ἐπισημόταται πόλεις κοινωνήσασαι τῆς παρανομίας ὕστερον ὑπ’ 
Ἀντιπάτρου καταπολεμηθεῖσαι τὴν ἡγεμονίαν ἅμα καὶ τὴν ἐλευθερίαν 
ἀπέβαλον . 
αἱ δὲ τῶν ἐν Φωκεῦσιν 
ἡγεμόνων γυναῖκες περιθέμεναι τοὺς χρυσοῦς ἐκ Δελφῶν ὅρμους οἰκείας 
τῆς ἀσεβείας τιμωρίας ἔτυχον · ἡ μὲν γὰρ τὸν τῆς Ἑλένης 
γεγενημένον φορέσασα εἰς ἑταιρικὴν αἰσχύνην ἐνέπεσε καὶ τὸ κάλλος 
προέβαλε τοῖς ἐξυβρίζειν προαιρουμένοις , ἡ δὲ τὸν τῆς Ἐριφύλης 
περιθεμένη τῆς οἰκίας ὑπὸ τοῦ πρεσβυτάτου τῶν υἱῶν ὑπὸ μανίας 
ἐμπυρισθείσης μετὰ ταύτης ζῶσα κατεφλέχθη . 
οἱ μὲν οὖν τοῦ δαιμονίου 
καταφρονεῖν τολμήσαντες τὸν εἰρημένον τρόπον ὑπὸ τῶν θεῶν τιμωρίας 
ἠξιώθησαν , ὁ δὲ τῷ μαντείῳ βοηθήσας 
Φίλιππος ἀπὸ τούτων τῶν χρόνων ἀεὶ μᾶλλον αὐξόμενος τὸ τελευταῖον 
διὰ τὴν εἰς τὸ θεῖον εὐσέβειαν ἡγεμὼν ἀπεδείχθη τῆς Ἑλλάδος 
πάσης καὶ μεγίστην βασιλείαν τῶν κατὰ τὴν Εὐρώπην περιεποιήσατο . 
ἡμεῖς δὲ ἀρκούντως διεληλυθότες τὸν ἱερὸν πόλεμον ἐπάνιμεν ἐπὶ 
τὰς ἑτερογενεῖς πράξεις . 
κατὰ γὰρ τὴν Σικελίαν 
Συρακόσιοι στασιάζοντες πρὸς ἀλλήλους καὶ τυραννίσι πολλαῖς καὶ 
ποικίλαις δουλεύειν ἀναγκαζόμενοι πρέσβεις ἐξέπεμψαν εἰς Κόρινθον , 
ἀξιοῦντες αὐτοῖς ἀποστεῖλαι στρατηγὸν τὸν ἐπιμελησόμενον τῆς πόλεως 
καὶ καταλύσοντα τὴν τῶν τυραννεῖν ἐπιβαλομένων πλεονεξίαν . 
οἱ δὲ κρίνοντες δίκαιον εἶναι τοῖς ἀπογόνοις 
βοηθεῖν ἐψηφίσαντο πέμπειν στρατηγὸν Τιμολέοντα Τιμαινέτου , πρωτεύοντα 
τῶν πολιτῶν ἀνδρείᾳ τε καὶ συνέσει στρατηγικῇ καὶ καθόλου πάσαις 
ταῖς ἀρεταῖς κεκοσμημένον . 
ἴδιον δέ τι συνέβη περὶ τὸν ἄνδρα 
συμπεσεῖν , ὃ συνελάβετο αὐτῷ πρὸς τὴν τῆς στρατηγίας αἵρεσιν . 
Τιμοφάνης γὰρ ὁ ἀδελφὸς αὐτοῦ 
προέχων τῶν Κορινθίων πλούτῳ τε καὶ τόλμῃ πάλαι μὲν ἦν φανερὸς 
τυραννίδος ὀρεγόμενος , τότε δὲ τοὺς ἀπόρους ἀναλαμβάνων καὶ 
πανοπλίαις κατασκευαζόμενος καὶ τοὺς πονηροτάτους ἔχων μεθ’ ἑαυτοῦ 
κατὰ τὴν ἀγορὰν περιῄει , οὐ προσποιούμενος ὅτι τύραννός ἐστι , τὰ 
δὲ τῆς τυραννίδος ἔργα διαπραττόμενος . 
ὁ 
δὲ Τιμολέων ἀλλοτριώτατος ὢν μοναρχίας τὸ μὲν πρῶτον ἐπεχείρει 
πείθειν τὸν ἀδελφὸν ἀποστῆναι τῆς ἐπιβολῆς , ὡς δ’ οὐχ ὑπήκουεν , 
ἀλλ’ αἰεὶ καὶ μᾶλλον ἐπετείνετο τῇ τόλμῃ , ἀδυνατῶν αὐτὸν λόγῳ 
διορθώσασθαι περιπατοῦντα κατὰ τὴν ἀγορὰν ἀπέσφαξεν . 
θορύβου δὲ γενομένου καὶ τῶν πολιτῶν συνδραμόντων 
διά τε τὸ παράδοξον καὶ τὴν δεινότητα τῆς πράξεως στάσις ἐγίνετο . 
οἱ 
μὲν γὰρ ἔφασαν δεῖν ὡς ἐμφύλιον φόνον πεπραχότα τὸν Τιμολέοντα 
τυγχάνειν τῆς ἐκ τῶν νόμων τιμωρίας , οἱ δὲ τοὐναντίον ἀπεφαίνοντο 
δεῖν ἐπαινεῖν τὸν ἄνδρα ὡς τυραννοκτόνον . 
τῆς δὲ γερουσίας συνεδρευούσης ἐν τῷ βουλευτηρίῳ 
καὶ τῆς περὶ τὴν πρᾶξιν ἀμφισβητήσεως ἐπὶ τὸ συνέδριον 
ἀναπεμφθείσης οἱ μὲν ἐχθροὶ τοῦ Τιμολέοντος κατηγόρουν , οἱ δὲ 
χαριέστεροι συνηγοροῦντες συνεβούλευον σώζειν τὸν ἄνδρα . 
ἀκρίτου δ’ ἔτι τῆς ζητήσεως οὔσης κατέπλευσαν ἐκ 
τῶν Συρακουσσῶν οἱ πρέσβεις καὶ τῇ γερουσίᾳ τὰς ἐντολὰς δηλώσαντες 
ἠξίουν τὴν ταχίστην ἀποστεῖλαι τὸν στρατηγόν . 
ἔδοξεν οὖν τῷ συνεδρίῳ πέμπειν τὸν Τιμολέοντα 
καὶ πρὸς τὸ κατορθῶσαι τὴν πρᾶξιν ξένας τινὰς καὶ παραδόξους 
αἱρέσεις αὐτῷ προέθηκαν · διεβεβαιώσαντο γάρ , ἐὰν μὲν καλῶς ἄρξῃ 
τῶν Συρακοσίων , κρίνειν αὐτὸν τυραννοκτόνον , ἐὰν δὲ πλεονεκτικώτερον , 
ἀδελφοῦ φονέα . 
ὁ δὲ Τιμολέων οὐχ οὕτω 
διὰ τὸν ἐπικρεμασθέντα φόβον ὑπὸ τῆς γερουσίας ὡς διὰ τὴν ἀρετὴν 
καλῶς καὶ συμφερόντως προέστη τῶν κατὰ τὴν Σικελίαν πραγμάτων · 
Καρχηδονίους μὲν γὰρ κατεπολέμησε , τὰς δὲ κατεσκαμμένας ὑπὸ τῶν 
βαρβάρων Ἑλληνίδας πόλεις ἀπεκατέστησεν εἰς τὴν ἐξ ἀρχῆς 
κατάστασιν , πᾶσαν δὲ Σικελίαν ἠλευθέρωσε , καθόλουδὲ τὰς Συρακούσσας 
καὶ τὰς ἄλλας Ἑλληνίδας πόλεις παραλαμβάνων ἐρήμους ἐποίησε 
πολυανθρωπίᾳ διενεγκεῖν . 
ἀλλὰ περὶ μὲν τούτων τὰ κατὰ μέρος μικρὸν 
ὕστερον ἐν τοῖς οἰκείοις χρόνοις ἀναγράψομεν , νῦν δ’ ἐπὶ τὸ 
συνεχὲς τῆς ἱστορίας μεταβιβάσομεν τὸν λόγον . 
ἐπ’ ἄρχοντος γὰρ Ἀθήνησιν Εὐβούλου Ῥωμαῖοι 
κατέστησαν ὑπάτους Μάρκον Φάβιον καὶ Σερούιον Σουλπίκιον . 
ἐπὶ δὲ 
τούτων Τιμολέων ὁ Κορίνθιος προκεχειρισμένος ὑπὸ τῶν πολιτῶν ἐπὶ 
τὴν ἐν Συρακούσσαις στρατηγίαν παρεσκευάζετο πρὸς τὸν εἰς τὴν 
Σικελίαν ἔκπλουν . 
ἑπτακοσίους μὲν οὖν 
ξένους ἐμισθώσατο , στρατιωτῶν δὲ τέσσαρας τριήρεις πληρώσας καὶ 
ταχυναυτούσας τρεῖς ἐξέπλευσεν ἐκ Κορίνθου . 
ἐν παράπλῳ δὲ παρὰ 
Λευκαδίων καὶ Κορκυραίων τρεῖς ναῦς προσλαβόμενος ἐπεραιοῦτο δέκα 
ναυσὶ τὸν Ἰόνιον καλούμενον πόρον . 
ἴδιον δέ τι καὶ παράδοξον συνέβη γενέσθαι τῷ Τιμολέοντι κατὰ τὸν 
πλοῦν , τοῦ δαιμονίου συνεπιλαβομένου τῆς ἐπιβολῆς καὶ προσημαίνοντος 
τὴν ἐσομένην περὶ αὐτὸν εὐδοξίαν καὶ λαμπρότητα τῶν πράξεων · δῑ 
ὅλης γὰρ τῆς νυκτὸς προηγεῖτο λαμπὰς καιομένη κατὰ τὸν οὐρανὸν 
μέχρι οὗ συνέβη τὸν στόλον εἰς τὴν Ἰταλίαν καταπλεῦσαι . 
ὁ δὲ Τιμολέων προακηκοὼς ἦν ἐν Κορίνθῳ τῶν 
τῆς Δήμητρος καὶ Κόρης ἱερειῶν ὅτι κατὰ τὸν ὕπνον αὐταῖς αἱ 
θεαὶ προήγγειλαν συμπλεύσεσθαι τοῖς περὶ τὸν Τιμολέοντα κατὰ τὸν 
πλοῦν τὸν εἰς τὴν ἱερὰν αὐτῶν νῆσον . 
διόπερ ὁ Τιμολέων καὶ οἱ συμπλέοντες περιχαρεῖς ἦσαν , ὡς τῶν θεῶν 
συνεργουσῶν αὐτοῖς . 
τὴν δ’ ἀρίστην τῶν νεῶν καθιερώσας ταῖς θεαῖς ὁ 
Τιμολέων ὠνόμασεν αὐτὴν Δήμητρος καὶ Κόρης ἱεράν . 
καταπλεύσαντος 
δὲ τοῦ στόλου χωρὶς κινδύνων εἰς Μεταπόντιον τῆς Ἰταλίας 
ἐπικατέπλευσε Καρχηδονία τριήρης ἔχουσα πρεσβευτὰς Καρχηδονίους . 
οὗτοι δ’ ἐντυχόντες τῷ Τιμολέοντι 
διεμαρτύραντο μὴ κατάρχειν πολέμου μηδ’ ἐπιβαίνειν τῇ Σικελίᾳ . 
ὁ δὲ 
Τιμολέων , ἐπικαλουμένων αὐτὸν τῶν Ῥηγίνων καὶ συμμαχήσειν 
ἐπαγγελλομένων , ἐξέπλευσεν εὐθέως ἐκ τοῦ Μεταποντίου σπεύδων φθάσαι 
τὴν περὶ αὐτὸν φήμην · σφόδρα γὰρ 
εὐλαβεῖτο μήποτε Καρχηδόνιοι θαλασσοκρατοῦντες κωλύσωσιν αὐτὸν εἰς 
Σικελίαν διαπλεῦσαι . 
οὗτος μὲν οὖν κατὰ σπουδὴν ἐτέλει τὸν εἰς 
Ῥήγιον πλοῦν . 
Καρχηδόνιοι δὲ βραχὺ πρὸ 
τούτων τῶν καιρῶν πυθόμενοι τὸ μέγεθος τοῦ κατὰ Σικελίαν ἐσομένου 
πολέμου ταῖς μὲν κατὰ Σικελίαν συμμαχίσι πόλεσι φιλανθρώπως 
προσεφέροντο καὶ πρὸς τοὺς κατὰ τὴν νῆσον τυράννους τὴν διαφορὰν 
καταλύσαντες φιλίαν συνέθεντο , μάλιστα δὲ πρὸς Ἱκέταν τὸν τῶν 
Συρακοσίων δυναστεύοντα διὰ τὸ τοῦτον πλεῖον ἰσχύειν , αὐτοὶ δὲ πολλὴν δύναμιν ναυτικήν τε καὶ πεζικὴν 
παρασκευασάμενοι διεβίβασαν εἰς Σικελίαν , Ἄννωναστρατηγὸν 
ἐπιστήσαντες . 
εἶχον δὲ μακρὰς ναῦς ἑκατὸν καὶ πεντήκοντα , στρατιώτας 
δὲ πεζοὺς μὲν πεντακισμυρίους , ἅρματα δὲ τριακόσια , συνωρίδας δὲ 
ὑπὲρ τὰς δισχιλίας , χωρὶς δὲ τούτων ὅπλα καὶ βέλη παντοδαπὰ καὶ 
μηχανὰς πολιορκητικὰς παμπληθεῖς καὶ σίτου καὶ τῶν ἄλλων ἐπιτηδείων 
πλῆθος ἀνυπέρβλητον . 
ἐπὶ πρώτην δὲ τὴν 
τῶν Ἐντελλίνων πόλιν ἐλθόντες τήν τε χώραν ἐδῄωσαν καὶ τοὺς 
ἐγχωρίους εἰς πολιορκίαν συνέκλεισαν . 
οἱ δὲ τὴν πόλιν κατοικοῦντες 
Καμπανοὶ καταπλαγέντες τὸ μέγεθος τῆς δυνάμεως ἐξέπεμψαν εἰς τὰς 
ἄλλας πόλεις τὰς ἀλλοτρίως διακειμένας πρὸς Καρχηδονίους περὶ 
βοηθείας . 
τῶν μὲν οὖν ἄλλων οὐδεὶς ὑπήκουσεν , οἱ δὲ τὴν Γαλερίαν 
πόλιν οἰκοῦντες ἐξέπεμψαν αὐτοῖς στρατιώτας ὁπλίτας χιλίους . 
τούτοις 
δ’ ὑπαντήσαντες οἱ Φοίνικες καὶ περιχυθέντες τῷ πλήθει πάντας 
κατέκοψαν . 
οἱ δὲ τὴν Αἴτνην 
κατοικοῦντες Καμπανοὶ τὸ μὲν πρῶτον παρεσκευάζοντο συμμαχίαν ἐκπέμπειν 
εἰς τὴν Ἔντελλαν διὰ τὴν συγγένειαν , μετὰ δὲ ταῦτα τὴν τῶν 
Γαλερίνων συμφορὰν ἀκούσαντες ἔκριναν ἡσυχίαν ἄγειν . 
τοῦ δὲ Διονυσίου κυριεύοντος τῶν Συρακουσσῶν Ἱκέτας 
ἔχων περὶ ἑαυτὸν ἀξιόλογον δύναμιν ἐστράτευσεν ἐπὶ τὰς 
Συρακούσσας καὶ τὸ μὲν πρῶτον χάρακα βαλόμενος περὶ τὸ Ὀλυμπιεῖον 
διεπολέμει τῷ κρατοῦντι τῆς πόλεως τυράννῳ , χρονιζούσης δὲ τῆς πολιορκίας καὶ τῶν ἐπιτηδείων 
ἐκλιπόντων ὁ μὲν Ἱκέτας ἀνέζευξεν εἰς Λεοντίνους (ἐκ 
ταύτης γὰρ ὡρμᾶτο τῆς πόλεως) · ὁ δὲ Διονύσιος ἐπακολουθήσας 
αὐτοῖς καὶ καταλαβὼν τὴν οὐραγίαν συνεστήσατο μάχην . 
ὁ δ’ Ἱκέτας ἐπιστρέψας ἐπὶ τὸν Διονύσιον συνῆψε 
μάχην καὶ πλείους τῶν τρισχιλίων μισθοφόρων ἀνελὼν τοὺς λοιποὺς 
φυγεῖν ἠνάγκασεν . 
ὀξεῖ δὲ τῷ διωγμῷ χρησάμενος καὶ συνεισπεσὼν 
τοῖς φεύγουσιν εἰς τὴν πόλιν ἐκράτησε τῶν Συρακουσσῶν πλὴν τῆς 
Νήσου . 
καὶ τὰ μὲν περὶ τὸν Ἱκέταν καὶ Διονύσιον ἐν τούτοις ἦν . 
Τιμολέων 
δὲ μετὰ τὴν κατάληψιν τῶν Συρακουσσῶν τρισὶν ἡμέραις ὕστερον 
κατέπλευσεν εἰς τὸ Ῥήγιον καὶ καθωρμίσθη πλησίον τῆς πόλεως . 
ἐπικαταπλευσάντων δὲ καὶ τῶν 
Καρχηδονίων εἴκοσι τριήρεσι καὶ τῶν Ῥηγίνων συνεργούντων τῷ 
Τιμολέοντι καὶ κοινὴν ἐκκλησίαν ἐν τῇ πόλει συναγαγόντων καὶ περὶ 
συλλύσεως δημηγορούντων οἱ μὲν Καρχηδόνιοι διαλαβόντες τὸν Τιμολέοντα 
πεισθήσεσθαι τὸν εἰς Κόρινθον ἀπόπλουν ποιήσασθαι ῥᾳθύμως εἶχον τὰ 
κατὰ τὰς φυλακάς , ὁ δὲ Τιμολέων οὐδεμίαν ἔμφασιν διδοὺς τοῦ 
δρασμοῦ αὐτὸς μὲν πλησίον τοῦ βήματος ἔμεινε , λάθρᾳ δὲ παρήγγειλε 
τὰς ἐννέα ναῦς ἀποπλεῦσαι τὴν ταχίστην . 
περισπωμένων δὲ τῶν Καρχηδονίων ταῖς ψυχαῖς περὶ τοὺς ἐγκαθέτως 
δημηγοροῦντας μακρῶς τῶν Ῥηγίνων ἔλαθεν ὁ Τιμολέων διαδρὰς ἐπὶ 
τὴν ὑπολελειμμένην ναῦν καὶ ταχέως ἐξέπλευσεν . 
οἱ δὲ Καρχηδόνιοι 
καταστρατηγηθέντες ἐπεβάλοντο διώκειν τοὺς περὶ τὸν Τιμολέοντα . 
ἐκείνων δὲ προειληφότων ἱκανὸν 
διάστημα καὶ τῆς νυκτὸς ἐπιλαβούσης ἔφθασαν οἱ περὶ τὸν Τιμολέοντα 
ἀποπλεύσαντες εἰς τὸ Ταυρομένιον . 
ὁ δὲ 
τῆς πόλεως ταύτης ἡγούμενος , διὰ παντὸς πεφρονηκὼς τὰ τῶν 
Συρακοσίων , Ἀνδρόμαχος , φιλοφρόνως ὑπεδέξατο τοὺς διωκομένους καὶ 
πολλὰ συνεβάλετο πρὸς τὴν σωτηρίαν αὐτῶν . 
μετὰ δὲ ταῦτα ὁ μὲν Ἱκέτας ἀναλαβὼν τῶν στρατιωτῶν τοὺς 
ἀρίστους πεντακισχιλίους ἐστράτευσεν ἐπὶ τοὺς Ἀδρανίτας 
ἀντιπράττοντας αὐτῷ καὶ πλησίον τῆς πόλεως κατεστρατοπέδευσεν · ὁ δὲ 
Τιμολέων προσλαβόμενος παρὰ τῶν Ταυρομενίων στρατιώτας ἀνέζευξεν ἐκ 
τοῦ Ταυρομενίου , τοὺς ἅπαντας ἔχων οὐ πλείους τῶν χιλίων . 
ἀρχομένης δὲ τῆς νυκτὸς ἀφορμήσας καὶ 
διανύσας ἐπὶ τὸ Ἄδρανον δευτεραῖος ἀνελπίστως ἐπέθετο τοῖς περὶ 
τὸν Ἱκέταν δειπνοποιουμένοις · παρεισπεσὼν δ’ εἰς τὴν παρεμβολὴν καὶ 
φονεύσας πλείους τῶν τριακοσίων , ζωγρήσας δὲ περὶ ἑξακοσίους τῆς 
παρεμβολῆς ἐκράτησε . 
τούτῳ δὲ τῷ 
στρατηγήματι ἕτερον ἐπεισάγων παραχρῆμα ἐπὶ τὰς Συρακούσσας 
ἀφώρμησε καὶ δρομαῖος τὴν ὁδὸν διανύσας ἀπροσδοκήτως προσέπεσε ταῖς 
Συρακούσσαις , καταταχήσας τοὺς ἀπὸ τῆς τροπῆς φεύγοντας . 
ταῦτα μὲν 
οὖν ἐπράχθη κατὰ τοῦτον τὸν ἐνιαυτόν . 
ἐπ’ 
ἄρχοντος δ’ Ἀθήνησι Λυκίσκου Ῥωμαῖοι κατέστησαν ὑπάτους Μάρκον 
Οὐαλέριον καὶ Μάρκον Ποπίλιον , Ὀλυμπιὰς δ’ ἤχθη ἑκατοστὴ καὶ 
ἐνάτη , καθ’ ἣν ἐνίκα στάδιον Ἀριστόλοχος Ἀθηναῖος . 
ἐπὶ δὲ 
τούτων Ῥωμαίοις μὲν πρὸς Καρχηδονίους πρῶτον συνθῆκαι ἐγένοντο . 
κατὰ δὲ τὴν Καρίαν Ἰδριεὺς ὁ 
δυνάστης τῶν Καρῶν ἐτελεύτησεν ἄρξας ἔτη ἑπτά , τὴν δὲ ἀρχὴν 
διαδεξαμένη Ἄδα ἡ ἀδελφὴ καὶ γυνὴ ἐδυνάστευσεν ἔτη τέσσαρα . 
κατὰ δὲ τὴν Σικελίαν Τιμολέων μὲν 
Ἀδρανίτας καὶ Τυνδαρίτας εἰς συμμαχίαν προσλαβόμενος στρατιώτας οὐκ 
ὀλίγους παρ’ αὐτῶν παρέλαβεν , ἐν δὲ ταῖς Συρακούσσαις πολλὴ ταραχὴ 
κατεῖχε τὴν πόλιν Διονυσίου μὲν τὴν Νῆσον ἔχοντος , Ἱκέτα δὲ τῆς 
Ἀχραδινῆς καὶ Νέας πόλεως κυριεύοντος , Τιμολέοντος δὲ τὰ λοιπὰ τῆς 
πόλεως παρειληφότος , καὶ Καρχηδονίων τριήρεσι μὲν ἑκατὸν καὶ 
πεντήκοντα καταπεπλευκότων εἰς τὸν μέγαν λιμένα , πεζοῖς δὲ στρατιώταις 
πεντακισμυρίοις κατεστρατοπεδευκότων . 
διόπερ τῶν περὶ τὸν Τιμολέοντα 
καταπεπληγμένων τὸ πλῆθος τῶν πολεμίων ἄλογός τις καὶ παράδοξος 
ἐγένετο μεταβολή · πρῶτον μὲν γὰρ Μάρκος 
ὁ τῶν Καταναίων τύραννος δύναμιν ἀξιόλογον ἔχων προσέθετο τῷ 
Τιμολέοντι , ἔπειτα πολλὰ τῶν φρουρίων ὀρεγόμενα τῆς ἐλευθερίας 
ἀπέκλινε πρὸς αὐτόν , τὸ δὲ τελευταῖον Κορίνθιοι δέκα ναῦς 
πληρώσαντες χρήματά τε πορίσαντες ἐξαπέστειλαν εἰς τὰς Συρακούσσας . 
ὧν πραχθέντων Τιμολέων μὲν 
ἐθάρρησεν , οἱ δὲ Καρχηδόνιοι φοβηθέντες ἀπέπλευσαν ἐκ τοῦ λιμένος 
ἀλόγως καὶ μετὰ πάσης τῆς δυνάμεως εἰς τὴν ἰδίαν ἐπικράτειαν 
ἀπηλλάγησαν . 
μονωθέντος δὲ τοῦ Ἱκέτα 
Τιμολέων περιγενόμενος τῶν πολεμίων ἐκράτησε τῶν Συρακουσσῶν . 
εὐθὺς 
δὲ καὶ τὴν Μεσσήνην μετατεθειμένην πρὸς Καρχηδονίους ἀνεκτήσατο . 
καὶ τὰ 
μὲν κατὰ Σικελίαν ἐν τούτοις ἦν . 
κατὰ δὲ τὴν Μακεδονίαν Φίλιππος 
πατρικὴν ἔχθραν διαδεδεγμένος πρὸς Ἰλλυριοὺς καὶ τὴν διαφορὰν 
ἀμετάθετον ἔχων ἐνέβαλεν εἰς τὴν Ἰλλυρίδα μετὰ πολλῆς δυνάμεως . 
πορθήσας δὲ τὴν χώραν καὶ πολλὰ τῶν πολισμάτων χειρωσάμενος μετὰ 
πολλῶν λαφύρων ἐπανῆλθεν εἰς τὴν Μακεδονίαν . 
μετὰ δὲ ταῦτα παρελθὼν εἰς τὴν Θετταλίαν καὶ τοὺς 
τυράννους ἐκ τῶν πόλεων ἐκβαλὼν ἰδίους ταῖς εὐνοίαις ἐποιήσατο 
τοὺς Θετταλούς · ἤλπιζε γὰρ τούτους ἔχων συμμάχους καὶ τοὺς 
Ἕλληνας ῥᾳδίως εἰς εὔνοιαν προτρέψασθαι · ὅπερ καὶ συνέβη 
γενέσθαι . 
εὐθὺς γὰρ οἱ πλησιόχωροι τῶν Ἑλλήνων συνενεχθέντες τῇ 
τῶν Θετταλῶν κρίσει συμμαχίαν προθύμως πρὸς αὐτὸν ἐποιήσαντο . 
ἐπ’ ἄρχοντος δ’ Ἀθήνησι Πυθοδότου 
Ῥωμαῖοι κατέστησαν ὑπάτους Γάιον Πλαύτιον καὶ Τίτον Μάλλιον . 
ἐπὶ δὲ τούτων Τιμολέων καταπληξάμενος Διονύσιον τὸν τύραννον 
ἔπεισεν αὐτὸν παραδοῦναι τὴν ἀκρόπολιν καὶ τὴν ἀρχὴν ἀποθέμενον 
ἀπελθεῖν εἰς Πελοπόννησον ὑπόσπονδον , ἔχοντα τὰ ἴδια χρήματα . 
οὗτος μὲν οὖν δῑ ἀνανδρίαν καὶ 
ταπεινότητα ψυχῆς τήν τε περιβόητον τυραννίδα καὶ δεδεμένην , ὡς 
ἔφασαν , ἀδάμαντι τὸν εἰρημένον τρόπον ἀπέλιπε καὶ κατεβίωσεν 
ἀπορούμενος ἐν Κορίνθῳ , τὸν δ’ ἴδιον βίον καὶ τὴν μεταβολὴν ἔσχε 
παράδειγμα τοῖς καυχωμένοις ἀφρόνως ἐπὶ ταῖς εὐτυχίαις · ὁ γὰρ ἔχων τετρακοσίας τριήρεις μετ’ ὀλίγον 
ἐν μικρῷ στρογγύλῳ πλοίῳ κατέπλευσεν εἰς τὴν Κόρινθον , περίβλεπτον 
ἔχων τὴν τῆς μεταβολῆς ὑπερβολήν . 
Τιμολέων δὲ παραλαβὼν τὴν Νῆσον καὶ φρούρια τὰ τῷ Διονυσίῳ 
πρότερον ὑπακούοντα τὰς μὲν κατὰ τὴν Νῆσον ἀκροπόλεις καὶ τὰ 
τυραννεῖα κατέσκαψε , τοῖς δὲ φρουρίοις ἀπέδωκε τὴν ἐλευθερίαν . 
εὐθὺς δὲ καὶ νομογραφεῖν ἤρξατο , 
τιθεὶς δημοκρατικοὺς νόμους καὶ τὰ περὶ τῶν ἰδιωτικῶν συμβολαίων 
δίκαια καὶ τἄλλα πάντα ἀκριβῶς διέταξε , πλείστην φροντίδα τῆς 
ἰσότητος ποιούμενος . 
κατέστησε δὲ καὶ 
τὴν κατ’ ἐνιαυτὸν ἐντιμοτάτην ἀρχήν , ἣν ἀμφιπολίαν Διὸς Ὀλυμπίου 
καλοῦσιν Συρακόσιοι · καὶ ᾑρέθη πρῶτος ἀμφίπολος Διὸς Ὀλυμπίου 
Καλλιμένης Ἀλκάδα καὶ τὸ λοιπὸν διετέλεσαν οἱ Συρακόσιοι τοὺς 
ἐνιαυτοὺς ἐπιγράφοντες τούτοις τοῖς ἄρχουσι μέχρι τῶνδε τῶν 
ἱστοριῶν γραφομένων καὶ τῆς κατὰ τὴν πολιτείαν ἀλλαγῆς · τῶν γὰρ 
Ῥωμαίων μεταδόντων τοῖς Σικελιώταις τῆς πολιτείας ἡ τῶν ἀμφιπόλων 
ἀρχὴ ἐταπεινώθη , διαμείνασα ἔτη πλείω τῶν τριακοσίων . 
καὶ τὰ μὲν 
κατὰ τὴν Σικελίαν ἐν τούτοις ἦν . 
κατὰ δὲ 
τὴν Μακεδονίαν Φίλιππος τὰς ἐπὶ Θρᾴκῃ πόλεις Ἑλληνίδας εἰς 
εὔνοιαν προκαλεσόμενος ἐστράτευσεν ἐπὶ Θρᾴκην . 
Κερσοβλέπτης γὰρ ὁ 
βασιλεὺς τῶν Θρᾳκῶν διετέλει τὰς ἐφ’ Ἑλλησπόντῳ πόλεις ὁμορούσας 
τῇ Θρᾴκῃ καταστρεφόμενος καὶ τὴν χώραν καταφθείρων . 
βουλόμενος οὖν ἐμφράξαι τῶν βαρβάρων τὴν ὁρμὴν 
ἐστράτευσεν ἐπ’ αὐτοὺς σὺν πολλῇ δυνάμει . 
νικήσας δὲ πλείοσι μάχαις 
τοὺς Θρᾷκας τοῖς μὲν καταπολεμηθεῖσι βαρβάροις προσέταξε δεκάτας 
τελεῖν τοῖς Μακεδόσιν , αὐτὸς δ’ ἐν τοῖς ἐπικαίροις τόποις κτίσας 
ἀξιολόγους πόλεις ἔπαυσε τοῦ θράσους τοὺς Θρᾷκας . 
διόπερ αἱ τῶν 
Ἑλλήνων πόλεις ἀπολυθεῖσαι τῶν φόβων εἰς τὴν συμμαχίαν τοῦ 
Φιλίππου προθυμότατα κατετάχθησαν . 
τῶν δὲ συγγραφέων Θεόπομπος ὁ Χῖος 
ἐν τῇ τῶν Φιλιππικῶν ἱστορίᾳ κατέταξε τρεῖς βύβλους περιεχούσας 
Σικελικὰς πράξεις · ἀρξάμενος δὲ ἀπὸ τῆς Διονυσίου τοῦ πρεσβυτέρου 
τυραννίδος διῆλθε χρόνον ἐτῶν πεντήκοντα καὶ κατέστρεψεν εἰς τὴν 
ἔκπτωσιν Διονυσίου τοῦ νεωτέρου . 
εἰσὶ δὲ αἱ βύβλοι τρεῖς , ἀπὸ τῆς 
μιᾶς τεσσαρακοστῆς ἄχρι τῆς τρίτης καὶ τεσσαρακοστῆς . 
ἐπ’ ἄρχοντος δ’ Ἀθήνησι Σωσιγένους Ῥωμαῖοι 
κατέστησαν ὑπάτους Μάρκον Οὐαλέριον καὶ Μάρκον Γναῖον Πόπλιον . 
ἐπὶ δὲ τούτων Ἀρύμβας ὁ τῶν Μολοττῶν βασιλεὺς ἐτελεύτησεν ἄρξας 
ἔτη δέκα , ἀπολιπὼν υἱὸν τὸν Πύρρου πατέρα Αἰακίδην · τὴν δ’ 
ἀρχὴν διεδέξατο Ἀλέξανδρος ὁ ἀδελφὸς Ὀλυμπιάδος , συνεργήσαντος 
Φιλίππου τοῦ Μακεδόνος . 
κατὰ δὲ τὴν 
Σικελίαν Τιμολέων μὲν ἐστράτευσεν ἐπὶ Λεοντίνους · εἰς ταύτην γὰρ 
τὴν πόλιν Ἱκέτας κατεπεφεύγει μετὰ δυνάμεως ἀξιολόγου . 
τὸ μὲν οὖν 
πρῶτον προσέβαλε τῇ Νέᾳ καλουμένῃ πόλει · μετὰ δὲ ταῦτα πολλῶν 
στρατιωτῶν ἐν τῇ πόλει συγκεκλεισμένων καὶ ῥᾳδίως ἀπὸ τῶν τειχῶν 
ἀμυνομένων ἄπρακτος γενόμενος ἔλυσε τὴν πολιορκίαν . 
παρελθὼν δὲ πρὸς πόλιν Ἔγγυον , τυραννουμένην ὑπὸ 
Λεπτίνου , προσβολὰς συνεχεῖς ἐποιεῖτο βουλόμενος τὸν μὲν Λεπτίνην 
ἐκβαλεῖν ἐκ τῆς πόλεως , τοῖς δ’ Ἐγγυΐνοις τὴν ἐλευθερίαν 
ἀποδοῦναι . 
περὶ ταῦτα δὲ τοῦ 
Τιμολέοντος ὄντος Ἱκέτας πανδημεὶ στρατεύσας ἐκ τῶν Λεοντίνων 
ἐπολιόρκει τὰς Συρακούσσας , πολλοὺς δὲ τῶν στρατιωτῶν ἀποβαλὼν 
ταχέως ἐπανῆλθεν εἰς τοὺς Λεοντίνους . 
ὁ 
δὲ Τιμολέων καταπληξάμενος τὸν Λεπτίνην τοῦτον μὲν ὑπόσπονδον 
ἐξέπεμψεν εἰς τὴν Πελοπόννησον , ἐνδεικνύμενος τοῖς Ἕλλησι τὰς τῶν 
καταπολεμηθέντων τυράννων ἐκπτώσεις . 
οὔσης δὲ καὶ τῆς τῶν 
Ἀπολλωνιατῶν πόλεως ὑπὸ τὸν Λεπτίνην παραλαβὼν τὴν Ἀπολλωνίαν 
ταύτῃ τε καὶ τῇ τῶν Ἐγγυΐνων ἀπέδωκε τὴν αὐτονομίαν . 
ἀπορούμενος δὲ 
χρημάτων εἰς τὰς τῶν ξένων μισθοδοσίας ἐξαπέστειλε στρατιώτας χιλίους 
μετὰ τῶν ἀξιολογωτάτων ἡγεμόνων εἰς τὴν τῶν Καρχηδονίων 
ἐπικράτειαν . 
οὗτοι δὲ πολλὴν χώραν πορθήσαντες καὶ λαφύρων πλῆθος 
κομίσαντες παρέδωκαν τῷ Τιμολέοντι . 
ὁ δὲ λαφυροπωλήσας τὴν λείαν καὶ 
χρημάτων πλῆθος ἀθροίσας ἔδωκε τοῖς μισθοφόροις εἰς πλείω χρόνον 
τοὺς μισθούς . 
ἐκράτησε δὲ καὶ τῆς 
Ἐντέλλης καὶ τοὺς τὰ Καρχηδονίων μάλιστα φρονοῦντας πεντεκαίδεκα 
θανατώσας τοῖς ἄλλοις ἀπένειμε τὴν ἐλευθερίαν . 
τοῦ δὲ Τιμολέοντος 
αὐξομένου τῇ τε δυνάμει καὶ τῇ κατὰ τὴν στρατηγίαν δόξῃ αἱ μὲν 
Ἑλληνίδες πόλεις αἱ κατὰ τὴν Σικελίαν ἅπασαι προθύμως ὑπετάγησαν 
τῷ Τιμολέοντι διὰ τὸ πάσαις τὰς αὐτονομίας ἀποδιδόναι , τῶν δὲ 
Σικελῶν καὶ Σικανῶν καὶ τῶν ἄλλων τῶν ὑπὸ τοὺς Καρχηδονίους 
τεταγμένων πολλαὶ διεπρεσβεύοντο πόλεις , σπεύδουσαι παραληφθῆναι πρὸς 
τὴν συμμαχίαν . 
Καρχηδόνιοι δὲ τοὺς κατὰ 
τὴν Σικελίαν στρατηγοὺς ὁρῶντες ἀγεννῶς τὸν πόλεμον διοικοῦντας 
ἔκριναν ἑτέρους ἀποστέλλειν μετὰ δυνάμεων μεγάλων . 
εὐθὺς οὖν τῶν 
πολιτῶν κατέλεγον τοὺς ἀρίστους εἰς τὴν στρατείαν καὶ τῶν Λιβύων 
τοὺς εὐθέτους ἐστρατολόγουν , χωρὶς δὲ τούτων προχειρισάμενοι χρημάτων 
πλῆθος μισθοφόρους ἐξενολόγουν Ἴβηρας καὶ Κελτοὺς καὶ Λίγυας · 
ἐναυπηγοῦντο δὲ καὶ ναῦς μακρὰς καὶ φορτηγοὺς πολλὰς ἤθροιζον καὶ 
τὴν ἄλλην παρασκευὴν ἀνυπέρβλητον ἐποιοῦντο . 
ἐπ’ ἄρχοντος δ’ Ἀθήνησι Νικομάχου Ῥωμαῖοι 
κατέστησαν ὑπάτους Γάιον Μάρκιον καὶ Τίτον Μάλλιον Τορκουᾶτον . 
ἐπὶ δὲ τούτων Φωκίων μὲν ὁ Ἀθηναῖος κατεπολέμησε Κλείταρχον τὸν 
Ἐρετρίας τύραννον καθεσταμένον ὑπὸ Φιλίππου . 
κατὰ δὲ τὴν Καρίαν Πιζώδαρος ὁ νεώτερος τῶν 
ἀδελφῶν ἐξέβαλεν ἐκ τῆς δυναστείας Ἄδαν καὶ ἐδυνάστευσεν ἔτη 
πέντε ἕως ἐπὶ τὴν Ἀλεξάνδρου διάβασιν εἰς τὴν Ἀσίαν . 
Φίλιππος 
δὲ ἀεὶ μᾶλλον αὐξόμενος ἐπὶ τὴν Πέρινθον ἐστράτευσεν , 
ἐναντιουμένην μὲν ἑαυτῷ , πρὸς δὲ Ἀθηναίους ἀποκλίνουσαν . 
συστησάμενος δὲ πολιορκίαν καὶ μηχανὰς προσάγων τῇ πόλει καθ’ ἡμέραν 
ἐκ διαδοχῆς προσέβαλλεν τοῖς τείχεσιν . 
ὀγδοηκονταπήχεις δὲ πύργους κατασκευάσας , ὑπεραίροντας πολὺ τῶν κατὰ 
τὴν Πέρινθον πύργων , ἐξ ὑπεροχῆς κατεπόνει τοὺς πολιορκουμένους · 
ὁμοίως δὲ καὶ διὰ τῶν κριῶν σαλεύων τὰ τείχη καὶ διὰ τῆς 
μεταλλείας ὑπορύττων ἐπὶ πολὺ μέρος τὸ τεῖχος κατέβαλεν . 
ἀμυνομένων 
δὲ τῶν Περινθίων εὐρώστως καὶ ταχὺ τεῖχος ἕτερον ἀντοικοδομησάντων 
ἀγῶνες θαυμαστοὶ καὶ τειχομαχίαι συνίσταντο . 
μεγάλης δὲ φιλοτιμίας ἐξ ἀμφοτέρων συνισταμένης ὁ 
μὲν βασιλεὺς πολλοὺς ἔχων καὶ παντοδαποὺς ὀξυβελεῖς διὰ τούτων τοὺς 
ἐπὶ τῶν ἐπάλξεων διαγωνιζομένους διέφθειρεν , οἱ δὲ Περίνθιοι πολλοὺς 
καθ’ ἡμέραν ἀποβάλλοντες συμμαχίαν καὶ βέλη καὶ καταπέλτας παρὰ τῶν 
Βυζαντίων προσελάβοντο . 
ἐξισωθέντες οὖν 
πάλιν τοῖς πολεμίοις ἀνεθάρρησαν καὶ τετολμηκότως τοὺς ὑπὲρ τῆς 
πατρίδος κινδύνους ὑπέμενον . 
οὐ μὴν ὁ βασιλεὺς ἔληγε τῆς φιλοτιμίας , 
ἀλλὰ διελόμενος τὰς δυνάμεις εἰς πλείω μέρη συνεχῶς ἐκ διαδοχῆς 
ἐτειχομάχει καὶ καθ’ ἡμέραν καὶ νύκτωρ . 
τρισμυρίους δ’ ἔχων 
στρατιώτας καὶ βελῶν καὶ μηχανῶν πολιορκητικῶν πλῆθος , ἔτι δὲ τὰς 
ἄλλας μηχανὰς ἀνυπερβλήτους κατεπόνει τοὺς πολιορκουμένους . 
τῆς δὲ πολιορκίας πολυχρονίου γινομένης καὶ τῶν κατὰ 
τὴν πόλιν πολλῶν μὲν ἀναιρουμένων , οὐκ ὀλίγων δὲ τραυματιζομένων , 
τῶν δ’ ἐπιτηδείων ἐκλειπόντων προσδόκιμος ἦν ἡ τῆς πόλεως ἅλωσις . 
οὐ μὴν ἡ τύχη γε περιεῖδε τὴν τῶν κινδυνευόντων σωτηρίαν , ἀλλὰ 
παράδοξον αὐτοῖς κατεσκεύασε βοήθειαν . 
τῆς γὰρ τοῦ βασιλέως αὐξήσεως 
διαβεβοημένης κατὰ τὴν Ἀσίαν ὁ βασιλεὺς ὑφορώμενος τὴν τοῦ 
Φιλίππου δύναμιν ἔγραψε πρὸς τοὺς ἐπὶ θαλάττῃ σατράπας βοηθεῖν 
Περινθίοις παντὶ σθένει . 
διόπερ οἱ 
σατράπαι συμφρονήσαντες ἐξέπεμψαν εἰς τὴν Πέρινθον μισθοφόρων πλῆθος 
καὶ χρήματα δαψιλῆ καὶ σῖτον ἱκανὸν καὶ βέλη καὶ τἄλλα πάντα πρὸς 
τὴν τοῦ πολέμου χρείαν . 
ὁμοίως δὲ καὶ Βυζάντιοι τοὺς ἀρίστους τῶν 
παρ’ ἑαυτοῖς ἡγεμόνων καὶ στρατιωτῶν ἐξαπέστειλαν . 
ἐφαμίλλων δὲ τῶν 
δυνάμεων γενομένων καὶ τοῦ πολέμου καινοποιηθέντος πάλιν ἡ πολιορκία 
φιλοτιμίαν ἐλάμβανεν ἀνυπέρβλητον . 
ὁ μὲν 
γὰρ Φίλιππος τοῖς κριοῖς τύπτων τὰ τείχη συνεχῶς κατέβαλλε καὶ διὰ 
τῶν ὀξυβελῶν ἀνείργων τοὺς ἐπὶ τῶν ἐπάλξεων ἅμα μὲν διὰ τῶν 
πεπτωκότων τειχῶν ἀθρόως τοῖς στρατιώταις εἰσέπιπτεν , ἅμα δὲ διὰ 
τῶν κλιμάκων πρὸς τὰ γεγυμνωμένα τῶν τειχῶν προσέβαινε · διὸ καὶ τῆς 
μάχης ἐκ χειρὸς οὔσης οἱ μὲν ἀπέθνησκον , οἱ δὲ τραύμασι πολλοῖς 
περιέπιπτον . 
τὰ δὲ τῆς νίκης ἔπαθλα προεκαλεῖτο τὰς τῶν ἀγωνιζομένων 
ἀνδραγαθίας · οἱ μὲν γὰρ Μακεδόνες 
ἐλπίζοντες εὐδαίμονα πόλιν διαρπάσειν καὶ δωρεαῖς ὑπὸ τοῦ Φιλίππου 
τιμηθήσεσθαι διὰ τὴν τοῦ λυσιτελοῦς ἐλπίδα τοῖς δεινοῖς ἐνεκαρτέρουν , 
οἱ δὲ πολιορκούμενοι τὰ τῆς ἁλώσεως δεινὰ πρὸ ὀφθαλμῶν ἔχοντες 
ὑπέμενον εὐψύχως τὸν ὑπὲρ τῆς σωτηρίας κίνδυνον . 
συνεβάλλετο δὲ τοῖς 
πολιορκουμένοις ἡ φύσις τῆς πόλεως πολλὰ πρὸς τὴν ὑπὲρ τῶν ὅλων 
νίκην . 
ἡ γὰρ Πέρινθος κεῖται μὲν παρὰ θάλατταν ἐπί τινος αὐχένος 
ὑψηλοῦ χερρονήσου σταδιαῖον ἐχούσης τὸν αὐχένα , τὰς δ’ οἰκίας ἔχει 
πεπυκνωμένας καὶ τοῖς ὕψεσι διαφερούσας . 
αὗται δὲ ταῖς οἰκοδομαῖς αἰεὶ κατὰ τὴν εἰς τὸν λόφον ἀνάβασιν 
ἀλλήλων ὑπερέχουσι καὶ τὸ σχῆμα τῆς ὅλης πόλεως θεατροειδὲς 
ἀποτελοῦσι . 
διόπερ τῶν τειχῶν συνεχῶς καταβαλλομένων οὐδὲν 
ἠλαττοῦντο · διοικοδομοῦντες γὰρ τοὺς στενωποὺς ταῖς αἰεὶ κατωτάταις 
οἰκίαις ὥσπερ ὀχυροῖς τισι τείχεσιν ἐχρῶντο . 
διόπερ ὁ Φίλιππος μετὰ πολλῶν πόνων καὶ κινδύνων 
τοῦ τείχους κρατήσας ἰσχυρότερον εὕρισκε τὸ τεῖχος τὸ διὰ τῶν 
οἰκιῶν αὐτομάτως ἡτοιμασμένον . 
πρὸς δὲ τούτοις ἐκ τοῦ Βυζαντίου 
πάντων τῶν πρὸς τὸν πόλεμον χρησίμων ἑτοίμως χορηγουμένων ἐμέρισε 
τὰς δυνάμεις εἰς δύο μέρη καὶ τοὺς μὲν ἡμίσεις τῶν στρατιωτῶν 
ἀπέλιπεν ἐπὶ τῆς πολιορκίας , ἐπιστήσας αὐτοῖς τοὺς ἀρίστους 
ἡγεμόνας , τοὺς δ’ ἄλλους παραλαβὼν αὐτὸς προσέπεσεν ἄφνω τῷ 
Βυζαντίῳ καὶ πολιορκίαν ἰσχυρὰν συνεστήσατο . 
οἱ δὲ Βυζάντιοι τῶν τε στρατιωτῶν καὶ τῶν βελῶν 
καὶ τῶν ἄλλων τῶν χρησίμων παρὰ τοῖς Περινθίοις ὄντων εἰς πολλὴν 
ἐνέπιπτον ἀμηχανίαν . 
καὶ τὰ μὲν περὶ Περινθίους καὶ Βυζαντίους ἐν 
τούτοις ἦν . 
τῶν δὲ συγγραφέων Ἔφορος μὲν ὁ Κυμαῖος τὴν ἱστορίαν ἐνθάδε 
κατέστροφεν εἰς τὴν Περίνθου πολιορκίαν · περιείληφε δὲ τῇ γραφῇ 
πράξεις τάς τε τῶν Ἑλλήνων καὶ βαρβάρων ἀρξάμενος ἀπὸ τῆς τῶν 
Ἡρακλειδῶν καθόδου · χρόνον δὲ περιέλαβε ἐτῶν σχεδὸν ἑπτακοσίων καὶ 
πεντήκοντα καὶ βύβλους γέγραφε τριάκοντα , προοίμιον ἑκάστῃ προθείς . 
Δίυλλος δ’ ὁ Ἀθηναῖος τῆς δευτέρας 
συντάξεως ἀρχὴν πεποίηται τῆς Ἐφόρου ἱστορίας τὴν τελευτὴν καὶ τὰς 
ἑξῆς πράξεις συνείρει τάς τε τῶν Ἑλλήνων καὶ τῶν βαρβάρων μέχρι 
τῆς Φιλίππου τελευτῆς . 
ἐπ’ ἄρχοντος δ’ Ἀθήνησι 
Θεοφράστου Ῥωμαῖοι μὲν ὑπάτους κατέστησαν Μάρκον Οὐαλέριον καὶ 
Αὖλον Κορνήλιον , Ὀλυμπιὰς δ’ ἤχθη δεκάτη πρὸς ταῖς ἑκατόν , καθ’ 
ἣν ἐνίκα στάδιον Ἀντικλῆς Ἀθηναῖος . 
ἐπὶ δὲ τούτων Φιλίππου Βυζάντιον πολιορκοῦντος Ἀθηναῖοι μὲν 
ἔκριναν τὸν Φίλιππον λελυκέναι τὴν πρὸς αὐτοὺς συντεθεῖσαν εἰρήνην · 
εὐθὺς δὲ καὶ δύναμιν ναυτικὴν ἀξιόλογον ἐξέπεμψαν βοηθήσουσαν τοῖς 
Βυζαντίοις . 
ὁμοίως δὲ τούτοις Χῖοι καὶ Κῷοι καὶ Ῥόδιοι καί 
τινες ἕτεροι τῶν Ἑλλήνων συμμαχίαν ἐξέπεμψαν τοῖς Βυζαντίοις . 
διόπερ ὁ Φίλιππος καταπλαγεὶς τῇ 
συνδρομῇ τῶν Ἑλλήνων τήν τε πολιορκίαν τῶν πόλεων ἔλυσε καὶ πρὸς 
Ἀθηναίους καὶ τοὺς ἄλλους Ἕλληνας τοὺς ἐναντιουμένους συνέθετο 
τὴν εἰρήνην . 
κατὰ δὲ τὴν Σικελίαν Καρχηδόνιοι μὲν μεγάλας παρασκευὰς εἰς τὸν 
πόλεμον πεποιημένοι διεβίβασαν τὰς δυνάμεις εἰς τὴν Σικελίαν . 
εἶχον 
δὲ τοὺς πάντας σὺν τοῖς προϋπάρχουσιν ἐν τῇ νήσῳ πεζοὺς μὲν 
πλείους τῶν ἑπτακισμυρίων , ἱππεῖς δὲ καὶ ἅρματα καὶ συνωρίδας οὐκ 
ἐλάττους τῶν μυρίων , ναῦς δὲ μακρὰς μὲν διακοσίας , φορτηγοὺς δὲ τὰς 
τοὺς ἵππους τε καὶ βέλη καὶ σῖτον καὶ τἄλλα κομιζούσας πλείους τῶν 
χιλίων . 
Τιμολέων δὲ πυθόμενος τὸ μέγεθος 
τῆς τῶν πολεμίων δυνάμεως οὐ κατεπλάγη τοὺς βαρβάρους , καίπερ εἰς 
ὀλίγους στρατιώτας συνεσταλμένος . 
ἔχων δὲ πόλεμον πρὸς Ἱκέταν 
διελύσατο πρὸς αὐτὸν καὶ προσλαβόμενος τοὺς μετὰ τούτου στρατιώτας οὐ 
μετρίως ηὔξησε τὴν ἰδίαν δύναμιν . 
ἔδοξε δ’ αὐτῷ τὸν πρὸς τοὺς 
Φοίνικας ἀγῶνα συστήσασθαι κατὰ τὴν τῶν Καρχηδονίων ἐπικράτειαν , 
ὅπως τὴν μὲν τῶν συμμάχων χώραν ἀσινῆ διαφυλάξῃ , τὴν δ’ ὑπὸ τοὺς 
βαρβάρους οὖσαν καταφθείρῃ . 
εὐθὺς οὖν 
τούς τε μισθοφόρους καὶ Συρακοσίους καὶ τοὺς ἄλλους συμμάχους 
ἀθροίσας καὶ κοινὴν ἐκκλησίαν συναγαγὼν παρώρμησε τοῖς οἰκείοις 
λόγοις τὰ πλήθη πρὸς τὸν ὑπὲρ τῶν ὅλων ἀγῶνα · 
πάντων δ’ ἀποδεξαμένων τοὺς λόγους καὶ βοώντων ἄγειν τὴν ταχίστην 
ἐπὶ τοὺς βαρβάρους προῆγεν ἔχων τοὺς σύμπαντας οὐ πλείους τῶν 
μυρίων καὶ δισχιλίων . 
ἤδη δ’ αὐτοῦ κατὰ 
τὴν Ἀκραγαντίνην ὄντος παραδόξως ἐνέπεσε τῇ στρατιᾷ ταραχὴ καὶ 
στάσις . 
τῶν γὰρ μισθοφόρων τις ὄνομα Θρασίος , σεσυληκὼς τὸ ἐν 
Δελφοῖς ἱερὸν μετὰ τῶν Φωκέων , ἀπονοίᾳ δὲ καὶ θράσει διαφέρων , 
ἀκόλουθον τοῖς πρότερον τετολμημένοις πρᾶξιν ἐπετελέσατο . 
τῶν γὰρ ἄλλων σχεδὸν ἁπάντων τῶν μετασχόντων 
τῆς εἰς τὸ μαντεῖον παρανομίας τετευχότων ὑπὸ τοῦ δαιμονίου τῆς 
προσηκούσης τιμωρίας , καθάπερ μικρῷ πρότερον ἀνεγράψαμεν , μόνος οὗτος 
διαλεληθὼς τὸ θεῖον ἐπεχείρησε τοὺς μισθοφόρους παρορμᾶν πρὸς 
ἀπόστασιν . 
ἔφη γὰρ τὸν Τιμολέοντα 
παραφρονοῦντα πρὸς ὁμολογουμένην ἀπώλειαν ἄγειν τοὺς στρατιώτας · 
ἑξαπλασίους γὰρ ὄντας τοὺς Καρχηδονίους καὶ πάσαις ταῖς παρασκευαῖς 
ἀνυπερβλήτους ὑπάρχοντας ἐπαγγέλλεται νικήσειν , ἐναποκυβεύων ταῖς τῶν 
μισθοφόρων ψυχαῖς , οὐδὲ τοὺς ὀφειλομένους μισθοὺς πολλοῦ χρόνου διὰ 
τὴν ἀπορίαν ἀποδεδωκώς . 
συνεβούλευεν 
οὖν ἀνακάμπτειν εἰς τὰς Συρακούσσας καὶ τοὺς μισθοὺς ἀπαιτεῖν , 
ἐπὶ δὲ στρατείαν ἀπεγνωσμένην μὴ συνακολουθεῖν . 
τῶν δὲ μισθοφόρων 
ἀσμένως τοὺς λόγους δεχομένων καὶ νεωτερίζειν ἐπιχειρούντων μόγις 
πολλὰ δεηθεὶς αὐτῶν ὁ Τιμολέων καὶ δωρεὰς ἐπαγγελλόμενος κατέπαυσε 
τὴν ταραχήν . 
ὅμως δὲ τῷ Θρασίῳ χιλίων συνακολουθησάντων τὴν μὲν 
τούτων κόλασιν εἰς ἕτερον ἀνεβάλετο καιρόν , γράψας δὲ πρὸς τοὺς ἐν 
Συρακούσσαις φίλους προσδέξασθαι αὐτοὺς φιλοφρόνως καὶ τοὺς μισθοὺς 
ἀποδοῦναι τὴν μὲν ταραχὴν πᾶσαν εἰς τέλος κατέσβεσε , τῶν δ’ 
ἀπειθησάντων ἀφείλατο τὴν ἐκ τῆς νίκης εὐδοξίαν . 
αὐτὸς δὲ τοὺς ἄλλους ταῖς φιλανθρώποις ἐντεύξεσιν 
εἰς τὴν προϋπάρχουσαν εὔνοιαν ἀποκαταστήσας προῆγεν ἐπὶ τοὺς 
πολεμίους οὐ μακρὰν στρατοπεδεύοντας . 
συναγαγὼν δ’ εἰς τὴν ἐκκλησίαν 
τοὺς στρατιώτας καὶ διὰ τῶν λόγων θάρσος παραστήσας τοῖς πλήθεσι 
διῆλθε μὲν τὴν τῶν Φοινίκων ἀνανδρίαν , ὑπέμνησε δὲ τῆς Γέλωνος 
εὐημερίας . 
πάντων δὲ καθάπερ τινὶ μιᾷ 
φωνῇ βοώντων ἐπιθέσθαι τοῖς βαρβάροις καὶ κατάρχεσθαι τῆς μάχης , 
κατὰ τύχην ὑποζυγίων σέλινα κομιζόντων εἰς τὰς στιβάδας ὁ Τιμολέων 
ἔφη δέχεσθαι τὸν οἰωνὸν τῆς νίκης · τὸν γὰρ Ἰσθμιακὸν στέφανον ἐκ 
σελίνου συνίστασθαι . 
οἱ δὲ στρατιῶται 
παραγγείλαντος τοῦ Τιμολέοντος ἐκ τῶν σελίνων πλέξαντες στεφάνους καὶ 
ταῖς κεφαλαῖς περιθέντες προῆγον μετὰ χαρᾶς , ὡς τῶν θεῶν 
προσημαινόντων αὐτοῖς τὴν νίκην · ὅπερ καὶ συνέβη γενέσθαι · περιεγένοντο γὰρ ἀνελπίστως τῶν πολεμίων οὐ 
μόνον διὰ τὰς ἰδίας ἀνδραγαθίας , ἀλλὰ καὶ διὰ τὴν τῶν θεῶν 
συνεργίαν . 
ὁ μὲν γὰρ Τιμολέων ἐκτάξας τὴν δύναμιν κατέβαινεν ἀπό 
τινων λόφων ἐπὶ τὸν Κρίμισον ποταμὸν καὶ μυρίων ἤδη διαβεβηκότων ἐξ 
ἐφόδου τούτοις ἐπέρραξε , τεταγμένος αὐτὸς ἐπὶ μέσης τῆς φάλαγγος . 
γενομένης δὲ μάχης καρτερᾶς καὶ τῶν 
Ἑλλήνων ὑπερεχόντων ταῖς τε ἀρεταῖς καὶ ταῖς εὐχειρίαις πολὺς 
ἐγίνετο φόνος τῶν βαρβάρων . 
ἤδη δὲ φευγόντων τῶν διαβεβηκότων ἡ 
πᾶσα δύναμις τῶν Καρχηδονίων περαιωθεῖσα τὸ ῥεῖθρον διωρθώσατο τὴν 
τῶν ἰδίων ἧτταν . 
καινοποιηθείσης δὲ τῆς μάχης καὶ τῶν Φοινίκων τῷ 
πλήθει περιχεομένων τοὺς Ἕλληνας ἄφνω πολὺς ἐκ τοῦ περιέχοντος 
ὄμβρος κατερράγη καὶ χαλάζης εὐμεγέθους πλῆθος , ἀστραπαί τε καὶ 
βρονταὶ μετὰ πνευμάτων μεγάλων κατέσκηπτον · καὶ τούτων ἁπάντων 
θυελλοφορουμένων τοῖς μὲν Ἕλλησι κατὰ νώτου , τοῖς δὲ βαρβάροις κατὰ 
πρόσωπον οἱ μὲν περὶ τὸν Τιμολέοντα τὸ σύμπτωμα ῥᾳδίως ὑπέμενον , 
οἱ δὲ Φοίνικες τὸ μέγεθος τῆς περιστάσεως φέρειν ἀδυνατοῦντες , ἅμα 
δὲ καὶ τῶν Ἑλλήνων ἐπικειμένων , πρὸς φυγὴν ὥρμησαν . 
πάντων δ’ ἐπὶ τὸν ποταμὸν τρεπομένων , ἀναμὶξ 
ἱππέων τε καὶ πεζῶν , καὶ τῶν ἁρμάτων ἅμα τούτοις φυρομένων οἱ μὲν 
ὑπ’ ἀλλήλων συμπατούμενοι καὶ τοῖς τῶν συμμάχων ξίφεσι καὶ λόγχαις 
περιπειρόμενοι τὴν συμφορὰν ἔσχον ἀβοήθητον , οἱ δ’ ὑπὸ τῶν παρὰ 
τοῖς πολεμίοις ἱππέων εἰς τὸ τοῦ ποταμοῦ ῥεῖθρον ἀγεληδὸν 
συνελαυνόμενοι καὶ κατὰ νώτου τὰς πληγὰς λαμβάνοντες ἀπέθνησκον . 
πολλοὶ δὲ ἄνευ πολεμίας πληγῆς 
διεφθείροντο σωρευομένων τῶν σωμάτων διά τε τὸν φόβον καὶ τὸ πλῆθος 
καὶ διὰ τὰς ἐν τῷ ῥείθρῳ δυσχερείας . 
τὸ δὲ μέγιστον , λάβρων 
γεγενημένων τῶν ὄμβρων ὁ ποταμὸς βιαιοτέρῳ τῷ ῥεύματι καταφερόμενος 
πολλοὺς ἐβάπτιζε καὶ μετὰ τῶν ὅπλων διανηχομένους διέφθειρε . 
τέλος δὲ τῶν Καρχηδονίων οἱ μὲν τὸν 
ἱερὸν λόχον ἀναπληροῦντες καὶ τὸν μὲν ἀριθμὸν ὄντες δισχίλιοι καὶ 
πεντακόσιοι , ταῖς δ’ ἀρεταῖς καὶ δόξαις , ἔτι δὲ ταῖς οὐσίαις 
πρωτεύοντες ἅπαντες ἀγωνισάμενοι λαμπρῶς κατεκόπησαν . 
τῶν δ’ ἄλλων τῶν συστρατευομένων αὐτοῖς ἀπέθανον 
πλείους τῶν μυρίων , αἰχμάλωτοι δ’ ἐλήφθησαν οὐκ ἐλάττους τῶν μυρίων 
καὶ πεντακισχιλίων . 
τῶν δὲ ἁρμάτων τὰ μὲν πολλὰ συνετρίβη κατὰ τὸν 
ἀγῶνα , διακόσια δ’ ἥλω · τὰ δὲ σκευοφόρα καὶ τὰ ζεύγη καὶ τὰ πλήθη 
τῶν ἁμαξῶν ὑποχείρια τοῖς Ἕλλησιν ἐγένετο . 
τῶν δ’ ὅπλων τὰ πολλὰ μὲν ὑπὸ τοῦ ποταμοῦ 
διεφθάρη , ἐπὶ δὲ τὴν τοῦ Τιμολέοντος σκηνὴν χίλιοι μὲν θώρακες , 
ἀσπίδες δὲ πλείους τῶν μυρίων ἀπηνέχθησαν . 
τούτων δ’ ὕστερον τὰ μὲν 
ἐν τοῖς ἐν Συρακούσσαις ναοῖς ἀνετέθη , τὰ δὲ τοῖς συμμάχοις 
διεμερίσθη , τινὰ δ’ εἰς Κόρινθον Τιμολέων ἀπέστειλε , προστάξας εἰς 
τὸ τοῦ Ποσειδῶνος ἱερὸν ἀναθεῖναι . 
πολλῶν δὲ καὶ χρημάτων καταληφθέντων 
διὰ τὸ τοὺς Καρχηδονίους ἐσχηκέναι πλῆθος ἐκπωμάτων ἀργυρῶν τε καὶ 
χρυσῶν , ἔτι δὲ τὸν ἄλλον κόσμον ὑπερβάλλοντα διὰ τὸ μέγεθος τῆς 
παρ’ αὐτοῖς εὐπορίας ἅπαντα συνεχώρησε τοῖς στρατιώταις ἔχειν 
ἔπαθλα τῆς ἀνδραγαθίας . 
τῶν δὲ 
Καρχηδονίων οἱ διαφυγόντες τὸν ἐν τῇ μάχῃ κίνδυνον μόγις εἰς τὸ 
Λιλύβαιον διεσώθησαν . 
τοσαύτη δ’ αὐτοὺς κατάπληξις καὶ δέος κατεῖχεν 
ὥστε μὴ τολμᾶν εἰς τὰς ναῦς ἐμβαίνειν μηδ’ ἀποπλεῖν εἰς τὴν 
Λιβύην , ὡς διὰ τὴν τῶν θεῶν ἀλλοτριότητα πρὸς αὐτοὺς ὑπὸ τοῦ 
Λιβυκοῦ πελάγους καταποθησομένους . 
οἱ δ’ 
ἐν τῇ Καρχηδόνι τὸ μέγεθος πυθόμενοι τῆς συμφορᾶς συνετρίβησαν ταῖς 
ψυχαῖς καὶ συντόμως ὑπελάμβανον ἥξειν ἐπ’ αὐτοὺς τὸν Τιμολέοντα 
μετὰ τῆς δυνάμεως . 
εὐθὺ δὲ Γέσκωνα τὸν Ἄννωνος πεφυγαδευμένον 
κατήγαγον καὶ στρατηγὸν ἀπέδειξαν διὰ τὸ δοκεῖν τόλμῃ τε καὶ 
στρατηγίᾳ διαφέρειν . 
αὐτοὶ δ’ ἔκριναν 
πολιτικοῖς μὲν σώμασι μὴ διακινδυνεύειν , μισθοφόρους δὲ ἀλλοεθνεῖς 
ἀθροίζειν καὶ μάλιστα Ἕλληνας · ὑπακούσεσθαι δ’ αὐτοῖς πρὸς τὴν 
στρατείαν πολλοὺς ὑπελάμβανον διὰ τὸ μέγεθος τῆς μισθοφορᾶς καὶ τὴν 
εὐπορίαν τῆς Καρχηδόνος . 
εἰς δὲ τὴν Σικελίαν τοὺς εὐθέτους 
πρέσβεις ἐξέπεμψαν , προστάξαντες ἐφ’ οἷς ἂν ᾖ δυνατὸν συνθέσθαι 
τὴν εἰρήνην . 
τοῦ δ’ ἔτους τούτου 
διελθόντος Ἀθήνησι μὲν ἦρχε Λυσιμαχίδης , ἐν Ῥώμῃ δ’ ὕπατοι 
καθειστήκεισαν Κόιντος Σερουίλιος καὶ Μάρκος Ῥουτίλιος . 
ἐπὶ δὲ 
τούτων Τιμολέων ἐπανελθὼν εἰς Συρακούσσας πρῶτον μὲν τοὺς 
ἐγκαταλιπόντας αὐτὸν μισθοφόρους τοὺς μετὰ Θρασίου πάντας ἐκ τῆς 
πόλεως ὡς προδότας ὄντας ἐξέβαλεν . 
οὗτοι δ’ εἰς τὴν Ἰταλίαν διαβάντες καὶ χωρίον τι παραθαλάττιον ἐν 
τῇ Βρεττίᾳ καταλαβόμενοι διήρπασαν . 
οἱ δὲ Βρέττιοι παροξυνθέντες 
εὐθὺς μετὰ δυνάμεως πολλῆς ἐστράτευσαν ἐπ’ αὐτοὺς καὶ τὸ χωρίον 
ἐκπολιορκήσαντες ἅπαντας κατηκόντισαν . 
οἱ μὲν οὖν καταλιπόντες τὸν 
Τιμολέοντα μισθοφόροι τῆς ἰδίας παρανομίας ἐπάθλου τοιαύτης συμφορᾶς 
ἔτυχον · ὁ δὲ Τιμολέων Ποστόμιον τὸν 
Τυρρηνὸν δώδεκα λῃστρίσι τοὺς πλέοντας ληιζόμενον καὶ καταπλεύσαντα 
εἰς Συρακούσσας ὡς φίλον συλλαβὼν ἐθανάτωσεν . 
ὑπεδέξατο δὲ καὶ τοὺς 
ὑπὸ Κορινθίωνἐκπεμφθέντας οἰκήτορας φιλοφρόνως , ὄντας τὸν ἀριθμὸν 
πεντακισχιλίους . 
μετὰ δὲ ταῦτα τῶν Καρχηδονίων διαπρεσβευσαμένων καὶ 
πολλὰ δεηθέντων συνεχώρησεν αὐτοῖς τὴν εἰρήνην ὥστε τὰς μὲν 
Ἑλληνίδας πόλεις ἁπάσας ἐλευθέρας εἶναι , τὸν δὲ Λύκον καλούμενον 
ποταμὸν ὅριον εἶναι τῆς ἑκατέρων ἐπικρατείας · μὴ ἐξεῖναι δὲ 
Καρχηδονίοις βοηθῆσαι τοῖς τυράννοις τοῖς πολεμοῦσι πρὸς Συρακοσίους . 
μετὰ δὲ ταῦτα τὸν μὲν Ἱκέταν 
καταπολεμήσας ἐθανάτωσε , τοὺς δ’ ἐν Αἴτνῃ Καμπανοὺς ἐκπολιορκήσας 
διέφθειρε . 
καὶ Νικόδημον μὲν τὸν Κεντοριπίνων τύραννον καταπληξάμενος 
ἐξέβαλεν ἐκ τῆς πόλεως , Ἀπολλωνιάδην δὲ τὸν Ἀγυριναίων δυνάστην 
παύσας τῆς τυραννίδος τοὺς ἐλευθερωθέντας Συρακοσίους ἐποίησε . 
καθόλου δὲ πάντας τοὺς κατὰ τὴν νῆσον τυράννους ῥιζοτομήσας καὶ τὰς 
πόλεις ἐλευθερώσας εἰς τὴν συμμαχίαν προσεδέξατο . 
κηρύξαντος δ’ αὐτοῦ κατὰ τὴν Ἑλλάδα διότι 
Συρακόσιοι διδόασι χώραν καὶ οἰκίας τοῖς βουλομένοις μετέχειν τῆς ἐν 
Συρακούσσαις πολιτείας πολλοὶ πρὸς τὴν κληρουχίαν Ἕλληνες ἀπήντησαν · 
τέλος δὲ οἰκήτορες ἀπεδείχθησαν εἰς μὲν τὴν Συρακοσίαν τὴν 
ἀδιαίρετον τετρακισμύριοι , εἰς δὲ τὴν Ἀγυριναίαν μύριοι διὰ τὸ 
μέγεθος καὶ κάλλος τῆς χώρας . 
εὐθὺ δὲ 
καὶ τοὺς προϋπάρχοντας νόμους ἐν ταῖς Συρακούσσαις , οὓς συνέγραψε 
Διοκλῆς , διώρθωσε . 
καὶ τοὺς μὲν περὶ τῶν ἰδιωτικῶν συμβολαίων ἢ 
κληρονομιῶν εἴασεν ἀμεταθέτους , τοὺς δὲ περὶ τῶν δημοσίων 
νενομοθετημένους πρὸς τὴν ἰδίαν ὑπόστασιν ὥς ποτ’ ἐδόκει συμφέρειν 
διώρθωσεν . 
ἐπιστάτης δ’ ἦν καὶ διορθωτὴς 
τῆς νομοθεσίας Κέφαλος ὁ Κορίνθιος , ἀνὴρ ἐν παιδείᾳ καὶ συνέσει 
δεδοξασμένος . 
ἀπὸ δὲ τούτων γενόμενος τοὺς μὲν Λεοντίνους εἰς 
Συρακούσσας μετῴκισεν , εἰς δὲ τὴν Καμαριναίαν οἰκήτορας προσθεὶς 
ἐπηύξησε τὴν πόλιν . 
καθόλου δὲ πάντα τὰ κατὰ τὴν Σικελίαν εἰρηνικῶς 
καταστήσας ἐποίησε τὰς πόλεις ταχὺ λαβεῖν πολλὴν αὔξησιν πρὸς 
εὐδαιμονίαν . 
ἐκ πολλοῦ γὰρ χρόνου διὰ τὰς στάσεις καὶ τοὺς 
ἐμφυλίους πολέμους , ἔτι δὲ τὸ πλῆθος τῶν ἐπανισταμένων αἰεὶ 
τυράννων αἱ μὲν πόλεις ἔρημοι τῶν οἰκητόρων ἦσαν , αἱ δὲ χῶραι διὰ 
τὴν ἀργίαν ἐξηγρίωντο καὶ καρπῶν ἡμέρων ἄφοροι καθειστήκεισαν · τότε 
δὲ διὰ τὸ πλῆθος τῶν ἐπιπολασάντων οἰκητόρων καὶ διὰ τὴν 
πολυχρόνιον ἐπιγεγενημένην εἰρήνην ἐξημερώθησαν ταῖς ἐργασίαις καὶ 
πολλοὺς καὶ παντοδαποὺς ἐξήνεγκαν καρπούς . 
τούτους δ’ οἱ Σικελιῶται 
λυσιτελῶς πιπράσκοντες τοῖς ἐμπόροις ταχὺ προσανέδραμον ταῖς οὐσίαις . 
τοιγαροῦν διὰ τὴν ἐκ τούτων εὐπορίαν 
πολλὰ καὶ μεγάλα κατεσκευάσθη κατ’ ἐκείνους τοὺς χρόνους ἀναθήματα , 
ἐν μὲν ταῖς Συρακούσσαις ὁ κατὰ τὴν Μῆσον οἶκος ὁ ἑξηκοντάκλινος 
ὀνομαζόμενος , τῶν κατὰ τὴν Σικελίαν ἔργων ὑπεραίρων τῷ μεγέθει 
καὶ τῇ κατασκευῇ , ὃν κατεσκεύασε μὲν Ἀγαθοκλῆς ὁ δυνάστης , διὰ 
δὲ τὸ βάρος τῶν ἔργων ὑπεραίρων τοὺς τῶν θεῶν ναοὺς ἐπισημασίας 
ἔτυχεν ὑπὸ τοῦ δαιμονίου κεραυνωθείς , οἵ τε παρὰ τὸν μικρὸν λιμένα 
πύργοι , τὰς μὲν ἐπιγραφὰς ἔχοντες ἐξ ἑτερογενῶν λίθων , σημαίνοντες 
δὲ τὴν τοῦ κατασκευάσαντος αὐτοὺς προσηγορίαν Ἀγαθοκλέους , ὁμοίως 
δὲ τούτοις μικρὸν ὕστερον ὑπὸ Ἱέρωνος τοῦ βασιλέως τό τε κατὰ τὴν 
ἀγορὰν Ὀλυμπιεῖον καὶ ὁ πλησίον τοῦ θεάτρου βωμός , τὸ μὲν μῆκος 
ὢν σταδίου , τὸ δ’ ὕψος καὶ πλάτος ἔχων τούτῳ κατὰ λόγον . 
ἐν δὲ ταῖς ἐλάττοσι πόλεσιν , ἐν 
αἷς ἡ τῶν Ἀγυριναίων καταριθμεῖται , μετασχοῦσα τῆς τότε κληρουχίας 
διὰ τὴν προειρημένην ἐκ τῶν καρπῶν εὐπορίαν , θέατρον μὲν κατεσκεύασε 
μετὰ τὸ τῶν Συρακοσίων κάλλιστον τῶν κατὰ Σικελίαν , θεῶν τε ναοὺς 
καὶ βουλευτήριον καὶ ἀγοράν , ἔτι δὲ πύργων ἀξιολόγους κατασκευὰς 
καὶ τάφους πυραμίδων πολλῶν καὶ μεγάλων διαφόρων ταῖς φιλοτεχνίαις . 
ἐπ’ ἄρχοντος δ’ Ἀθήνησι Χαρώνδου 
τὴν ὕπατον ἀρχὴν διεδέξαντο Λεύκιος Αἰμίλιος καὶ Γάιος Πλώτιος . 
ἐπὶ δὲ τούτων Φίλιππος ὁ βασιλεὺς τοὺς πλείστους τῶν Ἑλλήνων εἰς 
φιλίαν προηγμένος ἐφιλοτιμεῖτο καὶ τοὺς Ἀθηναίους καταπληξάμενος 
ἀδήριτον ἔχειν τὴν ἡγεμονίαν τῆς Ἑλλάδος . 
διόπερ ἄφνω καταλαβόμενος Ἐλάτειαν πόλιν καὶ τὰς 
δυνάμεις εἰς ταύτην ἀθροίσας διέγνω πολεμεῖν τοῖς Ἀθηναίοις . 
ἀπαρασκεύων δ’ ὄντων αὐτῶν διὰ τὴν συντεθειμένην εἰρήνην ἤλπιζε 
ῥᾳδίως περιποιήσεσθαι τὴν νίκην · ὅπερ καὶ συνετελέσθη . 
καταληφθείσης 
γὰρ τῆς Ἐλατείας ἧκόν τινες νυκτὸς ἀπαγγέλλοντες τὴν κατάληψιν τῆς 
πόλεως καὶ διότι ταχέως ἥξει Φίλιππος μετὰ τῆς δυνάμεως εἰς τὴν 
Ἀττικήν . 
οἱ δὲ στρατηγοὶ τῶν Ἀθηναίων 
διὰ τὸ παράδοξον τῆς πράξεως καταπλαγέντες τούς τε σαλπικτὰς 
μετεπέμποντο καὶ σημαίνειν προσέταττον δῑ ὅλης τῆς νυκτός . 
τῆς δὲ 
φήμης εἰς πᾶσαν οἰκίαν διαδοθείσης ἡ μὲν πόλις ὀρθὴ διὰ τὸν φόβον 
ἦν , ὁ δὲ δῆμος ἅπας ἅμ’ ἡμέρᾳ συνέδραμεν εἰς τὸ θέατρον πρὸ 
τοῦ συγκαλέσαι τοὺς ἄρχοντας ὡς ἦν ἔθος . 
ὡς δ’ ἧκον οἱ στρατηγοὶ καὶ τὸν μηνύσαντα παρῆγον 
κἀκεῖνος εἶπεν , σιωπὴ μὲν καὶ φόβος κατεῖχε τὸ θέατρον καὶ τῶν 
εἰωθότων δημηγορεῖν οὐδεὶς ἐτόλμα συμβουλεῦσαι · πλεονάκις δὲ τοῦ 
κήρυκος καλέσαντος τοὺς ἐροῦντας ὑπὲρ τῆς κοινῆς σωτηρίας οὐδεὶς 
παρῄει σύμβουλος . 
ἀπορίας οὖν μεγάλης 
οὔσης καὶ καταπλήξεως ἀπέβλεπε τὸ πλῆθος ἐπὶ τὸν Δημοσθένην . 
ὁ δ’ 
καταβὰς καὶ τὸν δῆμον παρακαλέσας θαρρεῖν ἀπεφαίνετο δεῖν παραχρῆμα 
πρέσβεις ἀποστέλλειν εἰς τὰς Θήβας καὶ παρακαλεῖν τοὺς Βοιωτοὺς 
κοινῇ τὸν ὑπὲρ τῆς ἐλευθερίας ἀγῶνα τίθεσθαι · πρὸς γὰρ τοὺς 
ἄλλους συμμάχους ὁ καιρὸς οὐ συνεχώρει πέμπειν πρεσβείας περὶ τῆς 
συμμαχίας . 
ἐν ἡμέραις γὰρ δυσὶ προσδόκιμος ἦν ὁ βασιλεὺς ἥξειν εἰς 
τὴν Ἀττικὴν καὶ τῆς ὁδοιπορίας οὔσης διὰ τῆς Βοιωτίας ἡ παρὰ 
τῶν Βοιωτῶν συμμαχία μόνη κατελείπετο , φανεροῦ γ’ ὄντος ὅτι 
Φίλιππος , φίλος ὢν καὶ σύμμαχος Βοιωτοῖς , τούτους ἐν παρόδῳ 
πειράσεται παραλαβεῖν εἰς τὸν κατ’ Ἀθηναίων πόλεμον . 
τοῦ δὲ δήμου τὸν λόγον 
ἀποδεξαμένου καὶ τοῦ περὶ τῆς πρεσβείας ψηφίσματος ὑπὸ Δημοσθένους 
γραφέντος ὁ μὲν δῆμος ἐζήτει τὸν δυνατώτατον εἰπεῖν · ὁ δὲ 
Δημοσθένης ὑπήκουσε προθύμως πρὸς τὴν χρείαν . 
τέλος δ’ ὀξέως 
πρεσβεύσας καὶ πείσας ἐπανῆλθεν εἰς τὰς Ἀθήνας . 
ὁ δὲ δῆμος τῇ 
τῶν Βοιωτῶν συμμαχίᾳ διπλασάσας τὴν προϋπάρχουσαν δύναμιν ἀνεθάρρησε 
ταῖς ἐλπίσιν . 
εὐθὺ δὲ καὶ στρατηγοὺς 
κατέστησε τοὺς περὶ Χάρητα καὶ Λυσικλέα καὶ πανδημεὶ μετὰ τῶν 
ὅπλων ἐξέπεμψε τοὺς στρατιώτας εἰς τὴν Βοιωτίαν . 
τῶν δὲ νέων 
ἁπάντων προθύμως εἰς τὸν ἀγῶνα καταντώντων οὗτοι μὲν κατὰ σπουδὴν 
ὁδοιπορήσαντες ἧκον εἰς Χαιρώνειαν τῆς Βοιωτίας · οἱ δὲ Βοιωτοὶ 
θαυμάσαντες τὴν ὀξύτητα τῆς τῶν Ἀθηναίων παρουσίας καὶ αὐτοὶ 
σπουδῆς οὐδὲν ἐλλείποντες ἀπήντησαν μετὰ τῶν ὅπλων καὶ κοινῇ 
στρατοπεδεύσαντες ὑπέμενον τὴν τῶν πολεμίων ἔφοδον . 
Φίλιππος δὲ τὸ μὲν πρῶτον ἐξέπεμψεν ἐπὶ τὸ 
κοινὸν τῶν Βοιωτῶν πρέσβεις , ὧν ἦν ἐπιφανέστατος Πύθων . 
οὗτος 
γὰρ διαβεβοημένος ἐπὶ τῇ τοῦ λόγου δεινότητι καὶ συγκριθεὶς παρὰ 
τοῖς Βοιωτοῖς κατὰ τὴν περὶ τῆς συμμαχίας δημηγορίαν πρὸς Δημοσθένην 
τῶν μὲν ἄλλων ἐπρώτευσεν , τούτου δὲ ἐφάνη καταδεέστερος . 
καὶ ὁ Δημοσθένης δὲ αὐτὸς ὡς μέγα τι 
κατειργασμένος ἐν τοῖς συγγεγραμμένοις ὑπ’ αὐτοῦ λόγοις συμνύνεται τῇ 
πρὸς τὸν ῥήτορα τοῦτον δημηγορίᾳ ἐν οἷς λέγειτότ’ ἐγὼ μὲν 
τῷ Πύθωνι θρασυνομένῳ καὶ πολλῷ ῥέοντι καθ’ ὑμῶν οὐχ 
ὑπεχώρησα.δεμ . 
18.136 
μετὰ δὲ ταῦθ’ ὁ Φίλιππος ἀποτυχὼν τῆς 
τῶν Βοιωτῶν συμμαχίας οὐδὲν ἧττον ἔκρινε πρὸς ἀμφοτέρους 
διαγωνίσασθαι · διὸ καὶ προσαναμείνας τοὺς ἀφυστεροῦντας τῶν συμμάχων 
ἧκεν εἰς τὴν Βοιωτίαν , ἔχων πεζοὺς μὲν πλείους τῶν τρισμυρίων , 
ἱππεῖς δὲ οὐκ ἔλαττον τῶν δισχιλίων . 
ἀμφοτέρων δὲ πρὸς τὴν μάχην εὐτρεπῶν γενομένων τοῖς μὲν φρονήμασι 
καὶ ταῖς προθυμίαις , ἔτι δὲ ταῖς ἀνδραγαθίαις ἐφάμιλλοι 
καθειστήκεισαν , τῷ δὲ πλήθει καὶ τῇ κατὰ τὴν στρατηγίαν ἀρετῇ 
προεῖχεν ὁ βασιλεύς . 
πολλὰς γὰρ καὶ 
ποικίλας παρατάξεις ἠγωνισμένος καὶ ἐν ταῖς πλείσταις μάχαις νενικηκὼς 
μεγάλην εἶχεν ἐμπειρίαν τῶν κατὰ πόλεμον ἔργων . 
παρὰ δὲ τοῖς 
Ἀθηναίοις οἱ μὲν ἀγαθώτατοι τῶν στρατηγῶν ἐτετελευτήκεισαν , 
Ἰφικράτης καὶ Χαβρίας , ἔτι δὲ Τιμόθεος , τῶν δ’ ὑπολελειμμένων 
Χάρης πρωτεύων οὐδὲν διέφερε τῶν τυχόντων ἰδιωτῶν κατὰ τὴν ἐν τῷ 
στρατηγεῖν ἐνέργειαν καὶ βουλήν . 
ἅμα δ’ ἡμέρᾳ τῶν δυνάμεων 
ἐκταττομένων ὁ μὲν βασιλεὺς τὸν υἱὸν Ἀλέξανδρον , ἀντίπαιδα τὴν 
ἡλικίαν ὄντα , διάδηλον δὲ τὴν ἀνδρείαν καὶ τὴν ὀξύτητα τῆς 
ἐνεργείας ἔχοντα , κατέστησεν ἐπὶ θάτερον τῶν κεράτων , παρακαταστήσας 
αὐτῷ τῶν ἡγεμόνων τοὺς ἀξιολογωτάτους · αὐτὸς δὲ τοὺς ἐπιλέκτους 
ἔχων μεθ’ ἑαυτοῦ τὴν ἡγεμονίαν εἶχε τοῦ ἑτέρου μέρους καὶ τὰς 
κατὰ μέρος τάξεις οἰκείως τοῖς παροῦσι καιροῖς διεκόσμησεν . 
οἱ δ’ Ἀθηναῖοι κατ’ ἔθνος τὴν διαίρεσιν τῆς 
τάξεως ποιησάμενοι τοῖς μὲν Βοιωτοῖς τὸ ἕτερον μέρος παρέδωκαν , 
αὐτοὶ δὲ τοῦ λοιποῦ τὴν ἡγεμονίαν εἶχον . 
γενομένης δὲ μάχης 
καρτερᾶς ἐπὶ πολὺν χρόνον καὶ πολλῶν πιπτόντων παρ’ ἀμφοτέροις μέχρι 
μέν τινος ὁ ἀγὼν ἀμφιδοξουμένας εἶχε τὰς ἐλπίδας τῆς νίκης . 
μετὰ δὲ ταῦτα τοῦ Ἀλεξάνδρου 
φιλοτιμουμένου τῷ πατρὶ τὴν ἰδίαν ἀνδραγαθίαν ἐνδείξασθαι καὶ 
φιλοτιμίας ὑπερβολὴν οὐκ ἀπολείποντος , ὁμοίως δὲ καὶ πολλῶν αὐτῷ 
συναγωνιζομένων ἀνδρῶν ἀγαθῶν πρῶτος τὸ συνεχὲς τῆς τῶν πολεμίων 
τάξεως ἔρρηξε καὶ πολλοὺς καταβαλὼν κατεπόνει τοὺς καθ’ αὑτὸν 
τεταγμένους . 
τὸ δ’ αὐτὸ καὶ τῶν 
παραστατῶν αὐτῷ ποιησάντων τὸ συνεχὲς αἰεὶ τῆς τάξεως παρερρήγνυτο . 
πολλῶν δὲ σωρευομένων νεκρῶν οἱ περὶ τὸν Ἀλέξανδρον πρῶτοι 
βιασάμενοι τοὺς καθ’ αὑτοὺς ἐτρέψαντο . 
μετὰ δὲ ταῦτα καὶ ὁ βασιλεὺς 
αὐτὸς προκινδυνεύων καὶ τῆς νίκης τὴν ἐπιγραφὴν οὐδ’ αὐτῷ 
παραχωρῶν Ἀλεξάνδρῳ τὸ μὲν πρῶτον ἐξέωσε τῇ βίᾳ τοὺς 
ἀντιτεταγμένους , ἔπειτα δὲ καὶ φεύγειν συναναγκάσας αἴτιος ἐγένετο 
τῆς νίκης . 
τῶν δ’ Ἀθηναίων ἔπεσον μὲν 
ἐν τῇ μάχῃ πλείους τῶν χιλίων , ἥλωσαν δ’ οὐκ ἐλάττους τῶν 
δισχιλίων . 
ὁμοίως δὲ καὶ τῶν Βοιωτῶν 
πολλοὶ μὲν ἀνῃρέθησαν , οὐκ ὀλίγοι δ’ ἐζωγρήθησαν . 
μετὰ δὲ τὴν 
μάχην ὁ Φίλιππος τρόπαιον στήσας καὶ τοὺς νεκροὺς εἰς ταφὴν 
συγχωρήσας ἐπινίκια τοῖς θεοῖς ἔθυσε καὶ τοὺς ἀνδραγαθήσαντας κατὰ 
τὴν ἀξίαν ἐτίμησεν . 
λέγουσι δέ τινες ὅτι καὶ 
παρὰ τὸν πότον πολὺν ἐμφορησάμενος ἄκρατον καὶ μετὰ τῶν φίλων τὸν 
ἐπινίκιον ἄγων κῶμον διὰ μέσων τῶν αἰχμαλώτων ἐβάδιζεν ὑβρίζων 
διὰ λόγων τὰς τῶν ἀκληρούντων δυστυχίας . 
Δημάδην δὲ τὸν ῥήτορα κατ’ 
ἐκεῖνον τὸν καιρὸν ἐν τοῖς αἰχμαλώτοις ὄντα χρήσασθαι παρρησίᾳ καὶ 
λόγον ἀποφθέγξασθαι δυνάμενον ἀναστεῖλαι τὴν τοῦ βασιλέως ἀσέλγειαν . 
φασὶ γὰρ εἰπεῖν αὐτόν , βασιλεῦ , τῆς 
τύχης σοι περιθείσης πρόσωπον Ἀγαμέμνονος αὐτὸς οὐκ αἰσχύνῃ πράττων 
ἔργα Θερσίτου ; 
τὸν δὲ Φίλιππον τῇ τῆς ἐπιπλήξεως εὐστοχίᾳ 
κινηθέντα τοσοῦτο μεταβαλεῖν τὴν ὅλην διάθεσιν ὥστε τοὺς μὲν 
στεφάνους ἀπορρῖψαι , τὰ δὲ συνακολουθοῦντα κατὰ τὸν κῶμον σύμβολα τῆς 
ὕβρεως ἀποτρίψασθαι , τὸν δ’ ἄνδρα τὸν χρησάμενον τῇ παρρησίᾳ 
θαυμάσαι καὶ τῆς αἰχμαλωσίας ἀπολύσαντα πρὸς ἑαυτὸν ἀναλαβεῖν 
ἐντίμως . 
τέλος δ’ ὑπὸ τοῦ Δημάδου 
καθομιληθέντα ταῖς Ἀττικαῖς χάρισι πάντας ἀπολῦσαι τοὺς αἰχμαλώτους 
ἄνευ λύτρων , καθόλου δ’ ἀποθέμενον τὴν ἐκ τῆς νίκης ὑπερηφανίαν 
πρέσβεις ἀποστεῖλαι πρὸς τὸν δῆμον τῶν Ἀθηναίων καὶ συνθέσθαι πρὸς 
αὐτοὺς φιλίαν τε καὶ συμμαχίαν , εἰς δὲ τὰς Θήβας φρουρὰν 
ἐγκαταστήσαντα συγχωρῆσαι τὴν εἰρήνην τοῖς Βοιωτοῖς . 
οἱ δ’ Ἀθηναῖοι μετὰ τὴν ἧτταν Λυσικλέους μὲν τοῦ 
στρατηγοῦ θάνατον κατέγνωσαν Λυκούργου τοῦ ῥήτορος κατηγορήσαντος . 
οὗτος γὰρ τῶν τότε ῥητόρων μέγιστον ἔχων ἀξίωμα καὶ δώδεκα μὲν 
ἔτη τὰς προσόδους τῆς πόλεως διοικήσας ἐπαινουμένως , βίον δ’ ἐζηκὼς 
ἐπ’ ἀρετῇ περιβόητον πικρότατος ἦν ἐν τοῖς λόγοις κατήγορος . 
γνοίη δ’ ἄν τις αὐτοῦ τὴν ἐν τοῖς 
λόγοις ἀξίαν καὶ πικρίαν ἐν οἷς τοῦ Λυσικλέους κατηγορῶν λέγει , 
Ἐστρατήγεις , ὦ Λύσικλες , καὶ χιλίων μὲν πολιτῶν τετελευτηκότων , 
δισχιλίων δ’ αἰχμαλώτων γεγονότων , τροπαίου δὲ κατὰ τῆς πόλεως 
ἑστηκότος , τῆς δ’ Ἑλλάδος ἁπάσης δουλευούσης , καὶ τούτων ἁπάντων 
γεγενημένων σοῦ ἡγουμένου καὶ στρατηγοῦντος τολμᾷς ζῆν καὶ τὸ τοῦ 
ἡλίου φῶς ὁρᾶν καὶ εἰς τὴν ἀγορὰν ἐμβάλλειν , ὑπόμνημα γεγονὼς 
αἰσχύνης καὶ ὀνείδους τῇ πατρίδι . 
ἴδιον δέ τι συνέβη γενέσθαι κατὰ 
τοὺς ὑποκειμένους χρόνους . 
καθ’ ὃν γὰρ καιρὸν ἡ περὶ τὴν Χαιρώνειαν 
ἐγένετο μάχη , ἑτέρα παράταξις συνέστη κατὰ τὴν Ἰταλίαν τῇ αὐτῇ 
ἡμέρᾳ καὶ ὥρᾳ διαπολεμούντων μὲν Ταραντίνων πρὸς Λευκανούς , 
συναγωνιζομένου δὲ τοῖς Ταραντίνοις Ἀρχιδάμου τοῦ Λακεδαιμονίων 
βασιλέως , ὅτε συνέβη καὶ αὐτὸν ἀναιρεθῆναι τὸν Ἀρχίδαμον . 
οὗτος μὲν οὖν ἦρξε τῶν 
Λακεδαιμονίων ἔτη εἴκοσι τρία , τὴν δὲ βασιλείαν διαδεξάμενος ὁ 
υἱὸς Ἄγις ἦρξεν ἔτη ἐννέα . 
ἅμα δὲ τούτοις πραττομένοις Τιμόθεος 
ὁ τῆς Ἡρακλείας τῆς ἐν τῷ Πόντῳ τύραννος ἐτελεύτησε δυναστεύσας 
ἔτη πεντεκαίδεκα , τὴν δὲ τυραννίδα διαδεξάμενος ὁ ἀδελφὸς Διονύσιος 
ἦρξεν ἔτη δυσὶ πλείω τῶν τριάκοντα . 
ἐπ’ 
ἄρχοντος δ’ Ἀθήνησι Φρυνίχου Ῥωμαῖοι κατέστησαν ὑπάτους Τῖτον 
Μάλλιον Τορκουᾶτον καὶ Πόπλιον Δέκιον . 
ἐπὶ δὲ τούτων Φίλιππος ὁ 
βασιλεὺς πεφρονηματισμένος τῇ περὶ Χαιρώνειαν νίκῃ καὶ τὰς 
ἐπιφανεστάτας πόλεις καταπεπληγμένος ἐφιλοτιμεῖτο γενέσθαι πάσης τῆς 
Ἑλλάδος ἡγεμών . 
διαδοὺς δὲ λόγον ὅτι 
βούλεται πρὸς Πέρσας ὑπὲρ τῶν Ἑλλήνων πόλεμον ἄρασθαι καὶ λαβεῖν 
παρ’ αὐτῶν δίκας ὑπὲρ τῆς εἰς τὰ ἱερὰ γενομένης παρανομίας ἰδίους 
τοὺς Ἕλληνας ταῖς εὐνοίαις ἐποιήσατο . 
φιλοφρονούμενος δὲ πρὸς 
ἅπαντας καὶ ἰδίᾳ καὶ κοινῇ ταῖς πόλεσιν ἀπεφαίνετο βούλεσθαι 
διαλεχθῆναι περὶ τῶν συμφερόντων . 
διόπερ 
ἐν Κορίνθῳ τοῦ κοινοῦ συνεδρίου συναχθέντος διαλεχθεὶς περὶ τοῦ πρὸς 
Πέρσας πολέμου καὶ μεγάλας ἐλπίδας ὑποθεὶς προετρέψατο τοὺς 
συνέδρους εἰς πόλεμον . 
τέλος δὲ τῶν Ἑλλήνων ἑλομένων αὐτὸν 
στρατηγὸν αὐτοκράτορα τῆς Ἑλλάδος μεγάλας παρασκευὰς ἐποιεῖτο πρὸς 
τὴν ἐπὶ τοὺς Πέρσας στρατείαν . 
διατάξας δ’ ἑκάστῃ πόλει τὸ πλῆθος 
τῶν εἰς συμμαχίαν στρατιωτῶν ἐπανῆλθεν εἰς τὴν Μακεδονίαν . 
καὶ τὰ 
μὲν περὶ Φίλιππον ἐν τούτοις ἦν . 
κατὰ δὲ 
τὴν Σικελίαν Τιμολέων ὁ Κορίνθιος ἅπαντα τοῖς Συρακοσίοις καὶ 
τοῖς Σικελιώταις κατωρθωκὼς ἐτελεύτησε , στρατηγήσας ἔτη ὀκτώ . 
οἱ δὲ 
Συρακόσιοι μεγάλως ἀποδεδεγμένοι τὸν ἄνδρα διά τε τὴν ἀρετὴν καὶ 
τὸ μέγεθος τῶν εὐεργεσιῶν μεγαλοπρεπῶς ἔθαψαν αὐτὸν καὶ κατὰ τὴν 
ἐκφορὰν ἀθροισθέντος τοῦ πλήθους τόδε τὸ ψήφισμα ἀνηγόρευσεν ὁ 
Δημήτριος ὃς ἦν μεγαλοφωνότατος τῶν τότε κηρύκων · ἐψήφισται ὁ 
δᾶμος τῶν Συρακοσίων Τιμολέοντα Τιμαινέτου Κορίνθιον τόνδε θάπτειν 
μὲν ἀπὸ διακοσιᾶν μνᾶν , τιμᾶσθαι δὲ εἰς τὸν ἅπαντα χρόνον ἀγώνεσσι 
μουσικοῖς καὶ ἱππικοῖς καὶ γυμνικοῖς , ὅτι τοὺς τυράννους καταλύσας 
καὶ τοὺς βαρβάρους καταπολεμήσας καὶ τὰς μεγίστας τῶν Ἑλληνίδων 
πόλεων ἀνοικίσας αἴτιος ἐγενήθη τᾶς ἐλευθερίας τοῖς Σικελιώταις . 
περὶ δὲ 
τοὺς αὐτοὺς καιροὺς Ἀριοβαρζάνης μὲν ἐτελεύτησεν βασιλεύσας ἔτη 
εἴκοσι καὶ ἕξ , τὴν δὲ βασιλείαν διαδεξάμενος Μιθριδάτης ἦρξεν ἔτη 
πέντε πρὸς τοῖς τριάκοντα . 
Ῥωμαῖοι δὲ πρὸς Λατίνους καὶ Καμπανοὺς 
παραταξάμενοι περὶ πόλιν Σούεσσαν ἐνίκησαν καὶ τῶν ἡττηθέντων μέρος 
τῆς χώρας ἀφείλοντο . 
ὁ δὲ κατωρθωκὼς τὴν μάχην Μάλλιος ὁ ὕπατος 
ἐθριάμβευσεν . 
ἐπ’ ἄρχοντος δ’ Ἀθήνησι 
Πυθοδώρου Ῥωμαῖοι μὲν κατέστησαν ὑπάτους Κόιντον Πόπλιον καὶ 
Τιβέριον Αἰμίλιον Μάμερκον , Ὀλυμπιὰς δ’ ἤχθη πρώτη πρὸς ταῖς 
ἑκατὸν καὶ δέκα , καθ’ ἣν ἐνίκα στάδιον Κλεόμαντις Κλειτόριος . 
ἐπὶ δὲ τούτων Φίλιππος ὁ βασιλεὺς 
ἡγεμὼν ὑπὸ τῶν Ἑλλήνων καθεσταμένος καὶ τὸν πρὸς Πέρσας πόλεμον 
ἐνστησάμενος Ἄτταλον μὲν καὶ Παρμενίωνα προαπέστειλεν εἰς τὴν 
Ἀσίαν , μέρος τῆς δυνάμεως δοὺς καὶ προστάξας ἐλευθεροῦν τὰς 
Ἑλληνίδας πόλεις , αὐτὸς δὲ σπεύδων μὲν μετὰ τῆς τῶν θεῶν γνώμης 
ἐπανελέσθαι τὸν πόλεμον ἐπηρώτησε τὴν Πυθίαν εἰ κρατήσει τοῦ 
βασιλέως τῶν Περσῶν . 
ἡ δ’ ἔχρησεν αὐτῷ τόνδε τὸν χρησμόν · 
ἔστεπται μὲν ὁ ταῦρος , ἔχει τέλος , ἔστιν ὁ 
θύσων . 
ὁ μὲν οὖν Φίλιππος σκολιῶς ἔχοντος 
τοῦ χρησμοῦ πρὸς τὸ ἴδιον συμφέρον ἐξεδέχετο τὸ λόγιον , ὡς τοῦ 
μαντείου προλέγοντος τὸν Πέρσην ἱερείου τρόπον τυθήσεσθαι · τὸ δ’ 
ἀληθὲς οὐχ οὕτως εἶχεν , ἀλλὰ τοὐναντίον ἐσήμαινεν ἐν πανηγύρει 
καὶ θεῶν θυσίαις τὸν Φίλιππον ὥσπερ τὸν ταῦρον ἐστεμμένον 
σφαγήσεσθαι . 
οὐ μὴν ἀλλὰ δόξας συμμαχεῖν 
αὐτῷ τοὺς θεοὺς περιχαρὴς ἦν , ὡς τῆς Ἀσίας ὑπὸ Μακεδόνας 
ἐσομένης αἰχμαλώτου . 
εὐθὺς οὖν θυσίας μεγαλοπρεπεῖς ἐπετέλει τοῖς 
θεοῖς καὶ τῆς θυγατρὸς Κλεοπάτρας τῆς ἐξ Ὀλυμπιάδος συνετέλει 
γάμους καὶ ταύτην Ἀλεξάνδρῳ συνῴκισε τῷ βασιλεῖ τῶν Ἠπειρωτῶν , 
ἀδελφῷ δὲ ὄντι γνησίῳ τῆς Ὀλυμπιάδος . 
ἅμα δὲ ταῖς τῶν θεῶν τιμαῖς βουλόμενος ὡς 
πλείστους τῶν Ἑλλήνων μετασχεῖν τῆς εὐωχίας ἀγῶνάς τε μουσικοὺς 
μεγαλοπρεπεῖς ἐποίει καὶ λαμπρὰς ἑστιάσεις τῶν φίλων καὶ ξένων . 
διόπερ ἐξ ἁπάσης τῆς Ἑλλάδος 
μετεπέμπετο τοὺς ἰδιοξένους καὶ τοῖς ἑαυτοῦ φίλοις παρήγγειλε 
παραλαμβάνειν τῶν ἀπὸ τῆς ξένης γνωρίμων ὡς πλείστους . 
σφόδρα γὰρ 
ἐφιλοτιμεῖτο φιλοφρονεῖσθαι πρὸς τοὺς Ἕλληνας καὶ διὰ τὰς δεδομένας 
αὐτῷ τῆς ὅλης ἡγεμονίας τιμὰς ταῖς προσηκούσαις ὁμιλίαις 
ἀμείβεσθαι . 
τέλος δὲ πολλῶν πανταχόθεν πρὸς τὴν πανήγυριν συρρεόντων καὶ τῶν 
ἀγώνων καὶ γάμων συντελουμένων ἐν Αἰγέαις τῆς Μακεδονίας οὐ μόνον 
κατ’ ἄνδρα τῶν ἐπιφανῶν ἐστεφάνωσαν αὐτὸν χρυσοῖς στεφάνοις , ἀλλὰ 
καὶ τῶν ἀξιολόγων πόλεων αἱ πλείους , ἐν αἷς ἦν καὶ ἡ τῶν 
Ἀθηναίων . 
ἀναγορευομένου δὲ τοῦ 
στεφάνου τούτου διὰ τοῦ κήρυκος τὸ τελευταῖον εἶπεν , ἄν τις 
ἐπιβουλεύσας Φιλίππῳ τῷ βασιλεῖ καταφύγῃ πρὸς Ἀθηναίους , 
παραδόσιμον εἶναι τοῦτον . 
διὰ δὲ τῆς αὐτοματιζούσης φήμης ὥσπερ 
θείᾳ τινὶ προνοίᾳ διεσήμαινε τὸ δαιμόνιον τὴν ἐσομένην ἐπιβουλὴν 
εὐθὺς τῷ Φιλίππῳ . 
ἀκολούθως δὲ 
τούτοις καὶ ἕτεραί τινες ὥσπερ ἐνθεάζουσαι ἐγένοντο φωναί , 
προδηλοῦσαι τὴν τοῦ βασιλέως καταστροφήν . 
ἐν γὰρ τῷ βασιλικῷ πότῳ 
Νεοπτόλεμος ὁ τραγῳδός , πρωτεύων τῇ μεγαλοφωνίᾳ καὶ τῇ δόξῃ , 
προστάξαντος αὐτῷ τοῦ Φιλίππου προενέγκασθαι τῶν ἐπιτετευγμένων 
ποιημάτων καὶ μάλιστα τῶν ἀνηκόντων πρὸς τὴν κατὰ τῶν Περσῶν 
στρατείαν , ὁ μὲν τεχνίτης κρίνας οἰκεῖον ὑποληφθήσεσθαι τὸ ποίημα 
τῇ διαβάσει τοῦ Φιλίππου καὶ τὴν εὐδαιμονίαν ἐπιπλῆξαι βουλόμενος 
τοῦ Περσῶν βασιλέως , καίπερ οὖσαν μεγάλην καὶ περιβόητον , ὅπως 
μεταπέσοι ποτ’ ἂν εἰς τοὐναντίον ὑπὸ τῆς τύχης ἤρξατο λέγειν τόδε 
τὸ ποίημα · 
φρονεῖτε νῦν αἰθέρος ὑψηλότερον 
καὶ μεγάλων πεδίων ἀρούρας , 
φρονεῖθ’ ὑπερβαλλόμενοι 
δόμων δόμους , ἀφροσύνᾳ 
πρόσω βιοτὰν τεκμαιρόμενοι . 
ὁ δ’ ἀμφιβάλλει ταχύπουν 
κέλευθον ἕρπων σκοτίαν , 
ἄφνω δ’ ἄφαντος προσέβα 
μακρὰς ἀφαιρούμενος ἐλπίδας 
θνατῶν πολύμοχθος Ἅιδας 
ανον . 
φρ . 
127 (ναυξκ)καὶ τὰ 
τούτων ἐφεξῆς προσσυνεῖρε , πάντα πρὸς τὴν ὁμοίαν φερόμενα διάνοιαν . 
ὁ δὲ Φίλιππος ἡσθεὶς ἐπὶ τοῖς 
ἀπηγγελμένοις ὅλως ἦν καὶ τελείως φερόμενος τῇ διανοίᾳ πρὸς τὴν 
τοῦ Περσῶν βασιλέως καταστροφήν , ἅμα δὲ καὶ τὸν πυθόχρηστον χρησμὸν 
ἀνελογίζετο , παραπλησίαν ἔχοντα διάνοιαν τοῖς ὑπὸ τοῦ τραγῳδοῦ 
ῥηθεῖσι . 
τέλος δὲ τοῦ πότου διαλυθέντος 
καὶ τῶν ἀγώνων κατὰ τὴν ὑστεραίαν τὴν ἀρχὴν λαμβανόντων τὸ μὲν 
πλῆθος ἔτι νυκτὸς οὔσης συνέτρεχεν εἰς τὸ θέατρον , ἅμα δ’ ἡμέρᾳ 
τῆς πομπῆς γινομένης σὺν ταῖς ἄλλαις ταῖς μεγαλοπρεπέσι κατασκευαῖς 
εἴδωλα τῶν δώδεκα θεῶν ἐπόμπευε ταῖς τε δημιουργίαις περιττῶς 
εἰργασμένα καὶ τῇ λαμπρότητι τοῦ πλούτου θαυμαστῶς κεκοσμημένα · σὺν 
δὲ τούτοις αὐτοῦ τοῦ Φιλίππου τρισκαιδέκατον ἐπόμπευε θεοπρεπὲς 
εἴδωλον , σύνθρονον ἑαυτὸν ἀποδεικνύντος τοῦ βασιλέως τοῖς δώδεκα 
θεοῖς . 
τοῦ 
δὲ θεάτρου πληρωθέντος αὐτὸς ὁ Φίλιππος ᾔει λευκὸν ἔχων ἱμάτιον 
καὶ προστεταχὼς τοὺς δορυφόρους μακρὰν ἀφεστῶτας ἀφ’ ἑαυτοῦ 
συνακολουθεῖν · ἐνεδείκνυτο γὰρ πᾶσιν ὅτι τηρούμενος τῇ κοινῇ τῶν 
Ἑλλήνων εὐνοίᾳ τῆς τῶν δορυφόρων φυλακῆς οὐκ ἔχει χρείαν . 
τηλικαύτης δ’ οὔσης περὶ αὐτὸν 
ὑπεροχῆς καὶ πάντων ἐπαινούντων ἅμα καὶ μακαριζόντων τὸν ἄνδρα 
παράδοξος καὶ παντελῶς ἀνέλπιστος ἐφάνη κατὰ τοῦ βασιλέως ἐπιβουλὴ 
καὶ θάνατος . 
ἵνα δὲ σαφὴς ὁ περὶ 
τούτων γένηται λόγος , προεκθησόμεθα τὰς αἰτίας τῆς ἐπιβουλῆς . 
Παυσανίας ἦν τὸ μὲν γένος Μακεδὼν ἐκ τῆς Ὀρεστίδος καλουμένης , 
τοῦ δὲ βασιλέως σωματοφύλαξ καὶ διὰ τὸ κάλλος φίλος γεγονὼς τοῦ 
Φιλίππου . 
οὗτος ὁρῶν ὑπὸ τοῦ βασιλέως 
ἀγαπώμενον ἕτερον Παυσανίαν ὁμώνυμον ἑαυτῷ ὀνειδιστικοῖς πρὸς 
αὐτὸν ἐχρήσατο λόγοις , φήσας ἀνδρόγυνον εἶναι καὶ τοὺς τῶν 
βουλομένων ἔρωτας ἑτοίμως προσδέχεσθαι . 
ὁ δὲ τὴν ἐκ τῆς λοιδορίας ὕβριν οὐκ ἐνέγκας τὸ μὲν παρὸν 
κατεσιώπησεν , Ἀττάλῳ δέ τινι τῶν φίλων ἐπικοινωσάμενος περὶ τῶν 
μελλόντων πράττεσθαι ἑκουσίως καὶ παραδόξως ἑαυτὸν ἐκ τοῦ ζῆν 
μετέστησεν . 
μετ’ ὀλίγας γὰρ ἡμέρας τοῦ 
Φιλίππου πρὸς Πλευρίαν τὸν τῶν Ἰλλυριῶν βασιλέα διαγωνιζομένου πρὸ 
τοῦ βασιλέως στὰς ἁπάσας τὰς φερομένας ἐπ’ αὐτὸν πληγὰς ἀνεδέξατο 
τῷ ἰδίῳ σώματι καὶ μετήλλαξεν . 
διαβοηθείσης δὲ τῆς πράξεως ὁ μὲν Ἄτταλος , εἷς ὢν τῶν ἐξ 
αὐλῆς καὶ πολὺ δυναμένων παρὰ τῷ βασιλεῖ , ἐκάλεσεν ἐπὶ δεῖπνον 
τὸν Παυσανίαν καὶ πολὺν ἐμφορήσας ἄκρατον παρέδωκεν αὐτοῦ τὸ σῶμα 
τοῖς ὀρεωκόμοις εἰς ὕβριν καὶ παροινίαν ἑταιρικήν . 
ὁ δὲ ἀνανήψας ἐκ τῆς μέθης καὶ τῇ τοῦ σώματος 
ὕβρει περιαλγὴς γενόμενος τοῦ Ἀττάλου κατηγόρησεν ἐπὶ τοῦ βασιλέως . 
ὁ δὲ Φίλιππος παρωξύνθη μὲν ἐπὶ τῇ παρανομίᾳ τῆς πράξεως , διὰ δὲ 
τὴν πρὸς Ἄτταλον οἰκειότητα καὶ τὴν εἰς τὸ παρὸν αὐτοῦ χρείαν 
οὐκ ἐβούλετο μισοπονηρεῖν · ἦν γὰρ ὁ 
Ἄτταλος τῆς μὲν ἐπιγαμηθείσης γυναικὸς ὑπὸ τοῦ βασιλέως Κλεοπάτρας 
ἀδελφιδοῦς , ἐπὶ δὲ τῆς προαπεσταλμένης δυνάμεως εἰς τὴν Ἀσίαν 
στρατηγὸς προκεχειρισμένος , ἐν δὲ τοῖς πολεμικοῖς ἀγῶσιν ἀνδρεῖος . 
διόπερ ὁ βασιλεὺς πραῧναι βουλόμενος τοῦ Παυσανίου τὴν ἐπὶ τῷ 
πάθει γεγενημένην δικαίαν ὀργὴν δωρεὰς ἀξιολόγους ἀπένειμεν αὐτῷ 
καὶ κατὰ τὴν σωματοφυλακίαν προῆγεν αὐτὸν ἐντίμως . 
ὁ δὲ Παυσανίας 
ἀμετάθετον φυλάττων τὴν ὀργὴν ἔσπευδε μὴ μόνον παρὰ τοῦ πράξαντος 
λαβεῖν τιμωρίαν , ἀλλὰ καὶ παρὰ τοῦ μὴ τιμωροῦντος αὐτῷ . 
συνεπελάβετο δὲ ταύτης τῆς προαιρέσεως μάλιστα ὁ σοφιστὴς Ἑρμοκράτης . 
τοῦ γὰρ Παυσανίου σχολάζοντος αὐτῷ καὶ κατὰ τὴν διατριβὴν πυθομένου 
πῶς ἄν τις γένοιτο ἐπιφανέστατος , ὁ σοφιστὴς ἀπεκρίθη εἰ τὸν τὰ 
μέγιστα πράξαντα ἀνέλοι · τῇ γὰρ περὶ τούτου μνήμῃ συμπεριληφθήσεσθαι 
καὶ τὸν τὴν ἀναίρεσιν αὐτοῦ ποιησάμενον . 
ἀνενέγκας δὲ πρὸς τὴν ἰδίαν ὀργὴν τὸν λόγον καὶ διὰ τὸν θυμὸν 
οὐδεμίαν τῆς γνώμης ὑπέρθεσιν ποιησάμενος ἐν αὐτοῖς τοῖς 
ὑποκειμένοις ἀγῶσι τὴν ἐπιβουλὴν συνεστήσατο τοιῷδέ τινι τρόπῳ . 
ἵππους παραστησάμενος ταῖς πύλαις 
παρῆλθε πρὸς τὰς εἰς τὸ θέατρον εἰσόδους ἔχων κεκρυμμένην Κελτικὴν 
μάχαιραν . 
τοῦ δὲ Φιλίππου τοὺς παρακολουθοῦντας φίλους κελεύσαντος 
προεισελθεῖν εἰς τὸ θέατρον καὶ τῶν δορυφόρων διεστώτων , ὁρῶν τὸν 
βασιλέα μεμονωμένον προσέδραμε καὶ διὰ τῶν πλευρῶν διανταίαν ἐνέγκας 
πληγὴν τὸν μὲν βασιλέα νεκρὸν ἐξέτεινεν , αὐτὸς δ’ ἐπὶ τὰς πύλας 
καὶ τοὺς ἡτοιμασμένους πρὸς τὴν φυγὴν ἔθεεν ἵππους . 
εὐθὺς δὲ τῶν σωματοφυλάκων οἱ μὲν πρὸς τὸ σῶμα 
τοῦ βασιλέως ὥρμησαν , οἱ δ’ ἐπὶ τὸν τοῦ σφαγέως διωγμὸν ἐξεχύθησαν , 
ἐν οἷς ὑπῆρχον καὶ Λεόννατος καὶ Περδίκκας καὶ Ἄτταλος . 
ὁ δὲ 
Παυσανίας προλαβὼν τῆς διώξεως ἔφθασεν ἂν ἐπὶ τὸν ἵππον 
ἀναπηδήσας , εἰ μὴ τῆς ὑποδέσεως περὶ ἄμπελόν τινα περιπλακείσης 
ἔπεσεν . 
διόπερ οἱ περὶ τὸν Περδίκκαν καταλαβόντες αὐτὸν ἐκ τῆς γῆς 
ἀνιστάμενον καὶ συγκεντήσαντες ἀνεῖλον . 
Φίλιππος 
μὲν οὖν μέγιστος γενόμενος τῶν καθ’ ἑαυτὸν ἐπὶ τῆς Εὐρώπης 
βασιλέων καὶ διὰ τὸ μέγεθος τῆς ἀρχῆς ἑαυτὸν τοῖς δώδεκα θεοῖς 
σύνθρονον καταριθμήσας τοιαύτης ἔτυχε τῆς τοῦ βίου καταστροφῆς , ἄρξας 
ἔτη τέσσαρα πρὸς τοῖς εἴκοσι . 
δοκεῖ δ’ 
οὗτος ὁ βασιλεὺς ἐλαχίστας μὲν εἰς τὴν μοναρχίαν ἀφορμὰς 
παρειληφέναι , μεγίστην δὲ τῶν παρ’ Ἕλλησι μοναρχιῶν κατακτήσασθαι , 
ηὐξηκέναι δὲ τὴν ἡγεμονίαν οὐχ οὕτω διὰ τῆς ἐν τοῖς ὅπλοις 
ἀνδραγαθίας ὡς διὰ τῆς ἐν τοῖς λόγοις ὁμιλίας καὶ φιλοφροσύνης . 
φασὶ δὲ καὶ αὐτὸν τὸν Φίλιππον 
σεμνύνεσθαι μᾶλλον ἐπὶ τῇ στρατηγικῇ συνέσει καὶ τοῖς διὰ τῆς 
ὁμιλίας ἐπιτεύγμασιν ἤπερ ἐπὶ τῇ κατὰ τὰς μάχας ἀνδρείᾳ · 
τῶν μὲν γὰρ κατὰ τοὺς ἀγῶνας 
κατορθωμάτων μετέχειν ἅπαντας τοὺς στρατευομένους , τῶν δὲ διὰ τῆς 
ὁμιλίας γινομένων ἐπιτευγμάτων αὐτὸν μόνον λαμβάνειν τὴν ἐπιγραφήν . 
ἡμεῖς δ’ ἐπειδὴ πάρεσμεν ἐπὶ τὴν 
Φιλίππου τελευτήν , ταύτην μὲν τὴν βίβλον αὐτοῦ περιγράψομεν κατὰ τὴν 
ἐν ἀρχῇ πρόθεσιν , τῆς δ’ ἐχομένης ἀρχὴν τὴν Ἀλεξάνδρου παράληψιν 
τῆς βασιλείας ποιησάμενοι πειρασόμεθα περιλαβεῖν ἁπάσας αὐτοῦ τὰς 
πράξεις ἐν μιᾷ βίβλῳ . 
βοοκ χVιι 
τῶν Διοδώρου βύβλων τῆς ἑπτακαιδεκάτης εἰς δύο διῃρημένης ἡ 
πρώτη περιέχει τάδε . 
ὡς 
Ἀλέξανδρος διαδεξάμενος τὴν βασιλείαν κατέστησε τὰ κατὰ τὴν 
ἀρχήν . 
ὡς τὰ νεωτερίζοντα τῶν ἐθνῶν 
ἀνεκτήσατο . 
ὡς Θήβας κατασκάψας καὶ 
φόβον ἐπιστήσας τοῖς Ἕλλησι στρατηγὸς αὐτοκράτωρ τῆς Ἑλλάδος 
ᾑρέθη . 
ὡς διαβὰς εἰς τὴν Ἀσίαν τοὺς 
σατράπας ἐνίκησε περὶ τὸν ἐν Φρυγίᾳ Γρανικὸν ποταμόν . 
ὡς Μίλητον καὶ Ἁλικαρνασσὸν ἐξεπολιόρκησεν . 
μάχη Δαρείου πρὸς Ἀλέξανδρον ἐν 
Ἰσσῷ τῆς Κιλικίας καὶ νίκη Ἀλεξάνδρου . 
Τύρου πολιορκία καὶ Αἰγύπτου παράληψις καὶ πάροδος εἰς Ἄμμωνα 
τοῦ βασιλέως . 
παράταξις ἐν Ἀρβήλοις 
Ἀλεξάνδρου πρὸς Δαρεῖον καὶ νίκη Ἀλεξάνδρου . 
μάχη Ἀντιπάτρου πρὸς Λακεδαιμονίους καὶ νίκη 
Ἀντιπάτρου.ἡ δευτέρα περιέχει τάδε . 
Ἀρβήλων ἅλωσις ὑπ’ Ἀλεξάνδρου καὶ κατάληψις πολλῶν 
χρημάτων . 
ἀνάληψις τῆς δυνάμεως ἐν 
Βαβυλῶνι καὶ δωρεαὶ τοῖς ἀνδραγαθήσασι . 
παρουσία τῶν ἀποσταλέντων μισθοφόρων καὶ συμμάχων . 
διάταξις καὶ κατασκευὴ τῆς δυνάμεως . 
ὡς Ἀλέξανδρος παρέλαβε Σοῦσαν καὶ τοὺς ἐν αὐτῇ 
θησαυρούς . 
ὡς τῶν παρόδων ἐγκρατὴς 
ἐγένετο καὶ τῶν ὀνομαζομένων Σουσιάδων Πυλῶν ἐκράτησεν . 
ὡς τοὺς ἀκρωτηριασθέντας Ἑλλήνων εὐεργέτησε 
καὶ τὴν Περσέπολιν παραλαβὼν διήρπασεν . 
ὡς 
κωμάσας ἐνέπρησε τὰ βασίλεια . 
Δαρείου 
θάνατος ὑπὸ Βήσσου . 
Ἀλεξάνδρου στρατεία 
εἰς τὴν Ὑρκανίαν καὶ τῶν ἐν αὐτῇ φυομένων παραδόξων 
ἀπαγγελία . 
ὡς Ἀλέξανδρος ἐπὶ Μάρδους 
στρατεύσας κατεπολέμησε τὸ ἔθνος . 
ὡς 
Θάληστρις ἡ τῶν Ἀμαζονίδων βασιλεύουσα συνέμιξεν 
Ἀλεξάνδρῳ . 
ὡς ὁ βασιλεὺς ἀνίκητον 
ἑαυτὸν εἶναι νομίσας ἐζήλωσε τὴν τῶν Περσῶν τρυφήν . 
στρατεία Ἀλεξάνδρου πρὸς τοὺς ἀφεστηκότας Ἀρείους 
καὶ ἅλωσις τῆς Πέτρας . 
ἐπιβουλὴ τοῦ 
βασιλέως καὶ κόλασις τῶν ἐπιθεμένων , ὧν οἱ ἐπιφανέστατοι Παρμενίων 
καὶ Φιλώτας . 
στρατεία Ἀλεξάνδρου εἰς τοὺς 
Παροπανισάδας καὶ τὰ πραχθέντα κατ’ αὐτήν . 
ἡ γενομένη ἐν Ἀρείοις μονομαχία καὶ παράληψις τοῦ 
ἔθνους . 
Βήσσου τοῦ ἀνελόντος Δαρεῖον 
θάνατος . 
ὡς Ἀλέξανδρος διὰ τῆς 
ἀνύδρου πορευθεὶς πολλοὺς ἀπέβαλε τῶν στρατιωτῶν . 
ὡς τοὺς Βραγχίδας τὸ παλαιὸν ὑπὸ Περσῶν 
μετοικισθέντας εἰς τὰ ἔσχατα τῆς βασιλείας ὡς προδότας τῶν Ἑλλήνων 
ἀνεῖλεν Ἀλέξανδρος . 
ὡς ὁ βασιλεὺς ἐπὶ 
Σογδιανοὺς καὶ Σκύθας ἐστράτευσεν . 
ὡς οἱ 
πρωτεύοντες Σογδιανῶν ἀπαγόμενοι πρὸς τὸν θάνατον παραδόξως 
ἐσώθησαν . 
ὡς Ἀλέξανδρος ἀποστάντας 
τοὺς Σογδιανοὺς κατεπολέμησε καὶ κατέσφαξεν αὐτῶν πλείους τῶν δώδεκα 
μυριάδων . 
ὡς Βακτριανοὺς ἐκόλασε καὶ 
Σογδιανοὺς τὸ δεύτερον ἐχειρώσατο καὶ πόλεις ἔκτισεν εὐκαίρως πρὸς 
τὰς τῶν ἀφισταμένων κολάσεις . 
ἀπόστασις 
τρίτη Σογδιανῶν καὶ ἅλωσις τῶν εἰς τὴν Πέτραν 
καταφυγόντων . 
περὶ τοῦ ἐν Βασίστοις 
κυνηγίου καὶ τοῦ πλήθους τῶν ἐν αὐτῷ θηρίων . 
περὶ τῆς εἰς τὸν Διόνυσον ἁμαρτίας καὶ τῆς παρὰ τὸν 
πότον ἀναιρέσεως Κλείτου . 
περὶ τῆς 
Καλλισθένους τελευτῆς . 
στρατεία τοῦ βασιλέως 
εἰς τοὺς καλουμένους Ναύτακας καὶ φθορὰ τῆς δυνάμεως ὑπὸ πολλῆς 
χιόνος . 
ὡς Ἀλέξανδρος ἐρασθεὶς 
Ῥωξάνης τῆς Ὀξυάρτου ἔγημεν αὐτὴν καὶ τῶν φίλων πολλοὺς ἔπεισε 
γῆμαι τὰς τῶν ἐπισήμων βαρβάρων θυγατέρας . 
παρασκευὴ τῆς ἐπὶ Ἰνδοὺς στρατείας . 
ἐμβολὴ εἰς τὴν Ἰνδικὴν καὶ ἀναίρεσις ἄρδην τοῦ πρώτου ἔθνους 
πρὸς κατάπληξιν τῶν ἄλλων . 
ὡς τὴν Νυσίαν 
ὀνομαζομένην πόλιν εὐεργέτησε διὰ τὴν ἀπὸ Διονύσου 
συγγένειαν . 
ὡς Μάσσακα πόλιν ὀχυρὰν 
ἐκπορθήσας τοὺς μισθοφόρους ἅπαντας λαμπρῶς ἀγωνισαμένους 
κατέκοψεν . 
ὡς τὴν Ἄορνον καλουμένην 
Πέτραν , ἀνάλωτον ἀεὶ γεγενημένην , ἐξεπολιόρκησεν . 
ὡς Ταξίλην μὲν τὸν βασιλέα τῶν Ἰνδῶν προσηγάγετο , 
Πῶρον δὲ μεγάλῃ παρατάξει νικήσας καὶ τοῦ σώματος κρατήσας , ἀπέδωκε 
τὴν βασιλείαν αὐτῷ δῑ ἀνδραγαθίαν . 
ἀπαγγελία τῶν κατὰ τὴν χώραν παραδόξων ὄφεών τε καὶ τῶν φυομένων 
καρπῶν . 
ὡς τὰ πλησιόχωρα τῶν ἐθνῶν τὰ 
μὲν προσηγάγετο , τὰ δὲ κατεπολέμησεν . 
ὡς 
τὴν ὑπὸ Σωπείθην τεταγμένην ἐχειρώσατο . 
περὶ τῆς εὐνομίας τῶν ἐν ταύτῃ τῇ χώρᾳ πόλεων . 
περὶ τῆς ἀρετῆς τῶν δωρηθέντων Ἀλεξάνδρῳ 
κυνῶν . 
περὶ τῆς ἀφηγήσεως τοῦ Ἰνδῶν 
βασιλέως . 
ὡς τοῦ Ἀλεξάνδρου βουλομένου 
διαβῆναι τὸν Γάγγην ποταμὸν καὶ στρατεύειν ἐπὶ τοὺς Γανδαρίδας 
ὀνομαζομένους οἱ Μακεδόνες οὐχ ὑπήκουσαν . 
ὡς ὅρια θέμενος τῆς στρατείας ὁ βασιλεὺς ἐπῆλθε τὰ λοιπὰ τῶν 
Ἰνδῶν . 
ὡς διὰ τοῦ Ἰνδοῦ ποταμοῦ 
κατέπλευσεν ἐπὶ τὸν κατὰ μεσημβρίαν Ὠκεανόν , καὶ τοξευθεὶς 
ἐκινδύνευσεν . 
περὶ τῆς γενομένης 
μονομαχίας ἐκ προκλήσεως . 
περὶ τῶν 
καταπολεμηθέντων Ἰνδῶν ἐξ ἀμφοτέρων τῶν μερῶν τοῦ ποταμοῦ μέχρι τοῦ 
Ὠκεανοῦ . 
περὶ τῶν παραδόξων καὶ 
νομίμων παρὰ τοῖς ἐγχωρίοις καὶ τῶν θηριώδη βίον ἐχόντων . 
ὡς οἱ τὸν Ὠκεανὸν πλεύσαντες συνέμιξαν 
Ἀλεξάνδρῳ παρὰ θάλατταν ἐστρατοπεδευκότι καὶ τὰ κατὰ τὸν πλοῦν 
ἀπήγγειλαν . 
ὡς πάλιν ἐκπλεύσαντες πολλὴν 
τῆς παραθαλαττίας χώρας παρέπλευσαν . 
ὡς τῶν 
Περσῶν τρισμυρίους νεανίσκους ἐπιλέξας καὶ παιδεύσας τὰ πολεμικὰ τῶν 
ἔργων ἀντίταγμα κατεσκεύασε τῇ Μακεδονικῇ φάλαγγι . 
ὡς Ἅρπαλος διὰ τὴν τρυφὴν καὶ τὰς ὑπερβολὰς τῶν 
δαπανημάτων διαβληθεὶς ἔφυγεν ἐκ Βαβυλῶνος καὶ τοῦ δήμου τῶν 
Ἀθηναίων ἱκέτης ἐγένετο . 
ὡς διαδρὰς ἐκ 
τῆς Ἀττικῆς ἀνῃρέθη καὶ τῶν χρημάτων ἑπτακόσια μὲν τάλαντα 
παρέθετο τοῖς Ἀθηναίοις , τετρακισχίλια δὲ καὶ μισθοφόρους 
ὀκτακισχιλίους περὶ Ταίναρον τῆς Λακωνικῆς ἀπέλιπεν . 
ὡς Ἀλέξανδρος τοὺς γεγηρακότας τῶν Μακεδόνων 
χρεολυτήσας καὶ καταναλώσας μύρια τάλαντα ἀπέλυσεν εἰς τὰς 
πατρίδας . 
ὡς στασιαζόντων τῶν Μακεδόνων 
ἐκόλασε τοὺς αἰτίους . 
ὡς Πευκέστης 
ἤγαγε πρὸς Ἀλέξανδρον ἐκ τῶν Περσῶν ἐπιλέξας τοξότας καὶ 
σφενδονήτας μυρίους . 
ὡς τὰς τάξεις ὁ 
βασιλεὺς ἐποίησεν ἀναμίξας τοῖς Μακεδόσι Πέρσας . 
ὡς τοῖς ἐπιγόνοις παισὶ μυρίοις οὖσι τὰς δαπάνας καὶ 
παιδείας μισθοὺς ἅπασιν ἐχορήγει . 
ὡς 
Λεωσθένης ἤρξατο κινεῖν τὸν πρὸς Μακεδόνας πόλεμον . 
ὡς Ἀλέξανδρος ἐπὶ Κοσσαίους ἐστράτευσεν . 
ὡς πορευομένου τοῦ βασιλέως εἰς Βαβυλῶνα 
προεῖπον οἱ Χαλδαῖοι τῷ Ἀλεξάνδρῳ τελευτήσειν αὐτόν , ἐὰν εἰς 
τὴν Βαβυλῶνα εἰσέλθῃ . 
ὡς ὁ βασιλεὺς ἐν 
ἀρχῇ μὲν κατεπλάγη καὶ παρήλλαξε τὴν Βαβυλῶνα , ὕστερον δ’ ὑπὸ τῶν 
Ἑλληνικῶν φιλοσόφων πεισθεὶς κατήντησεν εἰς τὴν πόλιν . 
περὶ τοῦ πλήθους τῶν παραγενομένων πρεσβειῶν . 
περὶ τῆς Ἡφαιστίωνος ταφῆς καὶ τοῦ πλήθους τῶν 
εἰς αὐτὴν δαπανηθέντων χρημάτων . 
περὶ τῶν 
σημείων τῶν γεγενημένων Ἀλεξάνδρῳ καὶ τῆς τελευτῆς αὐτοῦ . 
ἡ μὲν πρὸ ταύτης βύβλος , οὖσα τῆς ὅλης 
συντάξεως ἑξκαιδεκάτη , τὴν ἀρχὴν ἔσχεν ἀπὸ τῆς Φιλίππου τοῦ 
Ἀμύντου βασιλείας · περιελήφθησαν δ’ ἐν αὐτῇ πράξεις αἱ μὲν τοῦ 
Φιλίππου πᾶσαι μέχρι τῆς τελευτῆς , αἱ δὲ τῶν ἄλλων βασιλέων τε καὶ 
ἐθνῶν καὶ πόλεων ὅσαι γεγόνασι κατὰ τοὺς τῆς βασιλείας ταύτης 
χρόνους , ὄντας ἐτῶν εἴκοσι καὶ τεσσάρων . 
ἐν ταύτῃ δὲ τὰς συνεχεῖς πράξεις ἀναγράφοντες 
ἀρξόμεθα μὲν ἀπὸ τῆς Ἀλεξάνδρου βασιλείας , περιλαβόντες δὲ τὰ 
τούτῳ τῷ βασιλεῖ πραχθέντα μέχρι τῆς τελευτῆς συναναγράψομεν καὶ τὰ 
ἅμα τούτοις συντελεσθέντα ἐν τοῖς γνωριζομένοις μέρεσι τῆς 
οἰκουμένης · οὕτω γὰρ μάλιστα ὑπολαμβάνομεν τὰς πράξεις 
εὐμνημονεύτους ἔσεσθαι , κεφαλαιωδῶς τεθείσας καὶ συνεχὲς ἐχούσας ταῖς 
ἀρχαῖς τὸ τέλος . 
ἐν ὀλίγῳ δὲ χρόνῳ 
μεγάλας πράξεις οὗτος ὁ βασιλεὺς κατειργάσατο καὶ διὰ τὴν ἰδίαν 
σύνεσίν τε καὶ ἀνδρείαν ὑπερεβάλετο τῷ μεγέθει τῶν ἔργων πάντας 
τοὺς ἐξ αἰῶνος τῇ μνήμῃ παραδεδομένους βασιλεῖς · ἐν ἔτεσι γὰρ δώδεκα καταστρεψάμενος τῆς μὲν 
Εὐρώπης οὐκ ὀλίγα , τὴν δὲ Ἀσίανσχεδὸν ἅπασαν εἰκότως περιβόητον 
ἔσχε τὴν δόξαν καὶ τοῖς παλαιοῖς ἥρωσι καὶ ἡμιθέοις ἰσάζουσαν . 
ἀλλὰ γὰρ οὐκ ἀναγκαῖον ἡμῖν ἐν τῷ προοιμίῳ προλαμβάνειν τι τῶν 
κατωρθωμένων τούτῳ τῷ βασιλεῖ · αὐταὶ γὰρ αἱ κατὰ μέρος πράξεις 
ἱκανῶς μηνύσουσι τὸ μέγεθος τῆς δόξης αὐτοῦ . 
Ἀλέξανδρος οὖν γεγονὼς κατὰ πατέρα μὲν ἀφ’ 
Ἡρακλέους , κατὰ δὲ μητέρα τῶν Αἰακιδῶν οἰκείαν ἔσχε τὴν φύσιν 
καὶ τὴν ἀρετὴν τῆς τῶν προγόνων εὐδοξίας . 
ἡμεῖς δὲ τοὺς 
ἁρμόττοντας τῇ γραφῇ χρόνους παραθέντες ἐπὶ τὰς οἰκείας τῆς 
ὑποκειμένης ἱστορίας πράξεις τρεψόμεθα . 
ἐπ’ 
ἄρχοντος γὰρ Ἀθήνησιν Εὐαινέτου Ῥωμαῖοι κατέστησαν ὑπάτους 
Λεύκιον Φούριον καὶ Γάιον Μάνιον . 
ἐπὶ δὲ τούτων Ἀλέξανδρος 
διαδεξάμενος τὴν βασιλείαν πρῶτον μὲν τοὺς φονεῖς τοῦ πατρὸς τῆς 
ἁρμοζούσης τιμωρίας ἠξίωσε , μετὰ δὲ ταῦτα τῆς ταφῆς τοῦ γονέως τὴν 
ἐνδεχομένην ἐπιμέλειαν ποιησάμενος κατέστησε τὰ κατὰ τὴν ἀρχὴν πολὺ 
κάλλιον ἢ πάντες προσεδόκησαν . 
νέος γὰρ 
ὢν παντελῶς καὶ διὰ τὴν ἡλικίαν ὑπό τινων καταφρονούμενος πρῶτον 
μὲν τὰ πλήθη οἰκείοις λόγοις παρεστήσατο πρὸς εὔνοιαν · ἔφη γὰρ 
ὄνομα μόνον διηλλάχθαι βασιλέως , τὰς δὲ πράξεις χειρισθήσεσθαι μηδὲν 
καταδεέστερον τῆς ἐπὶ τοῦ πατρὸς γενομένης οἰκονομίας · ἔπειτα ταῖς 
πρεσβείαις χρηματίσας φιλανθρώπως παρεκάλεσε τοὺς Ἕλληνας τηρεῖν τὴν 
πρὸς αὐτὸν πατροπαράδοτον εὔνοιαν . 
τῶν 
δὲ στρατιωτῶν πυκνὰς ποιησάμενος ἐξοπλισίας μελέτας τε καὶ γυμνασίας 
πολεμικὰς εὐπειθῆ κατεσκεύασε τὴν δύναμιν . 
ἔχων δὲ τῆς βασιλείας 
ἔφεδρον Ἄτταλον τὸν ἀδελφὸν Κλεοπάτρας τῆς ἐπιγαμηθείσης ὑπὸ 
Φιλίππου τοῦτον ἔκρινεν ἐκ τοῦ ζῆν μεταστῆσαι · καὶ γὰρ ἐτύγχανε 
παιδίον ἐκ τῆς Κλεοπάτρας γεγονὸς τῷ Φιλίππῳ τῆς τελευτῆς τοῦ 
βασιλέως ὀλίγαις πρότερον ἡμέραις . 
ὁ δ’ 
Ἄτταλος προαπεσταλμένος ἦν εἰς τὴν Ἀσίαν στρατηγὸς τῶν δυνάμεων 
μετὰ Παρμενίωνος , εὐεργετικὸς δ’ ὢν καὶ ταῖς ὁμιλίαις ἐκθεραπεύων 
τοὺς στρατιώτας μεγάλης ἐτύγχανεν ἀποδοχῆς ἐν τῷ στρατοπέδῳ . 
εὐλόγως οὖν τοῦτον εὐλαβεῖτο μήποτε τῆς ἀρχῆς ἀντιποιήσηται , 
συνεργοὺς λαβὼν τῶν Ἑλλήνων τοὺς ἐναντιουμένους ἑαυτῷ . 
διόπερ τῶν φίλων προχειρισάμενος Ἑκαταῖον 
ἐξαπέστειλεν εἰς τὴν Ἀσίαν μετὰ τῶν ἱκανῶν στρατιωτῶν , δοὺς 
ἐντολὰς μάλιστα μὲν ἀγαγεῖν ζῶντα τὸν Ἄτταλον , ἐὰν δὲ τοῦτο μὴ 
δύνηται κατεργάσασθαι , δολοφονῆσαι τὸν ἄνδρα τὴν ταχίστην . 
οὗτος μὲν οὖν διαβὰς εἰς τὴν Ἀσίαν καὶ 
συμμίξας τοῖς περὶ τὸν Παρμενίωνα καὶ Ἄτταλον ἐπετήρει τὸν καιρὸν 
τῆς προκεχειρισμένης πράξεως . 
Ἀλέξανδρος δὲ πυθόμενος πολλοὺς τῶν Ἑλλήνων 
μετεώρους εἶναι πρὸς καινοτομίαν εἰς πολλὴν ἀγωνίαν ἐνέπιπτεν . 
Ἀθηναῖοι μὲν γὰρ Δημοσθένους 
δημαγωγοῦντος κατὰ τῶν Μακεδόνων τήν τε Φιλίππου τελευτὴν ἀσμένως 
ἤκουσαν καὶ τῆς ἡγεμονίας τῶν Ἑλλήνων οὐκ ἐξεχώρουν τοῖς 
Μακεδόσι , διαπρεσβευσάμενοι δὲ πρὸς Ἄτταλον ἐν ἀπορρήτοις 
συνετίθεντο κοινοπραγίαν καὶ πολλὰς τῶν πόλεων προετρέποντο τῆς 
ἐλευθερίας ἀντέχεσθαι · Αἰτωλοὶ δὲ 
κατάγειν τοὺς ἐξ Ἀκαρνανίας φυγάδας ἐψηφίσαντο διὰ Φιλίππου πεῖραν 
εἰληφότας τῆς φυγῆς . 
Ἀμβρακιῶται δὲ πεισθέντες Ἀριστάρχῳ τὴν μὲν 
ὑπὸ Φιλίππου κατασταθεῖσαν φρουρὰν ἐξέβαλον , τὴν δὲ πόλιν ἐποίησαν 
δημοκρατεῖσθαι · ὁμοίως δὲ τούτοις 
Θηβαῖοι τὴν μὲν ἐν τῇ Καδμείᾳ φρουρὰν ἐκβαλεῖν ἐψηφίσαντο , τῷ 
δ’ Ἀλεξάνδρῳ μὴ συγχωρεῖν τὴν τῶν Ἑλλήνων ἡγεμονίαν . 
Ἀρκάδες δὲ 
οὔτε Φιλίππῳ συνεχώρησαν τὴν ἡγεμονίαν μόνοι τῶν Ἑλλήνων οὔτ’ 
Ἀλεξάνδρῳ προσέσχον · τῶν δ’ ἄλλων 
Πελοποννησίων Ἀργεῖοι καὶ Ἠλεῖοι καὶ Λακεδαιμόνιοι καί τινες 
ἕτεροι πρὸς τὴν αὐτονομίαν ὥρμησαν . 
τῶν δὲ ὑπεροικούντων τὴν 
Μακεδονίαν ἐθνῶν οὐκ ὀλίγα πρὸς ἀπόστασιν ὥρμα καὶ πολλὴ ταραχὴ 
κατεῖχε τοὺς τῇδε κατοικοῦντας βαρβάρους . 
ἀλλ’ ὅμως τηλικούτων πραγμάτων καὶ τοσούτων φόβων κατεχόντων τὴν 
βασιλείαν Ἀλέξανδρος νέος ὢν παντελῶς ἅπαντα τὰ κατὰ τὴν ἀρχὴν 
δυσχερῆ παραδόξως καὶ συντόμως κατεστήσατο · οὓς μὲν γὰρ πειθοῖ διὰ 
τῆς ὁμιλίας προσηγάγετο , οὓς δὲ φόβῳ διωρθώσατο , τινὰς δὲ βίᾳ 
χειρωσάμενος ὑπηκόους ἐποιήσατο . 
πρώτους δὲ Θετταλοὺς ὑπομνήσας τῆς 
ἀρχαίας ἀφ’ Ἡρακλέους συγγενείας καὶ λόγοις φιλανθρώποις , ἔτι δὲ 
μεγάλαις ἐπαγγελίαις μετεωρίσας ἔπεισε τὴν πατροπαράδοτον ἡγεμονίαν 
τῆς Ἑλλάδος αὐτῷ συγχωρῆσαι κοινῷ τῆς Θετταλίας 
δόγματι . 
μετὰ δὲ τούτους τὰ συνορίζοντα 
τῶν ἐθνῶν εἰς τὴν ὁμοίαν εὔνοιαν προσαγαγόμενος παρῆλθεν εἰς Πύλας 
καὶ τὸ τῶν Ἀμφικτυόνων συνέδριον συναγαγὼν ἔπεισεν ἑαυτῷ κοινῷ 
δόγματι δοθῆναι τὴν τῶν Ἑλλήνων ἡγεμονίαν . 
τοῖς δ’ Ἀμβρακιώταις διαπρεσβευομένοις 
καὶ φιλανθρώπως ὁμιλήσας ἔπεισεν αὐτοὺς βραχεῖ 
προειληφέναι τὴν μέλλουσαν ὑπ’ αὐτοῦ δίδοσθαι μετὰ προθυμίας 
αὐτονομίαν . 
πρὸς δὲ τὴν κατάπληξιν τῶν 
ἀπειθούντων ἦγε τὴν δύναμιν τῶν Μακεδόνων κεκοσμημένην καταπληκτικῶς . 
ὀξείαις δὲ ταῖς ὁδοιπορίαις χρησάμενος ἧκεν εἰς τὴν Βοιωτίαν καὶ 
πλησίον τῆς Καδμείας καταστρατοπεδεύσας ἐπέστησε πολὺν φόβον τῇ 
πόλει τῶν Θηβαίων . 
καθ’ ὃν δὴ χρόνον 
Ἀθηναῖοι πυθόμενοι τὴν εἰς Βοιωτίαν πάροδον τοῦ βασιλέως τῆς 
προϋπαρχούσης καταφρονήσεως ἀπέστησαν · ἡ γὰρ ὀξύτης τοῦ νεανίσκου 
καὶ ἡ διὰ τῶν πράξεων ἐνέργεια τοὺς ἀλλοτριοφρονοῦντας μεγάλως 
ἐξέπληττεν . 
διόπερ Ἀθηναῖοι τὰ μὲν 
ἀπὸ τῆς χώρας ἐψηφίσαντο κατακομίζειν , τῶν δὲ τειχῶν τὴν 
ἐνδεχομένην ἐπιμέλειαν ποιεῖσθαι . 
πρὸς δὲ τὸν Ἀλέξανδρον πρέσβεις 
ἐξαπέστειλαν , ἀξιοῦντες συγγνώμην ἔχειν , εἰ τὴν ἡγεμονίαν μὴ ταχέως 
συγχωροῦσιν . 
ἐν δὲ τοῖς πρέσβεσι καὶ 
Δημοσθένης ἐκπεμφθεὶς οὐ συνῆλθε μετὰ τῶν ἄλλων πρὸς τὸν 
Ἀλέξανδρον , ἀλλ’ ἐκ τοῦ Κιθαιρῶνος ἀνέκαμψεν εἰς τὰς Ἀθήνας , 
εἴτε διὰ τὰ πεπολιτευμένα κατὰ Μακεδόνων φοβηθείς , εἴτε βουλόμενος 
τῷ βασιλεῖ τῶν Περσῶν ἄμεμπτον αὑτὸν διαφυλάττειν . 
πολλὰ γὰρ χρήματά φασιν αὐτὸν εἰληφέναι παρὰ 
Περσῶν , ἵνα πολιτεύηται κατὰ Μακεδόνων · περὶ ὧν καὶ τὸν Αἰσχίνην 
φασὶν ὀνειδίζοντα τῷ Δημοσθένει κατά τινα λόγον τὴν δωροδοκίαν 
εἰπεῖν , νῦν μέντοι τὴν δαπάνην ἐπικέκλυκεν αὐτοῦ τὸ 
βασιλικὸν χρυσίον . 
ἔσται δὲ οὐδὲ τοῦθ’ ἱκανόν · οὐδεὶς γὰρ 
πώποτε πλοῦτος τρόπου πονηροῦ περιεγένετο.αεσξηιν . 
3.173 
ὁ δὲ Ἀλέξανδρος τοῖς πρέσβεσι τῶν 
Ἀθηναίων φιλανθρώπους ἀποκρίσεις δοὺς ἀπέλυσε τοῦ πολλοῦ φόβου τὸν 
δῆμον . 
τοῦ δ’ Ἀλεξάνδρου παραγγείλαντος εἰς Κόρινθον ἀπαντᾶν τάς τε 
πρεσβείας καὶ τοὺς συνέδρους , ἐπειδὴ συνῆλθον οἱ συνεδρεύειν 
εἰωθότες , διαλεχθεὶς ὁ βασιλεὺς καὶ λόγοις ἐπιεικέσι χρησάμενος 
ἔπεισε τοὺς Ἕλληνας ψηφίσασθαι στρατηγὸν αὐτοκράτορα τῆς Ἑλλάδος 
εἶναι τὸν Ἀλέξανδρον καὶ συστρατεύειν ἐπὶ τοὺς Πέρσας ὑπὲρ ὧν 
εἰς τοὺς Ἕλληνας ἐξήμαρτον . 
τυχὼν δὲ ταύτης τῆς τιμῆς ὁ βασιλεὺς 
ἐπανῆλθε μετὰ τῆς δυνάμεως εἰς Μακεδονίαν . 
ἡμεῖς δ’ ἐπεὶ τὰ κατὰ τὴν Ἑλλάδα διήλθομεν , 
μεταβιβάσομεν τὸν λόγον ἐπὶ τὰς κατὰ τὴν Ἀσίαν πράξεις . 
μετὰ γὰρ 
τὴν Φιλίππου τελευτὴν Ἄτταλος τὸ μὲν πρῶτον ἐπεχείρει νεωτερίζειν 
καὶ πρὸς Ἀθηναίους συνετίθετο κοινοπραγίαν κατ’ Ἀλεξάνδρου , ὕστερον 
δὲ μετανοήσας τὴν μὲν ἀποδοθεῖσαν αὐτῷ παρὰ Δημοσθένους ἐπιστολὴν 
τηρήσας ἀπέστειλε πρὸς Ἀλέξανδρον καὶ λόγοις φιλανθρώποις ἐπειρᾶτο 
τὰς καθ’ αὑτοῦ διαβολὰς ἀποτρίβεσθαι · τοῦ δ’ Ἑκαταίου κατὰ τὰς τοῦ βασιλέως ἐντολὰς δολοφονήσαντος τὸν 
Ἄτταλον ἡ μὲν κατὰ τὴν Ἀσίαν τῶν Μακεδόνων δύναμις ἐπαύσατο τοῦ 
μετεωρίζεσθαι πρὸς ἀπόστασιν , τοῦ μὲν Ἀττάλου πεφονευμένου , τοῦ δὲ 
Παρμενίωνος οἰκειότατα διακειμένου πρὸς Ἀλέξανδρον . 
περὶ δὲ τῆς τῶν Περσῶν βασιλείας μέλλοντας ἡμᾶς 
ἀναγράφειν ἀναγκαῖόν ἐστι βραχὺ τοῖς χρόνοις προαναλαβεῖν τὴν 
ἱστορίαν . 
Φιλίππου γὰρ ἔτι βασιλεύοντος ἦρχε τῶν Περσῶν Ὦχος 
καὶ προσεφέρετο τοῖς ὑποτεταγμένοις ὠμῶς καὶ βιαίως . 
μισουμένου δὲ 
αὐτοῦ διὰ τὴν χαλεπότητα τῶν τρόπων Βαγώας ὁ χιλίαρχος , εὐνοῦχος 
μὲν ὢν τὴν ἕξιν , πονηρὸς δὲ καὶ πολεμικὸς τὴν φύσιν , ἀνεῖλε 
φαρμάκῳ τὸν Ὦχον διά τινος ἰατροῦ , τὸν δὲ νεώτατον τῶν υἱῶν τοῦ 
βασιλέως Ἀρσὴν εἰσήγαγεν εἰς τὴν βασιλείαν . 
ἀνεῖλε δὲ καὶ τοὺς ἀδελφοὺς τοῦ βασιλέως , ὄντας 
νέους παντελῶς , ὅπως μονωθεὶς ὁ νεανίσκος μᾶλλον ὑπήκοος αὐτῷ 
γένηται . 
τοῦ δὲ μειρακίου ταῖς γενομέναις παρανομίαις προσκόπτοντος καὶ 
φανεροῦ καθεστῶτος ὅτι τιμωρήσεται τὸν αὐθέντην τῶν ἀνομημάτων 
φθάσας αὐτοῦ τὰς ἐπιβουλὰς ὁ Βαγώας ἀνεῖλε τὸν Ἀρσὴν μετὰ τῶν 
τέκνων τρίτον ἔτος ἤδη βασιλεύοντα . 
ἐρήμου δ’ ὄντος τοῦ βασιλέως οἴκου καὶ μηδενὸς ὄντος τοῦ κατὰ 
γένος διαδεξομένου τὴν ἀρχήν , προχειρισάμενος ἕνα τῶν φίλων Δαρεῖον 
ὄνομα τούτῳ συγκατεσκεύασε τὴν βασιλείαν . 
οὗτος δ’ ἦν υἱὸς μὲν 
Ἀρσάνου τοῦ Ὀστάνου , ὃς ἦν ἀδελφὸς Ἀρταξέρξου τοῦ Περσῶν 
βασιλεύσαντος . 
ἴδιον δέ τι συνέβη περὶ 
τὸν Βαγώαν γενέσθαι καὶ μνήμης ἄξιον · χρώμενος γὰρ τῇ συνήθει 
μιαιφονίᾳ τὸν Δαρεῖον ἐπεβάλετο διὰ φαρμακείας ἀνελεῖν · μηνυθείσης 
δὲ τῆς ἐπιβουλῆς ὁ βασιλεὺς ὡς ἐπί τινι φιλανθρωπίᾳ προσκαλεσάμενος 
τὸν Βαγώαν καὶ δοὺς τὸ ποτήριον ἠνάγκασε πιεῖν τὸ φάρμακον . 
ἠξιώθη 
δὲ τῆς βασιλείας ὁ Δαρεῖος δοκῶν πολὺ προέχειν ἀνδρείᾳ Περσῶν · 
Ἀρταξέρξου γάρ ποτε τοῦ βασιλέως πολεμοῦντος πρὸς Καδουσίους καί 
τινος τῶν Καδουσίων ἐπ’ ἀλκῇ καὶ ἀνδρείᾳ διαβεβοημένου 
προκαλεσαμένου τὸν βουλόμενον Περσῶν μονομαχῆσαι ἄλλος μὲν οὐδεὶς 
ἐτόλμησεν ὑπακοῦσαι , μόνος δὲ Δαρεῖος ὑποστὰς τὸν κίνδυνον τὸν 
προκαλεσάμενον ἀπέκτεινεν καὶ ὑπὸ μὲν τοῦ βασιλέως μεγάλαις ἐτιμήθη 
δωρεαῖς , παρὰ δὲ τοῖς Πέρσαις τὸ πρωτεῖον τῆς ἀνδρείας ἀπηνέγκατο . 
διὰ ταύτην δὴ τὴν ἀνδραγαθίαν ἄξιος 
τῆς βασιλείας νομισθεὶς παρέλαβε τὴν ἀρχὴν περὶ τούτους τοὺς χρόνους , 
ἐν οἷς Φιλίππου τελευτήσαντος διεδέξατο τὴν βασιλείαν Ἀλέξανδρος . 
τοιοῦτον δ’ ἄνδρα τῆς τύχης 
παραδούσης ἀντίπαλον τῇ κατ’ Ἀλέξανδρον ἀρετῇ συνέβη πολλοὺς καὶ 
μεγάλους ἀγῶνας συστῆναι περὶ τοῦ πρωτείου . 
ἀλλὰ περὶ μὲν τούτων αἱ 
κατὰ μέρος πράξεις ἕκαστα δηλώσουσιν · ἡμεῖς δ’ ἐπὶ τὸ συνεχὲς τῆς 
ἱστορίας τρεψόμεθα . 
Δαρεῖος γὰρ παραλαβὼν 
τὴν βασιλείαν πρὸ μὲν τῆς Φιλίππου τελευτῆς ἐφιλοτιμεῖτο τὸν 
μέλλοντα πόλεμον εἰς τὴν Μακεδονίαν ἀποστρέψαι · ἐκείνου δὲ 
τελευτήσαντος ἀπελύθη τῆς ἀγωνίας , καταφρονήσας τῆς Ἀλεξάνδρου 
νεότητος . 
ἐπεὶ δ’ ἡ διὰ τῶν πράξεων 
ἐνέργεια καὶ ὀξύτης ἐποίησε μὲν τὴν τῶν Ἑλλήνων ἡγεμονίαν πᾶσαν 
ἀναλαβεῖν καὶ τὴν ἀρετὴν τοῦ νεανίσκου γενέσθαι περιβόητον , τότε δὴ 
νουθετηθεὶς τοῖς ἔργοις ὁ Δαρεῖος ἐπιμέλειαν μεγάλην ἐποιεῖτο τῶν 
δυνάμεων , τριήρεις τε πολλὰς κατασκευαζόμενος καὶ 
πολλὰς δυνάμεις ἀξιολόγους συνιστάμενος , ἡγεμόνας τε 
τοὺς ἀρίστους προκρίνων , ἐν οἷς ὑπῆρχε καὶ Μέμνων ὁ Ῥόδιος , 
διαφέρων ἀνδρείᾳ καὶ συνέσει στρατηγικῇ . 
τούτῳ δὲ δοὺς ὁ βασιλεὺς μισθοφόρους πεντακισχιλίους προσέταξε 
παρελθεῖν ἐπὶ πόλιν Κύζικον καὶ πειρᾶσθαι ταύτην χειρώσασθαι . 
οὗτος 
μὲν οὖν μετὰ τοσούτων στρατιωτῶν προῆγε διὰ τῆς Ἴδης . 
τὸ δ’ ὄρος τοῦτο μυθολογοῦσί τινες τυχεῖν 
ταύτης τῆς προσηγορίας ἀπὸ τῆς Μελισσέως Ἴδης . 
μέγιστον δ’ ὑπάρχον 
τῶν κατὰ τὸν Ἑλλήσποντον ἔχει κατὰ τὸ μέσον ἄντρον θεοπρεπές , ἐν 
ᾧ φασι κριθῆναι τὰς θεὰς ὑπ’ Ἀλεξάνδρου . 
γενέσθαι δ’ ἐν τούτῳ λέγεται καὶ τοὺς Ἰδαίους 
Δακτύλους , οὓς σίδηρον ἐργάσασθαι πρώτους , μαθόντας τὴν ἐργασίαν 
παρὰ τῆς τῶν θεῶν μητρός . 
ἴδιον δέ τι καὶ παράδοξον συμβαίνει 
γίνεσθαι περὶ τοῦτο τὸ ὄρος . 
κατὰ γὰρ 
τὴν τοῦ κυνὸς ἐπιτολὴν ἐπ’ ἄκρας τῆς κορυφῆς διὰ τὴν νηνεμίαν τοῦ 
περιέχοντος ἀέρος ὑπερπετῆ γίνεσθαι τὴν ἄκραν τῆς τῶν ἀνέμων 
πνοῆς , ὁρᾶσθαι δὲ τὸν ἥλιον ἔτι νυκτὸς οὔσης ἀνατέλλοντα , τὰς 
ἀκτῖνας οὐκ ἐν κυκλοτερεῖ σχήματι γεγραμμένον , ἀλλὰ τὴν φλόγα κατὰ 
πολλοὺς τόπους ἔχοντα διεσπαρμένην , ὥστε δοκεῖν πυρὰ πλείω θιγγάνειν 
τοῦ τῆς γῆς ὁρίζοντος . 
μετ’ ὀλίγον δὲ 
συνάγεται ταῦτα πρὸς ἓν μέγεθος , ἕως ἂν γένηται τρίπλεθρον 
διάστημα · καὶ τότ’ ἤδη τῆς ἡμέρας ἐπιλαβούσης τὸ φαινόμενον τοῦ 
ἡλίου μέγεθος πληρωθὲν τὴν τῆς ἡμέρας διάθεσιν κατασκευάζει . 
ὁ δ’ οὖν Μέμνων διελθὼν τὴν 
ὀρεινὴν ἄφνω τῇ πόλει τῶν Κυζικηνῶν προσέπεσεν καὶ παρ’ ὀλίγον 
αὐτῆς ἐκυρίευσεν · ἀποπεσὼν δὲ τῆς ἐπιβολῆς τὴν χώραν αὐτῶν 
ἐπόρθησε καὶ πολλῶν λαφύρων ἐκυρίευσεν . 
ἅμα δὲ τούτοις πραττομένοις Παρμενίων Γρύνιον μὲν πόλιν ἑλὼν 
κατὰ κράτος ἐξηνδραποδίσατο , Πιτάνην δὲ πολιορκοῦντος αὐτοῦ Μέμνων 
ἐπιφανεὶς καὶ καταπληξάμενος τοὺς Μακεδόνας ἔλυσε τὴν πολιορκίαν . 
μετὰ δὲ ταῦτα Κάλλας μὲν ἔχων 
Μακεδόνας καὶ μισθοφόρους στρατιώτας ἐν τῇ Τρῳάδι συνῆψε μάχην 
πρὸς τοὺς Πέρσας , ὄντας πολλαπλασίους , καὶ λειφθεὶς ἀπεχώρησεν εἰς 
τὸ Ῥοίτειον . 
καὶ τὰ μὲν κατὰ τὴν Ἀσίαν ἐν τούτοις ἦν . 
Ἀλέξανδρος δὲ τὰς κατὰ τὴν Ἑλλάδα ταραχὰς 
καταπαύσας ἐστράτευσεν ἐπὶ τὴν Θρᾴκην καὶ πολλὰ μὲν ἔθνη Θρᾴκια 
ταραττόμενα καταπληξάμενος ὑποταγῆναι κατηνάγκασεν , ἐπῆλθεν δὲ καὶ τὴν 
Παιονίαν καὶ τὴν Ἰλλυρίδα καὶ τὰς ὁμόρους ταύταις χώρας καὶ 
πολλοὺς τῶν κατοικούντων βαρβάρων ἀφεστηκότας χειρωσάμενος ὑπηκόους 
πάντας τοὺς πλησιοχώρους βαρβάρους ἐποιήσατο . 
περὶ ταῦτα δ’ ὄντος αὐτοῦ παρῆσάν τινες 
ἀπαγγέλλοντες πολλοὺς τῶν Ἑλλήνων νεωτερίζειν καὶ πολλὰς τῆς 
Ἑλλάδος πόλεις πρὸς ἀπόστασιν ὡρμηκέναι , μάλιστα δὲ Θηβαίους . 
ἐπὶ 
δὲ τούτοις ὁ βασιλεὺς παροξυνθεὶς ἐπανῆλθεν εἰς τὴν Μακεδονίαν , 
σπεύδων τὰς κατὰ τὴν Ἑλλάδα παῦσαι ταραχάς . 
Θηβαίων δὲ τὴν ἐν τῇ Καδμείᾳ φρουρὰν ἐκβάλλειν 
φιλοτιμουμένων καὶ πολιορκούντων τὴν ἄκραν ἧκεν ὁ βασιλεὺς ἄφνω 
πρὸς τὴν πόλιν καὶ κατεστρατοπέδευσε πλησίον τῶν Θηβῶν μετὰ πάσης 
τῆς δυνάμεως . 
οἱ δὲ Θηβαῖοι πρὸ μὲν 
τῆς τοῦ βασιλέως παρουσίας τὴν Καδμείαν τάφροις βαθείαις καὶ 
σταυρώμασι πυκνοῖς περιέλαβον ὥστε μήτε βοήθειαν αὐτοῖς δύνασθαι μήτ’ 
ἀγορὰν εἰσπέμψαι , πρὸς δὲ Ἀρκάδας καὶ 
Ἀργείους , ἔτι δὲ Ἠλείους πρεσβεύσαντες ἠξίουν βοηθεῖν . 
ὁμοίως δὲ 
καὶ πρὸς Ἀθηναίους περὶ συμμαχίας ἐπρέσβευον καὶ παρὰ Δημοσθένους 
ὅπλων πλῆθος ἐν δωρεαῖς λαβόντες τοὺς ἀνόπλους καθώπλιζον . 
τῶν δ’ ἐπὶ τὴν βοήθειαν παρακεκλημένων οἱ μὲν 
ἐν Πελοποννήσῳ στρατιώτας ἐξέπεμψαν ἐπὶ τὸν Ἰσθμὸν καὶ 
διατρίβοντες ἐκαραδόκουν , προσδοκίμου τοῦ βασιλέως ὄντος . 
Ἀθηναῖοι δ’ 
ἐψηφίσαντο μὲν βοηθεῖν τοῖς Θηβαίοις , πεισθέντες ὑπὸ Δημοσθένους , 
οὐ μέντοι γε τὴν δύναμιν ἐξέπεμψαν , καραδοκοῦντες τὴν ῥοπὴν τοῦ 
πολέμου . 
ὁ δὲ τῆς ἐν τῇ Καδμείᾳ 
φρουρᾶς ἡγούμενος Φιλώτας ὁρῶν τοὺς Θηβαίους μεγάλας παρασκευὰς 
ποιουμένους πρὸς τὴν πολιορκίαν καὶ τὰ τείχη φιλοτιμότερον κατεσκεύασεν 
καὶ βελῶν παντοδαπῶν πλῆθος ἡτοιμάζετο . 
ἐπεὶ δ’ ὁ βασιλεὺς ἀνελπίστως ἐκ 
τῆς Θρᾴκης ἧκε μετὰ πάσης τῆς δυνάμεως , αἱ μὲν συμμαχίαι τοῖς 
Θηβαίοις δισταζομένην εἶχον τὴν παρουσίαν , ἡ δὲ τῶν πολεμίων δύναμις 
ὁμολογουμένην καὶ φανερὰν ἐποιεῖτο τὴν ὑπεροχήν . 
τότε δὲ 
συνεδρεύσαντες οἱ ἡγεμόνες προεβουλεύσαντο περὶ τοῦ πολέμου καὶ πᾶσιν 
ἔδοξεν ὑπὲρ τῆς αὐτονομίας διαγωνίζεσθαι . 
τοῦ δὲ πλήθους 
ἐπικυρώσαντος τὴν γνώμην ἅπαντες μετὰ πολλῆς προθυμίας εἶχον 
ἑτοίμως διακινδυνεύειν . 
ὁ δὲ βασιλεὺς τὸ 
μὲν πρῶτον ἡσυχίαν ἦγε , διδοὺς μετανοίας χρόνον εἰς τὸ βουλεύσασθαι 
καὶ νομίζων μὴ τολμήσειν μίαν πόλιν πρὸς τηλικαύτην δύναμιν 
παρατάξασθαι . 
εἶχε γὰρ ὁ Ἀλέξανδρος 
κατὰ τοῦτον τὸν καιρὸν πεζοὺς μὲν πλείους τῶν τρισμυρίων , ἱππεῖς δ’ 
οὐκ ἐλάττους τρισχιλίων , πάντας δ’ ἐνηθληκότας τοῖς πολεμικοῖς 
κινδύνοις καὶ συνεστρατευμένους Φιλίππῳ καὶ σχεδὸν ἐν πάσαις ταῖς 
μάχαις ἀηττήτους γεγονότας · ὧν δὴ ταῖς ἀρεταῖς καὶ προθυμίαις 
πεποιθὼς Ἀλέξανδρος ἐπεβάλετο καταλῦσαι τὴν τῶν Περσῶν ἡγεμονίαν . 
εἰ μὲν οὖν οἱ Θηβαῖοι τοῖς καιροῖς 
εἴξαντες διεπρεσβεύοντο πρὸς τοὺς Μακεδόνας ὑπὲρ εἰρήνης καὶ 
συνθέσεως , ἡδέως ἂν ὁ βασιλεὺς προσεδέξατο τὰς ἐντεύξεις καὶ πάντα 
ἂν ἀξιούμενος συνεχώρησεν · ἐπεθύμει γὰρ τὰς κατὰ τὴν Ἑλλάδα 
ταραχὰς ἀποτριψάμενος ἀπερίσπαστον ἔχειν τὸν πρὸς τοὺς Πέρσας 
πόλεμον · νῦν δὲ δόξας ὑπὸ τῶν Θηβαίων καταφρονεῖσθαι διέγνω τὴν 
πόλιν ἄρδην ἀνελεῖν καὶ τῷ φόβῳ τούτῳ τὰς ὁρμὰς τῶν ἀφίστασθαι 
τολμώντων ἀποτρέψαι . 
διόπερ τὴν δύναμιν 
ἑτοίμην κατασκευάσας πρὸς τὸν κίνδυνον ἐκήρυξε τὸν βουλόμενον 
Θηβαίων ἀπιέναι πρὸς αὐτὸν καὶ μετέχειν τῆς κοινῆς τοῖς Ἕλλησιν 
εἰρήνης . 
οἱ δὲ Θηβαῖοι διαφιλοτιμηθέντες ἀντεκήρυξαν ἀπό τινος 
ὑψηλοῦ πύργου τὸν βουλόμενον μετὰ τοῦ μεγάλου βασιλέως καὶ Θηβαίων 
ἐλευθεροῦν τοὺς Ἕλληνας καὶ καταλύειν τὸν τῆς Ἑλλάδος τύραννον 
παριέναι πρὸς αὐτούς . 
ὅθεν Ἀλέξανδρος 
περιαλγὴς γενόμενος εἰς ὑπερβάλλουσαν ὀργὴν προῆλθεν καὶ πάσῃ 
τιμωρίᾳ τοὺς Θηβαίους μετελθεῖν ἔκρινεν . 
οὗτος μὲν οὖν 
ἀποθηριωθεὶς τὴν ψυχὴν μηχανάς τε πολιορκητικὰς συνεστήσατο καὶ τἄλλα 
πρὸς τὸν κίνδυνον παρεσκευάζετο , οἱ δ’ Ἕλληνες πυνθανόμενοι τὸ 
μέγεθος τῶν περὶ τοὺς Θηβαίους κινδύνων ἐδυσφόρουν ἐπὶ ταῖς 
προσδοκωμέναις περὶ αὐτῶν συμφοραῖς , οὐ μὴν βοηθεῖν γ’ ἐτόλμων τῇ 
πόλει διὰ τὸ προπετῶς καὶ ἀβούλως εἰς ὁμολογουμένην ἀπώλειαν 
ἑαυτὴν δεδωκέναι . 
οἱ δὲ Θηβαῖοι ταῖς 
μὲν εὐτολμίαις προθύμως ἀνεδέχοντο τοὺς κινδύνους , φήμαις δέ τισι 
μάντεων καὶ θεῶν σημείοις ἠποροῦντο . 
πρῶτον μὲν γὰρ ἐν τῷ τῆς 
Δήμητρος ἱερῷ λεπτὸν ἀράχνης ὕφασμά τι διαπεπετασμένον ὤφθη , τὸ 
μὲν μέγεθος ἔχον ἱματίου , κύκλῳ δὲ περιφαῖνον ἶριν τῇ κατ’ 
οὐρανὸν ἐοικυῖαν . 
περὶ οὗ τὸ μὲν ἐν 
Δελφοῖς χρηστήριον ἔδωκεν αὐτοῖς τόνδε τὸν χρησμόν · 
σημεῖον τόδε πᾶσι θεοὶ φαίνουσι βροτοῖσι , 
Βοιωτοῖς δὲ μάλιστα καὶ οἳ περιναιετάουσι . 
τὸ δὲ πάτριον τῶν Θηβαίων μαντεῖον τοῦτον ἐξήνεγκε τὸν 
χρησμόν · 
ἱστὸς ὑφαινόμενος ἄλλῳ κακόν , ἄλλῳ 
ἄμεινον . 
τοῦτο μὲν οὖν τὸ σημεῖον ἐγένετο τρισὶ 
μησὶν ἀνωτέρω τῆς Ἀλεξάνδρου παρουσίας ἐπὶ τὰς Θήβας , ὑπ’ αὐτὴν 
δὲ τὴν ἔφοδον τοῦ βασιλέως οἱ κατὰ τὴν ἀγορὰν ἀνδριάντες ἐφάνησαν 
ἱδρῶτας ἀφιέντες καὶ μεστοὶ σταλαγμῶν μεγάλων . 
χωρὶς δὲ τούτων 
ἧκόν τινες τοῖς ἄρχουσιν ἀπαγγέλλοντες τὴν ἐν Ὀγχηστῷ λίμνην 
μυκήματι παραπλήσιον φωνὴν ἀφιέναι , τῇ δὲ Δίρκῃ κατὰ τὴν 
ἐπιφάνειαν τοῦ ὕδατος αἱματοειδῆ φρίκην ἐπιτρέχειν . 
ἕτεροι δὲ ἧκον ἐκ Δελφῶν μηνύοντες ὅτι ὁ ἀπὸ 
Φωκέων ναός , ὃν ἱδρύσαντο Θηβαῖοι , ᾑματωμένην ἔχων τὴν ὀροφὴν 
ὁρᾶται . 
οἱ δὲ ἐπὶ τὴν τῶν σημείων διάκρισιν ἀσχολούμενοι σημαίνειν 
ἔφασαν τὸ μὲν ὕφασμα θεῶν ἀπὸ τῆς πόλεως χωρισμόν , τὸ δὲ τῆς 
ἴριδος χρῶμα πραγμάτων ποικίλων χειμῶνα , τὸν δὲ τῶν ἀνδριάντων 
ἱδρῶτα ὑπερβάλλουσαν κακοπάθειαν , τὸ δ’ ἐν πλείοσι τόποις φαινόμενον 
αἷμα φόνον πολὺν κατὰ τὴν πόλιν ἐσόμενον . 
συνεβούλευον οὖν τῶν θεῶν φανερῶς σημαινόντων τὴν 
ἐσομένην τῇ πόλει συμφορὰν μὴ συγκαταβαίνειν εἰς τὸ διὰ μάχης 
κρίνειν τὸν πόλεμον , ἑτέραν δὲ διάλυσιν ζητεῖν διὰ λόγων 
ἀσφαλεστέραν . 
οὐ μὴν οἱ Θηβαῖοί γε ταῖς ψυχαῖς ἐμαλακύνοντο , 
τοὐναντίον δὲ τοῖς θυμοῖς προαχθέντες ἀνεμίμνησκον ἀλλήλους τὴν ἐν 
Λεύκτροις εὐημερίαν καὶ τῶν ἄλλων παρατάξεων ἐν αἷς θαυμαστῶς ταῖς 
ἰδίαις ἀνδραγαθίαις ἀνελπίστους νίκας περιεποιήσαντο . 
οἱ μὲν οὖν 
Θηβαῖοι τοῖς παραστήμασιν ἀνδρειότερον μᾶλλον ἢ φρονιμώτερον 
χρησάμενοι προέπεσον εἰς πάνδημον τῆς πατρίδος ὄλεθρον · ὁ δὲ βασιλεὺς ἐν 
τρισὶ ταῖς πάσαις ἡμέραις ἑτοιμασάμενος τὰ πρὸς τὴν πολιορκίαν τὰς 
δυνάμεις διείλετο εἰς τρία μέρη καὶ τὸ μὲν τοῖς χαρακώμασι τοῖς πρὸ 
τῆς πόλεως κατεσκευασμένοις προσβάλλειν ἔταξε , τὸ δὲ τοῖς Θηβαίοις 
ἀντιτάττεσθαι , τὸ δὲ τρίτον ἐφεδρεύειν τῷ πονοῦντι μέρει τῆς 
δυνάμεως καὶ διαδέχεσθαι τὴν μάχην . 
οἱ 
δὲ Θηβαῖοι τοὺς μὲν ἱππεῖς ἐντὸς τοῦ χαρακώματος ἔταξαν , τοὺς δ’ 
ἐλευθερωθέντας οἰκέτας καὶ τοὺς φυγάδας καὶ τοὺς μετοίκους τοῖς πρὸς 
τὰ τείχη βιαζομένοις ἀντέταξαν , αὐτοὶ δὲ τοῖς μετὰ τοῦ βασιλέως 
Μακεδόσι πολλαπλασίοις οὖσι συνάπτειν μάχην πρὸ τῆς πόλεως 
ἡτοιμάζοντο . 
τέκνα δὲ καὶ γυναῖκες 
συνέτρεχον εἰς τὰ ἱερὰ καὶ τοὺς θεοὺς ἱκέτευον σῶσαι τὴν πόλιν ἐκ 
τῶν κινδύνων . 
ὡς δ’ ἤγγισαν οἱ Μακεδόνες καὶ τοῖς τεταγμένοις 
μέρεσιν ἕκαστοι προσέπεσον , αἱ μὲν σάλπιγγες ἐσήμαινον τὸ πολεμικόν , 
αἱ δὲ παρ’ ἀμφοτέροις δυνάμεις ὑφ’ ἕνα καιρὸν συνηλάλαξαν καὶ τὰ 
κοῦφα τῶν βελῶν ἐπὶ τοὺς πολεμίους ἔβαλον . 
ταχὺ δὲ τούτων ἐξαναλωθέντων καὶ πάντων εἰς τὴν 
ἀπὸ τοῦ ξίφους μάχην συμπεσόντων μέγας ἀγὼν συνίστατο . 
οἱ μὲν γὰρ 
Μακεδόνες διὰ τὸ πλῆθος τῶν ἀνδρῶν καὶ τὸ βάρος τῆς φάλαγγος 
δυσυπόστατον εἶχον τὴν βίαν , οἱ δὲ Θηβαῖοι ταῖς τῶν σωμάτων ῥώμαις 
ὑπερέχοντες καὶ τοῖς ἐν τοῖς γυμνασίοις συνεχέσιν ἀθλήμασιν , ἔτι δὲ 
τῷ παραστήματι τῆς ψυχῆς πλεονεκτοῦντες ἐνεκαρτέρουν τοῖς δεινοῖς . 
διὸ καὶ παρ’ ἀμφοτέροις πολλοὶ μὲν 
κατετιτρώσκοντο , οὐκ ὀλίγοι δ’ ἔπιπτον ἐναντίας λαμβάνοντες πληγάς . 
ὁμοῦ δ’ ἦν κατὰ τὰς ἐν τοῖς ἀγῶσι συμπλοκὰς μυγμὸς καὶ βοὴ καὶ 
παρακελευσμός , παρὰ μὲν τοῖς Μακεδόσι μὴ καταισχῦναι τὰς 
προγεγενημένας ἀνδραγαθίας , παρὰ δὲ τοῖς Θηβαίοις μὴ περιιδεῖν τέκνα 
καὶ γυναῖκας καὶ γονεῖς ὑπὲρ ἀνδραποδισμοῦ κινδυνεύοντας καὶ τὴν 
πατρίδα πανοίκιον ὑπὸ τοὺς Μακεδόνων θυμοὺς ὑποπεσοῦσαν , μνησθῆναι 
δὲ τῆς ἐν Λεύκτροις καὶ ἐν Μαντινείᾳ μάχης καὶ τῶν παρὰ πᾶσι 
περιβοήτων ἀνδραγαθημάτων . 
ἐπὶ πολὺν μὲν οὖν χρόνον ἰσόρροπος ἦν 
ἡ μάχη διὰ τὴν ὑπερβολὴν τῆς τῶν ἀγωνιζομένων ἀνδρείας . 
μετὰ δὲ ταῦτα ὁ 
Ἀλέξανδρος ὁρῶν τοὺς μὲν Θηβαίους ἑτοίμως ὑπὲρ τῆς ἐλευθερίας 
ἀγωνιζομένους , τοὺς δὲ Μακεδόνας κάμνοντας τῇ μάχῃ προσέταξε τοὺς 
ἐπὶ τῆς ἐφεδρίας τεταγμένους διαδέξασθαι τὸν ἀγῶνα . 
οἱ μὲν οὖν 
Μακεδόνες ἄφνω προσπεσόντες τοῖς Θηβαίοις κατακόποις βαρεῖς 
ἐπέκειντο τοῖς πολεμίοις καὶ πολλοὺς ἀνῄρουν . 
οὐ μὴν οἱ Θηβαῖοι τῆς νίκης ἐξεχώρουν , τοὐναντίον 
δὲ τῇ φιλοτιμίᾳ προαχθέντες πάντων τῶν δεινῶν κατεφρόνουν . 
ἐπὶ 
τοσοῦτο δὲ ταῖς ἀνδραγαθίαις προέβησαν ὥστε βοᾶν ὅτι Μακεδόνες 
ὁμολογοῦσιν ἥττους εἶναι Θηβαίων , καὶ τῶν ἄλλων πάντων εἰωθότων 
ἐν ταῖς διαδοχαῖς τῶν πολεμίων δεδιέναι τοὺς ἀκεραίους τῶν 
ἐφεδρευόντων οὗτοι μόνοι τότε θρασύτεροι πρὸς τοὺς κινδύνους 
ὑπῆρξαν , ὅθ’ οἱ πολέμιοι διαδοχὴν ἐξέπεμψαν τοῖς καταπονουμένοις 
ὑπὸ τῆς κακοπαθείας . 
ἀνυπερβλήτου δὲ 
τῆς φιλοτιμίας γινομένης ὁ βασιλεὺς κατανοήσας τινὰ πυλίδα 
καταλελειμμένην ὑπὸ τῶν φυλάκων ἐξαπέστειλε Περδίκκαν μετὰ στρατιωτῶν 
ἱκανῶν καταλαβέσθαι ταύτην καὶ παρεισπεσεῖν εἰς τὴν πόλιν . 
τούτου δὲ ταχὺ τὸ προσταχθὲν ποιήσαντος οἱ μὲν 
Μακεδόνες διὰ τῆς πυλίδος παρεισέπεσον εἰς τὴν πόλιν , οἱ δὲ Θηβαῖοι 
καταπεπονηκότες μὲν τὴν πρώτην φάλαγγα τῶν Μακεδόνων , ἀντιταχθέντες δ’ 
εὐρώστως τῇ δευτέρᾳ εὐέλπιδες ἦσαν περὶ τῆς νίκης · ὡς δὲ 
κατενόησαν μέρος τῆς πόλεως κατειλημμένον , εὐθὺς ἀνεχώρησαν ἐντὸς 
τῶν τειχῶν . 
ἅμα δὲ τούτοις πραττομένοις 
οἱ μὲν τῶν Θηβαίων ἱππεῖς ὁμοίως τοῖς πεζοῖς συνέτρεχον εἰς τὴν 
πόλιν καὶ πολλοὺς μὲν τῶν ἰδίων συμπατοῦντες διέφθειρον , αὐτοὶ δὲ 
τεταραγμένως εἰσίππευον εἰς τὴν πόλιν , ἐν δὲ ταῖς διεξόδοις καὶ 
τάφροις τοῖς οἰκείοις ὅπλοις περιπίπτοντες ἐτελεύτων . 
οἱ δὲ τὴν 
Καδμείαν φρουροῦντες ἐκχυθέντες ἐκ τῆς ἀκροπόλεως ἀπήντων τοῖς 
Θηβαίοις καὶ τεταραγμένοις ἐπιπεσόντες πολὺν ἐποίουν φόνον . 
τῆς δὲ πόλεως τοῦτον τὸν τρόπον καταλαμβανομένης πολλαὶ 
καὶ ποικίλαι περιστάσεις ἐντὸς τῶν τειχῶν ἐγίνοντο . 
οἱ μὲν γὰρ 
Μακεδόνες διὰ τὴν ὑπερηφανίαν τοῦ κηρύγματος πικρότερον ἢ 
πολεμικώτερον προσεφέροντο τοῖς Θηβαίοις καὶ μετὰ πολλῆς ἀπειλῆς 
ἐπιφερόμενοι τοῖς ἠτυχηκόσιν ἀφειδῶς ἀνῄρουν πάντας τοὺς 
περιτυγχάνοντας . 
οἱ δὲ Θηβαῖοι τὸ 
φιλελεύθερον τῆς ψυχῆς διαφυλάττοντες τοσοῦτον ἀπεῖχον τοῦ φιλοζωεῖν 
ὥστ’ ἐν ταῖς ἀπαντήσεσι συμπλέκεσθαι καὶ τὰς παρὰ τῶν πολεμίων 
ἐπισπᾶσθαι πληγάς · ἑαλωκυίας γὰρ τῆς πόλεως οὐδεὶς Θηβαίων ἑωράθη 
δεηθεὶς τῶν Μακεδόνων φείσασθαι τοῦ ζῆν οὐδὲ προσέπιπτον τοῖς τῶν 
κρατούντων γόνασιν ἀγεννῶς . 
ἀλλ’ οὔτε 
τὸ τῆς ἀρετῆς πάθος ἠλεεῖτο παρὰ τοῖς πολεμίοις οὔτε τὸ τῆς 
ἡμέρας μῆκος ἤρκει πρὸς τὴν ὠμότητα τῆς τιμωρίας , πᾶσα δὲ ἡ πόλις 
ἐξεφορεῖτο παιδίων ὁμοῦ καὶ παρθένων ἑλκομένων καὶ τὸ τῆς τεκούσης 
οἰκτρὸν ἐπιβοωμένων ὄνομα · Καθόλου δὲ τῶν οἴκων σὺν ὅλαις ταῖς 
συγγενείαις ἁρπαζομένων πάνδημος ὑπῆρχε τῆς πόλεως ἀνδραποδισμός . 
τῶν δὲ ὑπολελειμμένων Θηβαίων οἱ 
μὲν κατατετρωμένοι τὰ σώματα καὶ λιποψυχοῦντες συνεπλέκοντο τοῖς 
πολεμίοις , συναποθνήσκοντες τῇ τῶν ἐχθρῶν ἀπωλείᾳ , οἱ δὲ κλάσματι 
δόρατος ἐρειδόμενοι συνήντων τοῖς ἐπιφερομένοις καὶ διαγωνιζόμενοι τὸν 
ὕστατον ἀγῶνα προετίμων τὴν ἐλευθερίαν τῆς σωτηρίας . 
πολλοῦ δὲ φόνου γενομένου καὶ τῆς πόλεως κατὰ πάντα 
τόπον νεκρῶν πληρουμένης οὐκ ἦν ὅστις ἰδὼν οὐκ ἂν ἠλέησε τὰς 
τύχας τῶν ἀκληρούντων . 
καὶ γὰρ τῶν Ἑλλήνων Θεσπιεῖς καὶ 
Πλαταιεῖς , ἔτι δ’ Ὀρχομένιοι καί τινες ἄλλοι τῶν ἀλλοτρίως 
διακειμένων πρὸς τοὺς Θηβαίους συστρατευόμενοι τῷ βασιλεῖ συνεισέπεσον 
εἰς τὴν πόλιν καὶ τὴν ἰδίαν ἔχθραν ἐν τοῖς τῶν ἠτυχηκότων 
ἀκληρήμασιν ἐναπεδείκνυντο . 
διὸ καὶ πάθη 
πολλὰ καὶ δεινὰ κατὰ τὴν πόλιν ὁρᾶν ἦν γινόμενα · Ἕλληνες γὰρ ὑφ’ 
Ἑλλήνων ἀνηλεῶς ἀνῃροῦντο καὶ συγγενεῖς ὑπὸ τῶν κατὰ γένος 
προσηκόντων ἐφονεύοντο , μηδεμίαν ἐντροπὴν τῆς ὁμοφώνου διαλέκτου 
παρεχομένης . 
τέλος δὲ τῆς νυκτὸς ἐπικαταλαβούσης αἱ μὲν οἰκίαι 
διηρπάγησαν , τέκνα δὲ καὶ γυναῖκες καὶ οἱ γεγηρακότες εἰς τὰ ἱερὰ 
καταπεφευγότες μετὰ τῆς ἐσχάτης ὕβρεως ἀπήγοντο . 
τῶν δὲ Θηβαίων 
ἀνῃρέθησαν μὲν ὑπὲρ τοὺς ἑξακισχιλίους , αἰχμάλωτα δὲ σώματα 
συνήχθη πλείω τῶν τρισμυρίων , χρημάτων δὲ ἄπιστον πλῆθος διεφορήθη . 
ὁ δὲ βασιλεὺς τοὺς μὲν τελευτήσαντας 
τῶν Μακεδόνων ἔθαψε , πλείους ὄντας τῶν πεντακοσίων , τοὺς δὲ 
συνέδρους τῶν Ἑλλήνων συναγαγὼν ἐπέτρεψε τῷ κοινῷ συνεδρίῳ πῶς 
χρηστέον τῇ πόλει τῶν Θηβαίων . 
προτεθείσης οὖν βουλῆς τῶν ἀλλοτρίως διακειμένων τοῖς Θηβαίοις 
τινὲς ἐπεχείρουν συμβουλεύειν ἀπαραιτήτοις τιμωρίαις δεῖν περιβαλεῖν 
αὐτούς , ἀπεδείκνυον δ’ αὐτοὺς τὰ τῶν βαρβάρων πεφρονηκότας κατὰ τῶν 
Ἑλλήνων · καὶ γὰρ ἐπὶ Ξέρξου συμμαχοῦντας τοῖς Πέρσαις 
ἐστρατευκέναι κατὰ τῆς Ἑλλάδος καὶ μόνους τῶν Ἑλλήνων ὡς 
εὐεργέτας τιμᾶσθαι παρὰ τοῖς βασιλεῦσι τῶν Περσῶν καὶ πρὸ τῶν 
βασιλέων τοῖς πρεσβεύουσι τῶν Θηβαίων τίθεσθαι θρόνους . 
πολλὰ δὲ καὶ ἄλλα τοιαῦτα διελθόντες παρώξυναν τὰς 
τῶν συνέδρων ψυχὰς κατὰ τῶν Θηβαίων καὶ πέρας ἐψηφίσαντο τὴν μὲν 
πόλιν κατασκάψαι , τοὺς δ’ αἰχμαλώτους ἀποδόσθαι , τοὺς δὲ φυγάδας τῶν 
Θηβαίων ἀγωγίμους ὑπάρχειν ἐξ ἁπάσης τῆς Ἑλλάδος καὶ μηδένα τῶν 
Ἑλλήνων ὑποδέχεσθαι Θηβαῖον . 
ὁ δὲ 
βασιλεὺς ἀκολούθως τῇ τοῦ συνεδρίου γνώμῃ τὴν μὲν πόλιν κατασκάψας 
πολὺν ἐπέστησε φόβον τοῖς ἀφισταμένοις τῶν Ἑλλήνων , τοὺς δ’ 
αἰχμαλώτους λαφυροπωλήσας ἤθροισεν ἀργυρίου τάλαντα τετρακόσια καὶ 
τεσσαράκοντα . 
μετὰ δὲ ταῦτα εἰς τὰς Ἀθήνας 
ἐξαπέστειλε τοὺς ἐξαιτήσοντας τῶν ῥητόρων δέκα τοὺς κατ’ αὐτοῦ 
πεπολιτευμένους , ὧν ὑπῆρχον ἐπιφανέστατοι Δημοσθένης καὶ Λυκοῦργος . 
συναχθείσης οὖν ἐκκλησίας καὶ τῶν πρεσβευτῶν εἰσαχθέντων εἰς τὸ 
πλῆθος ὁ μὲν δῆμος ἀκούσας τῶν λόγων εἰς πολλὴν ἀγωνίαν καὶ 
ἀπορίαν ἐνέπεσεν . 
ἅμα μὲν γὰρ ἔσπευδε τὸ τῆς πόλεως ἀξίωμα 
τηρεῖν , ἅμα δὲ διὰ τὴν Θηβαίων ἀπώλειαν ἐκπεπληγμένος τὸ δεινὸν 
περίφοβος καθειστήκει , νουθετούμενος τοῖς τῶν πλησιοχώρων ἀτυχήμασι . 
πολλῶν δὲ λόγων γινομένων κατὰ τὴν 
ἐκκλησίαν Φωκίων μὲν ὁ χρηστός , ἀντιπολιτευόμενος τοῖς περὶ τὸν 
Δημοσθένην , ἔφη δεῖν τοὺς ἐξαιτουμένους μιμήσασθαι τὰς Λεὼ κόρας 
καὶ τὰς Ὑακινθίδας καὶ τὸν θάνατον ἑκουσίως ὑπομεῖναι ἕνεκα τοῦ 
μηδὲν ἀνήκεστον παθεῖν τὴν πατρίδα καὶ τὴν ἀνανδρίαν καὶ δειλίαν 
ὠνείδιζε τῶν μὴ βουλομένων ὑπὲρ τῆς πόλεως τελευτᾶν · ὁ δὲ δῆμος 
τοῦτον μὲν τοῖς θορύβοις ἐξέβαλε , προσάντως ἀκούων τοὺς λόγους , 
Δημοσθένους δὲ λόγον πεφροντισμένον 
διελθόντος ὁ δῆμος εἰς συμπάθειαν τῶν ἀνδρῶν προαχθεὶς φανερὸς ἦν 
σώζειν βουλόμενος τοὺς ἄνδρας . 
ἐπὶ τελευτῆς δὲ Δημάδης , πεπεισμένος 
ὑπὸ τῶν περὶ Δημοσθένην , ὥς φασι , πέντε ταλάντοις ἀργυρίου , 
συνεβούλευε μὲν σώζειν τοὺς κινδυνεύοντας , παρανέγνω δὲ ψήφισμα 
γεγραμμένον φιλοτέχνως · περιεῖχε γὰρ παραίτησιν τῶν ἀνδρῶν καὶ 
ἐπαγγελίαν τοῦ κολάζειν κατὰ τοὺς νόμους , ἂν ὦσιν ἄξιοι τιμωρίας . 
ὁ μὲν οὖν δῆμος ἀποδεξάμενος τὴν 
ἐπίνοιαν τοῦ Δημάδου τό τε ψήφισμα ἐκύρωσε καὶ τὸν Δημάδην μεθ’ 
ἑτέρων ἀπέστειλε πρεσβευτὴν πρὸς τὸν βασιλέα , δοὺς ἐντολὴν καὶ περὶ 
τῶν Θηβαίων φυγάδων ἀξιῶσαι τὸν Ἀλέξανδρον συγχωρῆσαι τῷ δήμῳ 
τοὺς πεφευγότας Θηβαίους ὑποδέχεσθαι . 
ὁ 
δὲ Δημάδης πρεσβεύσας καὶ τῇ τοῦ λόγου δεινότητι πάντα 
κατεργασάμενος ἔπεισε τὸν Ἀλέξανδρον ἀπολῦσαι τοὺς ἄνδρας τῶν 
ἐγκλημάτων καὶ τἄλλα πάντα συγχωρῆσαι τοῖς Ἀθηναίοις . 
μετὰ δὲ ταῦτα ὁ μὲν βασιλεὺς ἐπανελθὼν μετὰ τῆς 
δυνάμεως εἰς τὴν Μακεδονίαν συνήγαγε τοὺς ἡγεμόνας τῶν στρατιωτῶν 
καὶ τοὺς ἀξιολογωτάτους τῶν φίλων καὶ προέθηκε βουλὴν περὶ τῆς εἰς 
τὴν Ἀσίαν διαβάσεως , πότε χρὴ στρατεύειν καὶ τίνι τρόπῳ χειριστέον 
τὸν πόλεμον . 
τῶν δὲ περὶ τὸν 
Ἀντίπατρον καὶ Παρμενίωνα συμβουλευόντων πρότερον παιδοποιήσασθαι καὶ 
τότε τοῖς τηλικούτοις ἐγχειρεῖν ἔργοις , δραστικὸς ὢν καὶ πρὸς πᾶσαν 
πράξεως ἀναβολὴν ἀλλοτρίως διακείμενος ἀντεῖπε τούτοις · αἰσχρὸν γὰρ 
ὑπάρχειν ἀπεφαίνετο τὸν ὑπὸ τῆς Ἑλλάδος ἡγεμόνα καθεσταμένον τοῦ 
πολέμου καὶ πατρικὰς ἀνικήτους δυνάμεις παρειληφότα καθῆσθαι γάμους 
ἐπιτελοῦντα καὶ τέκνων γενέσεις ἀναμένοντα . 
διδάξας οὖν αὐτοὺς περὶ τοῦ συμφέροντος καὶ 
παρορμήσας διὰ τῶν λόγων πρὸς τοὺς ἀγῶνας θυσίας μεγαλοπρεπεῖς τοῖς 
θεοῖς συνετέλεσεν ἐν Δίῳ τῆς Μακεδονίας καὶ σκηνικοὺς ἀγῶνας Διὶ 
καὶ Μούσαις , οὓς Ἀρχέλαος ὁ προβασιλεύσας πρῶτος κατέδειξε . 
τὴν δὲ πανήγυριν ἐφ’ ἡμέρας ἐννέα 
συνετέλεσεν , ἑκάστῃ τῶν Μουσῶν ἐπώνυμον ἡμέραν ἀναδείξας . 
σκηνὴν 
δὲ κατασκευασάμενος ἑκατοντάκλινον τούς τε φίλους καὶ τοὺς ἡγεμόνας , 
ἔτι δὲ τοὺς ἀπὸ τῶν πόλεων πρέσβεις παρέλαβεν ἐπὶ τὴν εὐωχίαν . 
λαμπραῖς δὲ παρασκευαῖς χρησάμενος καὶ πολλοὺς μὲν ἑστιάσας , πάσῃ δὲ 
τῇ δυνάμει διαδοὺς ἱερεῖα καὶ τἄλλα τὰ πρὸς τὴν εὐωχίαν ἀνήκοντα 
προσανέλαβε τὸ στρατόπεδον . 
ἐπ’ ἄρχοντος δ’ 
Ἀθήνησι Κτησικλέους Ῥωμαῖοι μὲν ὑπάτους κατέστησαν Γάιον 
Σουλπίκιον καὶ Λεύκιον Παπίριον . 
Ἀλέξανδρος δὲ μετὰ τῆς δυνάμεως 
πορευθεὶς ἐπὶ τὸν Ἑλλήσποντον διεβίβασε τὴν δύναμιν ἐκ τῆς 
Εὐρώπης εἰς τὴν Ἀσίαν . 
αὐτὸς δὲ 
μακραῖς ναυσὶν ἑξήκοντα καταπλεύσας πρὸς τὴν Τρῳάδα χώραν πρῶτος 
τῶν Μακεδόνων ἀπὸ τῆς νεὼς ἠκόντισε μὲν τὸ δόρυ , πήξας δ’ εἰς τὴν 
γῆν καὶ αὐτὸς ἀπὸ τῆς νεὼς ἀφαλλόμενος παρὰ τῶν θεῶν ἀπεφαίνετο 
τὴν Ἀσίαν δέχεσθαι δορίκτητον . 
καὶ τοὺς 
μὲν τάφους τῶν ἡρώων Ἀχιλλέως τε καὶ Αἴαντος καὶ τῶν ἄλλων 
ἐναγίσμασι καὶ τοῖς ἄλλοις τοῖς πρὸς εὐδοξίαν ἀνήκουσιν ἐτίμησεν , 
αὐτὸς δὲ τὸν ἐξετασμὸν τῆς ἀκολουθούσης δυνάμεως ἀκριβῶς 
ἐποιήσατο . 
εὑρέθησαν δὲ πεζοὶ Μακεδόνες μὲν μύριοι καὶ δισχίλιοι , 
σύμμαχοι δὲ ἑπτακισχίλιοι , μισθοφόροι δὲ πεντακισχίλιοι , καὶ τούτων 
ἁπάντων Παρμενίων εἶχε τὴν ἡγεμονίαν . 
Ὀδρύσαι δὲ καὶ Τριβαλλοὶ καὶ Ἰλλυριοὶ συνηκολούθουν 
ἑπτακισχίλιοι , τοξοτῶν δὲ καὶ τῶν Ἀγριάνων καλουμένων χίλιοι , ὥστε 
τοὺς ἅπαντας εἶναι πεζοὺς τρισμυρίους καὶ δισχιλίους . 
ἱππεῖς δ’ 
ὑπῆρχον Μακεδόνες μὲν χίλιοι καὶ ὀκτακόσιοι , Φιλώτου τοῦ 
Παρμενίωνος ἡγουμένου , Θετταλοὶ δὲ χίλιοι καὶ ὀκτακόσιοι , ὧν 
ἡγεῖτο Κάλλας ὁ Ἁρπάλου , τῶν δ’ ἄλλων Ἑλλήνων οἱ πάντες 
ἑξακόσιοι , ὧν ἡγεῖτο Ἐρίγυιος , Θρᾷκες δὲ πρόδρομοι καὶ Παίονες 
ἐννακόσιοι , Κάσανδρον ἔχοντες ἡγεμόνα , ὥστε τοὺς 
σύμπαντας ὑπάρχειν ἱππεῖς τετρακισχιλίους καὶ πεντακοσίους . 
οἱ μὲν 
οὖν μετ’ Ἀλεξάνδρου διαβάντες εἰς τὴν Ἀσίαν τοσοῦτοι τὸ πλῆθος 
ἦσαν . 
οἱ δ’ ἐπὶ τῆς Εὐρώπης 
ἀπολελειμμένοι στρατιῶται , ὧν Ἀντίπατρος εἶχε τὴν ἡγεμονίαν , πεζοὶ 
μὲν ὑπῆρχον μύριοι καὶ δισχίλιοι , ἱππεῖς δὲ χίλιοι καὶ πεντακόσιοι . 
τοῦ δὲ 
βασιλέως ἀναζεύξαντος ἐκ τῆς Τρῳάδος καὶ καταντήσαντος πρὸς τὸ 
τέμενος τῆς Ἀθηνᾶς ὁ μὲν θύτης Ἀλέξανδρος κατανοήσας πρὸ τοῦ νεὼ 
κειμένην εἰκόνα χαμαὶ τοῦ Φρυγίας ποτὲ σατραπεύσαντος Ἀριοβαρζάνου 
καί τινων οἰωνῶν αἰσίων ἄλλων ἐπιγενομένων προσῆλθε τῷ βασιλεῖ καὶ 
νικήσειν αὐτὸν ἱππομαχίᾳ μεγάλῃ διεβεβαιοῦτο καὶ μάλιστ’ , ἂν τύχῃ 
περὶ τὴν Φρυγίαν ἀγωνισάμενος . 
προσετίθει δὲ καὶ διότι ταῖς ἰδίαις χερσὶν ἀποκτενεῖ μαχόμενος ἐν 
παρατάξει στρατηγὸν ἐπιφανῆ τῶν πολεμίων · ταῦτα γὰρ αὐτῷ 
προσημαίνειν τοὺς θεοὺς καὶ μάλιστα τὴν Ἀθηνᾶν , ἣν καὶ συνεργήσειν 
ἐν τοῖς εὐημερήμασιν . 
ὁ δ’ Ἀλέξανδρος ἀποδεξάμενος τὴν τοῦ μάντεως 
πρόρρησιν τῇ μὲν Ἀθηνᾷ λαμπρὰν ἐπετέλεσε θυσίαν καὶ τὸ μὲν 
ἴδιον ὅπλον ἀνέθηκε τῇ θεῷ , τῶν δ’ ἐν τῷ νεῷ κειμένων ὅπλων 
τὸ κράτιστον ἀναλαβὼν καὶ τούτῳ καθοπλισθεὶς ἐχρήσατο κατὰ τὴν 
πρώτην μάχην , ἣν διὰ τῆς ἰδίας ἀνδραγαθίας κρίνας περιβόητον ἔσχε 
τὴν νίκην . 
ἀλλὰ ταῦτα μὲν ὕστερον ἡμέραις ὀλίγαις ἐπράχθη . 
οἱ δὲ τῶν Περσῶν σατράπαι καὶ 
στρατηγοὶ τοῦ μὲν κωλῦσαι τῶν Μακεδόνων τὴν διάβασιν ὑστέρησαν , 
ἀθροισθέντες δ’ ἐβουλεύοντο πῶς χρὴ διαπολεμεῖν τοῖς περὶ 
Ἀλέξανδρον . 
Μέμνων μὲν οὖν ὁ Ῥόδιος , διαβεβοημένος ἐπὶ συνέσει 
στρατηγικῇ , συνεβούλευε κατὰ στόμα μὲν μὴ διακινδυνεύειν , τὴν δὲ 
χώραν φθείρειν καὶ τῇ σπάνει τῶν ἀναγκαίων εἴργειν τοὺς Μακεδόνας 
τῆς εἰς τοὔμπροσθεν πορείας , διαβιβάζειν δὲ καὶ δυνάμεις εἰς τὴν 
Μακεδονίαν ναυτικάς τε καὶ πεζικὰς καὶ τὸν ὅλον πόλεμον εἰς τὴν 
Εὐρώπην μεταγαγεῖν . 
ὁ δ’ ἀνὴρ οὗτος 
ἄριστα μὲν συνεβούλευεν , ὡς ἐκ τῶν ἀποτελεσμάτων ἐγενήθη φανερόν , 
οὐ μὴν ἔπεισε τοὺς ἄλλους ἡγεμόνας , ὡς ἀνάξια συμβουλεύων τῆς 
Περσῶν μεγαλοψυχίας . 
διόπερ ἐπικρατούσης 
τῆς τοῦ διαγωνίζεσθαι γνώμης οὗτοι μὲν τὰς πανταχόθεν δυνάμεις 
μεταπεμψάμενοι καὶ πολλαπλάσιοι γενόμενοι τῶν Μακεδόνων προῆγον ἐπὶ 
Φρυγίας τῆς ἐφ’ Ἑλλησπόντου . 
κατεστρατοπέδευσαν δὲ παρὰ τὸν 
Γρανικὸν ποταμόν , προβαλλόμενοι τὸ ῥεῖθρον τοῦ προειρημένου ποταμοῦ . 
ὁ δὲ 
Ἀλέξανδρος πυθόμενος τὴν συνδρομὴν τῶν βαρβαρικῶν δυνάμεων προῆγε καὶ 
σύντομον τὴν πορείαν ποιησάμενος ἀντεστρατοπέδευσε τοῖς πολεμίοις , 
ὥστε ἀνὰ μέσον ῥεῖν τῶν παρεμβολῶν τὸν Γρανικόν . 
οἱ μὲν οὖν βάρβαροι τὴν ὑπώρειαν κατειλημμένοι τὴν 
ἡσυχίαν ἦγον , κεκρικότες τοῖς πολεμίοις ἐπιθέσθαι κατὰ τὴν διάβασιν 
τοῦ ποταμοῦ · καὶ διεσπασμένης τῆς τῶν Μακεδόνων φάλαγγος ῥᾳδίως 
προτερήσειν ὑπελάμβανον ἐν τῇ μάχῃ · ὁ 
δὲ Ἀλέξανδρος τεθαρρηκὼς ἅμ’ ἡμέρᾳ περαιώσας τὴν δύναμιν ἔφθασε 
τοὺς πολεμίους ἐκτάξας τὴν δύναμιν ἡρμοσμένως πρὸς τὸν ἀγῶνα . 
οἱ 
δὲ βάρβαροι πρὸς ὅλην τὴν τάξιν τῶν Μακεδόνων ἔστησαν τὸ πλῆθος 
τῶν ἱππέων καὶ διὰ τούτων προκινεῖν τὴν μάχην διεγνώκεισαν . 
τὸ μὲν οὖν εὐώνυμον μέρος εἶχε Μέμνων ὁ 
Ῥόδιος καὶ Ἀρσαμένης ὁ σατράπης ἔχοντες τοὺς ἰδίους ἱππεῖς , 
μετὰ δὲ τούτους Ἀρσίτης ἐτέτακτο τοὺς ἐκ Παφλαγονίας ἔχων 
ἱππεῖς , ἔπειτα Σπιθροβάτης ὁ Ἰωνίας σατράπης Ὑρκανῶν ἱππέων 
ἡγούμενος · τὸ δὲ δεξιὸν κέρας ἐπεῖχον χίλιοι μὲν Μῆδοι , δισχίλιοι 
δὲ οἱ μετὰ Ῥεομίθρους ἱππεῖς καὶ Βακτριανοὶ τούτοις ἴσοι · τὸν δὲ 
μέσον τόπον ἐπεῖχον οἱ τῶν ἄλλων ἐθνῶν ἱππεῖς , πολλοὶ μὲν τὸν 
ἀριθμὸν ὄντες , ἐπίλεκτοι δὲ ταῖς ἀρεταῖς . 
οἱ δὲ πάντες ἱππεῖς 
ὑπῆρχον πλείους τῶν μυρίων . 
οἱ δὲ πεζοὶ 
τῶν Περσῶν ἦσαν μὲν οὐκ ἐλάττους τῶν δέκα μυριάδων , ὄπισθεν δ’ 
ἐπιτεταγμένοι τὴν ἡσυχίαν ἦγον , ὡς τῶν ἱππέων ἱκανῶν ὄντων 
καταπονῆσαι τοὺς Μακεδόνας . 
τῶν δ’ 
ἱππέων παρ’ ἀμφοτέροις προθύμως εἰς τὸν κίνδυνον συμπεσόντων τὸ μὲν 
εὐώνυμον μέρος ἐπέχοντες οἱ τῶν Θετταλῶν ἱππεῖς Παρμενίωνος 
ἡγουμένου τεθαρρηκότως ἐδέχοντο τὴν ἐπιφορὰν τῶν καθ’ αὑτοὺς 
τεταγμένων , Ἀλέξανδρος δὲ τοὺς ἀρίστους τῶν ἱππέων κατὰ τὸ δεξιὸν 
κέρας ἔχων μεθ’ αὑτοῦ πρῶτος ἐφίππευσε τοῖς Πέρσαις καὶ συμπλακεὶς 
τοῖς πολεμίοις πολὺν ἐποιεῖτο φόνον . 
τῶν δὲ βαρβάρων εὐρώστως 
ἀγωνιζομένων καὶ τοὺς ἑαυτῶν θυμοὺς ταῖς τῶν Μακεδόνων ἀρεταῖς 
ἀντιταττόντων ἡ τύχη συνήγαγεν εἰς ἕνα τόπον τοὺς ἀρίστους εἰς τὴν 
ὑπὲρ τῆς νίκης κρίσιν . 
ὁ γὰρ τῆς 
Ἰωνίας σατράπης Σπιθροβάτης , γένει μὲν ὢν Πέρσης , Δαρείου δὲ τοῦ 
βασιλέως γαμβρός , ἀνδρείᾳ δὲ διαφέρων , μετὰ μεγάλης δυνάμεως ἱππέων 
ἐπέρραξε τοῖς Μακεδόσιν , ἔχων δὲ συναγωνιστὰς τεταγμένους 
τεσσαράκοντα συγγενεῖς ἀρεταῖς διαφόρους ἐνέκειτο τοῖς ἀνθεστηκόσι 
καὶ θρασέως ἀγωνιζόμενος οὓς μὲν ἀνῄρει τῶν ἀνθισταμένων , οὓς δὲ 
κατετραυμάτιζε . 
δυσυποστάτου δὲ τῆς περὶ 
αὐτὸν οὔσης βίας ὁ Ἀλέξανδρος ἐπιστρέψας τὸν ἵππον ἐπὶ τὸν 
σατράπην ἐφίππευσε τῷ βαρβάρῳ . 
ὁ δὲ Πέρσης νομίσας παρὰ τῶν θεῶν 
αὐτῷ δεδόσθαι τὸν τῆς μονομαχίας καιρόν , εἰ συμβήσεται διὰ τῆς 
ἰδίας ἀνδραγαθίας ἐλευθερωθῆναι τῶν μεγίστων φόβων τὴν Ἀσίαν καὶ 
τὴν περιβόητον Ἀλεξάνδρου τόλμαν ταῖς ἰδίαις χερσὶ καταλυθῆναι καὶ 
τὴν τῶν Περσῶν δόξαν μὴ καταισχυνθῆναι φθάνει βαλὼν τὸ σαυνίον ἐπὶ 
τὸν Ἀλέξανδρον καὶ οὕτω μετὰ σφοδρᾶς εἰσπεσὼν ῥύμης καὶ βιαίως 
τὸ δόρυ ὠσάμενος διαρρήξας τε τήν τε ἀσπίδα Ἀλεξάνδρου καὶ τὴν 
δεξιὰν ἐπωμίδα διήλασε διὰ τοῦ θώρακος . 
ὁ δὲ βασιλεὺς τὸ μὲν βέλος τῷ βραχίονι παρελκόμενον ἀπέρριψε , τῷ 
δ’ ἵππῳ προσβαλὼν τὰ κέντρα καὶ τῇ ῥύμῃ τῆς φορᾶς συνεργῷ 
χρησάμενος εἰς μέσον τοῦ σατράπου τὸ στῆθος ἐνήρεισε τὸ ξυστόν . 
οὗ συντελεσθέντος αἱ μὲν πλησίον 
τάξεις παρ’ ἀμφοτέροις διὰ τὴν ὑπερβολὴν τῆς ἀνδρείας ἀνεβόησαν , 
τῆς δ’ ἐπιδορατίδος περὶ τὸν θώρακα συντριβείσης καὶ τοῦ θραύσματος 
ἀποπηδήσαντος ὁ μὲν Πέρσης σπασάμενος τὸ ξίφος ἐπὶ τὸν Ἀλέξανδρον 
ἐπεφέρετο , ὁ δὲ βασιλεὺς διαλαβὼν τὸ ξυστὸν ἔφθασεν ἐνερεῖσαι τῷ 
προσώπῳ καὶ διήλασε τὴν πληγήν . 
καθ’ ὃν 
δὴ χρόνον ὁ ἀδελφὸς τοῦ πεσόντος Ῥωσάκης προσιππεύσας κατήνεγκε τῷ 
ξίφει κατὰ τῆς κεφαλῆς Ἀλεξάνδρου οὕτως ἐπικίνδυνον πληγὴν ὥστε 
τὸ μὲν κράνος διαπτύξαι , τοῦ δὲ χρωτὸς βραχέως ἐπιψαῦσαι . 
κατὰ δὲ τὴν αὐτὴν διαίρεσιν ἐπιφέροντος 
ἄλλην πληγὴν τοῦ Ῥωσάκου Κλεῖτος ὁ μέλας ἐπικαλούμενος προσελάσας 
τὸν ἵππον ἀπέκοψε τὴν χεῖρα τοῦ βαρβάρου . 
περὶ δ’ ἀμφοτέρων τῶν 
πεσόντων οἱ συγγενεῖς ἀθρόοι συστραφέντες τὸ μὲν πρῶτον ἠκόντιζον 
ἐπὶ τὸν Ἀλέξανδρον , ἔπειτα δὲ καὶ συστάδην μαχόμενοι πάντα 
κίνδυνον ὑπέμενον ὑπὲρ τοῦ φονεῦσαι τὸν βασιλέα . 
ὁ δὲ καίπερ πολλοῖς καὶ μεγάλοις κινδύνοις 
συνεχόμενος ὅμως οὐκ ἐνικᾶτο τοῖς πλήθεσι τῶν πολεμίων , ἀλλὰ δύο 
μὲν ἔχων εἰς τὸν θώρακα πληγάς , μίαν δὲ εἰς τὸ κράνος , τρεῖς δ’ 
εἰς τὸ καθαιρεθὲν ὅπλον ἐκ τοῦ νεὼ τῆς Ἀθηνᾶς ὅμως οὐκ 
ἐνεδίδου , ἀλλὰ τῷ παραστήματι τῆς ψυχῆς ἐπαιρόμενος παντὸς δεινοῦ 
κατεξανίστατο . 
μετὰ δὲ ταῦτα καὶ τῶν 
ἄλλων ἐπιφανῶν ἡγεμόνων παρ’ αὐτὸν ἐν τοῖς Πέρσαις ἔπεσον 
πλείους , ὧν ἦσαν ἐπιφανέστατοι Ἀτιζύης καὶ Φαρνάκης ὁ τῆς 
Δαρείου γυναικὸς ἀδελφός , ἔτι δὲ Μιθροβουζάνης ὁ Καππαδοκῶν 
ἡγούμενος . 
διὸ καὶ πολλῶν ἡγεμόνων 
ἀναιρεθέντων καὶ τῶν Περσικῶν τάξεων ἁπασῶν ὑπὸ τῶν Μακεδόνων 
ἡττωμένων πρῶτον μὲν οἱ κατὰ τὸν Ἀλέξανδρον τεταγμένοι φυγεῖν 
ἠναγκάσθησαν , μετὰ δὲ ταῦτα καὶ τῶν ἄλλων τραπέντων ὁ μὲν βασιλεὺς 
ὁμολογούμενον τῆς ἀνδραγαθίας τὸ πρωτεῖον ἀπηνέγκατο καὶ τῆς ὅλης 
νίκης ἔδοξε μάλιστ’ αἴτιος γεγονέναι , μετὰ δὲ τοῦτον οἱ τῶν 
Θετταλῶν ἱππεῖς ἄριστα ταῖς εἴλαις χρώμενοι καὶ διαφόρως 
ἀγωνισάμενοι μεγάλην ἐπ’ ἀνδρείᾳ δόξαν ἔσχον . 
μετὰ δὲ τὴν τῶν ἱππέων τροπὴν οἱ πεζοὶ συμβαλόντες 
ἀλλήλοις ὀλίγον χρόνον ἠγωνίσαντο · οἱ γὰρ βάρβαροι διὰ τὴν τῶν 
ἱππέων τροπὴν καταπλαγέντες καὶ ταῖς ψυχαῖς ἐνδόντες πρὸς φυγὴν 
ὥρμησαν . 
ἀνῃρέθησαν δὲ τῶν Περσῶν οἱ 
πάντες πεζοὶ μὲν πλείους τῶν μυρίων , ἱππεῖς δὲ οὐκ ἐλάττους 
δισχιλίων , ἐζωγρήθησαν δ’ ὑπὲρ τοὺς δισμυρίους . 
μετὰ δὲ τὴν μάχην ὁ 
βασιλεὺς τοὺς τετελευτηκότας ἔθαψε μεγαλοπρεπῶς , σπεύδων διὰ ταύτης 
τῆς τιμῆς τοὺς στρατιώτας προθυμοτέρους κατασκευάσαι πρὸς τοὺς ἐν ταῖς 
μάχαις κινδύνους . 
αὐτὸς δ’ ἀναλαβὼν τὴν δύναμιν προῆγε διὰ τῆς Λυδίας , 
καὶ τὴν μὲν τῶν Σαρδιανῶν πόλιν καὶ τὰς ἀκροπόλεις , ἔτι δὲ τοὺς 
ἐν αὐταῖς θησαυρούς , παρέλαβε Μιθρίνους τοῦ σατράπου παραδόντος 
ἑκουσίως . 
εἰς δὲ τὴν Μίλητον συμπεφευγότων τῶν διασωθέντων ἐκ τῆς μάχης 
Περσῶν μετὰ Μέμνονος τοῦ στρατηγοῦ ὁ μὲν βασιλεὺς πλησίον τῆς 
πόλεως στρατοπεδεύσας καθ’ ἡμέραν συνεχεῖς προσβολὰς τοῖς τείχεσιν ἐκ 
διαδοχῆς ἐποιεῖτο , οἱ δὲ πολιορκούμενοι 
τὸ μὲν πρῶτον ῥᾳδίως ἀπὸ τῶν τειχῶν ἠμύνοντο , πολλῶν μὲν 
στρατιωτῶν ἠθροισμένων εἰς τὴν πόλιν , βελῶν δὲ καὶ τῶν ἄλλων τῶν 
εἰς τὴν πολιορκίαν χρησίμων δαψιλῆ χορηγίαν ἔχοντες · ἐπεὶ δὲ ὁ βασιλεὺς φιλοτιμότερον ταῖς τε μηχαναῖς 
ἐσάλευε τὰ τείχη καὶ τὴν πολιορκίαν ἐνεργεστάτην ἐποιεῖτο κατὰ γῆν 
ἅμα καὶ κατὰ θάλατταν οἵ τε Μακεδόνες διὰ τῶν πιπτόντων τειχῶν 
εἰσεβιάζοντο , τηνικαῦτα κατισχυόμενοι πρὸς φυγὴν ἐτράποντο . 
εὐθὺ δ’ οἱ Μιλήσιοι μεθ’ ἱκετηριῶν τῷ 
βασιλεῖ προσπίπτοντες παρέδωκαν σφᾶς αὐτοὺς καὶ τὴν πόλιν . 
τῶν δὲ 
βαρβάρων οἱ μὲν ὑπὸ τῶν Μακεδόνων ἀνῃρέθησαν , οἱ δὲ τῆς πόλεως 
ἐκπίπτοντες ἔφευγον , οἱ δ’ ἄλλοι πάντες ἥλωσαν . 
ὁ δ’ Ἀλέξανδρος τοῖς μὲν Μιλησίοις φιλανθρώπως 
προσηνέχθη , τοὺς δ’ ἄλλους ἅπαντας ἐξηνδραποδίσατο . 
τῆς δὲ ναυτικῆς 
δυνάμεως οὔσης ἀχρήστου καὶ δαπάνας μεγάλας ἐχούσης κατέλυσε τὸ 
ναυτικὸν πλὴν ὀλίγων νεῶν , αἷς ἐχρῆτο πρὸς τὴν παρακομιδὴν τῶν 
πολιορκητικῶν ὀργάνων , ἐν αἷς ἦσαν αἱ παρ’ Ἀθηναίων νῆες 
συμμαχίδες εἴκοσιν . 
ἔνιοι δὲ λέγουσι τὸν Ἀλέξανδρον στρατηγικῶς 
ἐπινοῆσαι τὴν τοῦ στόλου κατάλυσιν · προσδοκίμου γὰρ ὄντος τοῦ 
Δαρείου καὶ μελλούσης μεγάλης παρατάξεως συντελεῖσθαι νομίσαι τοὺς 
Μακεδόνας ἐκθυμότερον ἀγωνιεῖσθαι παραιρεθείσης τῆς κατὰ τὴν φυγὴν 
ἐλπίδος . 
τὸ δ’ αὐτὸ πρᾶξαι κατὰ τὴν 
ἐπὶ Γρανικῷ μάχην · κατὰ νώτου γὰρ λαβεῖν τὸν ποταμόν , ὅπως μηδεὶς 
ἐπιβάληται φεύγειν προδήλου τῆς ἀπωλείας οὔσης τῶν διωκομένων ἐν 
τῷ τοῦ ποταμοῦ ῥείθρῳ . 
καὶ γὰρ κατὰ τοὺς ὕστερον χρόνους 
Ἀγαθοκλέα τὸν Συρακοσίων βασιλέα μιμησάμενον τὴν Ἀλεξάνδρου 
στρατηγίαν ἀνέλπιστον καὶ μεγάλην νίκην περιποιήσασθαι · διαβάντα γὰρ αὐτὸν εἰς Λιβύην μετ’ ὀλίγης δυνάμεως 
καὶ τὰς ναῦς ἐμπρήσαντα παρελέσθαι μὲν τῶν στρατιωτῶν τὰς ἐκ τοῦ 
φεύγειν ἐλπίδας , συναναγκάσαι δὲ γενναίως ἀγωνίσασθαι καὶ διὰ τοῦτο 
Καρχηδονίων ἀντιταχθέντων πολλαῖς μυριάσι νικῆσαι . 
μετὰ δὲ τὴν ἅλωσιν τῆς 
Μιλήτου τὸ πλῆθος τῶν Περσῶν καὶ τῶν μισθοφόρων , ἔτι δ’ οἱ 
πρακτικώτατοι τῶν ἡγεμόνων συνέδραμον εἰς τὴν Ἁλικαρνασσόν . 
αὕτη δὲ 
ἡ πόλις μεγίστη τῶν κατὰ τὴν Καρίαν ἦν , βασίλεια μὲν ἐσχηκυῖα τὰ 
Καρῶν , ἀκροπόλεσι δὲ καλῶς κεκοσμημένη . 
κατὰ δὲ τὸν αὐτὸν καιρὸν Μέμνων μὲν τήν τε γυναῖκα καὶ τὰ τέκνα 
πρὸς Δαρεῖον ἔπεμψε καὶ τούτῳ παραθέμενος ἅμα μὲν ὑπέλαβε τῆς 
ἀσφαλείας αὐτῶν καλῶς πεπρονοῆσθαι , ἅμα δὲ τὸν βασιλέα καλοὺς 
ὁμήρους ἔχοντα προθυμότερον ἐμπιστεύσειν αὐτῷ τὴν τῶν ὅλων 
ἡγεμονίαν · ὅπερ καὶ συνέβη γενέσθαι . 
εὐθὺς γὰρ ὁ Δαρεῖος ἔπεμψεν ἐπιστολὰς πρὸς τοὺς κατὰ θάλατταν 
οἰκοῦντας , προστάττων ἅπαντας ὑπακούειν τῷ Μέμνονι . 
διόπερ οὗτος 
παραλαβὼν τὴν τῶν ὅλων ἡγεμονίαν παρεσκευάζετο πάντα τὰ χρήσιμα πρὸς 
πολιορκίαν ἐν τῇ πόλει τῶν Ἁλικαρνασσέων . 
ὁ δὲ βασιλεὺς 
Ἀλέξανδρος τὰ μὲν πολιορκητικὰ τῶν ὀργάνων καὶ σῖτον κατὰ θάλατταν 
ἐκόμισεν ἐπὶ τὴν Ἁλικαρνασσόν , αὐτὸς δὲ μετὰ πάσης τῆς δυνάμεως 
προῆγεν ἐπὶ Καρίας καὶ τὰς ἐν τῇ παρόδῳ πόλεις προσήγετο ταῖς 
φιλανθρωπίαις · μάλιστα δ’ εὐεργέτει τὰς Ἑλληνίδας πόλεις , ποιῶν 
αὐτὰς αὐτονόμους καὶ ἀφορολογήτους , προσεπιλέγων ὅτι τῆς τῶν 
Ἑλλήνων ἐλευθερώσεως ἕνεκα τὸν πρὸς Πέρσας πόλεμον ἐπανῄρηται . 
ὄντι δ’ αὐτῷ κατὰ τὴν ὁδοιπορίαν 
ἀπήντησέν τι γύναιον , ὄνομα μὲν Ἄδα , γένει δὲ προσήκουσα τῇ 
Καρῶν ἀρχῇ . 
ἐντυχούσης δ’ αὐτῆς περὶ τῆς προγονικῆς δυναστείας καὶ 
δεηθείσης βοηθῆσαι ταύτην μὲν ἐκέλευσε παραλαβεῖν τὴν τῆς Καρίας 
ἀρχήν , τοὺς δὲ Κᾶρας ἰδίους ἐποιήσατο ταῖς εὐνοίαις διὰ τὴν τῆς 
γυναικὸς ταύτης εὐεργεσίαν · εὐθὺς γὰρ 
αἱ πόλεις ἅπασαι πρεσβείας ἀποστέλλουσαι χρυσοῖς στεφάνοις ἐτίμησαν 
τὸν βασιλέα καὶ πάντα συμπράττειν ἐπηγγείλαντο . 
ὁ δὲ Ἀλέξανδρος 
πλησίον τῆς πόλεως στρατοπεδεύσας συνεστήσατο πολιορκίαν ἐνεργὸν καὶ 
καταπληκτικήν . 
τὸ μὲν γὰρ πρῶτον τοῖς 
τείχεσι προσβολὰς συνεχεῖς ἐκ διαδοχῆς ἐποιεῖτο καὶ διημέρευεν ἐν 
τοῖς κινδύνοις · μετὰ δὲ ταῦτα παντοδαπὰς μηχανὰς ἐπιστήσας καὶ τὰς 
πρὸ τῆς πόλεως τάφρους χωστρίσι χελώναις ἀναπληρώσας διὰ τῶν κριῶν 
ἐσάλευε τοὺς πύργους καὶ τὰ μεταξὺ μεσοπύργια . 
καταβαλὼν δὲ μέρος τι 
τοῦ τείχους τὸ λοιπὸν ἤδη διὰ τῆς ἐκ χειρὸς μάχης ἐβιάζετο διὰ 
τοῦ πτώματος εἰς τὴν πόλιν εἰσπεσεῖν . 
Μέμνων δὲ τὸ μὲν πρῶτον τοὺς προσβάλλοντας τοῖς τείχεσι Μακεδόνας 
ῥᾳδίως ἠμύνετο , πολλῶν ὄντων ἐν τῇ πόλει στρατιωτῶν · κατὰ δὲ τὰς 
τῶν ὀργάνων προσβολὰς μετὰ πολλῶν στρατιωτῶν ἐκχεόμενος ἐκ τῆς 
πόλεως νυκτὸς πῦρ ἐνέβαλλε ταῖς μηχαναῖς . 
μεγάλων δ’ ἀγώνων πρὸ τῆς πόλεως συνισταμένων οἱ μὲν Μακεδόνες 
ταῖς ἀρεταῖς πολὺ προεῖχον , οἱ δὲ Πέρσαι τῷ πλήθει καὶ ταῖς 
παρασκευαῖς ἐπλεονέκτουν · συνήργουν γὰρ αὐτοῖς οἱ ἀπὸ τῶν τειχῶν 
συναγωνιζόμενοι καὶ τοῖς ὀξυβελέσι καταπέλταις οὓς μὲν ἀπέκτεινον 
τῶν πολεμίων , οὓς δὲ κατετίτρωσκον . 
ὁμοῦ δὲ αἵ τε σάλπιγγες ἐσήμαινον 
παρ’ ἀμφοτέροις τὸ πολεμικὸν καὶ βοὴ πανταχόθεν ἐγίνετο , 
συνεπισημαινομένων τῶν στρατιωτῶν ταῖς παρ’ ἑκατέρων ἀνδραγαθίαις . 
οἱ μὲν γὰρ τὴν ἐν ταῖς μηχαναῖς 
αἰρομένην εἰς ὕψος φλόγα κατέπαυον , οἱ δ’ εἰς χεῖρας συμπλεκόμενοι 
πολὺν ἐποίουν φόνον , ἄλλοιδ’ ἐντὸς τῶν πιπτόντων τειχῶν 
ἀντῳκοδόμουν ἕτερα τείχη πολὺ τῶν προϋπαρχόντων βαρύτερα ταῖς 
κατασκευαῖς . 
τῶν δ’ ἡγεμόνων τῶν περὶ 
τὸν Μέμνονα προκινδυνευόντων καὶ μεγάλας δωρεὰς διδόντων τοῖς 
ἀνδραγαθοῦσιν ἀνυπέρβλητος φιλοτιμία παρ’ ἀμφοτέροις ἐγίνετο περὶ τῆς 
νίκης . 
διὸ καὶ παρῆν ὁρᾶν τοὺς μὲν 
τραύμασιν ἐναντίοις περιπίπτοντας καὶ κατὰ τὰς λιποψυχίας 
ἀποφερομένους ἐκ τῆς μάχης , τοὺς δὲ περιβαίνοντας τὰ πίπτοντα σώματα 
καὶ περὶ τῆς τούτων ἀναιρέσεως μεγάλους ἀγῶνας συνισταμένους , ἄλλους 
δὲ διὰ τὴν ὑπερβολὴν τῶν δεινῶν ἐνδιδόντας ἤδη καὶ διὰ τῆς ὑπὸ 
τῶν ἡγεμόνων παρακλήσεως πάλιν θαρροῦντας καὶ νεαροὺς ταῖς ψυχαῖς 
γινομένους . 
τέλος δὲ πρὸς αὐταῖς ταῖς 
πύλαις ἔπεσόν τινες τῶν Μακεδόνων καὶ σὺν αὐτοῖς Νεοπτόλεμος 
ἡγεμών , ἀνὴρ ἐπιφανής . 
μετὰ δὲ ταῦτα δύο μὲν πύργων εἰς ἔδαφος 
καθῃρημένων καὶ δυεῖν μεσοπυργίων ἐρριμμένων τῶν μὲν Περδίκκου 
στρατιωτῶν τινες μεθυσθέντες προπετῶς νυκτὸς προσέβαλλον τοῖς τῆς 
ἀκροπόλεως τείχεσιν · οἱ δὲ περὶ τὸν Μέμνονα συννοήσαντες τὴν 
ἀπειρίαν τῶν προσβαλλόντων καὶ ἐπεξελθόντες καὶ τῷ πλήθει πολὺ 
προέχοντες ἐτρέψαντο τοὺς Μακεδόνας καὶ πολλοὺς ἀνῄρουν . 
γνωσθέντος δὲ τοῦ συμβεβηκότος ἐξεβοήθουν 
πολλοὶ τῶν Μακεδόνων καὶ μεγάλης μάχης γενομένης καὶ τῶν περὶ τὸν 
Ἀλέξανδρον ἐπιφανέντων οἱ μὲν Πέρσαι βιασθέντες συνεκλείσθησαν εἰς 
τὴν πόλιν , ὁ δὲ βασιλεὺς τοὺς πεσόντας πρὸ τοῦ τείχους Μακεδόνας 
διακηρυκευσάμενος ᾔτησεν ὑποσπόνδους . 
Ἐφιάλτης μὲν οὖν καὶ 
Θρασύβουλος οἱ Ἀθηναῖοι συμμαχοῦντες τοῖς Πέρσαις συνεβούλευον μὴ 
διδόναι τοὺς νεκροὺς πρὸς ταφήν , ὁ δὲ Μέμνων συνεχώρησε . 
μετὰ δὲ ταῦτα Ἐφιάλτης βουλευομένων τῶν ἡγεμόνων 
συνεβούλευε μὴ περιμένειν ἕως ἂν ἁλούσης τῆς πόλεως αἰχμάλωτοι 
καταστῶσιν , ἀλλ’ αὐτοὺς τοὺς ἡγεμόνας προκινδυνεύοντας τῶν μισθοφόρων 
ἐπιθέσθαι τοῖς πολεμίοις . 
ὁ δὲ Μέμνων 
ὁρῶν τὸν Ἐφιάλτην πρὸς ἀρετὴν ὁρμώμενον καὶ μεγάλας ἔχων 
ἐλπίδας ἐν αὐτῷ διὰ τὴν ἀνδρείαν καὶ τὴν τοῦ σώματος ῥώμην 
συνεχώρησεν αὐτῷ πράττειν ὃ βούλοιτο . 
ὁ δὲ δισχιλίους τῶν μισθοφόρων ἐπιλέκτους ἀναλαβὼν καὶ τοῖς 
ἡμίσεσι διαδοὺς δᾷδας ἡμμένας , τοὺς δ’ ἄλλους ἀντιτάξας τοῖς 
πολεμίοις ἄφνω τὰς πύλας πάσας ἀνεπέτασεν . 
ἅμα δ’ ἡμέρᾳ μετὰ 
τούτων ἐκχυθεὶς τοῖς μὲν μηχανήμασιν ἐνῆκε πῦρ καὶ παραχρῆμα πολλὴν 
συνέβη γενέσθαι φλόγα , τῶν δ’ ἄλλων ἐν 
βαθείᾳ φάλαγγι πεπυκνωμένων αὐτὸς προηγεῖτο καὶ τοῖς ἐκβοηθοῦσι 
Μακεδόσιν ἐπέρραξεν . 
ὁ δὲ βασιλεὺς κατανοήσας τὸ γινόμενον τοὺς μὲν 
προμάχους τῶν Μακεδόνων πρώτους ἔταξε , ἐφέδρους δ’ ἔστησε τοὺς 
ἐπιλέκτους · ἐπὶ δὲ τούτοις τρίτους ἐπέταξεν ἑτέρους τοὺς ταῖς 
ἀνδραγαθίαις ὑπεράγοντας . 
αὐτὸς δὲ πρὸ πάντων τούτων ἡγούμενος 
ὑπέστη τοὺς πολεμίους , δόξαντας διὰ τὸ βάρος ἀκαταγωνίστους εἶναι . 
ἐξέπεμψε δὲ καὶ τοὺς κατασβέσοντας τὴν φλόγα καὶ βοηθήσοντας ταῖς 
μηχαναῖς . 
ἅμα δὲ παρ’ ἀμφοτέροις τῆς τε 
βοῆς ἐξαισίου γινομένης καὶ τῶν σαλπίγγων σημαινουσῶν τὸ πολεμικὸν 
μέγας ἀγὼν συνέστη διὰ τὰς ἀρετὰς τῶν ἀγωνιζομένων καὶ τὴν 
ὑπερβολὴν τῆς φιλοτιμίας . 
τὸ μὲν οὖν πῦρ ἐκώλυσαν οἱ Μακεδόνες 
ἐπινεμηθῆναι , κατὰ δὲ τὴν μάχην 
ἐπλεονέκτουν οἱ περὶ τὸν Ἐφιάλτην · οὗτος γὰρ πολὺ προέχων τῶν 
ἄλλων τῇ τοῦ σώματος ῥώμῃ πολλοὺς ἀνῄρει τῶν εἰς χεῖρας 
ἐρχομένων . 
οἵ τ’ ἐφεστῶτες ἐπὶ τῷ προσφάτως ἀντικατασκευασθέντι 
τείχει πολλοὺς ἀνῄρουν πυκνοῖς τοῖς βέλεσι χρώμενοι · ἑκατὸν γὰρ 
πηχῶν τὸ ὕψος πύργος ξύλινος κατεσκεύαστο , πλήρης καταπελτῶν 
ὀξυβελῶν . 
πολλῶν δὲ Μακεδόνων πιπτόντων 
καὶ τῶν ἄλλων ἀναχωρούντων διὰ τὸ πλῆθος τῶν βελῶν , τοῦ τε 
Μέμνονος πολλαπλασίοις στρατιώταις ἐπιβοηθοῦντος καὶ αὐτὸς ὁ βασιλεὺς 
εἰς πολλὴν ἀμηχανίαν ἐνέπιπτεν . 
ἔνθα δὴ τῶν ἐκ τῆς πόλεως 
κατισχυόντων παραδόξως ὁ κίνδυνος παλίντροπον τὴν μάχην ἔσχεν . 
οἱ γὰρ 
πρεσβύτατοι τῶν Μακεδόνων , διὰ μὲν τὴν ἡλικίαν ἀπολελυμένοι τῶν 
κινδύνων , συνεστρατευμένοι δὲ Φιλίππῳ καὶ πολλὰς μάχας κατωρθωκότες , 
ὑπὸ τῶν καιρῶν εἰς ἀλκὴν 
προεκλήθησαν , φρονήματι δὲ καὶ ταῖς κατὰ πόλεμον ἐμπειρίαις πολὺ 
προέχοντες τοῖς μὲν φυγομαχοῦσι νεωτέροις πικρῶς ὠνείδισαν τὴν 
ἀνανδρίαν , αὐτοὶ δὲ συναθροισθέντες καὶ συνασπίσαντες ὑπέστησαν τοὺς 
δοκοῦντας ἤδη νενικηκέναι . 
τέλος δὲ τόν 
τε Ἐφιάλτην καὶ πολλοὺς ἄλλους ἀνελόντες τοὺς λοιποὺς ἠνάγκασαν 
εἰς τὴν πόλιν συμφυγεῖν . 
οἱ δὲ 
Μακεδόνες τῆς νυκτὸς ἐπιλαβούσης τοῖς φεύγουσι συνεισέπεσον ἐντὸς 
τῶν τειχῶν · τοῦ δὲ βασιλέως κελεύσαντος σημῆναι τὸ ἀνακλητικὸν 
ἀνεχώρησαν εἰς τὸ στρατόπεδον . 
οἱ δὲ 
περὶ τὸν Μέμνονα στρατηγοὶ καὶ σατράπαι συνελθόντες ἔγνωσαν τὴν μὲν 
πόλιν ἐκλιπεῖν , εἰς δὲ τὴν ἀκρόπολιν τοὺς ἀρίστους τῶν στρατιωτῶν 
καταστήσαντες μετὰ τῆς ἁρμοζούσης χορηγίας τὸν λοιπὸν ὄχλον καὶ τὰ 
χρήματα ἀπεκόμισαν εἰς τὴν Κῶν . 
ὁ δ’ 
Ἀλέξανδρος ἅμ’ ἡμέρᾳ γνοὺς τὸ γεγενημένον τὴν μὲν πόλιν 
κατέσκαψε , τῇ δ’ ἀκροπόλει περιέθηκε τεῖχος καὶ τάφρον ἀξιόλογον · 
αὐτὸς δὲ μέρος τῆς δυνάμεως μετὰ στρατηγῶν ἐξέπεμψεν εἰς τὴν 
μεσόγειον , προστάξας τὰ συνεχῆ τῶν ἐθνῶν χειροῦσθαι . 
οὗτοι μὲν οὖν ἐνεργῶς πολεμήσαντες , πᾶσαν τὴν χώραν 
μέχρι τῆς μεγάλης Φρυγίας καταστρεψάμενοι , διέθρεψαν τοὺς στρατιώτας 
ἐκ τῆς πολεμίας · ὁ δ’ Ἀλέξανδρος τὴν 
παραθαλαττίαν πᾶσαν μέχρι Κιλικίας χειρωσάμενος πολλὰς πόλεις 
κατεκτήσατο καὶ φρούρια καρτερὰ φιλοτιμότερον πολιορκήσας τῇ βίᾳ 
κατεπόνησεν , ἐν οἷς ἑνὸς παραδόξως ἐκράτησε , περὶ οὗ διὰ τὴν 
ἰδιότητα τῆς περιπετείας οὐκ ἄξιον παραλιπεῖν . 
τῆς γὰρ Λυκίας περὶ 
τὰς ἐσχατιὰς πέτραν μεγάλην ὀχυρότητι διαφέρουσαν ᾤκουν οἱ 
Μαρμαρεῖς ὀνομαζόμενοι , οἵτινες παριόντος Ἀλεξάνδρου τὸ χωρίον 
ἐπέθεντο τοῖς κατὰ τὴν οὐραγίαν Μακεδόσι καὶ συχνοὺς ἀνελόντες 
πολλὰ τῶν σωμάτων καὶ τῶν ὑποζυγίων ἀφήρπασαν . 
ἐπὶ δὲ τούτοις ὁ βασιλεὺς παροξυνθεὶς συνεστήσατο 
πολιορκίαν καὶ πᾶσαν εἰσεφέρετο σπουδὴν βίᾳ κρατῆσαι τοῦ χωρίου . 
οἱ 
δὲ Μαρμαρεῖς ἀνδρείᾳ διαφέροντες καὶ τῇ τῶν τόπων ἐρυμνότητι 
πιστεύοντες ὑπέμενον εὐρώστως τὴν πολιορκίαν . 
ἐπὶ μὲν οὖν ἡμέρας 
δύο συνεχεῖς ἐγίνοντο προσβολαὶ καὶ φανερὸς ἦν ὁ βασιλεὺς οὐκ 
ἀποστησόμενος ἕως ἂν ἕλῃ τὴν πέτραν . 
οἱ δὲ πρεσβύτεροι τῶν Μαρμαρέων τὸ μὲν πρῶτον συνεβούλευον τοῖς 
νέοις παυσαμένοις τῆς βίας ἐφ’ οἷς ἦν δυνατὸν συλλυθῆναι πρὸς τὸν 
βασιλέα · οὐ πειθομένων δ’ αὐτῶν , ἀλλὰ πάντων φιλοτιμουμένων 
συναποθανεῖν τῇ τῆς πατρίδος ἐλευθερίᾳ παρεκάλεσαν αὐτοὺς τέκνα μὲν 
καὶ γυναῖκας καὶ τοὺς γεγηρακότας ἀνελεῖν , αὐτοὺς δὲ τοὺς δυναμένους 
διὰ τῆς ἀλκῆς σώζεσθαι νυκτὸς διὰ μέσων τῶν πολεμίων διεκπεσεῖν καὶ 
καταφυγεῖν εἰς τὴν πλησίον ὀρεινήν . 
συγκαταθεμένων δὲ τῶν νέων καὶ προσταξάντων κατ’ οἰκίαν ἑκάστους 
μετὰ τῆς συγγενείας ἀπολαύσαντας τῶν προσηνεστάτων βρωτῶν τε καὶ ποτῶν 
ὑπομεῖναι τὸ δεινὸν ἔδοξε τοῖς νέοις , οὖσιν ὡς ἑξακοσίοις , τοῦ 
μὲν φονεύειν τοὺς προσήκοντας ἀποσχέσθαι , τὰς δ’ οἰκίας ἐμπρῆσαι καὶ 
διὰ τῶν πυλῶν ἐκχυθέντας εἰς τὴν ὀρεινὴν ἀποχωρῆσαι . 
οὗτοι μὲν οὖν τὰ δεδογμένα συντελέσαντες ταῖς 
ἰδίαις ἑστίαις ἑκάστους ἐποίησαν ἐνταφῆναι , αὐτοὶδὲ διὰ μέσων 
τῶν περιεστρατοπεδευκότων ἔτι νυκτὸς οὔσης διεκπεσόντες ἔφυγον εἰς 
τὴν πλησίον ὀρεινήν . 
ταῦτα μὲν οὖν ἐπράχθη κατὰ τοῦτον τὸν 
ἐνιαυτόν . 
ἐπ’ ἄρχοντος δ’ Ἀθήνησι Νικοκράτους 
ἐν Ῥώμῃ τὴν ὕπατον ἀρχὴν διεδέξατο Καίσων Οὐαλλέριος καὶ 
Λεύκιος Παπίριος . 
ἐπὶ δὲ τούτων Δαρεῖος χρημάτων πλῆθος ἐξέπεμψε 
τῷ Μέμνονι καὶ τοῦ πολέμου παντὸς ἀπέδειξε στρατηγόν . 
ὁ δὲ μισθοφόρων πλῆθος ἀθροίσας καὶ τριακοσίας 
ναῦς πληρώσας ἐνεργῶς διῴκει τὰ κατὰ τὸν πόλεμον . 
Χῖον μὲν οὖν 
προσηγάγετο · πλεύσας δ’ ἐπὶ Λέσβον Ἄντισσαν μὲν καὶ Μήθυμναν καὶ 
Πύρραν καὶ Ἐρεσσὸν ῥᾳδίως ἐχειρώσατο , τὴν δὲ Μιτυλήνην μεγάλην 
οὖσαν καὶ παρασκευαῖς μεγάλαις καὶ πλήθει τῶν ἀμυνομένων ἀνδρῶν 
κεχορηγημένην πολλὰς ἡμέρας πολιορκήσας καὶ πολλοὺς τῶν στρατιωτῶν 
ἀποβαλὼν μόγις εἷλε κατὰ κράτος . 
εὐθὺ 
δὲ τῆς περὶ τὸν στρατηγὸν ἐνεργείας διαβοηθείσης αἱ πλείους τῶν 
Κυκλάδων νήσων διεπρεσβεύοντο . 
προσπεσούσης δὲ φήμης εἰς τὴν Ἑλλάδα 
διότι Μέμνων μετὰ τοῦ στόλου μέλλει πλεῖν ἐπ’ Εὐβοίας αἱ μὲν κατὰ 
τὴν νῆσον ταύτην πόλεις περίφοβοι καθειστήκεισαν , οἱ δὲ τὰ τῶν 
Περσῶν αἱρούμενοι τῶν Ἑλλήνων , ἐν οἷς ὑπῆρχον καὶ Σπαρτιᾶται , 
μετέωροι ταῖς ἐλπίσιν ἐγίνοντο πρὸς καινοτομίαν . 
ὁ δὲ Μέμνων χρήμασι διαφθείρων πολλοὺς τῶν 
Ἑλλήνων ἔπεισε κοινωνεῖν τῶν Περσικῶν ἐλπίδων . 
οὐ μὴν ἡ τύχη γ’ 
εἴασεν ἐπὶ πλέον προελθεῖν τὴν τἀνδρὸς ἀρετήν · ὁ γὰρ Μέμνων 
περιπεσὼν ἀρρωστίᾳ καὶ πάθει παραβόλῳ συσχεθεὶς μετήλλαξε καὶ τῇ 
τούτου τελευτῇ συνετρίβη καὶ τὰ τοῦ Δαρείου πράγματα . 
προσεδόκησε μὲν 
γὰρ ὁ βασιλεὺς μεταθήσεσθαι αὐτὸν τὸν πάντα πόλεμον ἐκ τῆς Ἀσίας 
εἰς τὴν Εὐρώπην · ὡς δ’ ἤκουσε τὴν Μέμνονος τελευτήν , συνήγαγε τῶν 
φίλων συνέδριον καὶ προέθηκε βουλὴν πότερον δεῖ στρατηγοὺς καὶ 
στρατιὰν καταπέμπειν ἐπὶ θάλατταν ἢ τὸν βασιλέα μετὰ πάσης τῆς 
δυνάμεως καταβάντα διαγωνίζεσθαι τοῖς Μακεδόσιν . 
ἔνιοι μὲν οὖν ἔφασαν δεῖν αὐτὸν τὸν βασιλέα 
παρατάττεσθαι καὶ τὸ πλῆθος τῶν Περσῶν ἀπεφαίνοντο προθυμότερον 
ἀγωνιεῖσθαι · Χαρίδημος δ’ Ἀθηναῖος , ἀνὴρ θαυμαζόμενος ἐπ’ ἀνδρείᾳ 
καὶ δεινότητι στρατηγίας , συνεστράτευτο μὲν Φιλίππῳ τῷ βασιλεῖ καὶ 
πάντων τῶν ἐπιτευγμάτων ἀρχηγὸς καὶ σύμβουλος γεγονὼς ἦν , 
συνεβούλευεν δὲ τῷ Δαρείῳ μὴ προπετῶς ἀποκυβεῦσαι περὶ τῆς 
βασιλείας , ἀλλ’ αὐτὸν μὲν τὸ βάρος καὶ τὴν τῆς Ἀσίας ἀρχὴν 
συνέχειν , ἐπὶ δὲ τὸν πόλεμον ἀποστέλλειν στρατηγὸν πεῖραν δεδωκότα 
τῆς ἰδίας ἀρετῆς . 
δύναμιν δ’ ἱκανὴν 
εἶναι δέκα μυριάδων , ἧς τὸ τρίτον Ἕλληνας ποιῆσαι μισθοφόρους , καὶ 
δῑ ἐμφάσεως αὐτὸς ἀνεδέχετο κατορθώσειν τὴν ἐπιβολὴν ταύτην . 
τὸ μὲν οὖν πρῶτον ὁ βασιλεὺς 
συγκατετίθετο τοῖς λεγομένοις , μετὰ δὲ ταῦτα τῶν φίλων γενναιότερον 
ἀντειπόντων καὶ τὸν Χαρίδημον εἰς ὑποψίαν ἀγόντων ὅτι τῆς 
στρατηγίας ὀρέγεται τυχεῖν , ὅπως τοῖς Μακεδόσι προδῷ τὴν Περσῶν 
ἡγεμονίαν , ὁ μὲν Χαρίδημος παροργισθεὶς καὶ προχειρότερον ὀνειδίσας 
τὴν Περσῶν ἀνανδρίαν ἐποίησεν ἐπὶ πλεῖον προσκόψαι τὸν βασιλέα 
τοῖς λόγοις , τοῦ θυμοῦ δὲ τὸ συμφέρον ἀφαιρουμένου ὁ μὲν Δαρεῖος 
ἐπιλαβόμενος τῆς τοῦ Χαριδήμου ζώνης κατὰ τὸν τῶν Περσῶν νόμον 
παρέδωκε τοῖς ὑπηρέταις καὶ προσέταξεν ἀποκτεῖναι , ὁ δὲ Χαρίδημος ἀπαγόμενος ἐπὶ τὸν θάνατον 
ἀνεβόησεν μεταμελήσειν ταῦτα ταχὺ τῷ βασιλεῖ καὶ τῆς ἀδίκου 
τιμωρίας αὐτοῦ σύντομον ἕξειν τὴν κόλασιν , ἐπιδόντα τὴν κατάλυσιν 
τῆς βασιλείας . 
Χαρίδημος μὲν οὖν μεγάλων ἐλπίδων ἐκπεσὼν διὰ 
παρρησίαν ἄκαιρον τοιαύτην ἔσχε τὴν τοῦ βίου καταστροφήν · ὁ δὲ βασιλεὺς ἀνέντος τοῦ θυμοῦ τὴν ψυχὴν 
εὐθὺς μετενόησε καὶ κατεμέμψατο ἑαυτὸν ὡς τὰ μέγιστα ἡμαρτηκότα . 
ἀλλ’ οὐ γὰρ ἦν δυνατὸν τὸ γεγονὸς διὰ τῆς βασιλικῆς ἐξουσίας 
ἀγένητον κατασκευάσαι . 
διόπερ 
ὀνειροπολούμενος ταῖς Μακεδόνων ἀρεταῖς καὶ τὴν ἐνέργειαν τὴν 
Ἀλεξάνδρου πρὸ ὀφθαλμῶν λαμβάνων ἐζήτει στρατηγὸν ἀξιόχρεων τὸν 
διαδεξόμενον τὴν τοῦ Μέμνονος ἡγεμονίαν · οὐ δυνάμενος δ’ εὑρεῖν 
αὐτὸς ἠναγκάζετο καταβαίνειν εἰς τὸν ὑπὲρ τῆς βασιλείας κίνδυνον . 
εὐθὺς 
οὖν μετεπέμπετο τὰς πανταχόθεν δυνάμεις καὶ προσέταξεν ἀπαντᾶν εἰς 
Βαβυλῶνα καὶ τῶν φίλων καὶ τῶν συγγενῶν ἐπελέγετο τοὺς εὐθέτους , 
ὧν τοῖς μὲν τὰς ἁρμοζούσας ἡγεμονίας κατεμέριζε , τοὺς δὲ μεθ’ 
αὑτοῦ κινδυνεύειν προσέταττεν . 
ὡς δ’ ὁ 
τῆς στρατείας ἀφωρισμένος χρόνος προσεγένετο , κατήντησαν ἅπαντες εἰς 
τὴν Βαβυλῶνα . 
ὁ δ’ ἀριθμὸς ἦν τῶν στρατιωτῶν πεζοὶ μὲν πλείους τῶν 
τετταράκοντα μυριάδων , ἱππεῖς δὲ οὐκ ἐλάττους τῶν δέκα μυριάδων . 
Δαρεῖος μὲν οὖν μετὰ τοσαύτης 
δυνάμεως ἀναζεύξας ἐκ Βαβυλῶνος προῆγεν ἐπὶ Κιλικίας , ἔχων μεθ’ 
ἑαυτοῦ τήν τε γυναῖκα καὶ τὰ τέκνα , υἱὸν καὶ δύο θυγατέρας , καὶ 
τὴν μητέρα · Ἀλέξανδρος δὲ πρὸ μὲν τῆς 
Μέμνονος τελευτῆς πυνθανόμενος Χῖον καὶ τὰς ἐν Λέσβῳ πόλεις 
κεχειρῶσθαι , τὴν δὲ Μιτυλήνην κατὰ κράτος ἡλωκυῖαν , πρὸς δὲ τούτοις 
τὸν Μέμνονα τριακοσίαις τριήρεσι καὶ πεζῇ δυνάμει μέλλοντα στρατεύειν 
ἐπὶ Μακεδονίαν , τῶν δ’ Ἑλλήνων τοὺς πλείους ἑτοίμους εἶναι πρὸς 
ἀπόστασιν οὐ μετρίως ἠγωνία , ὡς δ’ 
ἧκόν τινες ἀπαγγέλλοντες τὴν Μέμνονος τελευτήν , ἀπελύθη τῆς πολλῆς 
ἀγωνίας . 
μετ’ ὀλίγον δὲ εἰς ἀρρωστίαν βαρυτέραν ἐμπεσὼν καὶ χαλεπῷ 
πάθει συνεχόμενος συνεκάλεσε τοὺς ἰατρούς . 
τῶν μὲν οὖν ἄλλων ἕκαστος δυσχερῶς εἶχε πρὸς τὴν θεραπείαν , 
Φίλιππος δ’ Ἀκαρνὰν τὸ γένος παραβόλοις καὶ συντόμοις θεραπείαις 
χρώμενος ἐπηγγείλατο διὰ φαρμακείας λύσειν τὴν νόσον . 
ἀσμένως δὲ τοῦ βασιλέως ὑπακούσαντος διὰ τὸ 
λέγεσθαι Δαρεῖον μετὰ τῆς δυνάμεως ἐκ Βαβυλῶνος ὡρμηκέναι ὁ μὲν 
ἰατρὸς δοὺς φάρμακον πιεῖν καὶ συνεργὸν λαβὼν τὴν φύσιν τοῦ 
κάμνοντος καὶ τὴν τύχην εὐθὺς ἀπήλλαξε τῆς νόσου τὸν Ἀλέξανδρον . 
οὗτος μὲν οὖν παραδόξως ἐκφυγὼν τὸν κίνδυνον καὶ τὸν ἰατρὸν 
τιμήσας μεγαλοπρεπῶς κατέταξεν αὐτὸν εἰς τοὺς εὐνουστάτους τῶν φίλων . 
ἡ δὲ μήτηρ τοῦ βασιλέως ἔγραψε πρὸς 
τὸν Ἀλέξανδρον τά τε ἄλλα τῶν χρησίμων καὶ διότι φυλάξασθαι 
προσήκει τὸν Λυγκηστὴν Ἀλέξανδρον . 
οὗτος δ’ ὢν ἀνδρείᾳ διάφορος 
καὶ φρονήματος πλήρης καὶ συμπαρακολουθῶν τῷ βασιλεῖ μετὰ τῶν ἄλλων 
φίλων ἐπιστεύετο . 
πολλῶν δὲ καὶ ἄλλων 
εὐλόγων συνδραμόντων πρὸς ταύτην τὴν διαβολὴν συλληφθεὶς καὶ δεθεὶς 
εἰς φυλακὴν παρεδόθη , ὡς τευξόμενος δικαστηρίου . 
ὁ δὲ Ἀλέξανδρος πυθόμενος τὸν Δαρεῖον ὀλίγων 
ἡμερῶν ὁδὸν ἀπέχειν Παρμενίωνα μὲν μετὰ τῆς δυνάμεως ἀπέστειλεν 
προκαταληψόμενον τὰς παρόδους καὶ τὰς ὀνομαζομένας Πύλας · οὗτος δ’ 
ἐπιβαλὼν τοῖς τόποις καὶ τοὺς προκατειληφότας τὰς δυσχωρίας βαρβάρους 
βιασάμενος κύριος ἐγένετο τῶν παρόδων . 
Δαρεῖος δὲ βουλόμενος εὔζωνον ποιῆσαι τὴν δύναμιν τὰ μὲν σκευοφόρα 
καὶ τὸν περιττὸν ὄχλον εἰς Δαμασκὸν τῆς Συρίας ἀπέθετο , τὸν δ’ 
Ἀλέξανδρον πυθόμενος τὰς δυσχωρίας προκατειληφέναι καὶ νομίσας αὐτὸν 
μὴ τολμᾶν ἐν τῷ πεδίῳ διαγωνίζεσθαι προῆγεν ἐπ’ αὐτὸν σύντομον τὴν 
ὁδοιπορίαν ποιούμενος . 
οἱ δ’ ἐγχώριοι 
τῆς μὲν τῶν Μακεδόνων ὀλιγότητος καταφρονήσαντες , τὸ δὲ πλῆθος τῆς 
τῶν Περσῶν στρατιᾶς καταπεπληγμένοι καταλιπόντες τὸν Ἀλέξανδρον 
προσέθεντο τῷ Δαρείῳ καὶ τάς τε τροφὰς καὶ τὴν ἄλλην παρασκευὴν 
μετὰ πολλῆς προθυμίας ἐχορήγουν τοῖς Πέρσαις καὶ διὰ τῆς ἰδίας 
κρίσεως προεσήμαινον τοῖς βαρβάροις τὴν νίκην . 
ὁ δ’ Ἀλέξανδρος τὴν 
μὲν Ἰσσὸν πόλιν ἀξιόλογον καταπληξάμενος ἐχειρώσατο · τῶν δὲ κατασκόπων 
ἀπαγγειλάντων αὐτῷ τριάκοντα σταδίους ἀπέχειν τὸν Δαρεῖον καὶ 
συντεταγμένῃ τῇ δυνάμει προσιέναι καταπληκτικῶς , ὑπολαβὼν παρὰ τῶν 
θεῶν αὐτῷ δεδόσθαι τὸν καιρὸν ὥστε μιᾷ παρατάξει νικήσαντα 
καταλῦσαι τὴν Περσῶν ἡγεμονίαν τοὺς μὲν στρατιώτας τοῖς οἰκείοις 
λόγοις παρεκάλεσεν ἐπὶ τὸν περὶ τῶν ὅλων ἀγῶνα , τὰ δὲ τάγματα τῶν 
στρατιωτῶν καὶ τὰς τῶν ἱππέων εἴλας οἰκείως τοῖς ὑποκειμένοις 
τόποις διατάξας τοὺς μὲν ἱππεῖς ἐπέστησε πρὸ πάσης τῆς στρατιᾶς , 
τὴν δὲ τῶν πεζῶν φάλαγγα κατόπιν ἐφεδρεύειν προσέταξεν . 
αὐτὸς δὲ προηγούμενος τοῦ δεξιοῦ μέρους 
ἀπήντα τοῖς πολεμίοις , ἔχων μεθ’ ἑαυτοῦ τοὺς κρατίστους τῶν ἱππέων · 
τὸ δ’ εὐώνυμον μέρος ἐπεῖχον οἱ τῶν Θετταλῶν ἱππεῖς , πολὺ τῶν 
ἄλλων διαφέροντες ταῖς τε ἀνδραγαθίαις καὶ ταῖς ἐμπειρίαις . 
ὡς δ’ αἱ δυνάμεις ἐντὸς βέλους ἐγίνοντο , τοῖς 
μὲν περὶ τὸν Ἀλέξανδρον ἐπέρριψαν οἱ βάρβαροι τοσοῦτον πλῆθος βελῶν 
ὥστε διὰ τὴν πυκνότητα τῶν βαλλομένων ἀλλήλοις συγκρουόντων 
ἀσθενεστέρας γίνεσθαι τὰς πληγάς . 
τῶν δὲ 
σαλπικτῶν παρ’ ἀμφοτέροις τὸ πολεμικὸν σημαινόντων οἱ Μακεδόνες πρῶτοι 
συναλαλάξαντες βοὴν ἐξαίσιον ἐποίησαν , μετὰ δὲ ταῦτα τῶν βαρβάρων 
ἀντιφθεγξαμένων συνήχησε μὲν ἡ σύνεγγυς ὀρεινὴ πᾶσα , τὸ δὲ μέγεθος 
τῆς βοῆς ὑπερῆρε τὴν προγεγενημένην κραυγήν , ὡς ἂν πεντήκοντα 
μυριάδων μιᾷ φωνῇ συνηχουσῶν . 
ὁ δ’ 
Ἀλέξανδρος πάντῃ τὴν ὄψιν βάλλων καὶ σπεύδων κατιδεῖν τὸν Δαρεῖον 
ἅμα τῷ κατανοῆσαι παραχρῆμα μετὰ τῶν περὶ αὐτὸν ἱππέων ἐπ’ αὐτὸν 
ἐφέρετο τὸν βασιλέα , σπεύδων οὐχ οὕτω καταπροτερῆσαι τῶν Περσῶν ὡς 
τὸ δῑ αὑτοῦ περιποιήσασθαι τὴν νίκην . 
ἅμα δὲ τούτῳ καὶ τῶν ἄλλων ἁπάντων ἱππέων συμπεσόντων ἀλλήλοις 
καὶ πολλοῦ φόνου γινομένου ἡ μὲν μάχη διὰ τὰς τῶν ἀγωνιζομένων 
ἀρετὰς ἀμφίδοξον εἶχε τὴν τῶν ὅλων κρίσιν · ἐταλαντεύετο γὰρ δεῦρο 
κἀκεῖσε , τῆς τροπῆς ἐναλλὰξ γινομένης . 
οὔτε γὰρ ἀκοντίσας οὔτε πατάξας οὐδεὶς ἄπρακτον ἔσχε τὴν 
πληγήν , ὡς ἂν διὰ τὸ πλῆθος ἑτοίμου τοῦ σκοποῦ κειμένου . 
διὸ καὶ 
πολλοὶ τραύμασιν ἐναντίοις περιτυγχάνοντες ἔπιπτον καὶ μέχρι τῆς 
ἐσχάτης ἀναπνοῆς θυμομαχοῦντες τὸ ζῆν πρότερον ἢ τὴν ἀρετὴν 
ἐξέλειπον . 
οἱ δὲ ἑκάστης τάξεως ἡγεμόνες τῶν ὑποτεταγμένων προαγωνιζόμενοι 
διὰ τῆς ἰδίας ἀρετῆς τοὺς πολλοὺς ἀνδραγαθεῖν προετρέψαντο . 
διὸ καὶ 
παρῆν ὁρᾶν πολλὰς μὲν διαθέσεις τραυμάτων γινομένας , ποικίλους δὲ καὶ 
μεγάλους ἀγῶνας συνισταμένους ὑπὲρ τῆς νίκης . 
Ὀξάθρης δ’ ὁ Πέρσης , ἀδελφὸς μὲν ὢν Δαρείου , 
κατὰ δὲ τὴν ἀνδρείαν ἐπαινούμενος , ὡς εἶδεν τὸν Ἀλέξανδρον 
ἀκατασχέτως ἱέμενον ἐπὶ τὸν Δαρεῖον , ἐφιλοτιμήθη τῆς αὐτῆς τύχης 
κοινωνῆσαι τἀδελφῷ . 
ἀναλαβὼν οὖν τοὺς 
ἀρίστους τῶν ἱππέων τῶν μεθ’ ἑαυτοῦ τεταγμένων μετὰ τούτων ἐπέρραξε 
τοῖς περὶ τὸν Ἀλέξανδρον καὶ νομίσας τὸ φιλάδελφον τῆς ψυχῆς 
οἴσειν αὐτῷ περιβόητον παρὰ Πέρσαις δόξαν προεμάχετο τοῦ Δαρείου 
τεθρίππου καὶ μετ’ ἐμπειρίας εὐτόλμως τοῖς πολεμίοις συμπλεκόμενος 
πολλοὺς ἀπέκτεινε . 
τῶν δὲ περὶ τὸν 
Ἀλέξανδρον ὑπερβαλλομένων ταῖς ἀνδραγαθίαις περὶ μὲν τὸ τοῦ 
Δαρείου τέθριππον ταχὺ νεκρῶν ἐσωρεύθη πλῆθος · πάντες γὰρ ἐφιέμενοι 
τοῦ βασιλέως ψαῦσαι πρὸς ἀλλήλους ἐκθυμότατα διηγωνίζοντο καὶ τοῦ 
ζῆν οὐδεμίαν ἐποιοῦντο φειδώ . 
ἔπεσον δ’ 
ἐν τῷ κινδύνῳ τούτῳ πολλοὶ τῶν παρὰ Πέρσαις ἐπιφανῶν ἡγεμόνων , 
ἐν οἷς ὑπῆρχεν Ἀντιξύης καὶ Ῥεομίθρης καὶ ὁ τῆς Αἰγύπτου 
σατράπης Τασιάκης . 
ὁμοίως δὲ πολλῶν καὶ παρὰ τοῖς Μακεδόσι πεσόντων 
συνέβη καὶ αὐτὸν τὸν Ἀλέξανδρον τρωθῆναι τὸν μηρόν , περιχυθέντων 
αὐτῷ τῶν πολεμίων . 
οἱ δὲ τὸν τοῦ 
Δαρείου τεθρίππου ζυγὸν ἐπέχοντες ἵπποι , τραυματιζόμενοι πυκνῶς καὶ 
διὰ τὸ πλῆθος τῶν περὶ αὐτοὺς σωρευομένων νεκρῶν πτυρόμενοι , τὰ μὲν 
χαλινὰ διεσείοντο , παρ’ ὀλίγον δὲ καὶ αὐτὸν τὸν Δαρεῖον εἰς τοὺς 
πολεμίους ἐξήνεγκαν . 
διὸ καὶ κινδυνεύων ἐσχάτως ὁ βασιλεὺς αὐτὸς 
ἥρπασε τοὺς ῥυτῆρας , συναναγκαζόμενος λῦσαι τὴν σεμνότητα τῆς 
προστασίας καὶ τὸν παρὰ Πέρσαις τοῖς βασιλεῦσι κείμενον νόμον 
ὑπερβῆναι . 
προσήχθη δὲ καὶ τέθριππον 
ἕτερον ὑπὸ τῶν ὑπηρετῶν τῷ Δαρείῳ καὶ κατὰ τὴν εἰς τοῦτο 
μετάβασιν ταραχῆς γενομένης ὁ μὲν Δαρεῖος ἐπικειμένων τῶν πολεμίων 
εἰς ἔκπληξιν καὶ δέος ἐνέπιπτεν , οἱ δὲ Πέρσαι τὸν βασιλέα 
κατανοήσαντες ταραττόμενον εἰς φυγὴν ὥρμησαν . 
τὸ δ’ αὐτὸ καὶ τῶν 
ἐχομένων ἱππέων ποιησάντων ταχὺ πάντες ἐτράπησαν . 
τῆς δὲ φυγῆς οὔσης ἐν τόποις στενοῖς καὶ τραχέσι 
συμπίπτοντες ἀλλήλους συνεπάτουν καὶ πολλοὶ χωρὶς πολεμίας πληγῆς 
ἀπέθνησκον . 
ἔκειντο γὰρ ὁμοῦ σωρευθέντες οἱ μὲν ἄνευ τῶν ὅπλων , 
οἱ δὲ τηροῦντες τὰς πανοπλίας · τινὲς δὲ γεγυμνωμένα τὰ ξίφη 
διαφυλάξαντες τοὺς περὶ ταῦτα ἀναπειρομένους ἀνῄρουν · οἱ δὲ πλεῖστοι 
εἰς τὰ πεδία διεκπεσόντες διὰ τούτων ἀπὸ κράτους ἐλαύνοντες τοὺς 
ἵππους εἰς τὰς συμμαχίδας πόλεις κατέφευγον . 
ἡ δὲ τῶν Μακεδόνων φάλαγξ καὶ τὸ τῶν Περσῶν 
πεζὸν στράτευμα βραχὺν χρόνον ἐν τῇ μάχῃ διέμεινεν · προηττημένων γὰρ 
τῶν ἱππέων οἱονεί τις προαγὼν ἐγεγόνει τῆς ὅλης νίκης . 
πάντων δὲ 
τῶν βαρβάρων ταχὺ τραπέντων καὶ τοσούτων μυριάδων ἐν στενοῖς τόποις 
τὴν φυγὴν ποιουμένων ταχὺ πᾶς ὁ συνεχὴς τόπος νεκρῶν ἐπληρώθη . 
νυκτὸς δ’ ἐπιλαβούσης οἱ μὲν Πέρσαι 
ῥᾳδίως διεσπάρησαν εἰς πολλοὺς τόπους , οἱ δὲ Μακεδόνες παυσάμενοι 
τοῦ διωγμοῦ πρὸς ἁρπαγὴν ὥρμησαν καὶ μάλιστα περὶ τὰς βασιλικὰς 
σκηνὰς διὰ τὸ πλῆθος τῆς πολυτελείας ἠσχολοῦντο . 
διόπερ πολὺς μὲν ἄργυρος , οὐκ ὀλίγος δὲ χρυσός , 
παμπληθεῖς δὲ καὶ πολυτελεῖς ἐσθῆτες ἐκ τῆς βασιλικῆς γάζης 
διεφοροῦντο . 
ὁμοίως δὲ καὶ τῶν τοῦ βασιλέως φίλων καὶ συγγενῶν καὶ 
τῶν ἄλλων ἡγεμόνων οὐκ ὀλίγος διηρπάγη πλοῦτος . 
οὐ μόνον γὰρ αἱ τῆς βασιλικῆς οἰκίας , ἀλλὰ καὶ 
αἱ τῶν συγγενῶν καὶ φίλων γυναῖκες ἐφ’ ἁρμάτων ὀχούμεναι καταχρύσων 
συνηκολούθουν κατά τι πάτριον ἔθος τῶν Περσῶν · ἑκάστη δὲ τούτων διὰ τὴν ὑπερβολὴν τοῦ πλούτου 
καὶ τῆς τρυφῆς περιήγετο πλῆθος πολυδαπάνου κατασκευῆς καὶ γυναικείου 
κόσμου . 
πάθος δ’ ἦν δεινότατον περὶ τὰς αἰχμαλωτιζομένας γυναῖκας . 
αἱ γὰρ πρότερον διὰ τρυφὴν ἐπ’ 
ἀπήναις πολυτελέσι μόγις κατακομιζόμεναι καὶ γυμνὸν μέρος τοῦ σώματος 
οὐδὲν φαίνουσαι , τότε μονοχίτωνες καὶ τὰς ἐσθῆτας περιρρήττουσαι μετ’ 
ὀδυρμῶν ἐκ τῶν σκηνῶν ἐξεπήδων , ἐπιβοώμεναι θεοὺς καὶ προσπίπτουσαι 
τοῖς τῶν κρατούντων γόνασι . 
περιαιρούμεναι 
δὲ ταῖς χερσὶ τρεμούσαις τὸν τοῦ σώματος κόσμον καὶ τὰς κόμας 
ἀνειμέναι διὰ τόπων τραχέων ἔθεον καὶ πρὸς ἀλλήλας συντρέχουσαι 
βοηθοὺς ἐπεκαλοῦντο τὰς παρ’ ἑτέρων ἐπικουρίας δεομένας . 
ἦγον δ’ αὐτὰς οἱ μὲν ἀπὸ τῆς κόμης 
ἐπισπώμενοι τὰς ἠτυχηκυίας , οἱ δὲ τὰς ἐσθῆτας περιρηγνύντες καὶ 
γυμνοῖς τοῖς σώμασιν ἐπιβάλλοντες τὰς χεῖρας καὶ ταῖς στάθμαις τῶν 
δοράτων τύπτοντες καὶ τὰ τιμιώτατα καὶ περιβόητα τῶν βαρβάρων ταῖς 
τῆς τύχης δωρεαῖς ὑβρίζοντες . 
οἱ δ’ ἐπιεικέστατοι τῶν Μακεδόνων τὴν 
μεταβολὴν τῆς τύχης ὁρῶντες συμπαθεῖς ἐγίνοντο καὶ τὰς τῶν 
ἀκληρούντων συμφορὰς ἠλέουν , αἷς τὰ μὲν προσήκοντα καὶ μεγάλα 
μακρὰν ἀπήρτητο , τὰ δ’ ἀλλόφυλα καὶ πολέμια παρῆν σύνεγγυς καὶ 
πρὸς ἀτυχῆ καὶ ἐπονείδιστον αἰχμαλωσίαν παρώρμητο . 
μάλιστα δὲ τοὺς παρόντας εἰς δάκρυα καὶ συμπάθειαν 
ἤγαγεν ἡ Δαρείου μήτηρ καὶ γυνὴ καὶ δύο θυγατέρες ἐπίγαμοι καὶ 
υἱὸς παῖς τὴν ἡλικίαν . 
ἐπὶ γὰρ τούτων 
ἡ μεταβολὴ τῆς τύχης καὶ τὸ μέγεθος τῶν ἀνελπίστων ἀκληρημάτων ἐν 
ὄψει κείμενον εὐλόγως τοὺς ὁρῶντας ἐποίει συμπάσχειν τοῖς 
ἠτυχηκόσι . 
περὶ μὲν γὰρ Δαρείου πότερον 
ζῇ καὶ περίεστιν ἢ καὶ μετὰ τῆς τῶν ἄλλων φθορᾶς ἀπόλωλεν οὐκ 
ἐγίνωσκον , ἑώρων δὲ τὴν σκηνὴν διαρπάζοντας ἐνόπλους πολεμίους 
ἄνδρας , ἀγνοοῦντας μὲν τὰς ἡλωκυίας , πολλὰ δὲ διὰ τὴν ἄγνοιαν 
ἀπρεπῆ πράττοντας , καὶ τὸ σύνολον ὅλην τὴν Ἀσίαν αἰχμάλωτον μεθ’ 
αὑτῶν γεγενημένην καὶ ταῖς μὲν τῶν σατραπῶν γυναιξὶ προσπιπτούσαις 
καὶ δεομέναις βοηθεῖν οὐχ οἷον συνεπιλαβέσθαι τινὸς ἴσχυον , ἀλλὰ 
καὶ αὐταὶ ταύτας ἠξίουν συνεπικουρῆσαι τοῖς ἑαυτῶν ἀκληρήμασιν . 
οἱ δὲ τοῦ βασιλέως παῖδες 
καταλαβόμενοι τὴν τοῦ Δαρείου σκηνὴν τἀκείνου λουτρὰ καὶ δεῖπνα 
παρεσκευάζοντο καὶ λαμπάδων πολλὴν πυρὰν ἅψαντες προσεδέχοντο τὸν 
Ἀλέξανδρον , ὅπως ἀπὸ τοῦ διωγμοῦ γενόμενος καὶ καταλαβὼν ἑτοίμην 
πᾶσαν τὴν παρασκευὴν τοῦ Δαρείου οἰωνίσηται τὴν ὅλην τῆς Ἀσίας 
ἡγεμονίαν . 
κατὰ δὲ τὴν μάχην 
ἐτελεύτησαν τῶν βαρβάρων πεζοὶ μὲν πλείους τῶν δέκα μυριάδων , ἱππεῖς 
δ’ οὐκ ἐλάττους τῶν μυρίων , τῶν δὲ Μακεδόνων πεζοὶ μὲν εἰς 
τριακοσίους , ἱππεῖς δὲ περὶ ἑκατὸν καὶ πεντήκοντα . 
ἡ μὲν οὖν ἐν 
Ἰσσῷ τῆς Κιλικίας μάχη τοιοῦτον ἔσχε τὸ τέλος . 
τῶν δὲ βασιλέων Δαρεῖος μὲν κατὰ κράτος ἡττημένος 
εἰς φυγὴν ὥρμησεν καὶ μεταλαμβάνων ἄλλον ἐξ ἄλλου τῶν ἀρίστων 
ἵππων κατὰ κράτος ἤλαυνε , διαφυγεῖν σπεύδων τὰς Ἀλεξάνδρου χεῖρας 
καὶ τῶν ἄνω σατραπειῶν ἅψασθαι προαιρούμενος · Ἀλέξανδρος δὲ μετὰ τῆς ἑταιρικῆς ἵππου καὶ τῶν 
ἄλλων ἀρίστων ἱππέων ἐποιεῖτο τὸν διωγμόν , σπεύδων ἐγκρατὴς 
γενέσθαι τοῦ Δαρείου . 
διανύσας δὲ σταδίους διακοσίους ἀνέκαμψεν εἰς 
τὴν παρεμβολὴν περὶ μέσας νύκτας , τοῖς δὲ λουτροῖς θεραπεύσας τὸν ἐκ 
τῆς κακοπαθείας κόπον ἐτρέπετο πρὸς ἄνεσιν καὶ δειπνοποιίαν . 
πρὸς δὲ τὴν γυναῖκα καὶ τὴν μητέρα 
τοῦ Δαρείου προσελθών τις ἀπήγγειλεν ὅτι πάρεστιν Ἀλέξανδρος ἀπὸ 
τοῦ διωγμοῦ , τὸν Δαρεῖον ἐσκυλευκώς . 
ἔνθα δὴ κραυγῆς μεγάλης καὶ 
κλαυθμοῦ περὶ τὰς γυναῖκας γενομένου καὶ τοῦ πλήθους τῶν αἰχμαλώτων 
διὰ τὴν ἀπαγγελίαν συμπενθοῦντος καὶ πολὺν ὀδυρμὸν προϊεμένου , 
πυθόμενος ὁ βασιλεὺς τὸ περὶ τὰς γυναῖκας πάθος ἐξέπεμψεν ἕνα τῶν 
φίλων Λεοννάτον καταπαύσοντα τὴν ταραχὴν καὶ παραμυθησόμενον τὰς περὶ 
τὴν Σισύγγαμβριν καὶ δηλώσοντα διότι Δαρεῖος μὲν ζῇ , ὁ δ’ 
Ἀλέξανδρος ἐπιμέλειαν αὐτῶν ποιήσεται τὴν προσήκουσαν καὶ διότι 
πρὼ| βούλεται προσαγορεῦσαί τε αὐτὰς καὶ διὰ τῶν ἔργων ἀποδείξασθαι 
τὴν ἰδίαν φιλανθρωπίαν . 
αἱ μὲν οὖν 
αἰχμαλωτίδες προσπεσούσης αὐταῖς παραδόξου καὶ παντελῶς ἀπηλπισμένης 
εὐτυχίας τόν τε Ἀλέξανδρον ὡς θεὸν προσεδέξαντο καὶ τῶν ὀδυρμῶν 
ἀπηλλάγησαν . 
ὁ δὲ βασιλεὺς ἅμ’ ἡμέρᾳ 
λαβὼν ἕνα τῶν φίλων τὸν μάλιστα τιμώμενον Ἡφαιστίωνα παρῆλθε πρὸς 
τὰς γυναῖκας . 
ἐχόντων δ’ ἀμφοτέρων ἐσθῆτας μὲν ὁμοίας , τῷ μεγέθει 
δὲ καὶ κάλλει προέχοντος τοῦ Ἡφαιστίωνος ἡ Σισύγγαμβρις τοῦτον 
ὑπολαβοῦσα εἶναι τὸν βασιλέα προσεκύνησεν · διανευόντων δ’ αὐτῇ τῶν 
παρεστώτων καὶ τῇ χειρὶ δεικνύντων τὸν Ἀλέξανδρον ἡ μὲν 
Σισύγγαμβρις αἰδεσθεῖσα τὴν ἄγνοιαν πάλιν ἐξ ἀρχῆς προσεκύνει τὸν 
Ἀλέξανδρον , ὁ δὲ βασιλεὺς ὑπολαβὼν 
εἶπεν μηδὲν φροντίσῃς , ὦ μῆτερ · καὶ γὰρ καὶ οὗτος Ἀλέξανδρός 
ἐστιν . 
οὐ μὴν ἀλλὰ τὴν πρεσβῦτιν μητέρα προσαγορεύσας διὰ τῆς 
φιλανθρωποτάτης προσηγορίας προεσήμαινε τοῖς προητυχηκόσι τὴν μέλλουσαν 
ἔσεσθαι φιλανθρωπίαν . 
διαβεβαιωσάμενος δ’ αὐτὴν ὑπάρξειν δευτέραν 
μητέρα τοῖς ἔργοις εὐθὺς ἐκύρωσε τὴν διὰ τῶν λόγων ἐπαγγελίαν . 
περιέθηκε γὰρ αὐτῇ κόσμον τε βασιλικὸν καὶ τὸ προγεγονὸς ἀξίωμα 
ταῖς προσηκούσαις τιμαῖς ἀποκατέστησε · τὴν μὲν γὰρ θεραπείαν αὐτῇ 
πᾶσαν τὴν δοθεῖσαν ὑπὸ Δαρείου παρέδωκεν , ἰδίαν δ’ ἄλλην οὐκ 
ἐλάττονα τῆς προϋπαρχούσης προσεδωρήσατο καὶ τῆς μὲν τῶν παρθένων 
ἐκδόσεως βέλτιον τῆς Δαρείου κρίσεως ἐπηγγείλατο προνοήσεσθαι , τὸν 
παῖδα δὲ θρέψειν ὡς υἱὸν ἴδιον καὶ βασιλικῆς τιμῆς ἀξιώσειν . 
προσκαλεσάμενος δ’ αὐτὸν καὶ φιλήσας , 
ὡς εἶδεν ἀδεῶς βλέψαντα καὶ μηδὲν ὅλως καταπλαγέντα , πρὸς τοὺς 
περὶ τὸν Ἡφαιστίωνα εἶπεν ὅτι ὁ παῖς ὢν ἓξ ἐτῶν καὶ τὴν 
ἀρετὴν ὑπὲρ τὴν ἡλικίαν προφαίνων πολλῷ βελτίων ἐστὶ τοῦ πατρός . 
περὶ δὲ τῆς Δαρείου γυναικὸς καὶ τῆς περὶ αὐτὴν σεμνότητος πρόνοιαν 
ἕξειν ἔφησεν ὅπως μηδὲν ἀνάξιον πάθῃ τῆς προγεγενημένης 
εὐδαιμονίας . 
πολλὰ δὲ καὶ ἄλλα πρὸς 
ἔλεον καὶ φιλανθρωπίαν διαλεχθεὶς ἐποίησε τὰς γυναῖκας διὰ τὸ 
μέγεθος τῆς ἀνελπίστου χαρᾶς εἰς ἀκατάσχετα προπεσεῖν δάκρυα . 
ἐπὶ 
δὲ πᾶσι τοῖς προειρημένοις δοὺς τὴν δεξιὰν οὐ μόνον ὑπὸ τῶν εὖ 
παθόντων ἐπαίνων ἐτύγχανεν , ἀλλὰ καὶ παρὰ πᾶσι τοῖς συστρατευομένοις 
περιβόητον ἔσχε τὴν ὑπερβολὴν τῆς ἐπιεικείας . 
καθόλου δ’ ἔγωγε νομίζω πολλῶν καὶ καλῶν ἔργων ὑπ’ 
Ἀλεξάνδρου συντετελεσμένων μηδὲν τούτων μεῖζον ὑπάρχειν μηδὲ μᾶλλον 
ἄξιον ἀναγραφῆς καὶ μνήμης ἱστορικῆς εἶναι . 
αἱ μὲν γὰρ τῶν πόλεων πολιορκίαι καὶ παρατάξεις καὶ 
τὰ ἄλλα τὰ κατὰ τὸν πόλεμον προτερήματα τὰ πλείονα διὰ τύχην ἢ δῑ 
ἀρετὴν ἐπιτυγχάνεται , ὁ δ’ ἐν ταῖς ἐξουσίαις εἰς τοὺς ἐπταικότας 
ἔλεος μεριζόμενος διὰ μόνης τῆς φρονήσεως γίνεται . 
οἱ πλεῖστοι γὰρ διὰ τὴν εὐτυχίαν ἐπαίρονται μὲν 
ταῖς εὐπραξίαις , ὑπερήφανοι δ’ ἐν ταῖς εὐτυχίαις γινόμενοι τῆς 
ἀνθρωπίνης καὶ κοινῆς ἀσθενείας ἐπιλανθάνονται · διὸ καὶ τοὺς 
πλείστους ὁρᾶν ἔστι τὴν εὐτυχίαν ὥσπερ τι βαρὺ φορτίον φέρειν 
ἀδυνατοῦντας . 
Ἀλέξανδρος μὲν οὖν , 
καίπερ πολλαῖς γενεαῖς προγεγονὼς τοῦ καθ’ ἡμᾶς βίου , τυγχανέτω καὶ 
παρὰ τῶν μεταγενεστέρων δικαίου καὶ πρέποντος ταῖς ἰδίαις ἀρεταῖς 
ἐπαίνου . 
Δαρεῖος δὲ διανύσας εἰς Βαβυλῶνα 
καὶ τοὺς ἀπὸ τῆς ἐν Ἰσσῷ μάχης διασωζομένους ἀναλαβὼν οὐκ ἔπεσε 
τῷ φρονήματι , καίπερ μεγάλῃ περιπεπτωκὼς συμφορᾷ , ἀλλὰ πρὸς τὸν 
Ἀλέξανδρον ἔγραψεν ἀνθρωπίνως φέρειν τὴν εὐτυχίαν καὶ τοὺς 
αἰχμαλώτους ἀλλάξασθαι χρημάτων πλῆθος λαβόντα · προσετίθει δὲ καὶ τῆς 
Ἀσίας τὴν ἐντὸς Ἅλυος χώραν καὶ πόλεις συγχωρήσειν , ἐὰν βουληθῇ 
γενέσθαι φίλος . 
ὁ δ’ Ἀλέξανδρος 
συναγαγὼν τοὺς φίλους καὶ τὴν μὲν ἀληθινὴν ἐπιστολὴν ἀποκρυψάμενος , 
ἑτέραν δὲ γράψας ῥέπουσαν πρὸς τὸ ἑαυτῷ συμφέρον προσήνεγκε τοῖς 
συνέδροις καὶ τοὺς πρέσβεις ἀπράκτους ἐξαπέστειλεν . 
διόπερ ὁ Δαρεῖος ἀπογνοὺς τὴν διὰ τῶν ἐπιστολῶν 
σύνθεσιν παρασκευὰς μεγάλας ἐποιεῖτο πρὸς τὸν πόλεμον καὶ τοὺς μὲν 
κατὰ τὴν τροπὴν ἀποβεβληκότας τὰς πανοπλίας καθώπλιζεν , ἄλλους δ’ 
ἐπιλεγόμενος εἰς στρατιωτικὰς τάξεις κατέγραφε · τὰς δ’ ἐκ τῶν ἄνω 
σατραπειῶν δυνάμεις , ἃς ἀπολελοιπὼς ἦν διὰ τὴν ὀξύτητα τῆς 
στρατείας , μετεπέμπετο . 
καὶ τέλος τοσαύτην 
εἰσηνέγκατο σπουδὴν εἰς τὴν κατασκευὴν τῆς δυνάμεως ὥστε διπλασίαν 
γενέσθαι τῆς ἐν Ἰσσῷ παραταξαμένης · ὀγδοήκοντα μὲν γὰρ μυριάδες 
πεζῶν , εἴκοσι δ’ ἱππέων ἠθροίσθησαν καὶ χωρὶς ἁρμάτων δρεπανηφόρων 
πλῆθος . 
ταῦτα μὲν οὖν ἐπράχθη κατὰ τοῦτον τὸν ἐνιαυτόν . 
ἐπ’ ἄρχοντος δ’ Ἀθήνησι Νικηράτου Ῥωμαῖοι 
κατέστησαν ὑπάτους Μάρκον Ἀτίλιον καὶ Μάρκον Οὐαλέριον , 
Ὀλυμπιὰς δ’ ἤχθη δευτέρα πρὸς ταῖς ἑκατὸν καὶ δέκα , καθ’ ἣν 
ἐνίκα Γρύλος Χαλκιδεύς . 
ἐπὶ δὲ τούτων Ἀλέξανδρος μετὰ τὴν ἐν 
Ἰσσῷ νίκην τοὺς μὲν τελευτήσαντας ἔθαψεν , ἐν οἷς καὶ τῶν 
πολεμίων τοὺς ἐν ταῖς ἀνδραγαθίαις θαυμασθέντας · μετὰ δὲ ταῦτα τοῖς 
θεοῖς μεγαλοπρεπεῖς θυσίας συντελέσας καὶ τοὺς ἐν τῇ μάχῃ κατ’ 
ἀρετὴν διαφόρους γενομένους τιμήσας ταῖς ἀξίαις ἑκάστους δωρεαῖς ἐφ’ 
ἡμέρας τινὰς ἀνέλαβε τὴν δύναμιν . 
ἔπειτα προάγων ἐπ’ Αἰγύπτου καὶ καταντήσας εἰς τὴν Φοινίκην τὰς 
μὲν ἄλλας πόλεις παρέλαβεν , ἑτοίμως τῶν ἐγχωρίων προσδεξαμένων 
αὐτόν · οἱ δὲ Τύριοι βουλομένου τοῦ βασιλέως τῷ Ἡρακλεῖ τῷ 
Τυρίῳ θῦσαι προπετέστερον διεκώλυσαν αὐτὸν τῆς εἰς τὴν πόλιν 
εἰσόδου . 
τοῦ δ’ Ἀλεξάνδρου χαλεπῶς 
ἐνέγκαντος καὶ διαπειλησαμένου πολεμήσειν τὴν πόλιν οἱ Τύριοι 
τεθαρρηκότως ὑπέμενον τὴν πολιορκίαν , ἅμα μὲν Δαρείῳ χαριζόμενοι 
καὶ τὴν πρὸς αὐτὸν εὔνοιαν βεβαίαν τηροῦντες καὶ νομίζοντες μεγάλας 
δωρεὰς ἀντὶ ταύτης τῆς χάριτος ἀντιλήψεσθαι παρὰ τοῦ βασιλέως , 
ἐπισπώμενοι μὲν τὸν Ἀλέξανδρον εἰς πολυχρόνιον καὶ ἐπικίνδυνον 
πολιορκίαν , διδόντες δ’ ἄνεσιν τῷ Δαρείῳ πρὸς τὰς παρασκευάς , ἅμα 
δὲ καὶ πιστεύοντες τῇ τε ὀχυρότητι τῆς νήσου καὶ ταῖς ἐν αὐτῇ 
παρασκευαῖς , ἔτι δὲ τοῖς ἀπογόνοις αὐτῶν Καρχηδονίοις . 
ὁ δὲ βασιλεὺς ὁρῶν κατὰ θάλατταν μὲν 
δυσπολιόρκητον οὖσαν τὴν πόλιν διά τε τὴν παρασκευὴν τῶν κατὰ τὸ 
τεῖχος ἔργων καὶ τὴν ὑπάρχουσαν ἐν αὐτῇ δύναμιν ναυτικήν , κατὰ δὲ 
γῆν σχεδὸν ἀπραγμάτευτον οὖσαν διὰ τὸ τέτταρσι σταδίοις διείργεσθαι 
τῆς ἠπείρου ὅμως ἔκρινε συμφέρειν πάντα κίνδυνον καὶ πόνον 
ὑπομένειν ὑπὲρ τοῦ μὴ καταφρονηθῆναι τὴν τῶν Μακεδόνων δύναμιν ὑπὸ 
μιᾶς καὶ τῆς τυχούσης πόλεως . 
εὐθὺς 
οὖν καθαιρῶν τὴν παλαιὰν λεγομένην Τύρον καὶ πολλῶν μυριάδων 
κομιζουσῶν τοὺς λίθους χῶμα κατεσκεύαζε δίπλεθρον τῷ πλάτει . 
πανδημεὶ 
δὲ προσλαβόμενος τοὺς κατοικοῦντας τὰς πλησίον πόλεις ταχὺ διὰ τὰς 
πολυχειρίας ἠνύετο τὰ τῶν ἔργων . 
οἱ δὲ 
Τύριοι τὸ μὲν πρῶτον προσπλέοντες τῷ χώματι κατεγέλων τοῦ βασιλέως , 
εἰ τοῦ Ποσειδῶνος ἑαυτὸν δοκεῖ περιέσεσθαι · μετὰ δὲ ταῦτα παραδόξως 
τοῦ χώματος αὐξομένου τέκνα μὲν καὶ γυναῖκας καὶ τοὺς γεγηρακότας 
εἰς Καρχηδόνα διακομίζειν ἐψηφίσαντο , τοὺς δ’ ἀκμάζοντας ταῖς 
ἡλικίαις ἐπέλεξαν πρὸς τὴν τειχομαχίαν καὶ ναυμαχίαν ἑτοίμως 
παρεσκεύαζον , ἔχοντες τριήρεις ὀγδοήκοντα . 
τέλος δὲ τῶν τέκνων καὶ γυναικῶν μέρος μὲν ἔφθασαν ὑπεκθέμενοι 
πρὸς τοὺς Καρχηδονίους , καταταχούμενοι δ’ ὑπὸ τῆς πολυχειρίας καὶ 
ταῖς ναυσὶν οὐκ ὄντες ἀξιόμαχοι συνηναγκάσθησαν ὑπομεῖναι πανδημεὶ 
τὴν πολιορκίαν . 
ἔχοντες δὲ πολλὴν 
δαψίλειαν καταπελτῶν καὶ τῶν ἄλλων μηχανῶν τῶν πρὸς πολιορκίαν 
χρησίμων ἑτέρας πολλαπλασίους κατεσκεύασαν ῥᾳδίως διὰ τῶν ἐν τῇ 
Τύρῳ μηχανοποιῶν καὶ τῶν ἄλλων τεχνιτῶν παντοδαπῶν ὄντων . 
διὰ δὲ τούτων ὀργάνων παντοδαπῶν καὶ ξένων 
ταῖς ἐπινοίαις κατασκευαζομένων ἅπας μὲν ὁ περίβολος τῆς πόλεως 
ἐπληρώθη τῶν μηχανῶν , μάλιστα δὲ κατὰ τὸν τόπον τοῦτον ἐν ᾧ τὸ 
χῶμα συνήγγιζε τῷ τείχει . 
ὡς δ’ εἰς τὴν 
ἄφεσιν τοῦ βέλους διέτεινε τὸ κατασκευαζόμενον ὑπὸ τῶν Μακεδόνων 
ἔργον , καὶ παρὰ τῶν θεῶν τινα προεσημαίνετο τοῖς κινδυνεύουσιν . 
ἐκ 
μὲν γὰρ τοῦ πελάγους ὁ κλύδων προσεπέλασε τοῖς ἔργοις κῆτος ἄπιστον 
τὸ μέγεθος , ὃ προσπεσὸν τῷ χώματι κακὸν μὲν οὐδὲν εἰργάσατο , τῷ 
δ’ ἑτέρῳ μέρει τοῦ σώματος προσανακεκλιμένον ἐπὶ πολὺν χρόνον ἔμενε 
καὶ πολλὴν κατάπληξιν παρείχετο τοῖς θεωμένοις τὸ παράδοξον , πάλιν δ’ εἰς τὸ πέλαγος νηξάμενον εἰς 
δεισιδαιμονίαν ἀμφοτέρους προηγάγετο · ἑκάτεροι γὰρ ὡς τοῦ Ποσειδῶνος 
αὐτοῖς βοηθήσειν μέλλοντος διέκρινον τὸ σημεῖον , ῥέποντες ταῖς 
γνώμαις πρὸς τὸ ἴδιον συμφέρον . 
ἐγίνετο 
δὲ καὶ ἄλλα σημεῖα παράδοξα , δυνάμενα διατροπὴν καὶ φόβον τοῖς 
ὄχλοις παρασχέσθαι . 
κατὰ γὰρ τὰς τροφὰς παρὰ τοῖς Μακεδόσιν οἱ 
διακλώμενοι τῶν ἄρτων αἱματοειδῆ τὴν πρόσοψιν εἶχον . 
ἑωρακέναι δέ 
τις ἔφησεν ὄψιν καθ’ ἣν ὁ Ἀπόλλων ἔλεγε μέλλειν ἑαυτὸν ἐκλιπεῖν 
τὴν πόλιν . 
τοῦ δὲ πλήθους ὑπονοήσαντος 
ὅτι πεπλακὼς εἴη τὸν λόγον χαριζόμενος Ἀλεξάνδρῳ καὶ διὰ τοῦτο 
τῶν νεωτέρων ὁρμησάντων ἐπὶ τὸ λιθοβολῆσαι τὸν ἄνθρωπον οὗτος μὲν 
διὰ τῶν ἀρχόντων ἐκκλαπεὶς καὶ καταφυγὼν εἰς τὸ τοῦ Ἡρακλέους 
ἱερὸν διέφυγε τὴν τιμωρίαν διὰ τὴν ἱκεσίαν , οἱ δὲ Τύριοι 
δεισιδαιμονήσαντες χρυσαῖς σειραῖς προσέδησαν τὸ τοῦ Ἀπόλλωνος ξόανον 
τῇ βάσει , ἐμποδίζοντες , ὡς ᾤοντο , τοῦ θεοῦ τὸν ἐκ τῆς πόλεως 
χωρισμόν . 
μετὰ δὲ ταῦτα οἱ μὲν Τύριοι τὴν αὔξησιν τοῦ χώματος εὐλαβηθέντες 
ἐπλήρωσαν πολλὰ τῶν ἐλαττόνων σκαφῶν ὀξυβελῶν τε 
καὶ καταπελτῶν καὶ τοξοτῶν καὶ σφενδονητῶν ἀνδρῶν 
καὶ προσπλεύσαντες τοῖς ἐργαζομένοις τὸ χῶμα πολλοὺς μὲν κατέτρωσαν , 
οὐκ ὀλίγους δὲ ἀπέκτειναν · εἰς 
ἀνόπλους γὰρ καὶ πυκνοὺς πολλῶν καὶ παντοίων βελῶν φερομένων οὐδεὶς 
ἡμάρτανεν , ἑτοίμων καὶ ἀφυλάκτων τῶν σκοπῶν κειμένων . 
συνέβαινε γὰρ 
οὐ μόνον κατὰ πρόσωπον τὰ φερόμενα βέλη προσπίπτειν , ἀλλὰ καὶ πρὸς 
τὰ νῶτα τῶν ἀντιπροσώπων ὄντων ἐν στενῷ χώματι διικνεῖσθαι καὶ 
μηδένα δύνασθαι διαφυλάξασθαι τοὺς ἐξ ἀμφοτέρων τῶν μερῶν 
κατατιτρώσκοντας . 
ὁ δ’ Ἀλέξανδρος τὸ 
παράλογον τῆς συμφορᾶς βουλόμενος ὀξέως διορθώσασθαι , πληρώσας πάσας 
τὰς ναῦς καὶ καθηγούμενος αὐτὸς ἔπλει κατὰ σπουδὴν ἐπὶ τὸν λιμένα 
τῶν Τυρίων καὶ τὴν ἐπάνοδον τῶν Φοινίκων ὑπετέμνετο . 
οἱ δὲ βάρβαροι φοβηθέντες μήποτε κυριεύσας τῶν 
λιμένων καταλάβηται τὴν πόλιν ἔρημον οὖσαν στρατιωτῶν , κατὰ πολλὴν 
σπουδὴν ἀνέπλεον εἰς τὴν Τύρον . 
ἀμφοτέρων δὲ διὰ τὴν ὑπερβολὴν 
τῆς φιλοτιμίας ταῖς εἰρεσίαις πυκναῖς χρωμένων καὶ τῶν Μακεδόνων 
ἤδη πλησιαζόντων τοῖς λιμέσιν οἱ Φοίνικες παρ’ ὀλίγον μὲν ἦλθον 
τοῦ πάντες ἀπολέσθαι , παρεισπεσόντες δ’ ὅμως τῇ βίᾳ καὶ τὰς 
τελευταίας ναῦς ἀποβαλόντες διεσώθησαν εἰς τὴν πόλιν . 
ὁ δὲ βασιλεὺς μεγάλης ἐπιβολῆς ἀποτυχὼν πάλιν 
προσεκαρτέρει τῷ χώματι καὶ τῷ πλήθει τῶν νεῶν παρείχετο τοῖς 
ἐργαζομένοις τὴν ἀσφάλειαν . 
τῶν δ’ ἔργων πλησιαζόντων τῇ πόλει καὶ 
τῆς ἁλώσεως προσδοκωμένης ἀργέστης ἄνεμος μέγας ἐπεγένετο καὶ τοῦ 
χώματος πολὺ μέρος ἐλυμήνατο . 
ὁ δ’ 
Ἀλέξανδρος εἰς ἀμηχανίαν ἐμπίπτων διὰ τὴν αὐτόματον τῶν ἔργων 
φθορὰν μετεμέλετο μὲν ἐπὶ τῇ τῆς πολιορκίας ἐπιβολῇ , ὅμως δὲ τῇ 
φιλοτιμίᾳ προαγόμενος ἐκ τῆς ὀρεινῆς ἐκκόπτων ὑπερμεγέθη δένδρα 
παρεκόμιζε καὶ σὺν αὐτοῖς τοῖς κλάδοις ἐγχώσας ἐνέφραξε τὴν βίαν 
τοῦ κλύδωνος . 
ταχὺ δ’ ἀποκαταστήσας τὰ 
πεπονηκότα τοῦ χώματος καὶ τῇ πολυχειρίᾳ προκόψας εἰς βέλους ἄφεσιν 
ἐπέστησε τὰς μηχανὰς ἐπ’ ἄκρον τὸ χῶμα καὶ τοῖς μὲν πετροβόλοις 
κατέβαλλε τὰ τείχη , τοῖς δ’ ὀξυβελέσιν ἀνεῖργε τοὺς ἐπὶ τῶν 
ἐπάλξεων ἐφεστῶτας · συνηγωνίζοντο δὲ τούτοις οἵ τε τοξόται καὶ 
σφενδονῆται καὶ πολλοὺς τῶν ἐν τῇ πόλει παραβοηθοῦντας κατετίτρωσκον . 
οἱ δὲ 
Τύριοι χαλκεῖς ἔχοντες τεχνίτας καὶ μηχανοποιοὺς κατεσκεύασαν 
φιλότεχνα βοηθήματα . 
πρὸς μὲν γὰρ τὰ καταπελτικὰ βέλη τροχοὺς 
κατεσκεύασαν διειλημμένους πυκνοῖς διαφράγμασι , τούτους δὲ διά τινος 
μηχανῆς δινεύοντες τὰ μὲν συνέτριβον , τὰ δὲ παρέσυρον τῶν βελῶν , 
πάντων δὲ τὴν ἐκ τῆς βίας φορὰν ἐξέλυον · τοὺς δ’ ἐκ τῶν πετροβόλων 
φερομένους λίθους δεχόμενοι μαλακαῖς τισι καὶ συνενδιδούσαις κατασκευαῖς 
ἐπράυνον τὴν ἐκ τῆς ὀργανικῆς βίας δύναμιν . 
ὁ δὲ βασιλεὺς ἅμα τῇ κατὰ τὸ χῶμα προσβολῇ 
παντὶ τῷ στόλῳ περιέπλει τὴν πόλιν καὶ τὰ τείχη περιεσκέπτετο καὶ 
φανερὸς ἦν πολιορκήσων τὴν πόλιν κατὰ γῆν ἅμα καὶ κατὰ θάλατταν . 
τῶν δὲ Τυρίων ἀνταναχθῆναι μὲν τῷ 
στόλῳ μηκέτι τολμώντων , τρισὶ δὲ ναυσὶν ὁρμούντων πρὸ τοῦ λιμένος ὁ 
βασιλεὺς ἐπιπλεύσας αὐταῖς καὶ πάσας συντρίψας ἐπανῆλθεν ἐπὶ τὴν 
ἰδίαν στρατοπεδείαν . 
οἱ δὲ Τύριοι βουλόμενοι διπλασιάσαι τὴν ἀπὸ 
τῶν τειχῶν ἀσφάλειαν , ἀποστήσαντες πέντε πήχεις ἕτερον τεῖχος 
ᾠκοδόμουν δέκα πηχῶν τὸ πλάτος καὶ τὴν ἀνὰ μέσον τῶν τειχῶν 
σύριγγα λίθων καὶ χώματος ἐπλήρουν . 
ὁ δ’ 
Ἀλέξανδρος τὰς τριήρεις ζευγνύων καὶ μηχανὰς παντοδαπὰς αὐταῖς 
ἐπιστήσας κατέβαλεν ἐπὶ πλέθρον τοῦ τείχους · καὶ διὰ τοῦ πτώματος 
εἰσέπιπτον εἰς τὴν πόλιν . 
οἱ δὲ Τύριοι 
τοὺς εἰσβιαζομένους πυκνοῖς βέλεσι βάλλοντες μόγις ἀπεστρέψαντο καὶ 
τὸ πεπτωκὸς μέρος τοῦ τείχους ἀνῳκοδόμησαν νυκτὸς ἐπιλαβούσης . 
μετὰ 
δὲ ταῦτα τοῦ χώματος συνάψαντος τῷ τείχει καὶ τῆς πόλεως χερρονήσου 
γενομένης πολλοὺς καὶ μεγάλους ἀγῶνας συνέβαινε γίνεσθαι κατὰ τὴν 
τειχομαχίαν . 
οἱ μὲν γὰρ τὸ δεινὸν 
ἔχοντες ἐν ὀφθαλμοῖς καὶ τὴν ἐκ τῆς ἁλώσεως συμφορὰν 
ἀναλογιζόμενοι ταῖς ψυχαῖς οὕτω παρέστησαν πρὸς τὸν κίνδυνον ὥστε 
τοῦ θανάτου καταφρονῆσαι . 
τῶν γὰρ 
Μακεδόνων προσαγόντων πύργους ὑψηλοὺς ἴσους τοῖς τείχεσι καὶ διὰ 
τούτων τὰς ἐπιβάθρας ἐπιβαλλόντων καὶ θρασέως ταῖς ἐπάλξεσιν 
ἐπιβαινόντων οἱ μὲν Τύριοι διὰ τὴν ἐπίνοιαν τῶν ὀργανοποιῶν πολλὰ 
πρὸς τὴν τειχομαχίαν εἶχον βοηθήματα . 
χαλκευσάμενοι γὰρ εὐμεγέθεις τριόδοντας παρηγκιστρωμένους τούτοις 
ἔτυπτον ἐκ χειρὸς τοὺς ἐπὶ τῶν πύργων καθεστῶτας . 
ἐμπηγνυμένων δὲ 
εἰς τὰς ἀσπίδας τούτων καὶ κάλους ἐχόντων προσδεδεμένους εἷλκον 
πρὸς ἑαυτοὺς ἐπιλαμβανόμενοι τῶν κάλων . 
ἀναγκαῖον οὖν ἦν ἢ προΐεσθαι τὰ ὅπλα καὶ γυμνουμένους τὰ 
σώματα κατατιτρώσκεσθαι πολλῶν φερομένων βελῶν ἢ τηροῦντας τὰ ὅπλα 
διὰ τὴν αἰσχύνην πίπτειν ἀφ’ ὑψηλῶν πύργων καὶ τελευτᾶν . 
ἄλλοι δ’ ἁλιευτικὰ δίκτυα τοῖς ἐπὶ τῶν 
ἐπιβαθρῶν διαμαχομένοις ἐπιρριπτοῦντες καὶ τὰς χεῖρας ἀχρήστους 
ποιοῦντες κατέσπων καὶ περιεκύλιον ἀπὸ τῆς ἐπιβάθρας ἐπὶ τὴν γῆν . 
ἕτερον 
δ’ ἐπενόησαν εὕρεμα φιλότεχνον κατὰ τῆς τῶν Μακεδόνων ἀνδρείας , δῑ 
οὗ τοὺς ἀρίστους τῶν πολεμίων ἀμηχάνοις καὶ δειναῖς περιέβαλον 
τιμωρίαις . 
κατασκευάσαντες γὰρ ἀσπίδας χαλκᾶς καὶ σιδηρᾶς καὶ ταύτας 
πληρώσαντες ἄμμου φλογὶ πολλῇ συνεχῶς ὑπέκαιον καὶ διάπυρον 
κατεσκεύαζον τὴν ἄμμον . 
ταύτην δὲ διά 
τινος μηχανῆς τοῖς θρασύτατα μαχομένοις ἐπερρίπτουν καὶ ταῖς ἐσχάταις 
συμφοραῖς περιέβαλλον τοὺς ὑποπεσόντας · διὰ γὰρ τῶν θωράκων καὶ τῶν 
ὑποδυτῶν παρεισπίπτουσα ἡ ἄμμος καὶ διὰ τὴν ὑπερβολὴν τῆς θερμασίας 
λυμαινομένη τὰς σάρκας ἀβοήθητον ἐποίει τὸ ἀτύχημα . 
διὸ καὶ παραπλησίως τοῖς βασανιζομένοις πᾶσαν 
δεητικὴν φωνὴν προϊέμενοι τοὺς μὲν ἐπικουρήσοντας οὐκ εἶχον , αὐτοὶ 
δὲ διὰ τὴν δεινότητα τοῦ πάθους εἰς μανιώδεις διαθέσεις ἐμπίπτοντες 
ἐτελεύτων , ἐλεεινῷ καὶ ἀμηχάνῳ πάθει περιπίπτοντες . 
ἅμα δὲ καὶ πῦρ ἐπερρίπτουν καὶ σαυνία καὶ λίθους 
ἐπέβαλλον οἱ Φοίνικες καὶ τῷ πλήθει τῶν βελῶν κατεπόνουν τὰς 
ἀρετὰς τῶν ἀνθισταμένων καὶ ταῖς μὲν δρεπανηφόροις κεραίαις τὰς τῶν 
κριῶν ὁρμιστηρίας ὑποτέμνοντες ἄχρηστον τὴν τῶν ὀργάνων βίαν 
ἐποίουν , ταῖς δὲ πυρφόροις μύδρους μεγάλους διαπύρους ἐπέβαλλον εἰς 
τὸ πλῆθος τῶν πολεμίων καὶ διὰ τὴν πυκνότητα τῶν ἀνδρῶν οὐχ 
ἡμάρτανον τῶν σκοπῶν , τοῖς δὲ κόραξι καὶ ταῖς σιδηραῖς χερσὶν 
ἀνήρπαζον τοὺς τοῖς θωρακείοις ἐφεστῶτας . 
τῇ δὲ πολυχειρίᾳ πάσας τὰς μηχανὰς ἐνεργεῖς ποιοῦντες πολλοὺς τῶν 
βιαζομένων ἀπέκτεννον . 
ἀνυπερβλήτου δὲ τῆς ἐκπλήξεως οὔσης καὶ τῆς ἐν 
τοῖς ἀγῶσι δεινότητος ἀνυποστάτου γινομένης οὐδ’ ὣς ἔληγον τῆς 
τόλμης οἱ Μακεδόνες , ἀλλὰ τοὺς ἀεὶ πίπτοντας ὑπερβαίνοντες οὐκ 
ἐνουθετοῦντο ταῖς τῶν ἄλλων συμφοραῖς . 
ὁ δ’ Ἀλέξανδρος ἐπιστήσας ἐπὶ τοὺς ἁρμόζοντας τόπους τοὺς 
πετροβόλους καταπέλτας καὶ λίθους μεγάλους ἀφιεὶς ἐσάλευε τὰ τείχη , 
τοῖς δ’ ὀξυβελέσιν ἀπὸ τῶν πύργων τῶν ξυλίνων ἐκβάλλων βελῶν 
παντοδαπῶν πλῆθος δεινῶς κατετίτρωσκε τοὺς ἐφεστῶτας τοῖς τείχεσιν . 
ἀντιμηχανώμενοι δὲ πρὸς ταῦτα οἱ 
Τύριοι πρὸ μὲν τῶν τειχῶν μαρμαρίνους τροχοὺς ἵστανον καὶ διά τινων 
ὀργάνων τούτους δινεύοντες τὰ φερόμενα βέλη καταπελτικὰ συνέτριβον καὶ 
εἰς τὰ πλάγια μέρη παράγοντες ἀπράκτους ἐποίουν τὰς τῶν ἀφιεμένων 
πληγάς . 
πρὸσδὲ τούτοις βύρσας καὶ διπλᾶς 
διφθέρας πεφυκωμένας καταράπτοντες εἰς ταύτας ἀπεδέχοντο τὰς ἀπὸ τῶν 
πετροβόλων πληγάς · καὶ μαλακῆς τῆς ἐνδόσεως γινομένης ἐξελύετο τῶν 
φερομένων πετρῶν ἡ βία . 
καθόλου δὲ οἱ 
Τύριοι πάντα τρόπον εὐρώστως ἀμυνόμενοι καὶ κατευποροῦντες τοῖς 
βοηθήμασι κατεθάρρησαν τῶν πολεμίων καὶ τὸ τεῖχος καὶ τὰς ἐντὸς τῶν 
πύργων στάσεις ἀπολιπόντες ἐπ’ αὐτὰς ὠθοῦντο τὰς ἐπιβάθρας καὶ 
ταῖς τῶν πολεμίων ἀνδραγαθίαις ἀντέταττον τὰς ἑαυτῶν ἀρετάς . 
διὸ καὶ συμπλεκόμενοι τοῖς πολεμίοις 
καὶ τὴν μάχην ἐκ χειρὸς συνιστάμενοι μέγαν ἀγῶνα τὸν ὑπὲρ τῆς 
πατρίδος συνίσταντο καί τινες πελέκεσι τῶν ἀπαντώντων τὸ προσπεσὸν 
μέρος τοῦ σώματος ἀπέκοπτον · ἔνθα δὴ τῶν παρὰ τοῖς Μακεδόσιν 
ἡγεμόνων τις , ὄνομα μὲν Ἄδμητος , διαφέρων δὲ ἀνδρείᾳ καὶ σώματος 
ῥώμῃ , τεθαρρηκὼς τὴν βίαν τῶν Τυρίων ὑπέστη καὶ πληγεὶς πελέκει 
μέσην τὴν κεφαλὴν παραχρῆμα κατέστρεψε τὸν βίον ἡρωικῶς . 
ὁ δ’ Ἀλέξανδρος 
ὁρῶν τῇ μάχῃ τῶν Τυρίων κατισχυομένους τοὺς 
Μακεδόνας ἀνεκαλέσατο τῇ σάλπιγγι τοὺς στρατιώτας νυκτὸς ἤδη 
γενομένης . 
καὶ τὸ μὲν πρῶτον ἔκρινε λῦσαι τὴν πολιορκίαν καὶ τὴν 
στρατείαν ἐπὶ τὴν Αἴγυπτον ποιεῖσθαι · μετανοήσας δὲ πάλιν καὶ 
νομίσας αἰσχρὸν εἶναι παραχωρῆσαι Τυρίοις τῆς κατὰ τὴν πολιορκίαν 
δόξης καὶ τῶν φίλων ἕνα μόνον ὁμογνωμονοῦντα λαβὼν Ἀμύνταν τὸν 
Ἀνδρομένους πάλιν πρὸς τὴν πολιορκίαν ἐτρέπετο . 
παρακαλέσας δὲ τοὺς Μακεδόνας ἑαυτοῦ μὴ λειφθῆναι κατ’ 
ἀνδρείαν ἁπάσας τὰς ναῦς πολεμικῶς κατασκευάσας προσέβαλλε τοῖς 
τείχεσιν ἐκθύμως κατὰ γῆν ἅμα καὶ κατὰ θάλατταν . 
κατανοήσας δὲ περὶ 
τὰ νεώρια τὸ τεῖχος ἀσθενέστερον ὑπάρχειν τούτῳ προσήγαγε τὰς 
τριήρεις ἐζευγμένας καὶ φερούσας τὰς ἀξιολογωτάτας μηχανάς . 
ἐνταῦθα δὲ ἐτόλμησεν ἐπιτελέσασθαι πρᾶξιν 
οὐδ’ αὐτοῖς τοῖς ὁρῶσι πιστευομένην · ἐπιβάθραν γὰρ ἀπὸ τοῦ ξυλίνου 
πύργου τοῖς τῆς πόλεως τείχεσιν ἐπιβαλὼν διὰ ταύτης μόνος ἐπέβη τῷ 
τείχει , οὔτε τὸν ἀπὸ τῆς τύχης φθόνον εὐλαβηθεὶς οὔτε τὴν τῶν 
Τυρίων δεινότητα καταπλαγείς , ἀλλὰ τὴν καταγωνισαμένην τοὺς Πέρσας 
δύναμιν ἔχων θεωρὸν τῆς ἰδίας ἀνδραγαθίας τοῖς μὲν ἄλλοις 
Μακεδόσιν ἀκολουθεῖν προσέταξεν , αὐτὸς δὲ καθηγούμενος τῶν εἰς 
χεῖρας βιαζομένων τοὺς μὲν τῷ δόρατι , τοὺς δὲ τῇ μαχαίρᾳ τύπτων 
ἀπέκτεινεν , ἐνίους δ’ αὐτῇ τῇ περιφερείᾳ τῆς ἀσπίδος ἀνατρέπων 
ἐπισχεῖν τοῦ πολλοῦ θράσους ἐποίησε τοὺς πολεμίους . 
ἅμα δὲ τούτοις πραττομένοις καθ’ ἕτερον μέρος ὁ 
κριὸς τύπτων κατέβαλε πολὺ μέρος τοῦ τείχους · διὰ δὲ τοῦ πτώματος 
εἰσπεσόντων τῶν Μακεδόνων καὶ τῶν περὶ τὸν Ἀλέξανδρον διὰ τῆς 
ἐπιβάθρας διαβάντων ἐπὶ τὸ τεῖχος ἡ μὲν πόλις κατείληπτο , οἱ δὲ 
Τύριοι πρὸς ἀλκὴν τραπέντες καὶ παρακαλέσαντες ἀλλήλους ἐνέφραξαν 
τοὺς στενωποὺς καὶ μαχόμενοι πλὴν ὀλίγων ἅπαντες κατεκόπησαν , ὄντες 
πλείους τῶν ἑπτακισχιλίων . 
ὁ δὲ βασιλεὺς 
τέκνα μὲν καὶ γυναῖκας ἐξηνδραποδίσατο , τοὺς δὲ νέους πάντας , ὄντας 
οὐκ ἐλάττους τῶν δισχιλίων , ἐκρέμασε . 
σώματα δ’ αἰχμάλωτα τοσαῦτα τὸ 
πλῆθος εὑρέθη ὥστε τῶν πλείστων εἰς Καρχηδόνα κεκομισμένων τὰ 
ὑπολειφθέντα γενέσθαι πλείω τῶν μυρίων καὶ τρισχιλίων . 
Τύριοι μὲν οὖν 
γενναιότερον μᾶλλον ἢ φρονιμώτερον ὑποστάντες τὴν πολιορκίαν τοσαύταις 
περιέπεσον συμφοραῖς , πολιορκηθέντες μῆνας ἑπτά . 
ὁ δὲ βασιλεὺς τοῦ μὲν Ἀπόλλωνος τὰς χρυσᾶς σειρὰς 
καὶ τὰ δεσμὰ περιελόμενος παρήγγειλεν ὀνομάζειν τὸν θεὸν τοῦτον 
Ἀπολλὼ φιλαλέξανδρον , τῷ δὲ Ἡρακλεῖ μεγαλοπρεπεῖς θυσίας συντελέσας 
καὶ τοὺς ἀνδραγαθήσαντας τιμήσας , ἔτι δὲ τοὺς τετελευτηκότας 
μεγαλοπρεπῶς θάψας τῆς μὲν Τυρίων πόλεως κατέστησε βασιλέα τὸν 
ὀνομαζόμενον Βαλώνυμον , περὶ οὗ τὰ κατὰ μέρος οὐκ ἄξιον παραλιπεῖν 
διὰ τὸ τῆς περιπετείας παράδοξον . 
τοῦ γὰρ προϋπάρχοντος βασιλέως 
Στράτωνος διὰ τὴν πρὸς Δαρεῖον φιλίαν ἐκπεσόντος ἐκ τῆς ἀρχῆς ὁ 
Ἀλέξανδρος ἔδωκεν ἐξουσίαν Ἡφαιστίωνι καταστῆσαι βασιλέα τῆς 
Τύρου τῶν ἰδιοξένων ὃν ἂν προαιρῆται . 
τὸ μὲν οὖν πρῶτον οὗτος εὐδοκήσας τῷ ξένῳ , παρ’ ᾧ τὴν 
ἐπισταθμίαν ἐπεποίητο κεχαρισμένως , τοῦτον ἐπεβάλετο κύριον 
ἀναγορεῦσαι τῆς πόλεως · ὁ δὲ πλούτῳ μὲν καὶ δόξῃ διαφέρων τῶν 
πολιτῶν , οὐδεμίαν δὲ συγγένειαν ἔχων πρὸς τοὺς 
προγεγονότας βασιλεῖς οὐκ ἐδέξατο τὴν δωρεάν . 
τοῦ δ’ Ἡφαιστίωνος ἐπιτρέψαντος αὐτῷ τὴν 
ἐκλογὴν ποιήσασθαι ἐκ τοῦ γένους τῶν βασιλέων ἔφησεν εἶναί τινα 
τῆς βασιλικῆς οἰκίας ἀπόγονον τὰ μὲν ἄλλα σώφρονα καὶ ἀγαθὸν 
ἄνδρα , πένητα δὲ καθ’ ὑπερβολήν . 
συγχωρήσαντος δὲ τοῦ Ἡφαιστίωνος τούτῳ τὴν δυναστείαν ὁ λαβὼν τὴν 
ἐπιτροπὴν κατήντησεν ἐπὶ τὸν ὠνομασμένον μετὰ βασιλικῆς ἐσθῆτος καὶ 
κατέλαβεν αὐτὸν ἔν τινι κήπῳ μισθοῦ μὲν ἀντλοῦντα , ῥάκεσι δὲ τοῖς 
τυχοῦσιν ἐσθῆτι χρώμενον . 
δηλώσας δὲ τὴν 
περιπέτειαν καὶ περιθεὶς τὴν βασιλικὴν στολὴν καὶ τὸν ἄλλον τὸν 
ἁρμόζοντα κόσμον ἀνήγαγεν αὐτὸν εἰς τὴν ἀγορὰν καὶ ἀπέδειξε 
βασιλέα τῶν Τυρίων . 
ἀσμένως δὲ τοῦ 
πλήθους προσδεξαμένου καὶ τὸ παράδοξον τῆς τύχης θαυμάσαντος οὗτος 
μὲν φίλος γενόμενος Ἀλεξάνδρῳ τὴν βασιλείαν ἔσχε παράδειγμα τοῖς 
ἀγνοοῦσι τὴν τῆς τύχης παράδοξον μεταβολήν · ἡμεῖς δ’ ἐπεὶ τὰ περὶ 
τὸν Ἀλέξανδρον διήλθομεν , μεταληψόμεθα τὴν διήγησιν . 
κατὰ γὰρ τὴν Εὐρώπην Ἄγις μὲν ὁ τῶν Λακεδαιμονίων 
βασιλεὺς τῶν ἐκ τῆς ἐν Ἰσσῷ μάχης διασωθέντων μισθοφόρων ἀναλαβὼν 
ὀκτακισχιλίους νεωτέρων πραγμάτων ἀντείχετο , χαριζόμενος Δαρείῳ . 
προσλαβὼν δὲ παρὰ τούτου καὶ ναῦς 
καὶ χρημάτων πλῆθος ἔπλευσεν εἰς Κρήτην καὶ τῶν πόλεων τὰς πλείους 
χειρωσάμενος ἠνάγκασε τὰ Περσῶν αἱρεῖσθαι . 
Ἀμύντας δ’ ὁ φυγὼν ἐκ 
Μακεδονίας καὶ πρὸς Δαρεῖον ἀναβὰς συνηγωνίσατο μὲν τοῖς Πέρσαις 
ἐν τῇ Κιλικίᾳ , διασωθεὶς δ’ ἐκ τῆς ἐν Ἰσσῷ παρατάξεως μετὰ 
τετρακισχιλίων μισθοφόρων καὶ πρὸ τῆς Ἀλεξάνδρου παρουσίας διανύσας 
εἰς Τρίπολιν τῆς Φοινίκης ἐπέλεξεν ἐκ τοῦ παντὸς στόλου τὰς 
ἀρκούσας ναῦς εἰς τὸν πλοῦν τοῖς ἰδίοις στρατιώταις , τὰς δ’ ἄλλας 
ἐνέπρησε . 
διαπλεύσας δ’ εἰς τὴν Κύπρον 
καὶ προσλαβόμενος στρατιώτας καὶ ναῦς διέπλευσεν εἰς τὸ Πηλούσιον . 
τῆς δὲ πόλεως ἐγκρατὴς γενόμενος ἀπέφαινεν ἑαυτὸν ὑπὸ Δαρείου τοῦ 
βασιλέως ἀπεστάλθαι στρατηγὸν διὰ τὸ τὸν ἡγούμενον τῆς Αἰγύπτου 
σατράπην συναγωνιζόμενον ἐν Ἰσσῷ τῆς Κιλικίας πεπτωκέναι . 
ἀναπλεύσας δ’ εἰς Μέμφιν τὸ μὲν πρῶτον πρὸ 
τῆς πόλεως παραταξάμενος τοῖς ἐγχωρίοις ἐνίκησε · μετὰ δὲ ταῦτα πρὸς 
ἁρπαγὴν τῶν στρατιωτῶν τραπέντων ἐπεξελθόντες ἐκ τῆς πόλεως ἐπέθεντο 
τοῖς ἀτάκτως διαρπάζουσι τὰς ἐπὶ τῆς χώρας κτήσεις καὶ τόν τε 
Ἀμύνταν ἀπέκτειναν καὶ τοὺς μετ’ αὐτοῦ πάντας ἄρδην ἀνεῖλον . 
Ἀμύντας μὲν οὖν μεγάλαις ἐπιβολαῖς 
ἐγχειρήσας καὶ παρ’ ἐλπίδα σφαλεὶς τοιοῦτον ἔσχε τοῦ βίου τὸ τέλος . 
ὁμοίως δὲ τούτῳ καὶ τῶν ἄλλων ἡγεμόνων καὶ στρατηγῶν τινες ἐκ τῆς 
ἐν Ἰσσῷ μάχης μετὰ στρατιωτῶν διασωθέντες ἀντείχοντο τῶν Περσικῶν 
ἐλπίδων . 
οἱ μὲν γὰρ πόλεις ἐπικαίρους 
καταλαμβανόμενοι διεφύλαττον ταύτας τῷ Δαρείῳ , οἱ δ’ ἔθνη 
προσαγόμενοι καὶ δυνάμεις περὶ αὑτοὺς παρασκευαζόμενοι τὰς ἁρμοζούσας 
χρείας τοῖς ὑποκειμένοις καιροῖς παρείχοντο . 
οἱ δὲ σύνεδροι τῶν 
Ἑλλήνων ἐψηφίσαντο πέμψαι πρέσβεις πεντεκαίδεκα στέφανον φέροντας 
χρυσοῦν παρὰ τῆς Ἑλλάδος ἀριστεῖον Ἀλεξάνδρῳ καὶ συνησθησομένους 
τῇ κατὰ Κιλικίαν νίκῃ . 
Ἀλέξανδρος δὲ 
στρατεύσας ἐπὶ Γάζαν φρουρουμένην ὑπὸ Περσῶν καὶ δίμηνον 
προσεδρεύσας εἷλε κατὰ κράτος τὴν πόλιν . 
ἐπ’ 
ἄρχοντος δ’ Ἀθήνησιν Ἀριστοφάνους ἐν Ῥώμῃ κατεστάθησαν ὕπατοι 
Σπούριος Ποστόμιος καὶ Τῖτος Οὐετούριος . 
ἐπὶ δὲ τούτων 
Ἀλέξανδρος ὁ βασιλεὺς τὰ περὶ τὴν Γάζαν διοικήσας Ἀμύνταν μὲν 
μετὰ δέκα νεῶν εἰς Μακεδονίαν ἐξέπεμψε , προστάξας τῶν νέων τοὺς 
εὐθέτους ἐπιλέξαι πρὸς στρατείαν , αὐτὸς δὲ μετὰ πάσης τῆς δυνάμεως 
παρῆλθεν εἰς Αἴγυπτον καὶ παρέλαβε πάσας τὰς ἐν αὐτῇ πόλεις χωρὶς 
κινδύνων · οἱ γὰρ Αἰγύπτιοι τῶν Περσῶν 
ἠσεβηκότων εἰς τὰ ἱερὰ καὶ βιαίως ἀρχόντων ἄσμενοι προσεδέξαντο 
τοὺς Μακεδόνας . 
καταστήσας δὲ τὰ κατὰ τὴν Αἴγυπτον προῆλθεν εἰς 
Ἄμμωνος , βουλόμενος χρήσασθαι τῷ θεῷ . 
κατὰ μέσην δὲ τὴν ὁδὸν 
ἀπήντησαν αὐτῷ πρέσβεις παρὰ Κυρηναίων στέφανον κομίζοντες καὶ 
μεγαλοπρεπῆ δῶρα , ἐν οἷς ἦγον ἵππους τε πολεμιστὰς τριακοσίους καὶ 
πέντε τέθριππα τὰ κράτιστα . 
ὁ δὲ τούτους 
μὲν ἀποδεξάμενος φιλίαν καὶ συμμαχίαν συνέθετο πρὸς αὐτούς , αὐτὸς 
δὲ μετὰ τῶν συναποδημούντων προῆγεν ἐπὶ τὸ ἱερόν · καὶ διανύσας ἐπὶ 
τὴν ἔρημον καὶ ἄνυδρον , ὑδρευσάμενος διῄει τὴν χώραν ἔχουσαν 
ἄμμου μέγεθος ἀέριον . 
ἐν ἡμέραις δὲ τέσσαρσιν ἐξαναλωθέντων τῶν 
κομιζομένων ὑδάτων εἰς δεινὴν σπάνιν παρεγένοντο . 
εἰς ἀθυμίαν οὖν πάντων ἐμπεσόντων ἄφνω πολὺς 
ὄμβρος ἐξ οὐρανοῦ κατερράγη , τὴν ὑπάρχουσαν τῶν ὑγρῶν ἔνδειαν 
παραδόξως διωρθούμενος · διὸ καὶ τὸ συμβὰν ἔδοξεν ἀνελπίστως σωθεῖσι 
θεῶν προνοίᾳ γεγονέναι . 
ὑδρευσάμενοι δ’ 
ἔκ τινος κοιλάδος , ἐπὶ τέσσαρας ἡμέρας ἔχοντες ἀρκοῦσαν τὴν 
βοήθειαν καὶ διελθόντες ἡμέρας τέσσαρας διεξεπέρασαν τὴν ἄνυδρον . 
ἀδήλου δὲ τῆς ὁδοῦ καθεστώσης διὰ τὸ πλῆθος τῆς ἄμμου οἱ 
καθηγούμενοι τῆς ὁδοῦ προσήγγειλαν τῷ βασιλεῖ διότι κόρακες δεξιοὶ 
κλάζοντες τὴν τρίβον τῆς ἐπὶ τὸ ἱερὸν φερούσης ἀτραποῦ 
προσημαίνουσιν . 
οἰωνισάμενος δὲ τὸ 
συμβαῖνον ὁ Ἀλέξανδρος καὶ διαλαβὼν δέχεσθαι τὸν θεὸν ἀσμένως τὴν 
παρουσίαν αὐτοῦ προῆγε κατὰ σπουδήν . 
καὶ τὸ μὲν πρῶτον κατήνυσεν 
ἐπὶ τὴν πικρὰν καλουμένην λίμνην , μετὰ δὲ ταῦτα πορευθεὶς σταδίους 
ἑκατὸν παρήλλαξε τὰς ἐπικαλουμένας Ἄμμωνος πόλεις · ἐντεῦθεν δ’ 
ὁδοιπορήσας μίαν ἡμέραν συνήγγισε τῷ τεμένει . 
ἡ δὲ περὶ τὸ ἱερὸν τοῦτο χώρα περιέχεται ὑπὸ 
ἐρήμου καὶ ἀνύδρου τῆς ἀμμώδους , πάσης φιλανθρωπίας ἐστερημένης . 
αὐτὴ δ’ ἐπὶ μῆκος καὶ πλάτος ἐπὶ σταδίους πεντήκοντα παρήκουσα 
πολλοῖς μὲν καὶ καλοῖς ὕδασι ναματιαίοις διαρρεῖται , δένδρων δὲ 
παντοδαπῶν καὶ μάλιστα καρπίμων πληθύει · καὶ τὸν μὲν ἀέρα τῇ κράσει 
παραπλήσιον ἔχει ταῖς ἐαριναῖς ὥραις , τόποισδὲ καυματώδεσι 
περιεχομένη μόνη παρηλλαγμένην παρέχεται τοῖς ἐνδιατρίβουσι τὴν 
εὐκρασίαν . 
τὸ μὲν οὖν τέμενός φασιν 
ἱδρύσασθαι Δαναὸν τὸν Αἰγύπτιον , τὴν δὲ ἱερὰν τοῦ θεοῦ χώραν 
περιοικοῦσι κατὰ μὲν τὴν μεσημβρίαν καὶ δύσιν Αἰθίοπες , κατὰ δὲ τὴν 
ἄρκτον Λιβύων νομαδικὸν ἔθνος καὶ πρὸς τὴν μεσόγειον ἀνῆκον τὸ 
τῶν Νασαμώνων ὀνομαζομένων ἔθνος . 
τῶν 
δ’ Ἀμμωνίων κωμηδὸν οἰκούντων κατὰ μέσην αὐτῶν τὴν χώραν ἀκρόπολις 
ὑπάρχει τριπλοῖς ὠχυρωμένη τοῖς τείχεσι · καὶ ταύτης ὁ μὲν πρῶτος 
περίβολος ἔχει τῶν ἀρχαίων δυναστῶν βασίλεια , ὁ δ’ ἕτερος τὴν 
γυναικωνῖτιν αὐλὴν καὶ τὰς τῶν τέκνων καὶ γυναικῶν καὶ συγγενῶν 
οἰκήσεις καὶ φυλακτήρια τῶν σκοπῶν , ἔτι δὲ τὸν τοῦ θεοῦ σηκὸν καὶ 
τὴν ἱερὰν κρήνην , ἀφ’ ἧς τὰ τῷ θεῷ προσφερόμενα τυγχάνει τῆς 
ἁγνείας , ὁ δὲ τρίτος τὰς τῶν δορυφόρων καταλύσεις καὶ τὰ φυλακτήρια 
τῶν τὸν τύραννον δορυφορούντων . 
καθίδρυται 
δὲ τῆς ἀκροπόλεως ἐκτὸς οὐ μακρὰν ἕτερος ναὸς Ἄμμωνος πολλοῖς 
καὶ μεγάλοις δένδροις σύσκιος . 
τούτου δὲ πλησίον ὑπάρχει κρήνη διὰ 
τὸ συμβεβηκὸς ὀνομαζομένη Ἡλίου κρήνη · αὕτη δὲ τὸ ὕδωρ ἔχει 
συμμεταβαλλόμενον αἰεὶ ταῖς ἡμεριναῖς ὥραις παραδόξως . 
ἅμ’ ἡμέρᾳ γὰρ ἐξίησι τὴν πηγὴν χλιαράν , 
προϊούσης δὲ τῆς ἡμέρας τῇ προσθέσει τῶν ὡρῶν ἀνάλογον 
καταψύχεται , τοῦ μεσημβρινοῦ δὲ καύματος ἀκμάζει τῇ ψυχρότητι · πάλιν 
δὲ ἀνάλογον ἀπολήγει πρὸς τὴν ἑσπέραν καὶ τῆς νυκτὸς ἐπιλαβούσης 
ἀναθερμαίνεται μέχρι μέσων νυκτῶν καὶ τὸ λοιπὸν ἀπολήγει , μέχρι ἂν 
ἅμα τῷ φωτὶ πρὸς τὴν ἐξ ἀρχῆς ἀποκατασταθῇ τάξιν . 
τὸ δὲ τοῦ θεοῦ ξόανον ἐκ σμαράγδων καί τινων ἄλλων 
πολυτελῶν λίθων περιέχεται καὶ τὴν μαντείαν ἰδιάζουσαν παντελῶς 
ποιεῖται . 
ἐπὶ νεὼς γὰρ περιφέρεται χρυσῆς ὑπὸ ἱερέων ὀγδοήκοντα · 
οὗτοι δ’ ἐπὶ τῶν ὤμων φέροντες τὸν θεὸν προάγουσιν αὐτομάτως ὅπου 
ποτ’ ἂν ἄγῃ τὸ τοῦ θεοῦ νεῦμα τὴν πορείαν . 
συνακολουθεῖ δὲ πλῆθος παρθένων καὶ γυναικῶν παιᾶνας 
ᾀδουσῶν κατὰ πᾶσαν τὴν ὁδὸν καὶ πατρίῳ καθυμνούντων ᾠδῇ τὸν 
θεόν . 
τοῦ δ’ Ἀλεξάνδρου διὰ τῶν ἱερέων 
εἰσαχθέντος εἰς τὸν νεὼν καὶ τὸν θεὸν κατανοήσαντος ὁ μὲν προφητεύων 
ἀνὴρ πρεσβύτερος τὴν ἡλικίαν προσελθὼν αὐτῷ , χαῖρε , εἶπεν , ὦ 
παῖ · καὶ ταύτην παρὰ τοῦ θεοῦ ἔχε τὴν πρόσρησιν . 
ὁ δ’ ὑπολαβών , δέχομαι , φησίν , ὦ πάτερ , καὶ τὸ 
λοιπὸν κεκλήσομαι σός . 
ἀλλ’ εἰπέ μοι εἴ μοι δίδως τὴν ἁπάσης 
τῆς γῆς ἀρχήν . 
τοῦ δὲ ἱερέως προσελθόντος τῷ σηκῷ 
καὶ τῶν ἀνδρῶν τῶν αἰρόντων τὸν θεὸν κινηθέντων τεταγμένοις τισὶ 
τῆς φωνῆς συμβόλοις ὁ μὲν ἀνεῖπεν βεβαίως αὐτῷ διδόναι τὸν θεὸν 
τὴν αἴτησιν , ὁ δ’ Ἀλέξανδρος ὑπολαβών , τὸ λοιπόν , εἶπεν , ὦ 
δαῖμον , ἀπόφηναί μοι τῶν ζητουμένων , εἰ πάντας ἤδη μετελήλυθα τοὺς 
γενομένους φονεῖς τοῦ πατρὸς ἤ τινες διαλελήθασιν . 
ὁ δὲ προφήτης ἀνεβόησεν εὐφήμει · οὐδένα γὰρ 
ἀνθρώπων ὑπάρχειν τὸν δυνησόμενον ἐπιβουλεῦσαι τῷ γεννήσαντι αὐτόν , 
τοὺς δὲ τοῦ Φιλίππου φονεῖς ἅπαντας τετευχέναι τιμωρίας . 
τεκμήρια δ’ 
ἔσεσθαι τῆς ἐκ τοῦ θεοῦ γενέσεως τὸ μέγεθος τῶν ἐν ταῖς πράξεσι 
κατορθωμάτων · καὶ γὰρ πρότερον ἀήττητον αὐτὸν γεγονέναι καὶ μετὰ 
ταῦτ’ ἔσεσθαι διὰ παντὸς ἀνίκητον . 
ὁ δ’ 
Ἀλέξανδρος ἡσθεὶς ἐπὶ τοῖς κεχρησμῳδημένοις καὶ τὸν θεὸν 
μεγαλοπρεπέσιν ἀναθήμασι τιμήσας ἐπανῆλθεν εἰς τὴν Αἴγυπτον . 
κρίνας δ’ ἐν ταύτῃ πόλιν μεγάλην 
κτίσαι προσέταξε τοῖς ἐπὶ τὴν ἐπιμέλειαν ταύτην καταλειπομένοις ἀνὰ 
μέσον τῆς τε λίμνης καὶ τῆς θαλάσσης οἰκίσαι τὴν πόλιν . 
διαμετρήσας δὲ τὸν τόπον καὶ ῥυμοτομήσας 
φιλοτέχνως τὴν πόλιν ἀφ’ αὑτοῦ προσηγόρευσεν Ἀλεξάνδρειαν , 
εὐκαιρότατα μὲν κειμένην πλησίον τοῦ Φάρου λιμένος , εὐστοχίᾳ δὲ 
τῆς ῥυμοτομίας ποιήσας διαπνεῖσθαι τὴν πόλιν τοῖς ἐτησίοις ἀνέμοις 
καὶ τούτων πνεόντων μὲν διὰ τοῦ μεγίστου πελάγους , καταψυχόντων δὲ 
τὸν κατὰ τὴν πόλιν ἀέρα πολλὴν τοῖς κατοικοῦσιν εὐκρασίαν καὶ 
ὑγίειαν κατεσκεύασεν . 
καὶ τὸν μὲν 
περίβολον αὐτῆς ὑπεστήσατο τῷ τε μεγέθει διαφέροντα καὶ κατὰ τὴν 
ὀχυρότητα θαυμάσιον · ἀνὰμέσον γὰρ ὢν μεγάλης λίμνης καὶ τῆς 
θαλάσσης δύο μόνον ἀπὸ τῆς γῆς ἔχει προσόδους στενὰς καὶ παντελῶς 
εὐφυλάκτους . 
τὸν δὲ τύπον ἀποτελῶν χλαμύδι παραπλήσιον ἔχει πλατεῖαν 
μέσην σχεδὸν τὴν πόλιν τέμνουσαν καὶ τῷ τε μεγέθει καὶ κάλλει 
θαυμαστήν · ἀπὸ γὰρ πύλης ἐπὶ πύλην διήκουσα τεσσαράκοντα μὲν σταδίων 
ἔχει τὸ μῆκος , πλέθρου δὲ τὸ πλάτος , οἰκιῶν δὲ καὶ ἱερῶν 
πολυτελέσι κατασκευαῖς πᾶσα κεκόσμηται . 
προσέταξεν δ’ ὁ Ἀλέξανδρος καὶ βασίλεια κατασκευάσαι θαυμαστὰ κατὰ 
τὸ μέγεθος καὶ βάρος τῶν ἔργων . 
οὐ μόνον δ’ ὁ Ἀλέξανδρος , ἀλλὰ 
καὶ οἱ μετ’ αὐτὸν βασιλεύσαντες Αἰγύπτου μέχρι τοῦ καθ’ ἡμᾶς βίου 
σχεδὸν ἅπαντες πολυτελέσι κατασκευαῖς ηὔξησαν τὰ βασίλεια . 
καθόλου δ’ ἡ πόλις τοσαύτην ἐπίδοσιν ἔλαβεν 
ἐν τοῖς ὕστερον χρόνοις ὥστε παρὰ πολλοῖς αὐτὴν πρώτην ἀριθμεῖσθαι 
τῶν κατὰ τὴν οἰκουμένην · καὶ γὰρ κάλλει καὶ μεγέθει καὶ προσόδων 
πλήθει καὶ τῶν πρὸς τρυφὴν ἀνηκόντων πολὺ διαφέρει τῶν ἄλλων . 
τὸ δὲ τῶν κατοικούντων 
οἰκητόρων αὐτὴν πλῆθος ὑπερβάλλει τοὺς ἐν ταῖς 
ἄλλαις πόλεσιν οἰκήτορας · καθ’ ὃν γὰρ ἡμεῖς παρεβάλομεν χρόνον εἰς 
Αἴγυπτον , ἔφασαν οἱ τὰς ἀναγραφὰς ἔχοντες τῶν κατοικούντων εἶναι 
τοὺς ἐν αὐτῇ διατρίβοντας ἐλευθέρους πλείους τῶν τριάκοντα μυριάδων , 
ἐκ δὲ τῶν προσόδων τῶν κατ’ Αἴγυπτον λαμβάνειν τὸν βασιλέα πλείω 
τῶν ἑξακισχιλίων ταλάντων . 
ὁ δ’ οὖν 
βασιλεὺς Ἀλέξανδρος ἐπιστήσας τινὰς τῶν φίλων ἐπὶ τὴν κατασκευὴν 
τῆς Ἀλεξανδρείας καὶ διοικήσας ἅπαντα τὰ κατὰ τὴν Αἴγυπτον 
ἐπανῆλθε μετὰ τῆς δυνάμεως εἰς τὴν Συρίαν . 
Δαρεῖος δὲ πυθόμενος αὐτοῦ τὴν παρουσίαν συνηθροίκει 
μὲν τὰς πανταχόθεν δυνάμεις καὶ πάντα τὰ πρὸς τὴν παράταξιν χρήσιμα 
κατεσκεύαστο . 
τὰ μὲν γὰρ ξίφη καὶ τὰ ξυστὰ πολὺ μείζω τῶν 
προγεγενημένων ἐποίησε διὰ τὸ δοκεῖν διὰ τούτων πολλὰ τὸν 
Ἀλέξανδρον ἐν τῇ περὶ Κιλικίαν μάχῃ πεπλεονεκτηκέναι · κατεσκεύασε 
δὲ καὶ ἅρματα δρεπανηφόρα διακόσια πρὸς κατάπληξιν καὶ φόβον τῶν 
πολεμίων εὐθέτως ἐπινενοημένα . 
τούτων 
γὰρ ἑκάστου παρ’ ἑκάτερον τῶν σειροφόρων ἵππων ἐξέκειτο προσηλωμένα 
τῷ ζυγῷ ξύστρα παραμήκη τρισπίθαμα , τὴν ἐπιστροφὴν τῆς ἀκμῆς 
ἔχοντα πρὸς τὴν κατὰ πρόσωπον ἐπιφάνειαν , πρὸς δὲ ταῖς κατακλείσεσι 
τῶν ἀξόνων ἐπ’ εὐθείας ἄλλα δύο , τὴν μὲν τομὴν ὁμοίαν ἔχοντα 
πρὸς τὴν κατὰ πρόσωπον ἐπιφάνειαν τοῖς προτέροις , τὸ δὲ μῆκος μείζω 
καὶ πλατύτερα · συνήρμοστο δὲ ταῖς τούτων ἀρχαῖς δρέπανα . 
πᾶσαν δὲ τὴν δύναμιν ἔν τε ὅπλοις ἐπισήμοις 
καὶ ἡγεμόνων ἀρεταῖς κοσμήσας ἀνέζευξεν ἐκ τῆς Βαβυλῶνος ἔχων 
πεζοὺς μὲν περὶ ὀγδοήκοντα μυριάδας , ἱππεῖς δὲ οὐκ ἐλάττους τῶν 
εἴκοσι μυριάδων . 
κατὰ δὲ τὴν ὁδοιπορίαν δεξιὸν μὲν ἔχων τὸν 
Τίγριν , ἀριστερὸν δὲ τὸν Εὐφράτην προῄει διὰ χώρας εὐδαίμονος 
καὶ δυναμένης τοῖς κτήνεσι δαψιλῆ χορτάσματα παρασχέσθαι , τῷ δὲ 
πλήθει τῶν στρατιωτῶν ἱκανὰς τροφὰς χορηγῆσαι . 
ἔσπευδε γὰρ περὶ τὴν Νίνον ποιήσασθαι τὴν 
παράταξιν , εὐθετωτάτων ὄντων τῶν περὶ αὐτὴν πεδίων καὶ πολλὴν 
εὐρυχωρίαν παρεχομένων τῷ μεγέθει τῶν ἠθροισμένων ὑπ’ αὐτοῦ 
δυνάμεων . 
καταστρατοπεδεύσας δὲ περὶ κώμην τὴν ὀνομαζομένην Ἄρβηλα 
τὰς δυνάμεις ἐνταῦθα καθ’ ἡμέραν ἐξέταττε καὶ τῇ συνεχεῖ διατάξει 
καὶ μελέτῃ κατεσκεύασεν εὐπειθεῖς · σφόδρα γὰρ ἠγωνία μήποτε πολλῶν 
καὶ ἀσυμφώνων ἐθνῶν ἠθροισμένων ταῖς διαλέκτοις ταραχή τις γένηται 
κατὰ τὴν παράταξιν . 
περὶ δὲ διαλύσεως καὶ 
πρότερον μὲν ἐξέπεμψε πρεσβευτὰς πρὸς Ἀλέξανδρον , ἐκχωρῶν αὐτῷ 
τῆς ἐντὸς Ἅλυος ποταμοῦ χώρας , καὶ προσεπηγγέλλετο δώσειν ἀργυρίου 
τάλαντα δισμύρια . 
ὡς δ’ οὐ προσεῖχεν 
αὐτῷ , πάλιν ἐξέπεμψεν ἄλλους πρέσβεις , ἐπαινῶν μὲν αὐτὸν ἐπὶ 
τῷ καλῶς κεχρῆσθαι τῇ τε μητρὶ καὶ τοῖς ἄλλοις αἰχμαλώτοις , ἀξιῶν 
δὲ φίλον γενέσθαι καὶ λαβεῖν τὴν ἐντὸς Εὐφράτου χώραν καὶ τάλαντ’ 
ἀργυρίου τρισμύρια καὶ τὴν ἑτέραν τῶν ἑαυτοῦ θυγατέρων γυναῖκα , 
καθόλου δὲ γενόμενον γαμβρὸν καὶ τάξιν υἱοῦ λαβόντα καθάπερ κοινωνὸν 
γενέσθαι τῆς ὅλης βασιλείας . 
ὁ δ’ 
Ἀλέξανδρος εἰς τὸ συνέδριον παραλαβὼν πάντας τοὺς φίλους καὶ περὶ 
τῶν προτιθεμένων αἱρέσεων ἀνακοινωσάμενος ἠξίου τὴν ἰδίαν γνώμην 
ἕκαστον μετὰ παρρησίας ἀποφήνασθαι . 
τῶν 
μὲν οὖν ἄλλων οὐδεὶς ἐτόλμα συμβουλεῦσαι διὰ τὸ μέγεθος τῆς 
ὑποκειμένης ζητήσεως , Παρμενίων δὲ πρῶτος εἶπεν , ἐγὼ μὲν ὢν 
Ἀλέξανδρος ἔλαβον ἂν τὰ διδόμενα καὶ τὴν σύνθεσιν ἐποιησάμην . 
ὁ δ’ Ἀλέξανδρος ὑπολαβὼν εἶπεν , 
κἀγὼ εἰ Παρμενίων ἦν ἔλαβον ἄν . 
καθόλου δὲ καὶ ἄλλοις 
μεγαλοψύχοις λόγοις χρησάμενος καὶ τοὺς μὲν λόγους τῶν Περσῶν 
ἀποδοκιμάσας , προτιμήσας δὲ τὴν εὐδοξίαν τῶν προτεινομένων δωρεῶν 
τοῖς μὲν πρέσβεσιν ἀπόκρισιν ἔδωκεν ὡς οὔθ’ ὁ κόσμος δυεῖν ἡλίων 
ὄντων τηρῆσαι δύναιτ’ ἂν τὴν ἰδίαν διακόσμησίν τε καὶ τάξιν οὔθ’ 
ἡ οἰκουμένη δύο βασιλέων ἐχόντων τὴν ἡγεμονίαν ἀταράχως καὶ 
ἀστασιάστως διαμένειν ἂν δύναιτο . 
διόπερ 
ἀπαγγέλλειν αὐτοὺς ἐκέλευσε τῷ Δαρείῳ , εἰ μὲν τῶν πρωτείων 
ὀρέγεται , διαμάχεσθαι πρὸς αὐτὸν περὶ τῆς τῶν ὅλων μοναρχίας · εἰ 
δὲ δόξης καταφρονῶν προκρίνει τὴν λυσιτέλειαν καὶ τὴν ἐκ τῆς 
ῥᾳστώνης τρυφήν , αὐτὸς μὲν Ἀλεξάνδρῳ ποιείτω τὰ προσταττόμενα , 
ἄλλων δὲ ἄρχων βασιλευέτω , συγχωρουμένης αὐτῷ τῆς ἐξουσίας ὑπὸ 
τῆς Ἀλεξάνδρου χρηστότητος . 
τὸ δὲ 
συνέδριον διαλύσας καὶ τὴν δύναμιν ἀναλαβὼν προῆγεν ἐπὶ τὴν τῶν 
πολεμίων στρατοπεδείαν . 
ἅμα δὲ τούτοις πραττομένοις τῆς τοῦ Δαρείου 
γυναικὸς ἀποθανούσης ὁ Ἀλέξανδρος ἔθαψεν αὐτὴν μεγαλοπρεπῶς . 
Δαρεῖος δὲ τῶν ἀποκρίσεων ἀκούσας 
καὶ τὴν διὰ τῶν λόγων σύνθεσιν ἀπογνοὺς τὴν μὲν δύναμιν καθ’ ἡμέραν 
συνέταττε καὶ πρὸς τὴν ἐν τοῖς κινδύνοις εὐηκοΐαν ἑτοίμην 
κατεσκεύαζε , τῶν δὲ φίλων Μαζαῖον μὲν μετὰ στρατιωτῶν ἐπιλέκτων 
ἐξαπέστειλε παραφυλάξοντα τὴν διάβασιν τοῦ ποταμοῦ καὶ τὸν πόρον 
προκαταληψόμενον , ἑτέρους δ’ ἐξέπεμψε τὴν χώραν πυρπολήσοντας δῑ ἧς 
ἀναγκαῖον ἦν διελθεῖν τοὺς πολεμίους · ἐνόμιζε γὰρ τῷ μὲν ῥεύματι 
τοῦ ποταμοῦ προβλήματι χρῆσθαι πρὸς τὴν ἔφοδον τῶν Μακεδόνων . 
τούτων δ’ ὁ μὲν Μαζαῖος ὁρῶν 
ἀδιάβατον ὄντα τὸν ποταμὸν διά τε τὸ βάθος καὶ τὴν σφοδρότητα τοῦ 
ῥεύματος τῆς μὲν τούτου φυλακῆς ἠμέλησε , τοῖς δὲ τὴν χώραν 
πυρπολοῦσι συνεργήσας καὶ πολλὴν γῆν διαφθείρας ὑπέλαβεν ἄβατον 
ἔσεσθαι τοῖς πολεμίοις διὰ τὴν σπάνιν τῆς τροφῆς . 
ὁ δ’ Ἀλέξανδρος παραγενόμενος πρὸς τὴν διάβασιν τοῦ 
Τίγρεως ποταμοῦ καὶ τὸν πόρον ὑπό τινων ἐγχωρίων μαθὼν διεβίβασε 
τὴν δύναμιν οὐ μόνον ἐπιπόνως , ἀλλὰ καὶ παντελῶς ἐπικινδύνως . 
τοῦ γὰρ πόρου τὸ μὲν βάθος ἦν 
ὑπὲρ τῶν μαστῶν , τοῦ δὲ ῥεύματος ἡ ὀξύτης πολλοὺς τῶν διαβαινόντων 
παρέσυρεν καὶ τὴν βάσιν τῶν σκελῶν παρῃρεῖτο , τό τε ῥεῦμα τοῖς 
ὅπλοις ἐμπῖπτον πολλούς τε παρέφερε καὶ τοῖς ἐσχάτοις κινδύνοις 
περιέβαλλεν . 
ὁ δ’ Ἀλέξανδρος πρὸς τὴν 
σφοδρότητα τοῦ ῥεύματος ἀντιμηχανώμενος παρήγγειλε πᾶσι τὰς χεῖρας 
ἀλλήλοις συμπλέκειν καὶ τὴν ὅλην τῶν σωμάτων πυκνότητα ποιεῖν 
ζεύγματι παραπλησίαν . 
παραβόλου δὲ 
γενομένης τῆς διαβάσεως καὶ τῶν Μακεδόνων μόγις διασωθέντων τὴν μὲν 
ἡμέραν ταύτην προσανέλαβε τὴν δύναμιν , τῇ δ’ ὑστεραίᾳ συντεταγμένην 
ἔχων τὴν στρατιὰν προῆγεν ἐπὶ τοὺς πολεμίους καὶ σύνεγγυς γενόμενος 
τῶν Περσῶν κατεστρατοπέδευσεν . 
ἀναλογιζόμενος δὲ 
τὸ πλῆθος τῆς τῶν Περσῶν δυνάμεως καὶ τὸ μέγεθος τῶν ἐπικειμένων 
κινδύνων , ἔτι δὲ τὴν περὶ τῶν ὅλων κρίσιν ἐν χερσὶν οὖσαν 
διηγρύπνησε τὴν νύκτα συνεχόμενος τῇ περὶ τοῦ μέλλοντος φροντίδι · 
ὑπὸ δὲ τὴν ἑωθινὴν φυλακὴν τραπεὶς εἰς ὕπνον οὕτως ἐκοιμήθη 
βαθέως ὥστε τῆς ἡμέρας ἐπιγενομένης μὴ δύνασθαι διεγερθῆναι . 
τὸ μὲν οὖν πρῶτον οἱ φίλοι τὸ 
συμβὰν ἡδέως ἑώρων , νομίζοντες τὸν βασιλέα πρὸς τὸν ὑποκείμενον 
κίνδυνον εὐτονώτερον ἔσεσθαι τετευχότα πολλῆς ἀνέσεως · ὡς δ’ ὁ μὲν 
χρόνος προέβαινεν , ὁ δ’ ὕπνος συνεῖχε τὸν βασιλέα , Παρμενίων 
πρεσβύτατος ὢν τῶν φίλων ἀφ’ ἑαυτοῦ πρόσταγμα διέδωκε τοῖς πλήθεσιν 
ἑτοιμάζεσθαι τὰ πρὸς τὴν μάχην . 
οὐκ 
ἀνιεμένου δ’ αὐτοῦ προσελθόντες οἱ φίλοι μόγις διήγειραν τὸν 
Ἀλέξανδρον . 
θαυμαζόντων δ’ ἐπὶ τῷ συμβεβηκότι πάντων καὶ τὴν 
αἰτίαν ἀκοῦσαι βουλομένων ἔφησεν ὁ Ἀλέξανδρος Δαρεῖον εἰς ἕνα 
τόπον ἠθροικότα τὰς δυνάμεις ἀπολελυκέναι πάσης ἀγωνίας αὐτόν · 
μιᾷ γὰρ ἡμέρᾳ κριθέντα περὶ τῶν 
ὅλων παύσεσθαι τῶν πόνων καὶ πολυχρονίων κινδύνων . 
οὐ μὴν ἀλλὰ 
παρακαλέσας τοὺς ἡγεμόνας τοῖς οἰκείοις λόγοις καὶ πρὸς τοὺς 
ἐπιφερομένους κινδύνους εὐθαρσεῖς καταστήσας προῆγε τὴν δύναμιν 
συντεταγμένην ἐπὶ τοὺς βαρβάρους , τῆς τῶν πεζῶν φάλαγγος τὰς τῶν 
ἱππέων εἴλας προτάξας . 
ἐπὶ μὲν οὖν τὸ δεξιὸν κέρας ἔταξε τὴν βασιλικὴν 
εἴλην , ἧς εἶχε τὴν ἡγεμονίαν Κλεῖτος ὁ μέλας ὀνομαζόμενος , 
ἐχομένους δὲ ταύτης τοὺς ἄλλους φίλους , ὧν ἡγεῖτο Φιλώτας ὁ 
Παρμενίωνος , ἑξῆς δὲ τὰς ἄλλας ἱππαρχίας ἑπτὰ τεταγμένας ὑπὸ τὸν 
αὐτὸν ἡγεμόνα . 
ὄπισθεν δὲ τούτων 
ὑπετάγη τὸ τῶν ἀργυρασπίδων πεζῶν τάγμα , διαφέρον τῇ τε τῶν ὅπλων 
λαμπρότητι καὶ τῇ τῶν ἀνδρῶν ἀρετῇ · καὶ τούτων ἡγεῖτο Νικάνωρ ὁ 
Παρμενίωνος . 
ἐχομένην δὲ τούτων ἔστησε τὴν Ἐλιμιῶτιν καλουμένην 
στρατηγίαν , ἧς Κοῖνος ἡγεῖτο , ἑξῆς δὲ τὴν τῶν Ὀρεστῶν καὶ 
Λυγκηστῶν τάξιν ἔστησε , Περδίκκου τὴν στρατηγίαν ἔχοντος . 
καὶ τὴν 
μὲν ἐχομένην στρατηγίαν Μελέαγρος εἶχε , τὴν δὲ συνεχῆ ταύτης 
Πολυπέρχων , τεταγμένων ὑπ’ αὐτὸν τῶν ὀνομαζομένων Στυμφαίων . 
Φίλιππος δ’ ὁ Βαλάκρου τὴν συνεχῆ 
ταύτης στρατηγίαν ἐπλήρου καὶ τῆς μετὰ ταύτην Κρατερὸς ἡγεῖτο . 
τῶν 
δὲ προειρημένων ἱππέων τὴν συνεχῆ τάξιν ἀπεπλήρουν οἱ ἀπὸ 
Πελοποννήσου καὶ Ἀχαΐας συστρατεύσαντες ἱππεῖς καὶ Φθιῶται καὶ 
Μαλιεῖς , ἔτι δὲ Λοκροὶ καὶ Φωκεῖς , ὧν ἡγεῖτο Ἐρίγυιος ὁ 
Μιτυληναῖος . 
ἑξῆς δ’ εἱστήκεισαν 
Θετταλοί , Φίλιππον μὲν ἔχοντες ἡγεμόνα , ἀνδρείᾳ δὲ καὶ τῇ τῶν 
εἰλῶν ἱππασίᾳ πολὺ προέχοντες τῶν ἄλλων . 
ἐχομένους δὲ τούτων τοὺς 
ἐκ Κρήτης τοξότας ἔταξε καὶ τοὺς ἐκ τῆς Ἀχαΐας μισθοφόρους . 
ἐφ’ ἑκατέρου δὲ τοῦ κέρατος 
ἐπικάμπιον ἐποίησε τὴν τάξιν , ὅπως μὴ δύνωνται κυκλοῦν οἱ πολέμιοι 
τῷ πλήθει τῶν στρατιωτῶν τὴν ὀλιγότητα τῶν Μακεδόνων . 
πρὸς δὲ τὰς τῶν δρεπανηφόρων ἁρμάτων ἐπιφορὰς 
μηχανώμενος ὁ βασιλεὺς παρήγγειλε τοῖς ἐν τῇ φάλαγγι πεζοῖς , ὅταν 
πλησιάζῃ τὰ τέθριππα , συνασπίσαι καὶ ταῖς σαρίσαις τὰς ἀσπίδας 
τύπτειν , ὅπως διὰ τὸν ψόφον πτυρόμενα τὴν εἰς τοὐπίσω ποιήσηται 
φοράν , τοῖς δὲ βιαζομένοις διδόναι διαστήματα , δῑ ὧν ποιήσονται τὴν 
διέξοδον ἀκίνδυνον τοῖς Μακεδόσιν . 
αὐτὸς δὲ τοῦ δεξιοῦ μέρους 
ἡγούμενος καὶ λοξὴν τὴν τάξιν ποιούμενος δῑ ἑαυτοῦ τὴν ὅλην κρίσιν 
τοῦ κινδύνου ποιεῖσθαι διεγνώκει . 
ὁ δὲ 
Δαρεῖος κατὰ τὰς τῶν ἐθνῶν περιοχὰς τὴν ἔκταξιν πεποιημένος κατά τε 
τὸν Ἀλέξανδρον τεταγμένος προῆγεν ἐπὶ τοὺς πολεμίους . 
ὡς δ’ 
ἐπλησίαζον ἀλλήλαις αἱ δυνάμεις , οἱ μὲν σαλπικταὶ παρ’ ἀμφοτέροις 
ἐσήμαινον τὸ πολεμικόν , οἱ δ’ ἄνδρες μετὰ πολλῆς βοῆς ἀλλήλοις 
ἐπεφέροντο . 
καὶ πρῶτον τὰ δρεπανηφόρα 
τῶν ἁρμάτων ἀπὸ κράτους ἐλαυνόμενα πολλὴν ἔκπληξιν καὶ φόβον τοῖς 
Μακεδόσιν ἐπέστησεν · καὶ γὰρ Μαζαῖος ὁ τῶν ἱππέων ἡγούμενος 
πυκναῖς ταῖς εἴλαις σὺν τοῖς δρεπανηφόροις ἐπήλαυνε , καταπληκτικωτέραν 
ποιῶν τὴν ἐπιφορὰν τῶν δρεπανηφόρων . 
τῆς 
δὲ φάλαγγος συνασπιζούσης καὶ κατὰ τὰς τοῦ βασιλέως παραγγελίας ταῖς 
σαρίσαις πάντων τυπτόντων τὰς ἀσπίδας συνέβαινε ψόφον πολὺν γίνεσθαι . 
διόπερ τὰ πολλὰ τῶν ἁρμάτων 
πτυρομένων τῶν ἵππων ἐστρέφετο καὶ τὴν ῥύμην ἀκατάσχετον ποιοῦντα 
πρὸς τοὺς ἰδίους βιαίως ἀνέστρεφε . 
τῶν δ’ ἄλλων προσπεσόντων τῇ 
φάλαγγι καὶ τῶν Μακεδόνων ποιούντων ἀξιόλογα διαστήματα διὰ τούτων 
φερόμενα τὰ μὲν συνηκοντίσθη , τὰ δὲ διεξέπεσεν , ἔνια δὲ τῇ βίᾳ 
τῆς ῥύμης φερόμενα καὶ ταῖς τῶν σιδήρων ἀκμαῖς ἐνεργῶς χρησάμενα 
πολλὰς καὶ ποικίλας διαθέσεις θανάτων ἀπειργάζετο . 
τοιαύτη γὰρ ἦν ἡ ὀξύτης καὶ βία τῶν κεχαλκευμένων 
πρὸς ἀπώλειαν ὅπλων ὥστε πολλῶν μὲν βραχίονας σὺν αὐταῖς ταῖς 
ἀσπίσιν ἀποκόπτεσθαι , οὐκ ὀλίγων δὲ τραχήλους παρασύρεσθαι καὶ τὰς 
κεφαλὰς πίπτειν ἐπὶ τὴν γῆν βλεπόντων ἔτι τῶν ὀμμάτων καὶ τῆς τοῦ 
προσώπου διαθέσεως διαφυλαττομένης , ἐνίων δὲ τὰς πλευρὰς ἐπικαιρίοις 
τομαῖς ἀναρήττεσθαι καὶ θανάτους ὀξεῖς ἐπιφέρεσθαι . 
ὡς δ’ ἤγγισαν ἀλλήλαις 
αἱ δυνάμεις καὶ διὰ τῶν τόξων καὶ σφενδονῶν , ἔτι δὲ τῶν 
ἀκοντιζομένων σαυνίων τὰ ῥιπτούμενα βέλη παρανήλωτο , πρὸς τὴν ἐκ 
χειρὸς μάχην κατήντησαν . 
καὶ πρῶτον τῶν 
ἱππέων συστησαμένων ἀγῶνα καὶ τῶν Μακεδόνων τῷ δεξιῷ κέρατι 
διαγωνιζομένων ὁ μὲν Δαρεῖος τοῦ λαιοῦ κέρατος ἡγούμενος συναγωνιστὰς 
εἶχε τοὺς συγγενεῖς ἱππεῖς , ἐπιλέκτους ταῖς ἀρεταῖς καὶ ταῖς 
εὐνοίαις , χιλίους ἐν μιᾷ περιειλημμένους εἴλῃ . 
οὗτοι δὲ θεατὴν ἔχοντες τῆς ἰδίας ἀνδραγαθίας 
τὸν βασιλέα τὸ πλῆθος τῶν ἐπ’ αὐτὸν φερομένων βελῶν προθύμως 
ἐξεδέχοντο . 
συνῆσαν δὲ τούτοις οἵ τε μηλοφόροι , διάφοροι ταῖς 
ἀνδραγαθίαις καὶ πολλοὶ κατὰ τὸ πλῆθος , πρὸς δὲ τούτοις Μάρδοι καὶ 
Κοσσαῖοι , ταῖς τε τῶν σωμάτων ὑπεροχαῖς καὶ ταῖς λαμπρότησι τῶν 
ψυχῶν θαυμαζόμενοι . 
συνηγωνίζοντο δὲ 
τούτοις οἵ τε περὶ τὰ βασίλεια διατρίβοντες καὶ τῶν Ἰνδῶν οἱ 
κράτιστοι κατ’ ἀνδρείαν . 
οὗτοι μὲν οὖν μετὰ πολλῆς βοῆς 
ἐπιρράξαντες τοῖς πολεμίοις ἐκθύμως ἠγωνίζοντο καὶ τῷ πλήθει 
κατεπόνουν τοὺς Μακεδόνας · Μαζαῖος δὲ 
τὸ δεξιὸν ἔχων κέρας καὶ μετὰ τῶν ἀρίστων ἱππέων διαγωνιζόμενος 
εὐθὺς κατὰ τὴν πρώτην ἔφοδον τῶν ἀνθεστώτων ἀνεῖλεν οὐκ ὀλίγους , 
δισχιλίους δὲ Καδουσίους καὶ χιλίους τῶν Σκυθῶν ἱππεῖς ἐπιλέκτους 
ἐξέπεμψε , προστάξας περιιππεῦσαι τὸ κέρας τὸ τῶν πολεμίων καὶ 
προσελάσαντας τῇ παρεμβολῇ τῆς ἀποσκευῆς κυριεῦσαι . 
ὧν ὀξέως ποιησάντων τὸ προσταχθὲν καὶ 
παρεισπεσόντων εἰς τὴν στρατοπεδείαν τῶν Μακεδόνων τῶν αἰχμαλώτων 
τινὲς ἁρπάσαντες ὅπλα συνήργουν τοῖς Σκύθαις καὶ διήρπαζον τὰς 
ἀποσκευάς · βοὴ δ’ ἦν καὶ ταραχὴ διὰ τὸ παράδοξον καθ’ ὅλην τὴν 
παρεμβολήν . 
αἱ μὲν οὖν ἄλλαι τῶν 
αἰχμαλωτίδων πρὸς τοὺς βαρβάρους ἀπεχώρουν , ἡ δὲ μήτηρ τοῦ Δαρείου 
Σισύγγαμβρις παρακαλουσῶν αὐτὴν τῶν αἰχμαλωτίδων οὐ προσέσχεν , ἀλλ’ 
ἐφ’ ἡσυχίας ἔμεινε φιλοφρόνως , οὔτε τῷ παραδόξῳ τῆς τύχης 
πιστεύσασα οὔτε τὴν πρὸς Ἀλέξανδρον εὐχαριστίαν λυμαινομένη . 
τέλος δὲ οἱ Σκύθαι πολλὴν τῆς 
ἀποσκευῆς διαρπάσαντες ἀφίππευσαν πρὸς τοὺς περὶ Μαζαῖον καὶ τὴν 
εὐημερίαν ἀπήγγειλαν . 
ὁμοίως δὲ καὶ τῶν περὶ Δαρεῖον τεταγμένων 
ἱππέων τινὲς καταπονήσαντες τῷ πλήθει τοὺς ἀνθεστῶτας Μακεδόνας 
φεύγειν ἠνάγκασαν . 
δευτέρου δὲ προτερήματος τοῖς Πέρσαις γενομένου ὁ 
μὲν Ἀλέξανδρος σπεύδων δῑ ἑαυτοῦ τὴν ἧτταν διορθώσασθαι τῶν ἰδίων 
μετὰ τῆς βασιλικῆς εἴλης καὶ τῶν ἄλλων τῶν ἐπιφανεστάτων ἱππέων 
ἐπ’ αὐτὸν ἤλαυνε τὸν Δαρεῖον . 
ὁ δὲ 
τῶν Περσῶν βασιλεὺς δεξάμενος τὴν ἐπιφορὰν τῶν πολεμίων αὐτὸς μὲν 
ἐφ’ ἅρματος ἀγωνιζόμενος ἠκόντιζεν εἰς τοὺς ἐπιφερομένους , πολλῶν δ’ 
αὐτῷ συναγωνιζομένων καὶ τῶν βασιλέων ἐπ’ ἀλλήλους ἱεμένων ὁ μὲν 
Ἀλέξανδρος ἀκοντίσας ἐπὶ τὸν Δαρεῖον τούτου μὲν ἥμαρτεν , τοῦ δὲ 
παρεστῶτος ἡνιόχου τοῦ βασιλέως κατατυχὼν κατέβαλεν . 
τῶν δὲ περὶ τὸν Δαρεῖον ἀναβοησάντων οἱ πορρώτερον 
ἀφεστηκότες ὑπέλαβον αὐτὸν τὸν βασιλέα πεπτωκέναι · καὶ τούτων τῆς 
φυγῆς ἀρξαμένων οἱ συνεχεῖς συνείποντο καὶ τὸ συνεστὸς 
αἰεὶ τῷ Δαρείῳ σύνταγμα κατ’ ὀλίγον παρερρήγνυτο . 
διὸ καὶ τῆς ἑτέρας πλευρᾶς παραγυμνωθείσης τῶν συναγωνιζομένων καὶ 
αὐτὸς καταπλαγεὶς πρὸς φυγὴν ὥρμησεν . 
τούτων δὲ οὕτως φευγόντων καὶ τοῦ κονιορτοῦ τῶν ἱππέων πρὸς ὕψος 
αἰρομένου καὶ τῶν περὶ τὸν Ἀλέξανδρον ἐκ ποδὸς ἑπομένων διὰ τὸ 
πλῆθος καὶ τὴν πυκνότητα τοῦ κονιορτοῦ συνιδεῖν μὲν οὐκ ἦν τὸν 
Δαρεῖον ὅποι ποιεῖται τὴν φυγήν , στεναγμὸς δὲ τῶν πιπτόντων ἀνδρῶν 
καὶ κτύπος τῶν ἱππέων , ἔτι δὲ τῶν μαστίγων συνεχὴς ψόφος ἐγίνετο . 
ἅμα δὲ τούτοις πραττομένοις Μαζαῖος 
ὁ τοῦ δεξιοῦ κέρατος ἡγούμενος , πλείστους ἔχων καὶ κρατίστους 
ἱππεῖς , βαρὺς ἐπέκειτο τοῖς κατ’ αὐτὸν τεταγμένοις · Παρμενίων δὲ 
μετὰ τῶν Θετταλῶν ἱππέων καὶ τῶν ἄλλων τῶν μετ’ αὐτοῦ 
κινδυνευόντων ὑπέστη τοὺς πολεμίους . 
τὸ 
μὲν οὖν πρῶτον λαμπρῶς ἀγωνιζόμενος διὰ τὰς ἀρετὰς τῶν Θετταλῶν 
προετέρει · τῶν δὲ περὶ τὸν Μαζαῖον τῷ τε πλήθει καὶ βάρει τοῦ 
συστήματος ἐγκειμένων κατεπονεῖτο τὸ τῶν Μακεδόνων ἱππικόν . 
πολλοῦ δὲ φόνου γινομένου καὶ τῆς τῶν βαρβάρων 
βίας δυσυποστάτου γινομένης ὁ Παρμενίων ἐξέπεμψέ τινας τῶν περὶ 
αὐτὸν ἱππέων πρὸς τὸν Ἀλέξανδρον , λέγων κατὰ τάχος βοηθῆσαι . 
ὀξέως δὲ τούτων τὸ παραγγελθὲν πραττόντων καὶ τὸν Ἀλέξανδρον 
πυθομένων πολὺ τῆς τάξεως ἀπεσπάσθαι κατὰ τὸν διωγμὸν οὗτοι μὲν 
ἐπανῆλθον ἄπρακτοι , ὁ δὲ Παρμενίων 
ταῖς τῶν Θετταλῶν εἴλαις χρώμενος ἐμπειρότατα καὶ πολλοὺς καταβαλὼν 
μόλις ἐτρέψατο τοὺς βαρβάρους , μάλιστα καταπλαγέντας τῇ κατὰ τὸν 
Δαρεῖον φυγῇ . 
ὁ δὲ Δαρεῖος τῇ στρατηγίᾳ διαφέρων καὶ συνεργὸν 
ἔχων τὸ πλῆθος τοῦ κονιορτοῦ τὴν ἀποχώρησιν οὐχ ὁμοίαν τοῖς 
ἄλλοις βαρβάροις ἐποιεῖτο , εἰς τοὐναντίον δὲ μέρος ὁρμήσας καὶ 
κρυπτομένην ἔχων διὰ τὸν ἐξαιρόμενον κονιορτὸν τὴν ἰδίαν ἀποχώρησιν 
ἀκινδύνως αὐτός τε διέφυγεν τούς τε μεθ’ ἑαυτοῦ πάντας εἰς τὰς 
κατόπιν κειμένας τῶν Μακεδόνων κώμας διέσωσε . 
τέλος δὲ πάντων τῶν βαρβάρων πρὸς φυγὴν ὁρμησάντων 
καὶ τῶν Μακεδόνων τοὺς ἐσχάτους ἀεὶ κτεινόντων ταχὺ πᾶς ὁ πλησίον 
τοῦ πεδίου τόπος νεκρῶν ἐπληρώθη . 
διὸ 
καὶ τῶν βαρβάρων ἐν ταύτῃ τῇ μάχῃ κατεκόπησαν οἱ πάντες ἱππεῖς τε 
καὶ πεζοὶ πλείους τῶν ἐννέα μυριάδων · τῶν δὲ Μακεδόνων ἀνῃρέθησαν 
μὲν εἰς πεντακοσίους , τραυματίαι δ’ ἐγένοντο παμπληθεῖς , ἐν οἷς καὶ 
τῶν ἐπιφανεστάτων ἡγεμόνων Ἡφαιστίων μὲν εἰς τὸν βραχίονα ξυστῷ 
βληθεὶς ἐτρώθη , τῶν σωματοφυλάκων ἡγούμενος , τῶν δὲ στρατηγῶν 
Περδίκκας καὶ Κοῖνος , ἔτι δὲ Μενίδας καί τινες ἕτεροι τῶν 
ἐπιφανῶν ἡγεμόνων . 
ἡ μὲν οὖν περὶ Ἄρβηλα γενομένη παράταξις 
τοιοῦτον ἔσχε τὸ πέρας . 
ἐπ’ ἄρχοντος δ’ 
Ἀθήνησιν Ἀριστοφῶντος ἐν Ῥώμῃ διεδέξαντο τὴν ὑπατικὴν ἀρχὴν 
Γάιος Δομέττιος καὶ Αὖλος Κορνήλιος . 
ἐπὶ δὲ τούτων εἰς τὴν 
Ἑλλάδα τῆς περὶ Ἄρβηλα μάχης διαδοθείσης πολλαὶ τῶν πόλεων 
ὑφορώμεναι τὴν αὔξησιν τῶν Μακεδόνων ἔγνωσαν , ἕως ἔτι τὰ Περσῶν 
πράγματα διαμένει , τῆς ἐλευθερίας ἀντέχεσθαι · βοηθήσειν γὰρ αὐτοῖς Δαρεῖον καὶ χρημάτων τε πλῆθος 
χορηγήσειν πρὸς τὸ δύνασθαι ξενικὰς μεγάλας δυνάμεις συνίστασθαι καὶ 
τὸν Ἀλέξανδρον μὴ δυνήσεσθαι διαιρεῖν τὰς δυνάμεις . 
εἰ δὲ περιόψονται τοὺς Πέρσας καταπολεμηθέντας , 
μονωθήσεσθαι τοὺς Ἕλληνας καὶ μηκέτι δυνήσεσθαι φροντίσαι τῆς ἑαυτῶν 
ἐλευθερίας . 
προεκαλέσατο δὲ πρὸς τὴν 
ἀπόστασιν τοὺς Ἕλληνας καὶ ὁ περὶ τὴν Θρᾴκην νεωτερισμὸς κατὰ 
τοὺς ὑποκειμένους καιροὺς γενόμενος · Μέμνων γὰρ ὁ καθεσταμένος στρατηγὸς τῆς Θρᾴκης , ἔχων δύναμιν καὶ 
φρονήματος ὢν πλήρης , ἀνέσεισε μὲν τοὺς βαρβάρους , ἀποστάτης δὲ 
γενόμενος Ἀλεξάνδρου καὶ ταχὺ μεγάλης δυνάμεως κυριεύσας φανερῶς 
ἀπεκαλύψατο πρὸς τὸν πόλεμον . 
διόπερ 
Ἀντίπατρος πᾶσαν ἀναλαβὼν τὴν δύναμιν προῆλθε διὰ Μακεδονίας εἰς 
Θρᾴκην καὶ διεπολέμει πρὸς τὸν Μέμνονα . 
τούτου δὲ περὶ ταῦτ’ 
ὄντος οἱ Λακεδαιμόνιοι καιρὸν ἔχειν ὑπολαβόντες τοῦ παρασκευάσασθαι 
τὰ πρὸς τὸν πόλεμον παρεκάλουν τοὺς Ἕλληνας συμφρονῆσαι περὶ τῆς 
ἐλευθερίας . 
Ἀθηναῖοι μὲν οὖν , παρὰ 
πάντας τοὺς ἄλλους Ἕλληνας ὑπ’ Ἀλεξάνδρου προτιμώμενοι , τὴν 
ἡσυχίαν ἦγον · Πελοποννησίων δ’ οἱ πλείους καὶ τῶν ἄλλων τινὲς 
συμφρονήσαντες ἀπεγράψαντο πρὸς τὸν πόλεμον καὶ κατὰ δύναμιν τῶν 
πόλεων καταγράφοντες τῶν νέων τοὺς ἀρίστους κατέλεξαν στρατιώτας 
πεζοὺς μὲν οὐκ ἐλάττους τῶν δισμυρίων , ἱππεῖς δὲ περὶ δισχιλίους . 
τὴν δ’ ἡγεμονίαν ἔχοντες 
Λακεδαιμόνιοι πανδημεὶ πρὸς τὸν ὑπὲρ τῶν ὅλων κίνδυνον ὥρμησαν , 
Ἄγιδος τοῦ βασιλέως τὴν πάντων ἔχοντος ἡγεμονίαν . 
Ἀντίπατρος δὲ 
πυθόμενος τὴν τῶν Ἑλλήνων συνδρομὴν τὸν μὲν ἐν τῇ Θρᾴκῃ πόλεμον 
ὥς ποτ’ ἦν δυνατὸν κατέλυσεν , εἰς δὲ τὴν Πελοπόννησον ἧκε μετὰ 
πάσης τῆς δυνάμεως . 
προσλαβόμενος δὲ καὶ παρὰ τῶν συμμαχούντων 
Ἑλλήνων στρατιώτας ἤθροισε τοὺς ἅπαντας οὐκ ἐλάττους τῶν 
τετρακισμυρίων . 
γενομένης δὲ παρατάξεως 
μεγάλης ὁ μὲν Ἄγις μαχόμενος ἔπεσεν , οἱ δὲ Λακεδαιμόνιοι πολὺν 
μὲν ἐκθύμως χρόνον ἀγωνιζόμενοι διεκαρτέρουν , τῶν δὲ συμμάχων 
βιασθέντων καὶ αὐτοὶ τὴν ἀναχώρησιν εἰς τὴν Σπάρτην ἐποιήσαντο . 
ἀνῃρέθησαν δ’ ἐν τῇ μάχῃ τῶν μὲν 
Λακεδαιμονίων καὶ τῶν συμμάχων πλείους τῶν πεντακισχιλίων καὶ 
τριακοσίων , τῶν δὲ μετ’ Ἀντιπάτρου τρισχίλιοι καὶ πεντακόσιοι . 
ἴδιον δέ τι συνέβη καὶ περὶ τὴν τοῦ 
Ἄγιδος τελευτὴν γενέσθαι · ἀγωνισάμενος γὰρ λαμπρῶς καὶ πολλοῖς 
τραύμασιν ἐναντίοις περιπεσὼν ὑπὸ τῶν στρατιωτῶν εἰς τὴν Σπάρτην 
ἀπεκομίζετο · περικατάληπτος δὲ γενόμενος καὶ τὰ καθ’ ἑαυτὸν ἀπογνοὺς 
τοῖς μὲν ἄλλοις στρατιώταις προσέταξεν ἀπιέναι τὴν ταχίστην καὶ 
διασώζειν αὑτοὺς εἰς τὴν τῆς πατρίδος χρείαν , αὐτὸς δὲ καθοπλισθεὶς 
καὶ εἰς γόνυ διαναστὰς ἠμύνατο τοὺς πολεμίους καί τινας καταβαλὼν καὶ 
συνακοντισθεὶς κατέστρεψε τὸν βίον , ἄρξας ἔτη ἐννέα . 
ἡμεῖς δὲ διεληλυθότες τὰ πραχθέντα κατὰ τὴν 
Εὐρώπην ἐν μέρει τὰ κατὰ τὴν Ἀσίαν συντελεσθέντα διέξιμεν . 
Δαρεῖος μὲν γὰρ ἡττηθεὶς ἐν τῇ 
περὶ Ἄρβηλα παρατάξει τὴν φυγὴν ἐπὶ τὰς ἄνω σατραπείας ἐποιήσατο , 
σπεύδων τῷ διαστήματι τῶν τόπων λαβεῖν ἀναστροφὴν καὶ χρόνον ἱκανὸν 
εἰς παρασκευὴν δυνάμεως . 
τὸ μὲν οὖν πρῶτον εἰς Ἐκβάτανα τῆς 
Μηδείας διανύσας ἐνταῦθα διέτριβεν καὶ τοὺς μὲν ἐκ τῆς φυγῆς 
ἀνασωζομένους ἀνεδέχετο , τοὺς δὲ ἀνόπλους καθώπλιζεν . 
μετεπέμπετο δὲ καὶ στρατιώτας ἐκ τῶν πλησιοχώρων 
ἐθνῶν καὶ πρὸς τοὺς ἐκ Βάκτροις καὶ ταῖς ἄνω σατραπείαις σατράπας 
καὶ στρατηγοὺς διεπέμπετο , παρακαλῶν διαφυλάττειν τὴν πρὸς αὐτὸν 
εὔνοιαν . 
Ἀλέξανδρος δὲ μετὰ τὴν νίκην 
θάψας τοὺς τετελευτηκότας ἐπέβαλε τοῖς Ἀρβήλοις καὶ πολλὴν μὲν 
εὗρεν ἀφθονίαν τῆς τροφῆς , οὐκ ὀλίγον δὲ κόσμον καὶ γάζαν 
βαρβαρικήν , ἀργυρίου δὲ τάλαντα τρισχίλια . 
συλλογισάμενος δὲ τὴν 
μέλλουσαν ἔσεσθαι φθορὰν τοῦ περιέχοντος ἀέρος διὰ τὸ πλῆθος τῶν 
νεκρῶν εὐθὺς ἀνέζευξε καὶ κατήντησε μετὰ πάσης τῆς δυνάμεως εἰς 
Βαβυλῶνα . 
τῶν δ’ ἐγχωρίων προθύμως 
ὑποδεξαμένων αὐτὸν καὶ κατὰ τὰς ἐπισταθμίας λαμπρῶς ἑστιώντων τοὺς 
Μακεδόνας ἀνέλαβε τὴν δύναμιν ἐκ τῆς προγεγενημένης ταλαιπωρίας . 
πλείους δὲ τῶν τριάκοντα ἡμερῶν ἐνδιέτριψε τῇ πόλει διά τε τὴν 
δαψίλειαν τῶν ἐπιτηδείων καὶ τὴν φιλοξενίαν τῶν ἐγχωρίων . 
μετὰ δὲ ταῦτα τὴν μὲν ἄκραν παρέδωκε τηρεῖν 
Ἀγάθωνι τῷ Πυδναίῳ , συστήσας αὐτῷ Μακεδόνας στρατιώτας 
ἑπτακοσίους · Ἀπολλόδωρον δὲ τὸν Ἀμφιπολίτην καὶ Μένητα τὸν 
Πελλαῖον ἀπέδειξε στρατηγοὺς τῆς τε Βαβυλῶνος καὶ τῶν σατραπειῶν 
μέχρι Κιλικίας , δοὺς δὲ αὐτοῖς ἀργυρίου τάλαντα χίλια προσέταξε 
ξενολογεῖν στρατιώτας ὡς πλείστους . 
Μιθρίνῃ δὲ τῷ παραδόντι τὴν ἐν Σάρδεσιν ἄκραν Ἀρμενίαν 
ἔδωκεν . 
ἐκ δὲ τῶν ληφθέντων χρημάτων τῶν μὲν ἱππέων τῶν 
Μακεδόνων ἑκάστῳ ἓξ μνᾶς ἐδωρήσατο , τῶν δὲ συμμάχων πέντε , 
τῶν δ’ ἐκ τῆς φάλαγγος Μακεδόνων δύο , τοὺς δὲ ξένους διμήνου 
μισθοφοραῖς ἐτίμησε πάντας . 
τοῦ δὲ βασιλέως 
ἀναζεύξαντος ἐκ τῆς Βαβυλῶνος καὶ κατὰ τὴν πορείαν ὄντος ἧκον 
πρὸς αὐτὸν παρὰ μὲν Ἀντιπάτρου πεμφθέντες ἱππεῖς μὲν Μακεδόνες 
πεντακόσιοι , πεζοὶ δὲ ἑξακισχίλιοι , ἐκ δὲ Θρᾴκης ἱππεῖς μὲν 
ἑξακόσιοι , Τραλλεῖς δὲ τρισχίλιοι καὶ πεντακόσιοι , ἐκ δὲ 
Πελοποννήσου πεζοὶ μὲν τετρακισχίλιοι , ἱππεῖς δὲ βραχὺ λείποντες τῶν 
χιλίων , ἐκ δὲ τῆς Μακεδονίαστῶν φίλων τοῦ βασιλέως υἱοὶ πεντήκοντα 
πρὸς τὴν σωματοφυλακίαν ὑπὸ τῶν πατέρων ἀπεσταλμένοι . 
ὁ δὲ βασιλεὺς τούτους παραλαβὼν προῆγε καὶ 
κατήντησεν ἑκταῖος εἰς τὴν Σιττακινὴν ἐπαρχίαν . 
τῆς δὲ χώρας ταύτης 
πολλὴν ἀφθονίαν ἐχούσης τῶν ἐπιτηδείων πάντων ἐν ταύτῃ πλείους 
ἡμέρας ἔμεινεν , ἅμα μὲν σπεύδων ἐκ τῆς κατὰ τὴν ὁδοιπορίαν 
ταλαιπωρίας ἀναλαβεῖν τὴν δύναμιν , ἅμα δὲ τῆς στρατιωτικῆς τάξεως 
διανοούμενος ἐπιμεληθῆναι καὶ τὰς ἡγεμονίας ἀναβιβάσαι καὶ τὴν 
δύναμιν ἰσχυροποιῆσαι τῷ τε πλήθει καὶ ταῖς ἀρεταῖς τῶν ἡγεμόνων . 
συντελέσας δὲ τὰ δεδογμένα καὶ μετὰ 
πολλῆς ἐπιμελείας περὶ τῶν ἀριστίων κρίσιν ποιησάμενος καὶ πολλοὺς 
ἀπὸ τῆς μεγάλης ἡγεμονίας ἐπὶ μεγάλας ἐξουσίας ἀναβιβάσας πάντας 
τοὺς ἡγεμόνας εἰς ἀξίωμα μεῖζον καὶ στοργὴν ἰσχυρὰν πρὸς ἑαυτὸν 
προήγαγεν . 
ἐπεμελήθη δὲ καὶ τῆς 
ἰδιωτικῆς τῶν στρατιωτῶν διατάξεως καὶ πολλὰ πρὸς τὴν εὐχρηστίαν 
ἐπινοησάμενος ἐπὶ τὸ κρεῖττον διωρθώσατο . 
κατασκευάσας δὲ πᾶσαν τὴν 
στρατιὰν εὐνοίᾳ τε πρὸς τὸν ἡγούμενον διαφέρουσαν καὶ πρὸς τὰ 
παραγγελλόμενα πειθαρχοῦσαν , ἔτι δὲ ταῖς ἀνδραγαθίαις ὑπερβάλλουσαν 
ἐπὶ τοὺς ὑπολειπομένους ἀγῶνας ὥρμησεν . 
εἰς δὲ τὴν Σουσιανὴν καταντήσας ἀκινδύνως παρέλαβε τὰ περιβόητα ἐν 
Σούσοις βασίλεια , ἑκουσίως Ἀβουλεύτου τοῦ σατράπου παραδόντος αὐτῷ 
τὴν πόλιν , ὡς μὲν ἔνιοι γεγράφασι , προστάξαντος Δαρείου τοῖς 
πεπιστευμένοις ὑπ’ αὐτοῦ . 
τοῦτο δὲ πρᾶξαι τὸν βασιλέα τῶν Περσῶν , 
ὅπως ὁ μὲν Ἀλέξανδρος εἰς περισπασμοὺς ἀξιολόγους καὶ παραλήψεις 
ἐπιφανεστάτων πόλεων καὶ θησαυρῶν μεγάλων ἐμπεσὼν ἐν ἀσχολίαις 
ὑπάρχῃ , ὁ δὲ Δαρεῖος τῇ φυγῇ λαμβάνῃ χρόνον εἰς τὴν τοῦ 
πολέμου παρασκευήν . 
ὁ δὲ Ἀλέξανδρος 
παραλαβὼν τὴν πόλιν καὶ τοὺς ἐν τοῖς βασιλείοις θησαυροὺς εὗρεν 
ἀσήμου χρυσοῦ καὶ ἀργύρου πλείω τῶν τετρακισμυρίων ταλάντων . 
ταῦτα δὲ ἐκ πολλῶν χρόνων οἱ 
βασιλεῖς ἄθικτα διετήρησαν , πρὸς τὰ παράλογα τῆς τύχης ἀπολιπόντες 
αὑτοῖς καταφυγάς . 
χωρὶς δὲ τούτων ὑπῆρχεν ἐνακισχίλια τάλαντα χρυσοῦ 
χαρακτῆρα δαρεικὸν ἔχοντα . 
ἴδιον δέ τι 
συνέβη γενέσθαι τῷ βασιλεῖ κατὰ τὴν παράληψιν τῶν χρημάτων . 
καθίσαντος γὰρ αὐτοῦ ἐπὶ τὸν βασιλικὸν θρόνον καὶ τούτου μείζονος 
ὄντος ἢ κατὰ τὴν συμμετρίαν τοῦ σώματος , τῶν παίδων τις ἰδὼν τοὺς 
πόδας ἀπολείποντας πολὺ τοῦ κατὰ τὸν θρόνον ὑποβάθρου βαστάσας τὴν 
Δαρείου τράπεζαν ὑπέθηκε τοῖς ποσὶν αἰωρουμένοις . 
ἁρμοστῆς δὲ γενομένης ὁ μὲν βασιλεὺς ἀπεδέξατο τὴν 
τοῦ πράξαντος εὐστοχίαν , τῶν δὲ παρεστώτων τις τῷ θρόνῳ εὐνοῦχος 
κινηθεὶς τὴν ψυχὴν τῇ μεταβολῇ τῆς τύχης ἐδάκρυσεν . 
ὃν ἰδὼν ὁ Ἀλέξανδρος ἤρετο , τί κακὸν ἰδὼν 
γεγονὸς κλαίεις ; 
ὁ δὲ εὐνοῦχος ἔφησε , νῦν μὲν σός εἰμι δοῦλος , 
πρότερον δὲ Δαρείου , καὶ φύσει φιλοδέσποτος ὢν ἤλγηκα ἰδὼν τὸ παρ’ 
ἐκείνῳ μάλιστα τιμώμενον νῦν ἄτιμον γεγονὸς σκεῦος . 
ὁ δὲ βασιλεὺς διὰ τῆς ἀποκρίσεως λαβὼν ἔννοιαν 
τῆς ὅλης κατὰ τὴν Περσικὴν βασιλείαν μεταβολῆς ὑπέλαβεν ἑαυτὸν 
ὑπερήφανόν τι πεποιηκέναι καὶ τῆς πρὸς τὰς αἰχμαλωτίδας ἐπιεικείας 
ἀλλοτριώτατον . 
διόπερ προσκαλεσάμενος τὸν 
θέντα τὴν τράπεζαν ἐπέταξεν ἆραι πάλιν . 
ἐνταῦθα παρεστὼς Φιλώτας , 
ἀλλ’ οὐχ ὕβρις ἐστίν , εἶπεν , τὸ μὴ ὑπὸ σοῦ προσταχθέν , ἀλλὰ 
δαίμονός τινος ἀγαθοῦ προνοίᾳ καὶ βουλήσει . 
ὁ δὲ βασιλεὺς 
οἰωνισάμενος τὸ ῥηθὲν προσέταξεν ἐᾶν κειμένην ὑπὸ τῷ θρόνῳ τὴν 
τράπεζαν . 
μετὰ δὲ ταῦτα τὴν μὲν Δαρείου 
μητέρα καὶ τὰς θυγατέρας καὶ τὸν υἱὸν ἀπέλιπεν ἐν Σούσοις καὶ 
παρακατέστησε τοὺς διδάξοντας τὴν Ἑλληνικὴν διάλεκτον , αὐτὸς δὲ μετὰ 
τῆς δυνάμεως ἀναζεύξας τεταρταῖος ἐπὶ τὸν Τίγριν ποταμὸν ἀφίκετο . 
ὃς ῥέων ἀπὸ τῆς Οὐξίων ὀρεινῆς 
τὸ μὲν πρῶτον φέρεται διὰ χώρας τραχείας καὶ χαράδραις μεγάλαις 
διειλημμένης ἐπὶ σταδίους χιλίους , ἔπειτα διαρρεῖ χώραν πεδιάδα , 
πραϋνόμενος αἰεὶ μᾶλλον , καὶ διελθὼν σταδίους ἑξακοσίους ἐξίησιν 
εἰς τὴν κατὰ Πέρσας θάλασσαν . 
διαβὰς δὲ 
τὸν Τίγριν προῆγεν ἐπὶ τὴν Οὐξίων χώραν , οὖσαν πάμφορον καὶ 
δαψιλέσιν ὕδασι διαρρεομένην καὶ πολλοὺς καὶ παντοδαποὺς ἐκφέρουσαν 
καρπούς · διὸ καὶ τῆς ὡρίμου ξηραινομένης ὀπώρας παντοδαπὰ πλάσματα 
χρήσιμα πρὸς ἀπόλαυσιν οἱ τὸν Τίγριν πλέοντες ἔμποροι κατάγουσιν 
εἰς τὴν Βαβυλωνίαν . 
καταλαβὼν δὲ τὰς 
παρόδους φυλαττομένας ὑπὸ Μαδέτου , συγγενοῦς μὲν ὄντος Δαρείου , 
δύναμιν δὲ ἔχοντος ἀξιόλογον , κατεσκέψατο τὴν ὀχυρότητα τῶν τόπων . 
ἀπαροδεύτων δ’ ὄντων κρημνῶν τῶν ἐγχωρίων τις ἀνήρ , Οὔξιος μὲν τὸ 
γένος , ἔμπειρος δὲ τῶν τόπων , ἐπηγγείλατο τῷ βασιλεῖ διά τινος 
στενῆς ἀτραποῦ καὶ παραβόλου ἄξειν τοὺς στρατιώτας , ὥστε 
ὑπερδεξίους γενέσθαι τῶν πολεμίων . 
ὁ δ’ 
Ἀλέξανδρος προσδεξάμενος τοὺς λόγους τούτῳ μὲν συναπέστειλε τοὺς 
ἱκανοὺς στρατιώτας , αὐτὸς δὲ τὴν δίοδον κατασκευάσας ἐφ’ ὧν ἦν 
ἐνδεχόμενον ἐκ διαδοχῆς προσέβαλε τοῖς ἐπὶ τῶν παρόδων ἐφεστηκόσιν . 
ἐνεργῶς δὲ τοῦ κινδύνου συνεστῶτος καὶ τῶν βαρβάρων περισπωμένων περὶ 
τὸν ἀγῶνα παραδόξως οἱ πεμφθέντες ἐφάνησαν ὑπερδέξιοι τοῖς τὴν 
πάροδον φυλάττουσι . 
καταπλαγέντων δὲ τῶν βαρβάρων καὶ πρὸς φυγὴν 
ὁρμησάντων ἐγκρατὴς ἐγένετο τῆς διεξόδου καὶ ταχέως πασῶν τῶν κατὰ 
τὴν Οὐξιανὴν πόλεων . 
ἐντεῦθεν δ’ ἀναζεύξας 
προῆγεν ἐπὶ τὴν Περσίδα καὶ πεμπταῖος ἧκεν ἐπὶ τὰς Σουσιάδας 
καλουμένας πέτρας . 
ταύτας δὲ προκατειληφὼς ἦν ὁ Ἀριοβαρζάνης μετὰ 
στρατιωτῶν πεζῶν μὲν δισμυρίων καὶ πεντακισχιλίων , ἱππέων δὲ 
τριακοσίων . 
ὁ δὲ βασιλεὺς δόξας τῇ βίᾳ 
κρατήσειν τῆς πύλης προῆγε διὰ τόπων στενῶν καὶ τραχέων οὐδενὸς 
παρενοχλοῦντος . 
οἱ δὲ βάρβαροι μέχρι μέν τινος εἴων αὐτὸν 
διαπορεύεσθαι τὰς παρόδους , ἐπεὶ δὲ εἰς μέσας τὰς δυσχωρίας ἧκον , 
ἄφνω τὴν ἐπίθεσιν ἐποιοῦντο καὶ πολλοὺς μὲν ἁμαξιαίους λίθους 
ἐπεκύλιον , οἳ προσπίπτοντες ἄφνω τοῖς Μακεδόσιν ἀθρόοις πολλοὺς 
διέφθειρον , οὐκ ὀλίγοι δ’ ἀπὸ τῶν κρημνῶν ἀκοντίζοντες εἰς 
πεπυκνωμένους οὐκ ἀπετύγχανον τῶν σκοπῶν · ἄλλοι δ’ ἐκ χειρὸς τοῖς 
λίθοις βάλλοντες τοὺς βιαζομένους τῶν Μακεδόνων ἀνέστελλον . 
πολλὰ δ’ 
αὐτοῖς τῆς δυσχωρίας συνεργούσης ἐπλεονέκτουν καὶ συχνοὺς μὲν 
ἀπέκτεννον , οὐκ ὀλίγους δὲ κατετίτρωσκον . 
ὁ δ’ Ἀλέξανδρος τῇ δεινότητι τοῦ πάθους ἀδυνατῶν βοηθεῖν καὶ 
θεωρῶν μηδένα τῶν πολεμίων μήτε τεθνηκότα μήτε ὅλως τετρωμένον , τῶν 
δὲ ἰδίων ἀπολωλότας μὲν πολλούς , κατατετρωμένους δὲ σχεδὸν ἅπαντας 
τοὺς προσβάλλοντας ἀνεκαλέσατο τῇ σάλπιγγι τοὺς στρατιώτας ἀπὸ τῆς 
μάχης . 
ἀναχωρήσας δὲ ἀπὸ τῶν παρόδων 
σταδίους τριακοσίους κατεστρατοπέδευσε καὶ παρὰ τῶν ἐγχωρίων 
ἐπυνθάνετο μή τις ἑτέρα ἐστὶ διεκβολή . 
πάντων δ’ ἀποφαινομένων 
δίοδον μὲν μηδεμίαν ἄλλην ὑπάρχειν , περίοδον δὲ εἶναι πολλῶν 
ἡμερῶν αἰσχρὸν εἶναι νομίσας ἀτάφους ἀπολιπεῖν τοὺς τετελευτηκότας 
καὶ τὴν αἴτησιν τῶν νεκρῶν οὖσαν ὁρῶν ἀσχήμονα καὶ περιέχουσαν 
ἥττης ὁμολόγησιν προσέταξεν ἀναγαγεῖν ἅπαντας τοὺς αἰχμαλώτους . 
ἐν δὲ τούτοις ἧκεν ὑπαγόμενος ἀνὴρ 
δίγλωττος , εἰδὼς τὴν Περσικὴν διάλεκτον · οὗτος δὲ ἑαυτὸν 
ἀπεφαίνετο Λύκιον μὲν εἶναι τὸ γένος , αἰχμάλωτον δὲ γενόμενον 
ποιμαίνειν κατὰ τὴν ὑποκειμένην ὀρεινὴν ἔτη πλείω · δῑ ἣν αἰτίαν 
ἔμπειρον γενέσθαι τῆς χώρας καὶ δύνασθαι τὴν δύναμιν ἀγαγεῖν διὰ 
τῆς καταδένδρου καὶ κατόπιν ποιῆσαι τῶν τηρούντων τὰς παρόδους . 
ὁ δὲ βασιλεὺς μεγάλαις δωρεαῖς 
τιμήσειν ἐπαγγειλάμενος τὸν ἄνδρα τούτου καθηγουμένου διῆλθεν 
ἐπιπόνως τὴν ὀρεινὴν νυκτὸς πολλὴν μὲν πατήσας χιόνα , πᾶσαν δὲ 
κρημνώδη χώραν περάσας , χαράδραις βαθείαις καὶ πολλαῖς φάραγξι 
διειλημμένην . 
ἐπιφανεὶς δὲ ταῖς 
προφυλακαῖς τῶν πολεμίων τοὺς μὲν πρώτους κατέκοψε , τοὺς δ’ ἐπὶ τῆς 
δευτέρας φυλακῆς τεταγμένους ἐζώγρησε , τοὺς δὲ τρίτους τρεψάμενος 
ἐκράτησε τῶν παρόδων καὶ τοὺς πλείστους τῶν περὶ τὸν Ἀριοβαρζάνην 
ἀπέκτεινε . 
μετὰ δὲ ταῦτα ἐπὶ τὴν Περσέπολιν 
προάγων κατὰ τὴν ὁδὸν ἐπιστολὴν ἐκομίσατο παρὰ τοῦ κυριεύοντος τῆς 
πόλεως Τιριδάτου . 
ἐν ταύτῃ δ’ ἦν γεγραμμένον ὅτι ἐὰν παραγενόμενος 
φθάσῃ τοὺς ἐπιβαλλομένους διατηρῆσαι Δαρείῳ τὴν Περσέπολιν , κύριος 
ἔσται ταύτης ὑπ’ αὐτοῦ παραδοθείσης . 
διόπερ ὁ Ἀλέξανδρος κατὰ σπουδὴν ἦγε τὴν δύναμιν καὶ τὸν 
Ἀράξην ποταμὸν ζεύξας διεβίβασε τοὺς στρατιώτας . 
προάγοντος δὲ τοῦ 
βασιλέως θέαμα παράδοξον καὶ δεινὸν ὤφθη , μισοπονηρίαν μὲν περιέχον 
κατὰ τῶν πραξάντων , ἔλεον δὲ καὶ συμπάθειαν ἐπιφέρον πρὸς τοὺς 
ἀνήκεστα πεπονθότας . 
ἀπήντησαν γὰρ 
αὐτῷ μεθ’ ἱκετηριῶν Ἕλληνες ὑπὸ τῶν πρότερον βασιλέων ἀνάστατοι 
γεγονότες , ὀκτακόσιοι μὲν σχεδὸν τὸν ἀριθμὸν ὄντες , ταῖς δ’ 
ἡλικίαις οἱ πλεῖστοι μὲν γεγηρακότες , ἠκρωτηριασμένοι δὲ πάντες , οἱ 
μὲν χεῖρας , οἱ δὲ πόδας , οἱ δὲ ὦτα καὶ ῥῖνας · τῶν δ’ ἐπιστήμας ἢ τέχνας εἰδότων καὶ ἐν παιδείᾳ 
προκεκοφότων τὰ μὲν ἄλλα τῶν ἀκρωτηρίων ἀπεκέκοπτο , αὐτὰ δὲ μόνα 
τὰ συνεργοῦντα πρὸς τὰς ἐπιστήμας ἀπελέλειπτο · ὥστε πάντας ὁρῶντας 
τὰ τῆς ἡλικίας ἀξιώματα καὶ τὰς περιεχούσας τὰ σώματα συμφορὰς 
ἐλεεῖν τὰς τύχας τῶν ἀκληρούντων , μάλιστα δὲ αὐτὸν τὸν Ἀλέξανδρον 
συμπαθῆ γενέσθαι τοῖς ἠτυχηκόσι καὶ μὴ δύνασθαι κατασχεῖν τὰ δάκρυα . 
ἀναβοησάντων δὲ ἅμα ἁπάντων καὶ 
τὸν Ἀλέξανδρον ἀξιούντων ἀμῦναι ταῖς ἰδίαις συμφοραῖς ὁ μὲν 
βασιλεὺς προσκαλεσάμενος τοὺς προεστηκότας καὶ τῆς αὑτοῦ μεγαλοψυχίας 
ἀξίως τιμήσας ἐπηγγείλατο πολλὴν πρόνοιαν ποιήσασθαι τῆς ἐπ’ οἶκον 
ἀνακομιδῆς . 
οἱ δὲ συνελθόντες καὶ 
βουλευσάμενοι προέκριναν τὴν αὐτόθι μονὴν τῆς εἰς οἶκον ἀνακομιδῆς . 
ἀνασωθέντας μὲν γὰρ αὑτοὺς διασπαρήσεσθαι κατ’ ὀλίγους καὶ περιόντας 
ἐν ταῖς πόλεσιν ἐπονείδιστον ἕξειν τὴν ἐκ τῆς τύχης ἐπήρειαν · μετ’ 
ἀλλήλων δὲ βιοῦντας , τὴν ὁμοίαν συμφορὰν ἔχοντας , παραμύθιον ἕξειν 
τῆς ἰδίας ἀκληρίας τὴν τῶν ἄλλων τῆς ἀκληρίας ὁμοιότητα . 
διὸ καὶ πάλιν ἐντυχόντες τῷ βασιλεῖ 
καὶ τὴν ἰδίαν κρίσιν δηλώσαντες ἐδέοντο πρὸς ταύτην τὴν ὑπόστασιν 
οἰκείαν παρέχεσθαι βοήθειαν . 
ὁ δὲ 
Ἀλέξανδρος συγκαταθέμενος τοῖς δεδογμένοις τρισχιλίας μὲν ἑκάστῳ 
δραχμὰς ἐδωρήσατο καὶ στολὰς ἀνδρείας πέντε καὶ γυναικείας ἴσας , 
ζεύγη δὲ βοϊκὰ δύο καὶ πρόβατα πεντήκοντα καὶ πυρῶν μεδίμνους 
πεντήκοντα · ἐποίησεν δὲ καὶ ἀτελεῖς αὐτοὺς παντὸς βασιλικοῦ φόρου 
καὶ τοῖς ἐπιστάταις προσέταξε φροντίζειν ὅπως μηδ’ ὑφ’ ἑνὸς 
ἀδικῶνται . 
Ἀλέξανδρος μὲν οὖν 
ἀκολούθως τῇ κατ’ αὐτὸν ἐπιεικείᾳ τοιαύταις εὐεργεσίαις τὰς τῶν 
ἠτυχηκότων συμφορὰς διωρθώσατο . 
τὴν δὲ Περσέπολιν , 
μητρόπολιν οὖσαν τῆς Περσῶν βασιλείας , ἀπέδειξε τοῖς Μακεδόσι 
πολεμιωτάτην τῶν κατὰ τὴν Ἀσίαν πόλεων καὶ τοῖς στρατιώταις ἔδωκεν 
εἰς διαρπαγὴν χωρὶς τῶν βασιλείων . 
πλουσιωτάτης δ’ οὔσης τῶν ὑπὸ τὸν ἥλιον καὶ τῶν ἰδιωτικῶν οἴκων 
πεπληρωμένων ἐκ πολλῶν χρόνων παντοίας εὐδαιμονίας οἱ Μακεδόνες 
ἐπῄεσαν τοὺς μὲν ἄνδρας πάντας φονεύοντες , τὰς δὲ κτήσεις 
διαρπάζοντες , πολλὰς μὲν τοῖς πλήθεσιν ὑπαρχούσας , κατασκευῆς δὲ καὶ 
κόσμου παντοίου γεμούσας . 
ἔνθα δὴ πολὺς 
μὲν ἄργυρος διεφορεῖτο , οὐκ ὀλίγος δὲ χρυσὸς διηρπάζετο , πολλαὶ δὲ 
καὶ πολυτελεῖς ἐσθῆτες , αἱ μὲν θαλασσίαις πορφύραις , αἱ δὲ χρυσοῖς 
ἐνυφάσμασι πεποικιλμέναι , τοῖς κρατοῦσιν ἔπαθλα καθίσταντο . 
τὰ δὲ 
μεγάλα καὶ κατὰ πᾶσαν τὴν οἰκουμένην περιβόητα βασίλεια πρὸς ὕβριν 
καὶ παντελῆ φθορὰν ἀπεδέδεικτο . 
οἱ δὲ 
Μακεδόνες ἐνημερεύσαντες ταῖς ἁρπαγαῖς τὴν ἄπληστον τοῦ πλείονος 
ἐπιθυμίαν οὐκ ἐδύναντο πληρῶσαι . 
τοσαύτη 
γὰρ ἦν τῆς πλεονεξίας ὑπερβολὴ κατὰ τὰς τούτων ἁρπαγὰς ὥστε καὶ 
πρὸς ἀλλήλους διαμάχεσθαι καὶ πολλοὺς ἀναιρεῖν τῶν τὰ πολλὰ τῆς 
ἁρπαγῆς ἐξιδιοποιουμένων · τινὲς δὲ τὰ πολυτελέστατα τῶν εὑρισκομένων 
τοῖς ξίφεσι διακόπτοντες τὰς ἰδίας ἀπεκόμιζον μερίδας , ἔνιοι δὲ τὰς 
τῶν ἐπιβαλλόντων τοῖς ἀμφισβητουμένοις χεῖρας ἀπέκοπτον , 
συνεκφερόμενοι τοῖς θυμοῖς · τὰς δὲ 
γυναῖκας σὺν αὐτοῖς τοῖς κόσμοις πρὸς βίαν ἀπῆγον , τὴν αἰχμαλωσίαν 
δουλαγωγοῦντες · ἡ μὲν οὖν Περσέπολις ὅσῳ τῶν ἄλλων πόλεων 
ὑπερεῖχεν εὐδαιμονίᾳ , τοσοῦτον ὑπερεβάλετο τὰς ἄλλας τοῖς 
ἀτυχήμασιν . 
ὁ δὲ Ἀλέξανδρος παρελθὼν εἰς τὴν 
ἄκραν παρέλαβε τοὺς ἐν αὐτῇ θησαυρούς . 
οὗτοι δέ , ἀπὸ Κύρου τοῦ 
πρώτου Περσῶν βασιλεύσαντος μέχρι τῶν ὑποκειμένων καιρῶν ἠθροισμένων 
τῶν προσόδων , ἔγεμον ἀργυρίου τε καὶ χρυσίου · εὑρέθησαν γὰρ ἐν 
αὐτοῖς δώδεκα μυριάδες ταλάντων , εἰς ἀργυρίου λόγον αγομένου τοῦ 
χρυσίου . 
βουλόμενος δὲ τῶν χρημάτων ἃ 
μὲν μεθ’ ἑαυτοῦ κομίζειν πρὸς τὰς εἰς τὸν πόλεμον χρείας , ἃ δ’ εἰς 
Σοῦσα καταθέσθαι καὶ φυλάττειν ἐν ταύτῃ τῇ πόλει μετεπέμψατο ἐκ 
Βαβυλῶνος καὶ Μεσοποταμίας , ἔτι δ’ ἐκ Σούσων ἡμιόνων πλῆθος , τῶν 
μὲν ἀχθοφόρων , τῶν δὲ ζευγιτῶν , πρὸς δὲ τούτοις καμήλους ἀχθοφόρους 
τρισχιλίας καὶ διὰ τούτων πάντα ἀπεκόμισεν εἰς τοὺς προκριθέντας 
τόπους · σφόδρα γὰρ ἀλλοτρίως ἔχων πρὸς 
τοὺς ἐγχωρίους ἠπίστει τε αὐτοῖς καὶ τὴν Περσέπολιν εἰς τέλος 
ἔσπευδε καταφθεῖραι . 
οὐκ ἀνοίκειον δ’ 
εἶναι νομίζομεν περὶ τῶν ἐν ταύτῃ τῇ πόλει βασιλείων διὰ τὴν 
πολυτέλειαν τῆς κατασκευῆς βραχέα διελθεῖν . 
οὔσης γὰρ ἄκρας ἀξιολόγου περιείληφεν αὐτὴν τριπλοῦν τεῖχος , οὗ 
τὸ μὲν πρῶτον ἀναλήμματι πολυδαπάνῳ κατεσκεύαστο καὶ τὸ ὕψος εἶχε 
πηχῶν ἑκκαίδεκα ἐπάλξεσι κεκοσμημένον , τὸ δὲ δεύτερον τὴν μὲν ἄλλην κατασκευὴν ὁμοίαν ἔχει τῷ 
προειρημένῳ , τὸ δ’ ὕψος διπλάσιον . 
ὁ δὲ τρίτος περίβολος τῷ σχήματι 
μέν ἐστι τετράπλευρος , τὸ δὲ τούτου τεῖχος ὕψος ἔχει πηχῶν 
ἑξήκοντα , λίθῳ σκληρῷ καὶ πρὸς διαμονὴν αἰωνίαν εὖ πεφυκότι 
κατεσκευασμένον . 
ἑκάστη δὲ τῶν πλευρῶν 
ἔχει πύλας χαλκᾶς καὶ παρ’ αὐτὰς σταυροὺς χαλκοῦς εἰκοσιπήχεις , οὓς 
μὲν πρὸς τὴν ἐκ τῆς θέας κατάπληξιν , ἃς δὲ πρὸς ἀσφάλειαν 
ἡρμοσμένας . 
ἐν δὲ τῷ πρὸς ἀνατολὰς 
μέρει τῆς ἄκρας τέτταρα πλέθρα διεστηκὸς ὄρος ἐστὶν τὸ καλούμενον 
βασιλικόν , ἐν ᾧ τῶν βασιλέων ὑπῆρχον οἱ τάφοι . 
πέτρα γὰρ ἦν 
κατεξαμμένη καὶ κατὰ μέσον οἴκους ἔχουσα πλείονας , ἐν οἷς σηκοὶ 
τῶν τετελευτηκότων ὑπῆρχον , πρόσβασιν μὲν οὐδεμίαν ἔχοντες 
χειροποίητον , ὑπὸ ὀργάνων δέ τινων χειροποιήτων ἐξαιρομένων τῶν 
νεκρῶν δεχόμενοι τὰς ταφάς . 
κατὰ δὲ τὴν 
ἄκραν ταύτην ἦσαν καταλύσεις βασιλικαὶ καὶ στρατηγικαὶ πλείους 
πολυτελεῖς ταῖς κατασκευαῖς καὶ θησαυροὶ πρὸς τὴν τῶν χρημάτων 
παραφυλακὴν εὐθέτως κατεσκευασμένοι . 
ὁ δ’ 
Ἀλέξανδρος ἐπινίκια τῶν κατορθωμάτων ἐπιτελῶν θυσίας τε μεγαλοπρεπεῖς 
τοῖς θεοῖς συνετέλεσεν καὶ τῶν φίλων λαμπρὰς ἑστιάσεις ἐποιήσατο . 
καὶ δή ποτε τῶν ἑταίρων εὐωχουμένων καὶ τοῦ μὲν πότου προβαίνοντος , 
τῆς δὲ μέθης προϊούσης κατέσχε λύσσα ἐπὶ πολὺ τὰς ψυχὰς τῶν 
οἰνωμένων . 
ὅτε δὴ καὶ μία τῶν παρουσῶν 
γυναικῶν , ὄνομα μὲν Θαΐς , Ἀττικὴ δὲ τὸ γένος , εἶπεν κάλλιστον 
Ἀλεξάνδρῳ τῶν κατὰ τὴν Ἀσίαν πεπραγμένων ἔσεσθαι , ἐὰν κωμάσας 
μετ’ αὐτῶν ἐμπρήσῃ τὰ βασίλεια καὶ τὰ Περσῶν περιβόητα γυναικῶν 
χεῖρες ἐν βραχεῖ καιρῷ ποιήσωσιν ἄφαντα . 
τούτων δὲ ῥηθέντων εἰς ἄνδρας νέους καὶ διὰ τὴν μέθην ἀλόγως 
μετεωριζομένους , ὡς εἰκός , ἄγειν τις ἀνεβόησε καὶ δᾷδας ἅπτειν καὶ 
τὴν εἰς τὰ τῶν Ἑλλήνων ἱερὰ παρανομίαν ἀμύνασθαι παρεκελεύετο . 
συνεπευφημούντων δὲ καὶ ἄλλων καὶ 
λεγόντων μόνῳ τὴν πρᾶξιν ταύτην προσήκειν Ἀλεξάνδρῳ καὶ τοῦ 
βασιλέως συνεξαρθέντος τοῖς λόγοις πάντες ἀνεπήδησαν ἐκ τοῦ πότου καὶ 
τὸν ἐπινίκιον κῶμον ἄγειν Διονύσῳ παρήγγειλαν . 
ταχὺ δὲ πλήθους λαμπάδων ἀθροισθέντος καὶ γυναικῶν 
μουσουργῶν εἰς τὸν πότον παρειλημμένων μετ’ ᾠδῆς καὶ αὐλῶν καὶ 
συρίγγων προῆγεν ὁ βασιλεὺς ἐπὶ τὸν κῶμον , καθηγουμένης τῆς πράξεως 
Θαΐδος τῆς ἑταίρας . 
αὕτη δὲ μετὰ τὸν 
βασιλέα πρώτη τὴν δᾷδα καιομένην ἠκόντισεν εἰς τὰ βασίλεια · καὶ τῶν 
ἄλλων ταὐτὰ πραξάντων ταχὺ πᾶς ὁ περὶ τὰ βασίλεια τόπος κατεφλέχθη 
διὰ τὸ μέγεθος τῆς φλογὸς καὶ τὸ πάντων παραδοξότατον , τὸ Ξέρξου 
τοῦ Περσῶν βασιλέως γενόμενον ἀσέβημα περὶ τὴν ἀκρόπολιν τῶν 
Ἀθηναίων μία γυνὴ πολῖτις τῶν ἀδικηθέντων ἐν παιδιᾷ πολλοῖς 
ὕστερον ἔτεσι μετῆλθε τοῖς αὐτοῖς πάθεσιν . 
Ἀλέξανδρος δὲ ἀπὸ τούτων γενόμενος τὰς κατὰ τὴν 
Περσίδα πόλεις ἐπῆλθεν καὶ τὰς μὲν βίᾳ χειρωσάμενος , τὰς δὲ διὰ 
τὴν ἰδίαν ἐπιείκειαν προσαγόμενος ἀνέζευξεν ἐπὶ τὸν Δαρεῖον . 
οὗτος δ’ ἐπεβάλετο μὲν ἀθροίζειν 
τὰς ἐκ τῆς Βακτριανῆς καὶ τῶν ἄλλων σατραπειῶν δυνάμεις , 
καταταχούμενος δὲ καὶ μετὰ τρισμυρίων Περσῶν τε καὶ μισθοφόρων 
Ἑλλήνων τὴν φυγὴν εἰς Βάκτρα ποιούμενος ὑπὸ Βήσσου τοῦ Βάκτρων 
σατράπου κατὰ τὴν ἀναχώρησιν συλληφθεὶς ἐδολοφονήθη . 
ἄρτι δ’ αὐτοῦ τετελευτηκότος Ἀλέξανδρος μετὰ τῶν 
ἱππέων ἐπιδιώκων καὶ τὸν Δαρεῖον τετελευτηκότα καταλαβὼν τῆς 
βασιλικῆς ταφῆς ἠξίωσεν . 
ὡς δ’ ἔνιοι 
γεγράφασιν , ἔμπνουν ἔτι καταλαβὼν τοῖς μὲν ἀτυχήμασιν αὐτοῦ 
συνήλγησε , παρακληθεὶς δὲ ὑπὸ τοῦ Δαρείου μετελθεῖν τὸν φόνον καὶ 
καθομολογήσας ἐδίωξε τὸν Βῆσσον . 
ἐκείνου δὲ πολὺ προειληφότος καὶ 
συμφυγόντος εἰς τὴν Βακτριανὴν ἐπανῆλθεν ἀπογνοὺς τὸν τῶν πολεμίων 
διωγμόν . 
καὶ τὰ μὲν κατὰ τὴν Ἀσίαν ἐν τούτοις ἦν . 
κατὰ δὲ τὴν Εὐρώπην 
Λακεδαιμόνιοι μὲν ἐπταικότες μεγάλῃ παρατάξει διὰ τὴν συμφορὰν 
ἠναγκάσθησαν διαπρεσβεύεσθαι πρὸς Ἀντίπατρον · ἐκείνου δὲ ἐπὶ τὸ 
κοινὸν τῶν Ἑλλήνων συνέδριον τὴν ἀπόκρισιν ἀποστείλαντος οἱ μὲν 
σύνεδροι συνήχθησαν εἰς Κόρινθον καὶ πολλῶν ῥηθέντων λόγων πρὸς 
ἑκάτερον μέρος ἔδοξεν αὐτοῖς ἀκέραιον τὴν κρίσιν ἐπὶ τὸν 
Ἀλέξανδρον ἀναπέμψαι . 
ὁ μὲν οὖν 
Ἀντίπατρος ὁμήρους ἔλαβε τοὺς ἐπιφανεστάτους τῶν Σπαρτιατῶν 
πεντήκοντα , οἱ δὲ Λακεδαιμόνιοι πρέσβεις ἐξέπεμψαν εἰς τὴν 
Ἀσίαν , ἀξιοῦντες αὑτοῖς δοῦναι συγγνώμην ἐπὶ τοῖς ἠγνοημένοις . 
τοῦ δ’ ἔτους τούτου διεληλυθότος 
Ἀθήνησι μὲν ἦρχε Κηφισοφῶν , ἐν Ῥώμῃ δὲ κατεστάθησαν ὕπατοι 
Γάιος Οὐαλλέριος καὶ Μάρκος Κλώδιος . 
ἐπὶ δὲ τούτων Βῆσσος μὲν 
μετὰ τὴν Δαρείου τελευτὴν μετὰ Ναβάρνου καὶ Βαρξάεντος καὶ πολλῶν 
ἄλλων διαφυγὼν τὰς Ἀλεξάνδρου χεῖρας διήνυσε μὲν εἰς τὴν 
Βακτριανήν , ἀποδεδειγμένος δὲ ταύτης σατράπης ὑπὸ Δαρείου καὶ τοῖς 
πλήθεσι γεγονὼς γνώριμος διὰ τὴν ἀρχὴν παρεκάλει τὰ πλήθη τῆς 
ἐλευθερίας ἀντέχεσθαι · ἀπεδείκνυε δὲ 
τὴν χώραν αὐτοῖς πολλὰ συνεργήσειν οὖσαν δυσείσβολον καὶ πλῆθος 
ἱκανὸν ἔχουσαν ἀνδρῶν εἰς κατάκτησιν τῆς αὐτονομίας . 
ἐπαγγελλόμενος 
δὲ καθηγήσασθαι τοῦ πολέμου καὶ τὸ πλῆθος πείσας ἀνέδειξεν ἑαυτὸν 
βασιλέα . 
οὗτος μὲν οὖν στρατιώτας τε κατέγραφε καὶ πλῆθος ὅπλων 
κατεσκεύαζε καὶ τἄλλα φιλοτίμως πρὸς τὴν κατεπείγουσαν χρείαν 
παρεσκευάζετο · Ἀλέξανδρος δὲ ὁρῶν τοὺς 
Μακεδόνας τέλος τῆς στρατείας τὴν Δαρείου τελευτὴν τάττοντας καὶ 
μετεώρους ὄντας πρὸς τὴν εἰς τὴν πατρίδα ἐπάνοδον τούτους μὲν 
ἀθροίσας εἰς ἐκκλησίαν καὶ λόγοις οἰκείοις παρορμήσας εὐπειθεῖς 
πρὸς τὴν ὑπολειπομένην στρατείαν παρεσκεύασεν , τοὺς δ’ ἀπὸ τῶν 
Ἑλληνίδων πόλεων συμμαχήσαντας συναγαγὼν καὶ περὶ τῶν πεπραγμένων 
ἐπαινέσας ἀπέλυσε μὲν τῆς στρατείας , ἐδωρήσατο δὲ τῶν μὲν ἱππέων 
ἑκάστῳ τάλαντον , τῶν δὲ πεζῶν μνᾶς δέκα , χωρὶς δὲ τούτων τούς τε 
ὀφειλομένους μισθοὺς ἀπέλυσε καὶ τοὺς κατὰ τὴν ἀνακομιδὴν μέχρι τῆς 
εἰς τὰς πατρίδας καθόδου προσέθηκεν · τῶν 
δ’ ἑλομένων μένειν ἐν τῇ στρατιᾷ τῇ μετὰ τοῦ βασιλέως ἔδωκεν 
ἑκάστῳ τρία τάλαντα . 
μεγάλαις δὲ δωρεαῖς ἐτίμησε τοὺς στρατιώτας 
ἅμα μὲν φύσει μεγαλόψυχος ὤν , ἅμα δὲ τῇ διώξει τοῦ Δαρείου 
πολλῶν χρημάτων κεκυριευκώς · παρὰ μὲν γὰρ 
τῶν γαζοφυλακούντων παρέλαβεν ὀκτακισχιλίων ταλάντων ἀριθμόν , χωρὶς δὲ 
τούτων τὰ νεμηθέντα τοῖς στρατιώταις σὺν τῷ κόσμῳ καὶ τοῖς 
ἐκπώμασιν ὑπῆρχε μύρια καὶ τρισχίλια τάλαντα , τὰ δὲ διακλαπέντα καὶ 
ἁρπαχθέντα πλείω τῶν εἰρημένων ὑπενοεῖτο . 
ὁ δὲ Ἀλέξανδρος ἀναζεύξας ἐπὶ τὴν Ὑρκανίαν 
τριταῖος κατεστρατοπέδευσε πλησίον πόλεως τῆς ὀνομαζομένης 
Ἑκατονταπύλου . 
εὐδαίμονος δ’ αὐτῆς οὔσης καὶ πάντων τῶν πρὸς 
ἀπόλαυσιν ἀνηκόντων πολλῆς ἀφθονίας ὑπαρχούσης ἐνταῦθα τὴν δύναμιν 
ἀνέλαβεν ἐπί τινας ἡμέρας . 
διελθὼν δὲ 
σταδίους ἑκατὸν καὶ πεντήκοντα κατεστρατοπέδευσε πλησίον πέτρας 
μεγάλης · ὑπὸ δὲ τὴν ῥίζαν αὐτῆς ἄντρον ὑπῆρχε θεοπρεπές , ἐξ οὗ 
μέγας ποταμὸς ἐξέπιπτεν ὁ καλούμενος Στιβοίτης . 
οὗτος δὲ λάβρῳ τῷ 
ῥεύματι φερόμενος ἐπὶ τρεῖς σταδίους σχίζεται διπλοῦς περί τινα 
πέτραν μαστοειδῆ , ἔχουσαν ὑφ’ αὑτὴν χάσμα γῆς παμμέγεθες · εἰς δὲ 
τοῦτο καταράττων μετὰ πολλοῦ ψόφου καὶ γινόμενος ἀφρώδης διὰ τῆς 
πρὸς τὴν πέτραν πληγῆς φέρεται ὑπὸ γῆν σταδίους τριακοσίους , ἔπειτα 
πάλιν ἀνοίγει τὰς ἐκβολάς . 
ὁ δ’ 
Ἀλέξανδρος μετὰ τῆς δυνάμεως ἐμβαλὼν εἰς τὴν τῶν Ὑρκανῶν χώραν 
πάσας τὰς ἐν αὐτῇ πόλεις ἐχειρώσατο μέχρι τῆς Κασπίας καλουμένης 
θαλάττης , ἣν Ὑρκανίαν τινὲς ὀνομάζουσιν . 
ἐν ταύτῃ δέ φασι πολλοὺς 
μὲν καὶ μεγάλους ὄφεις γεννᾶσθαι , ἰχθῦς δὲ παντοδαποὺς πολὺ τῇ 
χροιᾷ τῶν παρ’ ἡμῖν διαλλάττοντας . 
διεξιὼν δὲ τὴν Ὑρκανίαν κατήντησε πρὸς τὰς καλουμένας Εὐδαίμονας 
καὶ πρὸς ἀλήθειαν οὔσας κώμας · πολὺ γὰρ τοῖς καρποῖς ἡ χώρα τούτων 
ὑπεράγει τῶν παρὰ τοῖς ἄλλοις . 
τῶν μὲν 
γὰρ ἀμπέλων φασὶν ἑκάστην μετρητὴν φέρειν οἴνου , τῶν δὲ συκίνων 
δένδρων ἔνια καρποφορεῖν ἰσχάδων ξηρῶν μεδίμνους δέκα . 
τὸν δ’ ἐν τῷ 
θερισμῷ παραλειφθέντα σῖτον ἐπὶ τὴν γῆν πεσόντα βλαστάνειν ἄσπορον 
ὄντα καὶ πρὸς τὸ τέλος ἄγειν δαψιλῆ καρπόν . 
ἔστι δὲ καὶ δένδρον παρὰ τοῖς ἐγχωρίοις 
παραπλήσιον δρυῒ κατὰ τὴν ἐπιφάνειαν , ἀπὸ δὲ τῶν φύλλων ἀπολεῖβον 
μέλι · καὶ τοῦτό τινες συνάγοντες δαψιλῆ τὴν ἀπόλαυσιν αὐτοῦ 
ποιοῦνται . 
ἔστι δὲ καὶ ζῷον κατὰ τὴν 
χώραν ἐπτερωμένον , ὃ καλεῖται μὲν ἀνθρηδών , λειπόμενον δὲ μεγέθει 
μελίττης μεγίστην ἔχει τὴν ὠφέλειαν · ἐπινεμόμενον γὰρ τὴν ὀρεινὴν 
ἄνθη παντοῖα δρέπεται καὶ ταῖς κοιλάσι πέτραις καὶ τοῖς κεραυνοβόλοις 
τῶν δένδρων ἐνδιατρῖβον κηροπλαστεῖ καὶ κατασκευάζει χύμα διάφορον τῇ 
γλυκύτητι , τοῦ παρ’ ἡμῖν μέλιτος οὐ πολὺ λειπόμενον . 
Ἀλέξανδρος δὲ τὴν Ὑρκανίαν καὶ τὰ συνορίζοντα τῶν 
ἐθνῶν ταύτῃ τῇ χώρᾳ προσηγάγετο · καὶ πολλοὶ τῶν συμπεφευγότων 
ἡγεμόνων τῷ Δαρείῳ παρέδωκαν αὑτούς · οἷς ἐπεικῶς προσενεχθεὶς 
μεγάλην δόξαν ἐπιεικείας ἀπηνέγκατο · εὐθὺ γὰρ οἱ Δαρείῳ συνεστρατευμένοι τῶν Ἑλλήνων ὄντες περὶ 
χιλίους καὶ πεντακοσίους ἀνδρείᾳ τε διαφέροντες , παρέδοσαν ἑαυτοὺς 
Ἀλεξάνδρῳ καὶ συγγνώμης ἀξιωθέντες κατετάχθησαν εἰς τὰς τάξεις ἐπὶ 
ταῖς αὐταῖς μισθοφοραῖς . 
ὁ δ’ 
Ἀλέξανδρος ἐπελθὼν τὴν παραθαλάσσιον τῆς Ὑρκανίας ἐνέβαλεν εἰς 
τὴν χώραν τῶν ὀνομαζομένων Μάρδων . 
οὗτοι γὰρ ἀλκῇ διαφέροντες 
ὑπερεφρόνησαν τὴν αὔξησιν τοῦ βασιλέως καὶ οὐδεμιᾶς ἐντεύξεως ἢ 
τιμῆς ἠξίωσαν αὐτόν , προκαταλαβόμενοι δὲ 
τὰς εἰσβολὰς στρατιώταις ὀκτακισχιλίοις τεθαρρηκότως τὴν τῶν 
Μακεδόνων ἔφοδον ὑπέμενον . 
ὁ δὲ βασιλεὺς ἐπιπεσὼν αὐτοῖς καὶ 
συνάψας μάχην τοὺς πλείους μὲν κατέκοψε , τοὺς δὲ λοιποὺς εἰς τὰς 
δυσχωρίας κατεδίωξε . 
πυρπολοῦντος δ’ αὐτοῦ 
τὴν χώραν καὶ τῶν τοὺς βασιλικοὺς ἵππους ἀγόντων παίδων βραχὺ τοῦ 
βασιλέως χωρισθέντων ἐπιβαλόντες τινὲς τῶν βαρβάρων ἀφήρπασαν 
Βουκεφάλαν τὸν ἄριστον τῶν ἵππων . 
οὗτος δ’ ἐδόθη δῶρον μὲν ὑπὸ Δημαράτου τοῦ 
Κορινθίου , συνηγώνιστο δὲ τῷ βασιλεῖ πάντας τοὺς κατὰ τὴν Ἀσίαν 
ἀγῶνας . 
γυμνὸς δ’ ὢν ἔτι τὸν πωλοδαμαστὴν μόνον προσεδέχετο , τυχὼν 
δὲ τῆς βασιλικῆς σκευῆς οὐδὲ τοῦτον ἔτι προσίετο , μόνῳ δὲ 
Ἀλεξάνδρῳ παρίστατο καὶ συγκαθίει τὸ σῶμα πρὸς τὴν ἀνάβασιν . 
ὁ δὲ βασιλεὺς διὰ τὴν ἀρετὴν τοῦ 
ζῴου δυσφορήσας τὴν μὲν χώραν δενδροτομεῖν προσέταξε , διὰ δὲ τῶν 
ὁμοφώνων τοῖς ἐγχωρίοις κηρύττειν ὡς ἂν μὴ τὸν ἵππον ἀποδῶσι , 
τήν τε χώραν εἰς τέλος ὄψονται κατεφθαρμένην τούς τ’ ἐνοικοῦντας 
πανδημεὶ κατεσφαγμένους . 
τῶν δ’ ἀπειλῶν 
ὀξέως ἐπιτελουμένων καταπλαγέντες οἱ βάρβαροι τὸν ἵππον 
ἀποκατέστησαν καὶ μετ’ αὐτοῦ πολυτελέστατα δῶρα προσεκόμισαν , πρὸς δὲ 
τούτοις καὶ πεντήκοντ’ ἄνδρας ἀπέστειλαν , δεόμενοι τυχεῖν συγγνώμης . 
ὁ δ’ Ἀλέξανδρος τοὺς μὲν ἀξιολογωτάτους τῶν ἀνδρῶν ἔλαβεν 
ὁμήρους . 
ἐπανελθόντος δ’ αὐτοῦ πάλιν εἰς τὴν 
Ὑρκανίαν ἧκεν πρὸς αὐτὸν ἡ βασίλισσα τῶν Ἀμαζόνων , ὄνομα μὲν 
Θάλληστρις , βασιλεύουσα δὲ τῆς μεταξὺ τοῦ Φάσιδος καὶ Θερμώδοντος 
χώρας . 
ἦν δὲ τῷ τε κάλλει καὶ τῇ τοῦ σώματος ῥώμῃ διαφέρουσα 
καὶ παρὰ τοῖς ὁμοεθνέσι θαυμαζομένη κατ’ ἀνδρείαν , καὶ τὸ μὲν πλῆθος 
τῆς στρατιᾶς ἐπὶ τῶν ὅρων τῆς Ὑρκανίας ἀπολελοιπυῖα , μετὰ δὲ 
τριακοσίων Ἀμαζονίδων κεκοσμημένων πολεμικοῖς ὅπλοις παραγενομένη . 
τοῦ δὲ βασιλέως θαυμάζοντος τό τε 
παράδοξον τῆς παρουσίας καὶ τὸ ἀξίωμα τῶν γυναικῶν καὶ τὴν 
Θάλληστριν ἐρομένου τίνα χρείαν ἔχουσα πάρεστιν , ἀπεφαίνετο 
παιδοποιίας ἕνεκεν ἥκειν . 
ἐκεῖνον μὲν 
γὰρ τῶν ἁπάντων ἀνδρῶν διὰ τὰς πράξεις ἄριστον ὑπάρχειν , αὑτὴν 
δὲ τῶν γυναικῶν ἀλκῇ τε καὶ ἀνδρείᾳ διαφέρειν · εἰκὸς οὖν τὸ 
γεννηθὲν ἐκ δυεῖν γονέων πρωτευόντων ὑπερέξειν ἀρετῇ τῶν ἄλλων 
ἀνθρώπων . 
καὶ πέρας ἡσθεὶς ὁ βασιλεὺς καὶ προσδεξάμενος τὴν 
ἔντευξιν αὐτῆς καὶ συμπεριενεχθεὶς ἡμέρας τρεισκαίδεκα τιμήσας τε 
ἀξιολόγοις δώροις ἐξαπέστειλεν εἰς τὴν οἰκείαν . 
μετὰ δὲ ταῦτα δόξας ἤδη 
κεκρατηκέναι τῆς ἐπιβολῆς καὶ τὴν βασιλείαν ἀδήριτον ἔχειν ἤρξατο 
ζηλοῦν τὴν Περσικὴν τρυφὴν καὶ τὴν πολυτέλειαν τῶν Ἀσιανῶν 
βασιλέων . 
καὶ πρῶτον μὲν περὶ τὴν αὐλὴν εἶχε ῥαβδούχους 
Ἀσιαγενεῖς , ἔπειτα τοὺς ἐπιφανεστάτους τῶν Ἀσιανῶν 
ἀνδρῶν δορυφορεῖν ἔταξεν , ἐν οἷς ἦν καὶ ὁ Δαρείου ἀδελφὸς 
Ὀξάθρης . 
εἶτα τό τε Περσικὸν διάδημα 
περιέθετο καὶ τὸν διάλευκον ἐνεδύσατο χιτῶνα καὶ τὴν Περσικὴν ζώνην 
καὶ τἄλλα πλὴν τῶν ἀναξυρίδων καὶ τοῦ κάνδυος . 
διέδωκε δὲ καὶ τοῖς 
ἑταίροις περιπορφύρους στολὰς καὶ τοῖς ἵπποις Περσικὰς σκευὰς 
περιέθηκε . 
πρὸς δὲ τούτοις τὰς παλλακίδας 
ὁμοίως τῷ Δαρείῳ περιήγετο , τὸν μὲν ἀριθμὸν οὔσας οὐκ ἐλάττους 
πλήθει τῶν κατὰ τὸν ἐνιαυτὸν ἡμερῶν , κάλλει δὲ διαπρεπεῖς ὡς ἂν 
ἐξ ἁπασῶν τῶν κατὰ τὴν Ἀσίαν γυναικῶν ἐπιλελεγμένας . 
αὗται δὲ ἑκάστης νυκτὸς περιῄεσαν τὴν κλίνην 
τοῦ βασιλέως , ἵνα τὴν ἐκλογὴν αὐτὸς ποιήσηται τῆς μελλούσης αὐτῷ 
συνεῖναι . 
τούτοις μὲν οὖν τοῖς ἐθισμοῖς Ἀλέξανδρος σπανίως ἐχρῆτο , 
τοῖς δὲ προϋπάρχουσι κατὰ τὸ πλεῖστον ἐνδιέτριβε , φοβούμενος τὸ 
προσκόπτειν τοῖς Μακεδόσιν . 
ὅμως δὲ πολλῶν αὐτῷ μεμψιμοιρούντων τούτους 
μὲν ταῖς δωρεαῖς ἐθεράπευεν , αὐτὸς δὲ πυθόμενος τὸν Ἀρείας 
σατράπην Σατιβαρζάνην ἀνῃρηκέναι μὲν τοὺς καταλελειμμένους ὑπ’ αὐτοῦ 
στρατιώτας , συμφρονεῖν δὲ Βήσσῳ καὶ κεκρικέναι μετ’ αὐτοῦ διαπολεμεῖν 
Μακεδόσιν ἐστράτευσεν ἐπ’ αὐτόν . 
ὁ δὲ Σατιβαρζάνης τὴν μὲν δύναμιν 
ἤθροισεν εἰς Χορτάκανα , πόλιν ἐπιφανεστάτην τῶν ἐν τούτοις τοῖς 
τόποις καὶ φυσικῇ διαφέρουσαν ὀχυρότητι , τοῦ δὲ βασιλέως ἐγγίσαντος κατεπλάγη τό τε μέγεθος τῆς δυνάμεως καὶ 
τὰς διαβεβοημένας τῶν Μακεδόνων ἀνδραγαθίας . 
διόπερ αὐτὸς μὲν μετὰ 
δισχιλίων ἱππέων ἐξίππευσε πρὸς Βῆσσον , παρακαλέσων βοηθεῖν κατὰ 
τάχος , τοῖς δ’ ἄλλοις παρήγγειλε καταφυγεῖν εἰς ὄρος καλούμενον , 
ἔχον πολλὰς δυσχωρίας καὶ καταφυγὰς εὐθέτους τοῖς μὴ τολμῶσι κατὰ 
στόμα διακινδυνεύειν . 
ὧν πραξάντων τὸ 
παραγγελθὲν ὁ βασιλεὺς τῇ συνήθει φιλοτιμίᾳ χρησάμενος καὶ τοὺς 
καταφυγόντας εἴς τινα πέτραν ὀχυρὰν καὶ μεγάλην πολιορκήσας ἐνεργῶς 
ἠνάγκασεν ἑαυτοὺς παραδοῦναι . 
μετὰ δὲ 
ταῦτα πάσας τὰς κατὰ τὴν σατραπείαν ταύτην πόλεις ἐν τριάκονθ’ 
ἡμέραις κατακτησάμενος προῆγεν ἐκ τῆς Ὑρκανίας καὶ διανύσας εἰς τὰ 
βασίλεια τῆς Δραγγινῆς ἐνταῦθα διέτριβε καὶ τὴν δύναμιν ἀνελάμβανε . 
κατὰ δὲ τούτους τοὺς καιροὺς 
περιέπεσε πράξει μοχθηρᾷ καὶ τῆς ἰδίας χρηστότητος ἀλλοτρίᾳ . 
τῶν 
γὰρ φίλων τις τοῦ βασιλέως ὄνομα Δίμνος , μεμψιμοιρήσας τῷ βασιλεῖ 
περί τινων καὶ τῷ θυμῷ προπεσών , ἐπιβουλὴν συνεστήσατο κατ’ αὐτοῦ . 
ἔχων δ’ ἐρώμενον Νικόμαχον τοῦτον 
ἔπεισε κοινωνῆσαι τῆς ἐπιβουλῆς . 
οὗτος δὲ νέος ὢν παντελῶς 
ἀνεκοινώσατο τὴν πρᾶξιν τῷ ἀδελφῷ Κεβαλίνῳ . 
ὁ δὲ φοβηθεὶς μὴ 
φθάσῃ τις τῶν συνειδότων καὶ δηλώσῃ τὴν ἐπιβουλὴν τῷ βασιλεῖ , 
αὐτὸς ἔκρινε μηνῦσαι . 
παρελθὼν οὖν 
ἐπὶ τὴν αὐτὴν καὶ συντυχὼν Φιλώτᾳ καὶ διαλεχθεὶς παρεκελεύετο τὴν 
ταχίστην ἀπαγγεῖλαι τῷ βασιλεῖ τὴν πρᾶξιν . 
ὁ δὲ Φιλώτας εἴτε καὶ 
διὰ τὸ κοινωνεῖν τῆς ἐπιβουλῆς εἴτε καὶ διὰ ῥᾳθυμίαν τὸν ῥηθέντα 
λόγον ἀργῶς ἐδέξατο καὶ παρελθὼν πρὸς τὸν Ἀλέξανδρον καὶ πολλῆς 
καὶ παντοδαπῆς κοινολογίας μετασχὼν οὐδὲν τῶν ὑπὸ Κεβαλίνου 
ῥηθέντων ἀπήγγειλεν . 
ἐξελθὼν δὲ πρὸς 
τὸν Κεβαλῖνον εἶπεν ὅτι καιρὸν ἐπιτήδειον οὐκ ἔσχε διασαφῆσαι , 
ἐπηγγέλλετο δὲ τῇ ὑστεραίᾳ συντεύξεσθαι μόνῳ τῷ βασιλεῖ καὶ 
πάντα δηλώσειν τὰ ῥηθέντα . 
τὸ δὲ αὐτὸ πράξαντος τοῦ Φιλώτου καὶ 
τῇ ὑστεραίᾳ ὁ Κεβαλῖνος , εὐλαβηθεὶς μὴ δῑ ἑτέρου μηνύσεως 
γενομένης αὐτὸς κινδυνεύσῃ , τὸν μὲν Φιλώταν παρέπεμψε , τῶν τὲ 
βασιλικῶν τινι παίδων προσελθὼν καὶ τὰ κατὰ μέρος ἀπαγγείλας ἠξίωσε 
τὴν ταχίστην ἀπαγγεῖλαι τῷ βασιλεῖ . 
ὁ 
δὲ τὸν μὲν Κεβαλῖνον εἰς τὴν ὁπλοθήκην εἰσαγαγὼν ἀπέκρυψεν , αὐτὸς 
δὲ τῷ βασιλεῖ μεταξὺ λουομένῳ προσελθὼν ἀπήγγειλε τὰ ῥηθέντα καὶ 
διότι τὸν Κεβαλῖνον παρ’ ἑαυτῷ φυλάττει . 
ὁ δὲ βασιλεὺς καταπλαγεὶς 
εὐθὺς τόν τε Δίμνον συνέλαβε καὶ μαθὼν ἅπαντα μετεπέμψατο τόν τε 
Κεβαλῖνον καὶ τὸν Φιλώταν . 
ἀνακρινομένων δ’ ἁπάντων καὶ τῆς πράξεως ἐξεταζομένης ὁ μὲν 
Δίμνος ἑαυτὸν κατέσφαξε , τοῦ δὲ Φιλώτου ῥᾳθυμίαν μὲν ἑαυτοῦ 
προσομολογήσαντος , τὴν δ’ ἐπιβουλὴν ἀπαρνουμένου τὴν κρίσιν ὑπὲρ 
τούτου τοῖς Μακεδόσιν ἐπέτρεψεν . 
πολλῶν δὲ ῥηθέντων λόγων οἱ 
Μακεδόνες κατέγνωσαν τοῦ Φιλώτου καὶ τῶν 
συγκαταιτιαθέντων θάνατον · ἐν οἷς ὑπῆρχε Παρμενίων ὁ 
πρῶτος εἶναι δοκῶν τῶν Ἀλεξάνδρου φίλων , τότε δὲ οὐ παρών , ἀλλὰ 
δόξας διὰ τοῦ ἰδίου υἱοῦ Φιλώτου πεποιῆσθαι τὴν ἐπιβουλήν . 
ὁ μὲν οὖν Φιλώτας , βασανισθεὶς 
πρότερον καὶ ὁμολογήσας τὴν ἐπιβουλήν , κατὰ τὸ τῶν Μακεδόνων ἔθος 
μετὰ τῶν συγκαταγνωσθέντων ἐθανατώθη . 
ὁμοίως δὲ τούτῳ καὶ ὁ 
Λυγκιστὴς Ἀλέξανδρος , αἰτίαν ἔχων ἐπιβεβουλευκέναι τῷ βασιλεῖ , 
τριετῆ μὲν χρόνον ἐν φυλακῇ τηρούμενος διετέλεσε , διὰ τὴν πρὸς 
Ἀντίγονον οἰκειότητα τετευχὼς ἀναβολῆς , τότε δ’ εἰς τὴν τῶν 
Μακεδόνων κρίσιν παραχθεὶς καὶ κατὰ τὴν ἀπολογίαν ἀπορηθεὶς λόγων 
ἐθανατώθη . 
ὁ δ’ Ἀλέξανδρος ἐκπέμψας 
τινὰς ἐπὶ δρομάδων καμήλων καὶ φθάσας τὴν φήμην τῆς περὶ τὸν 
Φιλώταν τιμωρίας τὸν πατέρα τοῦ Φιλώτου Παρμενίωνα ἐδολοφόνησε , 
τεταγμένον μὲν τῆς Μηδείας ἄρχοντα , πεπιστευμένον δὲ τοὺς βασιλικοὺς 
θησαυροὺς ἐν Ἐκβατάνοις , ἔχοντας ταλάντων ὀκτωκαίδεκα μυριάδας . 
ὁ δ’ Ἀλέξανδρος ἐπιλεξάμενος ἐκ τῶν 
Μακεδόνων τοὺς ἀλλοτρίας κατ’ αὐτοῦ προϊεμένους φωνὰς καὶ τοὺς 
ἠγανακτηκότας ἐπὶ τῷ τοῦ Παρμενίωνος θανάτῳ , πρὸς δὲ τούτοις τοὺς 
ἐν ταῖς ἀποσταλείσας εἰς Μακεδονίαν ἐπιστολαῖς ἀλλότριόν τι 
γεγραφότας τοῖς οἰκείοις περὶ τῶν τῷ βασιλεῖ συμφερόντων εἰς ἓν 
κατέλεξε σύστημα καὶ προσηγόρευσεν ἀτάκτων τάγμα , ὅπως μὴ διὰ τὰς 
τούτων ἀκαίρους φωνὰς καὶ παρρησίας τὸ λοιπὸν πλῆθος τῶν Μακεδόνων 
συνδιαφθείρηται . 
ἀπὸ δὲ τούτων γενόμενος 
καὶ τὰ κατὰ τὴν Δραγγινὴν καταστήσας ἀνέζευξε μετὰ τῆς δυνάμεως 
ἐπὶ τοὺς πρότερον μὲν Ἀριμασπούς , νῦν δ’ Εὐεργέτας ὀνομαζομένους 
διὰ τοιαύτας τινὰς αἰτίας . 
Κῦρος ὁ τὴν Μήδων ἀρχὴν μεταστήσας εἰς 
Πέρσας ἔν τινι στρατείᾳ περιληφθεὶς ἐν ἐρήμῳ χώρᾳ 
καὶ πάσῃ σπάνει τῶν ἀναγκαίων ἦλθε μὲν ἐπὶ τοὺς 
ἐσχάτους κινδύνους , διὰ τὴν ἔνδειαν τῆς τροφῆς ἀναγκαζομένων τῶν 
στρατιωτῶν ἀλλήλους σαρκοφαγεῖν , τῶν δ’ Ἀριμασπῶν τρισμυρίας ἁμάξας 
σίτου γεμούσας παρακομισάντων σωθεὶς παραδόξως ἀτελείαις τε καὶ ἄλλαις 
δωρεαῖς ἐτίμησε τὸ ἔθνος καὶ τὴν προϋπάρχουσαν προσηγορίαν 
ἀφελόμενος προσηγόρευσεν Εὐεργέτας . 
τότε 
δὲ Ἀλέξανδρος εἰς τὴν τούτων χώραν στρατεύσας καὶ τῶν ἐγχωρίων 
φιλοφρόνως αὐτὸν προσδεξαμένων ἐτίμησε τὸ ἔθνος ταῖς ἁρμοζούσαις 
δωρεαῖς . 
τὸ δ’ αὐτὸ καὶ τῶν ὁμόρων τῶν ὀνομαζομένων Κεδρωσίων 
ποιησάντων καὶ τούτους ταῖς πρεπούσαις χάρισιν ἠμείψατο . 
ἀμφοτέρων δὲ 
τῶν εἰρημένων ἐθνῶν τὴν στρατηγίαν Τιριδάτῃ παρέδωκεν . 
περὶ ταῦτα δὲ αὐτοῦ διατρίβοντος ἧκόν τινες 
ἀπαγγέλλοντες ὅτι Σατιβαρζάνης ἐκ τῆς Βακτριανῆς μετὰ δυνάμεως 
πολλῆς ἱππικῆς παραγενόμενος εἰς τὸ τῶν Ἀρίων ἔθνος ἀπέστησε τοὺς 
ἐγχωρίους ἀπ’ Ἀλεξάνδρου . 
ὁ δὲ βασιλεὺς ἀκούσας τὸ γεγονὸς 
ἀπέστειλεν ἐπ’ αὐτὸν μέρος τῆς δυνάμεως , στρατηγοὺς ἐπιστήσας 
Ἐριγυιὸν καὶ Στασάνορα , αὐτὸς δὲ τὴν Ἀραχωσίαν καταστρεψάμενος 
ὀλίγαις ἡμέραις ὑπήκοον ἐποίησεν . 
τοῦ δ’ 
ἐνιαυσίου χρόνου διεληλυθότος Ἀθήνησι μὲν ἦρχεν Εὐθύκριτος , ἐν 
Ῥώμῃ δὲ τὴν ὑπατικὴν ἀρχὴν διεδέξαντο Λεύκιος Πλάτιος καὶ 
Λεύκιος Παπίριος , Ὀλυμπιὰς δ’ ἤχθη τρίτη πρὸς ταῖς ἑκατὸν δέκα , 
καθ’ ἣν ἐνίκα στάδιον Κλείτων Μακεδών. ἐπὶ δὲ 
τούτων Ἀλέξανδρος ἐστράτευσεν ἐπὶ τοὺς ὀνομαζομένους Παροπανισάδας . 
ἡ δὲ τούτων χώρα κεῖται μὲν ὑπ’ 
αὐτὰς τὰς ἄρκτους , χιονοβολεῖται δὲ πᾶσα καὶ τοῖς ἄλλοις ἔθνεσι 
δυσεπίβατός ἐστι διὰ τὴν ὑπερβολὴν τοῦ ψύχους . 
ἡ πλείστη δὲ πεδιὰς 
οὖσα καὶ ἄξυλος πολλαῖς κώμαις διείληπται . 
αὗται δὲ τὰς τῶν οἰκιῶν στέγας ἔχουσιν ἐκ 
πλίνθων εἰς ὀξὺ συνηγμένων ἐχούσας καμάραν · κατὰ δὲ μέσην τὴν 
ὀροφὴν ἀπολελειμμένης διαυγείας διὰ ταύτης ὁ καπνὸς ἐκφέρεται καὶ 
πανταχόθεν τῆς οἰκοδομίας περιεχούσης οἱ κατοικοῦντες πολλῆς σκέπης 
τυγχάνουσιν . 
οἱ δ’ ἐγχώριοι διὰ τὸ 
πλῆθος τῆς χιόνος τὸ πλέον μέρος τοῦ ἐνιαυτοῦ ταῖς οἰκίαις 
ἐνδιατρίβουσι , παρεσκευασμένας ἔχοντες τὰς ἰδίας τροφάς · τὰς δ’ 
ἀμπέλους καὶ τὰ καρποφόρα τῶν δένδρων περιχώσαντες καὶ τὴν τοῦ 
χειμῶνος ὥραν ἐάσαντες πάλιν ἀναστέλλουσι τὴν γῆν κατὰ τὸν τοῦ 
βλαστοῦ καιρόν . 
ἅπασα δ’ ἡ τῆς χώρας 
φύσις οὔτε χλωρὰν οὔθ’ ἥμερον ἔχει πρόσοψιν , ἀλλὰ λευκὴν καὶ 
ἀνταυγῆ διὰ τὴν χιόνα καὶ τὸν ἐν αὐτῇ πηγνύμενον κρύσταλλον . 
διόπερ οὔτ’ ὀρνέου προσκαθίζοντος οὔτε θηρίου διοδεύοντος ἄξενα καὶ 
ἀνεπίβατα πάντα τὰ μέρη τῆς χώρας ὑπῆρχεν . 
ἀλλ’ ὅμως ὁ βασιλεὺς τούτων ἁπάντων ἀντιπραττόντων 
τῇ στρατιᾷ τῇ συνήθει τόλμῃ καὶ καρτερίᾳ τῶν Μακεδόνων 
περιεγίνετο τῆς τοπικῆς δυστραπελείας . 
διὸ 
δὴ πολλοὶ τῶν στρατιωτῶν καὶ τῶν ἐκτὸς τῆς τάξεως συνακολουθούντων 
ἐξαδυνατοῦντες ἀπελείποντο · ἔνιοι δὲ διὰ τὴν τῆς χιόνος ἀνταύγειαν 
καὶ σκληρότητα τῆς ἀναβαλλομένης ἀνακλάσεως ἐφθείροντο τὴν ὅρασιν . 
σαφὲς δ’ οὐδὲν ἐκ διαστήματος ἦν 
ἰδεῖν , ἀλλὰ μόνῳ τῷ καπνῷ δηλουμένων τῶν κωμῶν ἐλάμβανον οἱ 
Μακεδόνες οὗ κατοικοῦσιν ἐφιστάμενοι . 
τούτῳ δὲ τῷ τρόπῳ τῶν 
κωμῶν ἁλισκομένων , καὶ τῶν στρατιωτῶν τῷ πλήθει τῆς ὠφελείας 
διορθουμένων τὴν κακοπάθειαν ταχὺ πάντων τῶν ἐγχωρίων ὁ βασιλεὺς 
ἐκυρίευσεν . 
μετὰ δὲ ταῦτα παρελθὼν πλησίον τοῦ 
Καυκάσου κατεστρατοπέδευσεν , ὅ τινες Παροπάνισον ὄρος προσαγορεύουσι . 
τὸ δ’ ὄρος τοῦτο κατὰ πλάτος διελθὼν ἐν ἡμέραις ἑκκαίδεκα πόλιν 
ἔκτισε κατὰ τὴν εἰσβολὴν τὴν φέρουσαν εἰς τὴν Ἰνδικήν , ἣν 
ὠνόμασεν Ἀλεξάνδρειαν . 
κατὰ δὲ μέσον τὸν Καύκασον ἔστι πέτρα δέκα 
σταδίων ἔχουσα τὴν περίμετρον , τεττάρων δὲ σταδίων τὸ ὕψος , ἐν ᾗ 
καὶ τὸ Προμηθέως σπήλαιον ἐδείκνυθ’ ὑπὸ τῶν ἐγχωρίων καὶ ἡ τοῦ 
μυθολογηθέντος ἀετοῦ κοίτη καὶ τὰ τῶν δεσμῶν σημεῖα . 
ὁ δ’ Ἀλέξανδρος καὶ ἄλλας πόλεις ἔκτισεν , ἡμέρας 
ὁδὸν ἀπέχουσας τῆς Ἀλεξανδρείας . 
κατῴκισε δ’ εἰς ταύτας τῶν μὲν 
βαρβάρων ἑπτακισχιλίους , τῶν δ’ ἐκτὸς τάξεως συνακολουθούντων 
τρισχιλίους καὶ τῶν μισθοφόρων τοὺς βουλομένους . 
αὐτὸς δὲ ἀναλαβὼν τὴν δύναμιν προῆγεν εἰς τὴν 
Βακτριανήν , ἀκούων τὸν Βῆσσον διάδημά τε ἀνειληφέναι καὶ δυνάμεις 
ἀθροίζειν . 
καὶ τὰ μὲν περὶ Ἀλέξανδρον ἐν τούτοις ἦν . 
οἱ δ’ εἰς τὴν 
Ἀρίαν ἀπεσταλμένοι στρατηγοὶ καταλαβόντες τοὺς ἀφεστηκότας δυνάμεις 
ἀξιολόγους ἠθροικότας καὶ στρατηγὸν ἔχοντας Σατιβαρζάνην , ἄνδρα 
στρατηγικὸν καὶ ἀνδρείᾳ διαφέροντα , κατεστρατοπέδευσαν πλησίον τῶν 
πολεμίων . 
γινομένων δὲ πολλάκις ἀκροβολισμῶν μέχρι μέν τινος μάχαι κατ’ 
ὀλίγους ἐγίνοντο , μετὰ δὲ ταῦτα 
παρατάξεως γενομένης καὶ τῶν βαρβάρων ἰσόμαχον ποιούντων τὸν κίνδυνον 
ὁ τῶν ἀποστατῶν στρατηγὸς Σατιβαρζάνης , ἀφελὼν ταῖς χερσὶ τὸ περὶ 
τὴν κεφαλὴν κράνος καὶ δείξας αὑτὸν ὃς ἦν , προεκαλέσατο τὸν 
βουλόμενον τῶν στρατηγῶν μονομαχῆσαι . 
ὑπακούσαντος δὲ τοῦ Ἐριγυιοῦ καὶ γενομένης μάχης ἡρωικῆς συνέβη 
νικῆσαι τὸν Ἐριγυιόν . 
οἱ δὲ βάρβαροι διὰ τὸν τοῦ στρατηγοῦ θάνατον 
καταπλαγέντες καὶ λαβόντες τὴν ἀσφάλειαν παρέδωκαν ἑαυτοὺς τῷ 
βασιλεῖ . 
Βῆσσος δ’ ἑαυτὸν ἀναδεδειχὼς βασιλέα τοῖς θεοῖς ἔθυσε καὶ τοὺς 
φίλους παραλαβὼν εἰς τὴν εὐωχίαν κατὰ τὸν πότον διηνέχθη πρός τινα 
τῶν ἑταίρων , ὄνομα Βαγωδάραν . 
τῆς δὲ φιλοτιμίας ἐπὶ πλέον 
προελθούσης ὁ μὲν Βῆσσος παροξυνθεὶς ἐπεβάλετο τὸν Βαγωδάραν 
ἀνελεῖν καὶ ὑπὸ τῶν φίλων πεισθεὶς μετενόησεν . 
ὁ δὲ τὸν κίνδυνον ἐκφυγὼν νυκτὸς ἔφυγε πρὸς τὸν 
Ἀλέξανδρον . 
τῇ δὲ τούτου σωτηρίᾳ καὶ ταῖς δοθησομέναις ὑπ’ 
Ἀλεξάνδρου δωρεαῖς προκληθέντες οἱ μέγιστοι τῶν ἡγεμόνων συνεφρόνησαν 
καὶ συλλαβόντες τὸν Βῆσσον ἀπήγαγον πρὸς τὸν Ἀλέξανδρον . 
ὁ δὲ βασιλεὺς τούτους μὲν ἐτίμησεν ἀξιολόγοις 
δωρεαῖς , τὸν δὲ Βῆσσον παρέδωκε τῷ ἀδελφῷ τοῦ Δαρείου καὶ τοῖς 
ἄλλοις συγγενέσιν εἰς τιμωρίαν . 
οἱ δὲ πᾶσαν ὕβριν καὶ αἰκίαν 
προσενεγκάμενοι καὶ τὸ σῶμα κατὰ λεπτὸν συγκόψαντες τὰ μέλη διεσφενδόνησαν . 
ἐπὶ δὲ τούτοις γενομένων τῶν ὅρκων ἡ μὲν 
βασίλισσα τὴν μεγαλοψυχίαν τοῦ Ἀλεξάνδρου θαυμάσασα δῶρά τε κράτιστα 
ἐξέπεμψε καὶ πᾶν τὸ προσταττόμενον ποιήσειν ἐπηγγείλατο . 
οἱ δὲ 
μισθοφόροι παραχρῆμα κατὰ τὰς ὁμολογίας ἐκ τῆς πόλεως ἀπελθόντες καὶ 
σταδίους ὀγδοήκοντα προελθόντες ἀνεπικωλύτως κατεστρατοπέδευσαν , 
οὐδεμίαν ἔννοιαν λαμβάνοντες τοῦ μέλλοντος . 
ὁ δ’ Ἀλέξανδρος ἀμετάθετον ἔχων τὴν πρὸς τοὺς 
μισθοφόρους ἀλλοτριότητα διεσκευασμένην ἔχων τὴν δύναμιν ἐπηκολούθησε 
τοῖς βαρβάροις καὶ προσπεσὼν αὐτοῖς ἄφνω πολὺν ἐποίει φόνον . 
οἱ δὲ 
μισθοφόροι τὸ μὲν πρῶτον ἐβόων παρὰ τοὺς ὅρκους αὑτοὺς πολεμεῖσθαι 
καὶ τοὺς ἀσεβουμένους ὑπ’ αὐτοῦ θεοὺς ἐπεκαλοῦντο · ὁ δ’ Ἀλέξανδρος 
μεγάλῃ τῇ φωνῇ πρὸς αὐτοὺς ἀνεβόησεν ὅτι συνεχώρησεν αὐτοῖς ἐκ 
τῆς πόλεως ἀπελθεῖν , οὐ φίλους εἶναι διὰ παντὸς Μακεδόνων . 
οἱ δὲ μισθοφόροι τὸ μέγεθος τῶν 
κινδύνων οὐ καταπλαγέντες συνεφράξαντο καὶ τὴν ὅλην τάξιν ποιήσαντες 
κυκλοτερῆ τά τε τέκνα καὶ τὰς γυναῖκας εἰς μέσον ἀπέλαβον , ὥστε 
πανταχόθεν τοῖς προσμαχομένοις ἀσφαλῶς ἀντιτάττεσθαι . 
ἀπονοηθέντων δ’ 
αὐτῶν καὶ διὰ τὴν τόλμαν καὶ διὰ τὴν ἐν τοῖς ἀγῶσιν ἀρετὴν 
ἰσχυρὰν μάχην συστησαμένων καὶ τῶν Μακεδόνων φιλοτιμουμένων μὴ 
λειφθῆναι τῆς τῶν βαρβάρων ἀνδραγαθίας μεγάλην κατάπληξιν εἶχεν ὁ 
κίνδυνος . 
ἐκ χειρὸς γὰρ τῆς μάχης οὔσης 
καὶ συμπλεκομένων τῶν ἀγωνιζομένων ἀλλήλοις πολλαὶ καὶ παντοῖαι 
διαθέσεις θανάτων καὶ τραυμάτων ἐγίνοντο · οἱ γὰρ Μακεδόνες ταῖς 
σαρίσαις ἀναρρήσσοντες τὰς τῶν βαρβάρων πέλτας τὰς ἀκμὰς τοῦ σιδήρου 
τοῖς πνεύμοσιν ἐνήρειδον , οἱ δὲ μισθοφόροι τὰς λόγχας ἀκοντίζοντες 
εἰς ἀθρόους τοὺς πολεμίους οὐχ ἡμάρτανον , σύνεγγυς κειμένου τοῦ 
σκοποῦ . 
διὸ καὶ πολλῶν μὲν 
τραυματιζομένων , οὐκ ὀλίγων δὲ τελευτώντων αἱ γυναῖκες τὰ τῶν 
πεσόντων ὅπλα λαμβάνουσαι συνηγωνίζοντο τοῖς ἀνδράσιν · ἡ γὰρ ὀξύτης 
τοῦ κινδύνου καὶ τὸ τῆς ἐνεργείας δεινὸν ἠνάγκαζεν αὐτὰς παρὰ 
φύσιν τρέπεσθαι πρὸς ἀλκήν . 
διὸ καὶ τινὲς μὲν αὐτῶν καθοπλισθεῖσαι 
συνήσπιζον τοῖς ἰδίοις ἀνδράσι , τινὲς δὲ ἄνευ ὅπλων ἐμπίπτουσαι 
τῶν ἀσπίδων ἐπελαμβάνοντο καὶ πολλὰ τοὺς πολεμίους ἐνεπόδιζον . 
τέλος δὲ πάντες μετὰ τῶν γυναικῶν 
ἀγωνισάμενοι καὶ κατακοπέντες ὑπὸ τοῦ πλήθους τὸν ἔνδοξον θάνατον 
τῆς ἀγεννοῦς φιλοζωίας ἠλλάξαντο . 
ὁ δὲ Ἀλέξανδρος τόν τε ἀχρεῖον 
καὶ ἄνοπλον ὄχλον καὶ τῶν γυναικῶν τὰς ὑπολειφθείσας ἀπάγων τοὺς 
ἱππεῖς συνεπέστησεν . 
πολλὰς δὲ καὶ ἄλλας 
πόλεις ἐκπολιορκήσας καὶ τοὺς ἀντιταττομένους ἀνελὼν προῆγεν ἐπὶ 
τὴν πέτραν τὴν Ἄορνον καλουμένην · εἰς γὰρ ταύτην οἱ περιλειφθέντες 
τῶν ἐγχωρίων διὰ τὴν ὑπερβολὴν τῆς ὀχυρότητος καταπεφεύγεισαν . 
λέγεται γὰρ τὸ παλαιὸν Ἡρακλέα 
ταύτην τὴν πέτραν ἐπιβαλόμενον πολιορκεῖν ἀποστῆναι διά τινας 
ἐπιγενομένους σεισμοὺς μεγάλους καὶ διοσημείας . 
ὁ δ’ Ἀλέξανδρος 
πυθόμενος περὶ τούτων ἔτι μᾶλλον παρωξύνθη πολιορκῆσαι τὸ ὀχύρωμα 
καὶ διαμιλληθῆναι τῇ τοῦ θεοῦ δόξῃ . 
ἡ 
δὲ πέτρα τὸν μὲν περίβολον εἶχε σταδίων ἑκατόν , τὸ δ’ ὕψος 
ἑκκαίδεκα , τὴν δ’ ἐπιφάνειαν ὁμαλὴν καὶ πάντῃ περιφερῆ · καὶ τὸ μὲν 
πρὸς μεσημβρίαν μέρος αὐτῆς προσέκλυζεν ὁ Ἰνδὸς ποταμός , μέγιστος 
ὢν τῶν κατὰ τὴν Ἰνδικήν , τὰ δ’ ἄλλα μέρη περιείχετο φάραγξι 
βαθείαις καὶ κρημνοῖς ἀπροσίτοις . 
τοῦ δὲ 
Ἀλεξάνδρου κατασκεψαμένου τὴν δυσχωρίαν καὶ τὴν ἐκ βίας ἅλωσιν 
ἀπογνόντος ἧκέν τις πρὸς αὐτὸν πρεσβύτης μετὰ δυεῖν υἱῶν . 
οὗτος δ’ ὢν πένης παντελῶς καὶ 
πολὺν χρόνον ἐντεθραμμένος τοῖς τόποις κατῴκει μὲν ἔν τινι σπηλαίῳ 
τρεῖς στιβάδας ἔχοντι κατὰ τὴν πέτραν ἐντετμημένας , ἐν αἷς ὁ γέρων 
μετὰ τῶν υἱῶν ἐναυλιζόμενος ἐμπειρίαν περιεπεποίητο τῶν τόπων . 
οὗτος οὖν προσελθὼν τῷ βασιλεῖ καὶ τὰ περὶ ἑαυτὸν δηλώσας 
ἐπηγγείλατο καθηγήσεσθαι διὰ τῆς δυσχωρίας καὶ ποιήσειν αὐτὸν 
ὑπερδέξιον γενέσθαι τῶν κατειλημμένων τὴν πέτραν βαρβάρων . 
ὁ δὲ Ἀλέξανδρος ἐπαγγειλάμενος μεγάλας δωρεὰς 
δώσειν καὶ τῷ πρεσβύτῃ χρησάμενος ὁδηγῷ πρῶτον μὲν τὴν πάροδον 
τὴν εἰς τὴν πέτραν φέρουσαν κατελάβετο καὶ μηδεμιᾶς οὔσης ἄλλης 
ἐξόδου συνέκλεισε τοὺς βαρβάρους εἰς ἀβοήθητον πολιορκίαν · ἔπειτα 
τῇ πολυχειρίᾳ χώσας τὴν φάραγγα κατὰ τὴν ῥίζαν τῆς πέτρας , 
προσελθὼν ἐνεργῆ πολιορκίαν συνεστήσατο , συνεχῶς ἐφ’ ἡμέρας ἑπτὰ καὶ 
τὰς ἴσας νύκτας ἐκ διαδοχῆς τὰς προσβολὰς ποιούμενος . 
τὸ μὲν οὖν πρῶτον οἱ βάρβαροι διὰ τὰς τῶν τόπων 
ὑπεροχὰς προετέρουν καὶ πολλοὺς ἀνῄρουν τῶν προπετῶς βιαζομένων · τοῦ 
δὲ χώματος συντελεσθέντος καὶ τῶν ὀξυβελῶν καταπελτῶν καὶ τῶν ἄλλων 
ὀργάνων ἐπισταθέντων , πρὸς δὲ τούτοις τοῦ βασιλέως φανεροῦ καθεστῶτος 
ὡς οὐκ ἀποστήσεται τῆς πολιορκίας οἱ μὲν Ἰνδοὶ κατεπλάγησαν , ὁ δ’ 
Ἀλέξανδρος ἐμφρόνως προϊδόμενος τὸ μέλλον ἐξέλιπεν τὴν ἐν τῇ 
παρόδῳ κατειλημμένην φυλακήν , διδοὺς ἔξοδον τοῖς βουλομένοις ἐκ τῆς 
πέτρας ἀναχωρεῖν . 
οἱ δὲ βάρβαροι φοβηθέντες τάς τε τῶν Μακεδόνων 
ἀρετὰς καὶ τὴν τοῦ βασιλέως φιλοτιμίαν νυκτὸς ἐξέλιπον τὴν πέτραν . 
ὁ δ’ 
Ἀλέξανδρος τοῖς κενοῖς τοῦ πολέμου καταστρατηγήσας τοὺς Ἰνδοὺς 
χωρὶς κινδύνου ἐκυρίευσε τῆς πέτρας . 
καὶ τῷ μὲν ὁδηγήσαντι τὰς 
ὡμολογημένας δωρεὰς ἀπέδωκεν , αὐτὸς δὲ ἀνέζευξε μετὰ τῆς δυνάμεως . 
καθ’ ὃν καιρὸν Ἀφρίκης τις Ἰνδός , 
ἔχων μὲν στρατιώτας δισμυρίους , ἐλέφαντας δὲ πεντεκαίδεκα , διέτριβε 
περὶ τὸν τόπον . 
τοῦτον δέ τινες ἀνελόντες καὶ τὴν κεφαλὴν αὐτοῦ 
πρὸς Ἀλέξανδρον ἐνέγκαντες διὰ ταύτης τῆς εὐεργεσίας περιεποιήσαντο 
τὰς ἰδίας σωτηρίας . 
ὁ δὲ βασιλεὺς 
τούτους τε προσηγάγετο καὶ τῶν ἐλεφάντων πλανωμένων κατὰ τὴν χώραν 
ἐκυρίευσεν . 
αὐτὸς δὲ παρελθὼν ἐπὶ τὸν 
Ἰνδὸν ποταμὸν καὶ καταλαβὼν τάς τε τριακοντόρους κατεσκευασμένας καὶ 
τὸν πόρον ἐζευγμένον τριάκοντα μὲν ἡμέρας ἀνέλαβε τὴν δύναμιν καὶ 
τοῖς θεοῖς μεγαλοπρεπεῖς συντελέσας θυσίας διεβίβασε τὴν στρατιὰν καὶ 
περιέπεσε παραδόξῳ περιπετείᾳ . 
Ταξίλου 
γὰρ τοῦ βασιλέως προτετελευτηκότος υἱὸς αὐτοῦ Μῶφις διαδεξάμενος τὴν 
ἀρχὴν διεπέμψατο μὲν καὶ πρότερον πρὸς Ἀλέξανδρονἐν τῇ Σογδιανῇ 
διατρίβοντα , ἐπαγγελλόμενος αὐτῷ συστρατεύειν ἐπὶ τοὺς 
ἀντιταττομένους τῶν Ἰνδῶν καὶ τότε πρέσβεις ἀποστείλας ἔφησεν 
αὐτῷ παραδιδόναι τὴν βασιλείαν . 
ἀπέχοντος δὲ τεσσαράκοντα σταδίους τοῦ βασιλέως ἐκτάξας τὴν δύναμιν 
ὡς εἰς πόλεμον καὶ τοὺς ἐλέφαντας κοσμήσας ἀπήντα μετὰ τῶν φίλων . 
ὁ δὲ Ἀλέξανδρος ὁρῶν προσιοῦσαν μεγάλην δύναμιν ἐκτεταγμένην 
πολεμικῶς καὶ δόξας τὸν Ἰνδὸν ἐπιβούλως πεποιῆσθαι τὰς ἐπαγγελίας , 
ὅπως ἀπαρασκεύοις τοῖς Μακεδόσιν ἐπίθηται , τοῖς μὲν σαλπιγκταῖς 
παρεκελεύσατο σημαίνειν τὸ πολεμικόν , τοὺς δὲ στρατιώτας ἐκτάξας 
ἀπήντα τοῖς Ἰνδοῖς . 
ὁ δὲ Μῶφις ὁρῶν 
τὴν ταραχὴν τῶν Μακεδόνων καὶ τὸ γεγονὸς συλλογιζόμενος τὴν μὲν 
δύναμιν κατέλιπεν , αὐτὸς δὲ μετὰ ὀλίγων προϊππεύσας καὶ τὴν 
ἄγνοιαν τῶν Μακεδόνων διορθωσάμενος παρέδωκεν ἑαυτόν τε καὶ τὴν 
δύναμιν τῷ βασιλεῖ . 
ἡσθεὶς δὲ ὁ 
Ἀλέξανδρος τήν τε βασιλείαν ἀπέδωκεν αὐτῷ καὶ τὸ λοιπὸν διετέλει 
τούτῳ φίλῳ καὶ συμμάχῳ χρώμενος καὶ μετωνόμασεν αὐτὸν Ταξίλην . 
ταῦτα μὲν οὖν ἐπράχθη κατὰ τοῦτον τὸν ἐνιαυτόν . 
ἐπ’ ἄρχοντος δ’ Ἀθήνησι Χρέμητος Ῥωμαῖοι κατέστησαν 
ὑπάτους Πόπλιον Κορνήλιον καὶ Αὖλον Ποστούμιον . 
ἐπὶ δὲ τούτων 
Ἀλέξανδρος ἐν τῇ Ταξίλου χώρᾳ προσαναλαβὼν τὴν δύναμιν 
ἐστράτευσεν ἐπὶ Πῶρον τὸν τῶν πλησιοχώρων Ἰνδῶν βασιλέα . 
οὗτος δ’ εἶχε πεζοὺς μὲν πλείους τῶν 
πεντακισμυρίων , ἱππεῖς δὲ περὶ τρισχιλίους , ἅρματα δὲ πλείω τῶν 
χιλίων , ἐλέφαντας δὲ ἑκατὸν καὶ τριάκοντα . 
ἐπεποίητο δὲ καὶ ἕτερον 
τῶν πλησιοχώρων βασιλέα σύμμαχον , ὃς ὠνομάζετο Ἐμβίσαρος , εἶχε δὲ 
δύναμιν οὐ πολὺ λειπομένην τῆς τοῦ Πώρου . 
ὁ δὲ Ἀλέξανδρος ἀκούσας τοῦτον τὸν βασιλέα 
τετρακοσίους ἀπέχειν σταδίους ἔκρινε πρὸ τῆς τούτου παρουσίας 
ἐπιβαλεῖν τῷ Πώρῳ . 
ἐγγίσαντος δὲ 
αὐτοῦ τοῖς Ἰνδοῖς ὁ Πῶρος πυθόμενος πλησίον εἶναι τοὺς πολεμίους 
εὐθὺς ἐξέταξε τὴν δύναμιν καὶ τοὺς μὲν ἱππεῖς ἐπὶ τὰ κέρατα 
διεμέρισεν , τοὺς δ’ ἐλέφαντας καταπληκτικῶς κεκοσμημένους κατὰ μέτωπον 
ἐν ἴσοις διαστήμασιν ἔστησεν · ἀνὰ μέσον δὲ τῶν θηρίων τοὺς λοιποὺς 
ὁπλίτας ἔταξεν , οἷς συντεταγμένον ἦν παραβοηθεῖν τοῖς θηρίοις καὶ 
διακωλύειν ἐκ τῶν πλαγίων εἰσακοντίζειν . 
ἡ μὲν οὖν ὅλη σύνταξις αὐτῶν ὑπῆρχε πόλει παραπλήσιος τὴν 
πρόσοψιν · ἡ μὲν γὰρ τῶν ἐλεφάντων στάσις τοῖς πύργοις , οἱ δὲ ἀνὰ 
μέσον τούτων στρατιῶται τοῖς μεσοπυργίοις ὡμοίωντο · ὁ δὲ Ἀλέξανδρος 
κατανοήσας τὴν τῶν πολεμίων τάξιν πρὸς ταύτην τὴν διακόσμησιν οἰκείως 
ἐξέταξε τὴν δύναμιν . 
γενομένης δὲ μάχης τὸ μὲν πρῶτον τοῖς ἱππεῦσιν 
ἅπαντα σχεδὸν τὰ ἅρματα τῶν Ἰνδῶν διεφθάρη · μετὰ δὲ ταῦτα τῶν 
ἐλεφάντων ταῖς τε τῶν σωμάτων ὑπεροχαῖς καὶ ταῖς ἀλκαῖς δεόντως 
χρωμένων οἱ μὲν ὑπὸ τῶν θηρίων συμπατούμενοι μετὰ τῶν ὅπλων 
θραυομένων τῶν ὀστῶν ἀπώλλυντο , οἱ δὲ ταῖς προνομαῖς περιλαμβανόμενοι 
καὶ πρὸς ὕψος ἐξαρθέντες πάλιν πρὸς τὴν γῆν ἐράττοντο καὶ δεινοῖς 
θανάτοις περιέπιπτον , πολλοὶ δὲ τοῖς ὀδοῦσι συγκεντούμενοι καὶ δῑ 
ὅλων τῶν σωμάτων τιτρωσκόμενοι παραχρῆμα τοῦ ζῆν ἐστερίσκοντο . 
τῶν δὲ Μακεδόνων εὐρώστως 
ὑπομενόντων τὸ δεινὸν καὶ τοὺς ἀνὰ μέσον τῶν θηρίων ταῖς σαρίσαις 
ἀναιρούντων ἰσόρροπος ἦν ἡ μάχη . 
μετὰ 
δὲ ταῦτα τῶν θηρίων συνακοντιζομένων καὶ διὰ τὸ πλῆθος τῶν τραυμάτων 
περιοδύνων γινομένων οἱ μὲν περιβεβηκότες αὐτοῖς Ἰνδοὶ κρατεῖν τῆς 
ὁρμῆς τῶν ζῴων οὐκ ἴσχυον · ἐκνεύοντα γὰρ εἰς τοὺς ἰδίους ταῖς 
ὁρμαῖς ἀκατασχέτως ἐφέρετο καὶ τοὺς φίλους συνεπάτει · ταραχῆς δὲ πολλῆς γινομένης ὁ Πῶρος συνιδὼν τὸ 
γινόμενον καὶ τεταγμένος ἐπὶ τοῦ κρατίστου τῶν ἐλεφάντων ἤθροισε 
περὶ αὑτὸν τεσσαράκοντα τῶν θηρίων τὰ μήπω τεταραγμένα καὶ τῶν βάρει 
τῶν ἐλεφάντων ἐπιβαλὼν τοῖς πολεμίοις πολὺν ἐποίει φόνον , ἅτε καὶ 
τῇ ῥώμῃ τοῦ σώματος πολὺ προέχων τῶν συστρατευομένων · τὸ γὰρ μῆκος 
ἦν πηχῶν πέντε , τὸ δ’ εὖρος ὑπῆρχεν ὁ θώραξ αὐτοῦ διπλάσιος τῶν 
ἄλλων τῶν εὐρωστίᾳ διαφερόντων . 
διόπερ 
τὰ βαλλόμενα σαυνία τοιαύτην εἶχε δύναμιν ὥστε μὴ πολὺ λείπεσθαι 
τῶν καταπελτικῶν βελῶν . 
τῶν δ’ ἀντιτεταγμένων Μακεδόνων καταπεπληγμένων 
τὴν ἀνδραγαθίαν τοῦ Πώρου ὁ Ἀλέξανδρος μεταπεμψάμενος τοὺς τοξότας 
καὶ τὰ ψιλικὰ τῶν ταγμάτων προσέταξεν ἅπαντας βάλλειν ἐπὶ τὸν 
Πῶρον . 
ταχὺ δὲ τῶν στρατιωτῶν πραξάντων 
τὸ παραγγελθὲν καὶ βελῶν ἅμα πολλῶν ἐνεχθέντων ἐπὶ τὸν Ἰνδὸν καὶ 
πάντων ἐπιτυγχανόντων διὰ τὸ μέγεθος τοῦ σκοποῦ ὁ μὲν Πῶρος 
ἡρωικῶς ἀγωνισάμενος καὶ διὰ τὸ πλῆθος τῶν τραυμάτων γενόμενος 
ἔξαιμος ἐλιποψύχησεν καὶ περικλασθεὶς περὶ τὸ θηρίον πρὸς τὴν γῆν 
κατηνέχθη . 
διαδοθείσης δὲ φήμης ὅτι 
τετελεύτηκεν ὁ βασιλεύς , τὸ λοιπὸν πλῆθος τῶν Ἰνδῶν πρὸς φυγὴν 
ὥρμησεν . 
ἐν δὲ τῇ φυγῇ πολλοῦ φόνου γενομένου ὁ μὲν Ἀλέξανδρος ἐπιφανεῖ 
μάχῃ νικήσας ἀνεκαλέσατο τῇ σάλπιγγι τοὺς στρατιώτας . 
ἔπεσον δὲ ἐν 
τῇ μάχῃ τῶν Ἰνδῶν πλείους τῶν μυρίων καὶ δισχιλίων , ἐν οἷς 
ὑπῆρχον καὶ δύο υἱοὶ τοῦ Πώρου καὶ οἱ στρατηγοὶ καὶ οἱ 
ἐπιφανέστατοι τῶν ἡγεμόνων . 
ζῶντες δὲ 
ἄνδρες ἑάλωσαν ὑπὲρ τοὺς ἐνακισχιλίους , ἐλέφαντες δὲ ὀγδοήκοντα . 
αὐτὸς δὲ ὁ Πῶρος ἔμπνους ὢν παρεδόθη τοῖς Ἰνδοῖς πρὸς τὴν 
θεραπείαν . 
τῶν δὲ Μακεδόνων ἔπεσον μὲν 
ἱππεῖς διακόσιοι καὶ ὀγδοήκοντα , πεζοὶ δὲ πλείους τῶν ἑπτακοσίων . 
ὁ 
δὲ βασιλεὺς τοὺς μὲν τετελευτηκότας ἔθαψε , τοὺς δὲ ἀνδραγαθήσαντας 
κατὰ τὴν ἀξίαν ἐτίμησεν , αὐτὸς δὲ Ἡλίῳ ἔθυσεν ὡς δεδωκότι τὰ 
πρὸς ἀνατολὴν μέρη καταστρέψασθαι . 
τῆς 
δὲ πλησίον ὀρεινῆς ἐχούσης πολλὴν μὲν ἐλάτην εὔτροφον , οὐκ ὀλίγην 
δὲ κέδρον καὶ πεύκην , ἔτι δὲ τῆς ἄλλης ὕλης ναυπηγησίμου πλῆθος 
ἄφθονον κατεσκεύασε ναῦς ἱκανάς · διενοεῖτο γὰρ ἐπὶ τὸ τέρμα τῆς Ἰνδικῆς παραγενόμενος καὶ πάντας 
τοὺς ἐγχωρίους καταστρεψάμενος διὰ τοῦ ποταμοῦ καταπλεῖν εἰς τὸν 
Ὠκεανόν . 
ἔκτισε δὲ δύο πόλεις , τὴν 
μὲν πέραν τοῦ ποταμοῦ καθ’ ὃν τόπον αὐτὸς διέβη , τὴν δὲ ἄλλην ἐν 
ᾧ τόπῳ τὸν Πῶρον ἐνίκησεν . 
ταχὺ δὲ τῶν ἔργων κατασκευασθέντων 
διὰ τὴν πολυχειρίαν τὸν μὲν Πῶρον θεραπευθέντα βασιλέα κατέστησε διὰ 
τὴν ἀρετὴν ἧς πρότερον ἦρχε χώρας , τὴν δὲ δύναμιν ἐπὶ τριάκοντα 
ἡμέρας ἀνέλαβε , πολλῆς ἀφθονίας οὔσης τῶν ἐπιτηδείων . 
ἴδιον δέ τι κατὰ τὴν ὀρεινὴν τὴν πλησίον ὑπῆρχε . 
χωρὶς γὰρ τῆς πρὸς ναυπηγίαν ὕλης εἶχεν ἡ χώρα πολλοὺς καὶ 
παρηλλαγμένους τοῖς μεγέθεσιν ὄφεις , ὄντας ἑκκαιδεκαπήχεις , πιθήκων τε 
γένη πολλὰ καὶ τοῖς μεγέθεσι διαλλάττοντα , ὧν τὴν τέχνην τῆς θήρας 
αὐτὸ τὸ ζῷον ὑφηγεῖτο . 
μιμητικὸν γὰρ 
ὑπάρχον πάσης πράξεως βίᾳ μὲν οὐ ῥᾳδίως χειροῦται διά τε τὴν 
ἰσχὺν τῶν σωμάτων καὶ διὰ τὴν τῆς ψυχῆς ἀγχίνοιαν · τῶν δὲ κυνηγῶν 
οἱ μὲν μέλιτι τοὺς ὀφθαλμοὺς ἀλείφονται , οἱ δὲ βλεπόντων τῶν θηρίων 
ὑποδοῦνται , τινὲς δὲ ταῖς κεφαλαῖς κάτοπτρα περιτιθέασιν , καὶ τοῖς 
μὲν ὑποδήμασι παραθέντες δεσμοὺς ἀπολείπουσιν , ἀντὶ δὲ τοῦ μέλιτος 
ἰξὸν ὑποβάλλουσι , τοῖς δὲ κατόπτροις ἐπίσπαστρα καθάπτουσι . 
διόπερ ὅταν βούλωνται τὰ ζῷα τὰς πράξεις τῶν 
ὁραθέντων ἐπιτελεῖν , ἀδυνατεῖ , τῶν μὲν βλεφάρων κεκολλημένων , τῶν δὲ 
ποδῶν δεδεμένων , τῶν δὲ σωμάτων κατεχομένων · ὅθεν εὐχείρωτα πρὸς τὴν 
θήραν γίνεται . 
ὁ δὲ Ἀλέξανδρος τὸν ὑστερηκότα τῆς τοῦ Πώρου συμμαχίας βασιλέα 
ὄνομα Σασιβισάρην καταπληξάμενος ἠνάγκασε ποιεῖν τὸ προσταττόμενον , 
αὐτὸς δὲ μετὰ τῆς δυνάμεως περάσας τὸν ποταμὸν προῆγε διὰ χώρας 
ἀρετῇ διαφερούσης · δένδρων γὰρ εἶχε 
γένη διαλλάττοντα καὶ τὸ μὲν ὕψος ἔχοντα πηχῶν ἑβδομήκοντα , τὸ δὲ 
πάχος μόγις ὑπὸ τεσσάρων ἀνδρῶν περιλαμβανόμενα , τριῶν δὲ πλέθρων 
σκιὰν ποιοῦντα . 
εἶχε δὲ καὶ ἡ χώρα ὄφεων πλῆθος , μικρῶν μὲν τοῖς 
μεγέθεσι , ταῖς δὲ ποικιλίαις ἐξηλλαγμένων · οἱ μὲν γὰρ χαλκοειδεῖς ῥάβδους ἐπέφαινον , οἱ δὲ τὴν λόφην δασεῖαν 
εἶχον τριχώδη , διὰ δὲ τῶν δηγμάτων ὀξεῖς θανάτους ἀπειργάζοντο . 
τὸν 
δὲ πληγέντα πόνοι δεινοὶ συνεῖχον καὶ ῥύσις ἱδρῶτος αἱματοειδοῦς 
κατεῖχε . 
διόπερ οἱ Μακεδόνες δεινῶς ὑπὸ 
τῶν δηγμάτων ἀπαλλάττοντες τὰς κλίνας ἀπὸ τῶν δένδρων ἐξήρτων καὶ 
τὸ πλεῖστον τῆς νυκτὸς διηγρύπνουν . 
μετὰ δὲ ταῦτα παρὰ τῶν ἐγχωρίων 
μαθόντες τὴν ἀντιφάρμακον ῥίζαν ἀπελύθησαν τῶν δεινῶν . 
προϊόντος δὲ αὐτοῦ μετὰ τῆς δυνάμεως ἧκόν τινες 
ἀπαγγέλλοντες ὅτι Πῶρος ὁ βασιλεύς , ἀνεψιὸς ὢν τοῦ 
καταπεπολεμημένου Πώρου , τὴν βασιλείαν ἀπολιπὼν πέφευγεν εἰς τὸ τῶν 
Γανδαριδῶν ἔθνος . 
ὁ δὲ Ἀλέξανδρος 
παροξυνθεὶς Ἡφαιστίωνα μὲν ἐξέπεμψεν εἰς τὴν τούτου χώραν μετὰ 
δυνάμεως καὶ προσέταξε τὴν βασιλείαν παραδοῦναι τῷ μεθ’ αὑτοῦ Πώρῳ · 
αὐτὸς δ’ εἰς τὸ τῶν Ἀδρεστῶν καλουμένων ἔθνος στρατεύσας καὶ τῶν 
πόλεων ἃς μὲν βίᾳ χειρωσάμενος , ἃς δὲ πειθοῖ προσαγαγόμενος εἰς 
τὴν τῶν Καθαίων χώραν παρεγένετο . 
παρὰ 
δὲ τούτοις νόμιμον ἦν τὰς γυναῖκας τοῖς ἀνδράσι συγκατακαίεσθαι · 
τοῦτο δ’ ἐκυρώθη τὸ δόγμα παρὰ τοῖς βαρβάροις διὰ μίαν γυναῖκα 
φαρμάκοις ἀνελοῦσαν τὸν ἄνδρα . 
ὁ δ’ 
οὖν βασιλεὺς τὴν μεγίστην καὶ ὀχυρωτάτην πόλιν μετὰ πολλῶν κινδύνων 
ἐκπολιορκήσας ἐνέπρησεν . 
ἄλλην δ’ ἀξιόλογον πολιορκοῦντος αὐτοῦ καὶ 
μεθ’ ἱκετηριῶν δεηθέντων τῶν Ἰνδῶν ἀπέλυσε τῶν κινδύνων αὐτούς . 
μετὰ δὲ ταῦτ’ ἐστράτευσεν ἐπὶ τὰς 
ὑπὸ Σωπείθην τεταγμένας πόλεις , εὐνομουμένας καθ’ ὑπερβολήν . 
τά τε 
γὰρ ἄλλα πρὸς δόξαν πολιτεύονται καὶ τὸ κάλλος παρ’ αὐτοῖς 
τιμιώτατον νενόμισται . 
διόπερ ἐκ νηπίου 
παρ’ αὐτοῖς τὰ βρέφη διακρίνεται καὶ τὰ μὲν ἄρτια καὶ τὴν φύσιν 
ἔχοντα πρὸς εὐπρέπειαν καὶ ἰσχὺν εὔθετον τρέφεται , τὰ δὲ καταδεῆ 
τοῖς σώμασιν ἀνάξια τροφῆς ἡγούμενοι διαφθείρουσιν . 
ἀκολούθως δὲ τούτοις καὶ τοὺς γάμους ποιοῦνται 
προικὸς μὲν καὶ τῆς ἄλλης πολυτελείας ἀφροντιστοῦντες , κάλλους δὲ 
καὶ τῆς τοῦ σώματος ὑπεροχῆς μόνον φροντίζοντες . 
διόπερ οἱ πλεῖστοι τῶν ἐν ταύταις ταῖς πόλεσι 
κατοικούντων διαφέρουσι τῶν ἄλλων ἀξιώμασιν . 
παρὰ δὲ πάντας ὁ 
βασιλεὺς Σωπείθης περίβλεπτος ὢν ἐπὶ τῷ κάλλει καὶ τῷ μήκει τοὺς 
τέτταρας πήχεις ὑπεράγων προῆλθε μὲν ἐκ τῆς πόλεως τῆς ἐχούσης τὰ 
βασίλεια , παραδοὺς δ’ αὑτὸν καὶ τὴν βασιλείαν Ἀλεξάνδρῳ πάλιν 
ταύτην ἀπέλαβε διὰ τὴν τοῦ κρατοῦντος ἐπιείκειαν . 
ὁ δὲ Σωπείθης μετὰ πολλῆς προθυμίας τὴν μὲν 
δύναμιν ἅπασαν ἐπί τινας ἡμέρας λαμπρῶς εἱστίασε , τῷ δ’ Ἀλεξάνδρῳ 
πολλὰ καὶ μεγάλα δῶρα παραστήσας κύνας ἔδωκεν ἑκατὸν καὶ πεντήκοντα 
τοῖς μεγέθεσι καὶ ταῖς ἀλκαῖς καὶ τοῖς ἄλλοις προτερήμασι 
θαυμαζομένους , οὓς ἔφασαν ταῖς τίγρεσιν ἐπιμεμῖχθαι . 
βουλόμενος δὲ τὸν Ἀλέξανδρον διὰ τῶν ἔργων λαβεῖν 
πεῖραν τῆς τῶν κυνῶν ἀρετῆς εἰσήγαγεν εἴς τι περίφραγμα λέοντα 
τέλειον καὶ τῶν δοθέντων κυνῶν δύο τοὺς εὐτελεστάτους προέβαλε τῷ 
λέοντι · τούτων δὲ κατισχυομένων ὑπὸ τοῦ θηρίου δύο ἑτέρους 
εἰςαφῆκεν . 
τῶν δὲ 
τεττάρων περιγινομένων τοῦ λέοντος πεμφθείς τις ὑπ’ αὐτοῦ μετὰ 
μαχαίρας ἀφῄρει τὸ δεξιὸν σκέλος ἑνὸς τῶν κυνῶν . 
τοῦ δὲ βασιλέως 
ἀναβοήσαντος καὶ τῶν σωματοφυλάκων προσδραμόντων καὶ τῆς τοῦ Ἰνδοῦ 
χειρὸς ἐπιλαβομένων ὁ μὲν Σωπείθης τρεῖς ἀντὶ τούτου δώσειν 
ἐπηγγείλατο , ὁ δὲ κυνηγὸς ἐπιλαβόμενος τοῦ σκέλους ἔτεμνεν ἡσυχῇ 
κατ’ ὀλίγον . 
ὁ δὲ κύων οὔτε κλαγγὴν οὔτε μυγμὸν προέμενος , ἀλλὰ 
τοὺς ὀδόντας ἐμπεπρικὼς ἔμενεν ἕως ὅτου γενόμενος ἔξαιμος 
ἐναπέθανε τῷ θηρίῳ . 
ἅμα δὲ τούτοις 
πραττομένοις ἧκεν Ἡφαιστίων μετὰ τῆς συναπεσταλμένης δυνάμεως πολλὴν 
τῆς Ἰνδικῆς καταπεπολεμηκώς . 
τοῦτον μὲν οὖν διὰ τὰς ἀνδραγαθίας 
ἐπῄνεσεν · αὐτὸς δὲ εἰς τὴν Φηγέως δυναστείαν ἐμβαλὼν καὶ τῶν 
ἐγχωρίων ἀσμένως τὴν τῶν Μακεδόνων παρουσίαν προσδεξαμένων καὶ τοῦ 
Φηγέως μετὰ δώρων πολλῶν ἀπαντήσαντος τήν τε βασιλείαν ἔχειν 
συνεχώρησε καὶ ξενισθεὶς μετὰ τῆς δυνάμεως ἐπὶ δύο ἡμέρας λαμπρῶς 
ἐπὶ τὸν Ὕφασιν ποταμὸν προῆγεν , οὗ τὸ μὲν πλάτος ἦν σταδίων 
ἑπτά , τὸ δὲ βάθος ἓξ ὀργυιῶν , τὸ δὲ ῥεῦμα σφοδρὸν καὶ 
δυσδιάβατον . 
ἀκούσας δὲ τοῦ Φηγέως περὶ 
τῆς πέραν τοῦ Ἰνδοῦ ποταμοῦ χώρας ὅτι δώδεκα μὲν 
ἡμερῶν ἔχει δίοδον ἔρημον , μετὰ δὲ ταύτην εἶναι ποταμὸν τὸν 
ὀνομαζόμενον Γάγγην , τὸ μὲν πλάτος τριάκοντα καὶ δυεῖν σταδίων , τὸ 
δὲ βάθος μέγιστον τῶν κατὰ τὴν Ἰνδικήν , πέραν δὲ τούτου κατοικεῖν 
τό τε τῶν Ταβραισίων καὶ Γανδαριδῶν ἔθνος , τούτων δὲ βασιλεύειν 
Ξανδράμην , ἔχοντα δισμυρίους μὲν ἱππεῖς , πεζῶν δὲ εἴκοσι μυριάδας , 
ἅρματα δὲ δισχίλια , ἐλέφαντας δὲ πολεμικῶς κεκοσμημένους 
τετρακισχιλίους , ἀπιστήσας δὲ τοῖς λεγομένοις προσεκαλέσατο τὸν Πῶρον 
καὶ περὶ τῶν προσαγγελλομένων τἀκριβὲς διεπυνθάνετο . 
ὁ δὲ τἄλλα μὲν ὑπάρχειν ἅπαντα ἀληθῆ 
διεβεβαιοῦτο , τὸν δὲ βασιλέα τῶν Γανδαριδῶν ἔφησεν εὐτελῆ παντελῶς 
εἶναι καὶ ἄδοξον ὡς ἂν κουρέως υἱὸν νομιζόμενον εἶναι . 
εὐπρεπῆ 
γὰρ ὄντα τὸν τούτου πατέρα μεγάλως ὑπὸ τῆς βασιλίσσης ἀγαπηθῆναι 
καὶ τοῦ βασιλέως διὰ τῆς γυναικὸς δολοφονηθέντος εἰς τοῦτον περιστῆναι 
τὴν βασιλείαν . 
ὁ δ’ Ἀλέξανδρος , καίπερ 
ὁρῶν δυσεπίτευκτον τὴν ἐπὶ τοὺς Γανδαρίδας στρατείαν οὖσαν , ὅμως 
οὐκ ἀφίστατο τῆς φιλοτιμίας , ἀλλὰ πιστεύων ταῖς τῶν Μακεδόνων 
ἀρεταῖς καὶ τοῖς χρησμοῖς ἐλπίδας εἶχε κρατήσειν τῶν βαρβάρων · τὴν 
μὲν γὰρ Πυθίαν ἀνίκητον αὐτὸν ὠνομακέναι , τὸν δ’ Ἄμμωνα 
συγκεχωρηκέναι τὴν ἁπάσης τῆς γῆς ἐξουσίαν . 
ὁρῶν δὲ τοὺς στρατιώτας ταῖς συνεχέσι στρατείαις 
καταπεπονημένους καὶ σχεδὸν ὀκταετῆ χρόνον ἐν πόνοις καὶ κινδύνοις 
τεταλαιπωρηκότας ὑπέλαβεν ἀναγκαῖον εἶναι τὰ πλήθη τοῖς ἁρμόζουσι 
λόγοις προτρέψασθαι πρὸς τὴν ἐπὶ τοὺς Γανδαρίδας στρατείαν . 
πολλὴ μὲν γὰρ φθορὰ τῶν στρατιωτῶν ἐγεγόνει 
καὶ λύσις οὐδεμία τῶν πολέμων ἠλπίζετο · καὶ τῶν μὲν ἵππων διὰ τὴν 
συνέχειαν τῆς ὁδοιπορίας τὰς ὁπλὰς ὑποτετρῖφθαι συνέβαινε , τῶν δὲ 
ὅπλων τὰ πλεῖστα κατεξάνθαι καὶ τὸν μὲν Ἑλληνικὸν ἱματισμὸν 
ἐκλελοιπέναι , συναναγκάζεσθαι δὲ βαρβαρικοῖς ὑφάσμασι χρῆσθαι , 
συντεμόντας τὰ τῶν Ἰνδῶν περιβλήματα . 
κατὰ τύχην δὲ καὶ χειμῶνες ἄγριοι κατερράγησαν ἐφ’ ἡμέρας 
ἑβδομήκοντα καὶ βρονταὶ συνεχεῖς καὶ κεραυνοὶ κατέσκηπτον . 
ἃ δὴ 
λογιζόμενος ἐναντιοῦσθαι ταῖς ἰδίαις ἐπιβολαῖς μίαν εἶχεν ἐλπίδα 
τῆς ἐπιθυμίας , εἰ τοὺς στρατιώτας διὰ τῆς εὐεργεσίας εἰς εὔνοιαν 
μεγάλην προαγάγοιτο . 
διόπερ λεηλατεῖν μὲν 
αὐτοῖς συνεχώρησε τὴν πολεμίαν χώραν , γέμουσαν παντοίας ὠφελείας · ἐν 
αἷς δ’ ἡμέραις ἡ δύναμις περὶ τὴν προνομὴν ἠσχολεῖτο , συναγαγὼν τὰς 
γυναῖκας τῶν στρατιωτῶν καὶ τοὺς ἐξ αὐτῶν γεγονότας παῖδας ταύταις 
μὲν συνεστήσατο κατὰ μῆνα διδόναι σῖτον , τοῖς δὲ παισὶν ἐπιφορὰς 
ταγματικὰς ἀπένειμε κατὰ τοὺς τῶν πατέρων συλλογισμούς . 
ὡς δ’ ἐπανῆλθον οἱ στρατιῶται πολλῶν πλῆθος ἀγαθῶν 
ἐκ τῆς προνομῆς εὑρηκότες συνῆγε πάντας εἰς ἐκκλησίαν . 
διελθὼν δὲ 
λόγον πεφροντισμένον περὶ τῆς ἐπὶ τοὺς Γανδαρίδας στρατείας καὶ τῶν 
Μακεδόνων οὐδαμῶς συγκαταθεμένων ἀπέστη τῆς ἐπιβολῆς . 
κρίνας δ’ ἐπὶ ταύτης τοὺς ὅρους θέσθαι τῆς στρατείας 
πρῶτον μὲν τῶν δώδεκα θεῶν βωμοὺς πεντήκοντα πηχῶν ᾠκοδόμησεν , 
ἔπειτα τριπλασίαν τῆς προϋπαρχούσης στρατοπεδείαν περιβαλόμενος ὤρυξε 
τάφρον τὸ μὲν πλάτος πεντήκοντα ποδῶν , τὸ δὲ βάθος τεσσαράκοντα · τὴν 
δ’ ἀναβολὴν ἐντὸς τῆς τάφρου σωρεύσας τεῖχος ἀξιόλογον ᾠκοδόμησε . 
προσέταξε δὲ τοῖς μὲν πεζοῖς 
κατασκηνώσεις ἑκάστῳ δύο στιβάδας πενταπήχεις ἐχούσας οἰκοδομῆσαι , 
τοῖς δ’ ἱππεῦσι πρὸς ταύταις καὶ δύο φάτνας τῶν εἰθισμένων 
διπλασίας , ἀκολούθως δὲ καὶ τἄλλα τὰ καταλείπεσθαι μέλλοντα τοῖς 
μεγέθεσιν αὐξῆσαι . 
ταῦτα δὲ πράττειν ἤμελλεν , ἅμα μὲν ἡρωικὴν 
βουλόμενος ποιήσασθαι στρατοπεδείαν , ἅμα δὲ τοῖς ἐγχωρίοις ἀπολιπεῖν 
σημεῖα μεγάλων ἀνδρῶν , ἀποφαίνοντα ῥώμας σωμάτων ὑπερφυεῖς . 
ἀπὸ δὲ τούτων γενόμενος μετὰ πάσης 
τῆς δυνάμεως ταῖς αὐταῖς ὁδοῖς πορευθεὶς ἀνέκαμψεν ἐπὶ τὸν 
Ἀκεσίνην ποταμόν · καταλαβὼν δὲ τὰ σκάφη νεναυπηγημένα καὶ ταῦτα 
καταρτίσας ἕτερα προσεναυπηγήσατο . 
κατὰ 
δὲ τοῦτον τὸν χρόνον ἧκον ἐκ τῆς Ἑλλάδος σύμμαχοι καὶ μισθοφόροι 
διὰ τῶν στρατηγῶν ἠγμένοι , πεζοὶ μὲν πλείους τρισμυρίων , ἱππεῖς δ’ 
οὐ πολὺ λείποντες τῶν ἑξακισχιλίων , ἐκομίσθησαν δὲ καὶ πανοπλίαι 
διαπρεπεῖς πεζοῖς μὲν δισμυρίοις καὶ πεντακισχιλίοις , φαρμάκων δ’ 
ἰατρικῶν ἑκατὸν τάλαντα . 
ταῦτα μὲν οὖν διέδωκε τοῖς στρατιώταις . 
τῆς δὲ ναυτικῆς παρασκευῆς 
συντελεσθείσης καὶ διακοσίων μὲν ἀφράκτων ἡτοιμασμένων , ὀκτακοσίων δὲ 
ὑπηρετικῶν τὰς μὲν παρὰ τὸν ποταμὸν κτισθείσας πόλεις ὠνόμασε τὴν 
μὲν διὰ τὸ τῷ πολέμῳ κρατῆσαι Νίκαιαν , τὴν δ’ ἀπὸ τοῦ 
τελευτήσαντος ἵππου κατὰ τὴν πρὸς Πῶρον μάχην Βουκεφάλαν . 
αὐτὸς δὲ μετὰ 
τῶν φίλων ἐμβὰς εἰς τὰς ναῦς τὸν διὰ τοῦ ποταμοῦ πλοῦν ἐπὶ τὸν 
Ὠκεανὸν τὸν κατὰ μεσημβρίαν ἐποιεῖτο . 
τὸ δὲ πολὺ μέρος τῆς 
δυνάμεως παρὰ τὸν ποταμὸν ὡδοιπόρει , προηγουμένου Κρατεροῦ καὶ 
Ἡφαιστίωνος . 
ὡς δ’ ἦλθον ἐπὶ τὴν Ἀκεσίνου καὶ Ὑδάσπου συμβολήν , 
ἐκβιβάσας τοὺς στρατιώτας προῆγεν ἐπὶ τοὺς ὀνομαζομένους Σίβους . 
τούτους δέ φασιν ἀπογόνους εἶναι τῶν 
μεθ’ Ἡρακλέους ἐπὶ τὴν Ἄορνον πέτραν στρατευσάντων καὶ τῆς μὲν 
πολιορκίας ἀποτυχόντων , ἐν τούτῳ δὲ τῷ τόπῳ κατοικισθέντων ὑφ’ 
Ἡρακλέους . 
τοῦ δ’ Ἀλεξάνδρου καταστρατοπεδεύσαντος πλησίον 
ἐπιφανεστάτης πόλεως προῆλθον οἱ δόξῃ πρωτεύοντες τῶν πολιτῶν . 
ἐντυχόντες δὲ τῷ βασιλεῖ καὶ τὴν συγγένειαν ἀνανεωσάμενοι πάντα 
ποιήσειν ἔφασαν μετὰ προθυμίας ὡς ἂν συγγενεῖς ὄντες καὶ δῶρα 
προσεκόμισαν μεγαλοπρεπῆ . 
ὁ δὲ 
Ἀλέξανδρος ἀποδεξάμενος αὐτῶν τὴν εὔνοιαν καὶ τὰς πόλεις 
ἀποδείξας ἐλευθέρας προῆγεν ἐπὶ τὰ συνορίζοντα τῶν ἐθνῶν . 
καταλαβὼν 
δὲ τοὺς ὀνομαζομένους Ἀγαλασσεῖς ἠθροικότας πεζοὺς μὲν 
τετρακισμυρίους , ἱππεῖς δὲ τρισχιλίους , συνάψας αὐτοῖς μάχην καὶ 
νικήσας τοὺς μὲν πλείστους κατέκοψεν , τοὺς δὲ λοιποὺς συμφυγόντας εἰς 
τὰς πλησίον πόλεις ἐκπολιορκήσας ἐξηνδραποδίσατο . 
τῶν δὲ ἄλλων ἐγχωρίων συναθροισθέντων δισμυρίους 
μὲν καταφυγόντας εἰς πόλιν μεγάλην κατὰ κράτος εἷλε , τῶν δ’ Ἰνδῶν 
διαφραξάντων τοὺς στενωποὺς καὶ ἀπὸ τῶν οἰκιῶν μαχομένων εὐρώστως 
βιαζόμενος ἀπέβαλε τῶν Μακεδόνων οὐκ ὀλίγους . 
διὰ δὲ τὴν ὀργὴν ἐμπρήσας τὴν πόλιν συγκατέκαυσε 
τοὺς πλείστους · τῶν δ’ ἐγχωρίων τῶν ὑπολειπομένων 
εἰς τρισχιλίους συμφυγόντας εἰς τὴν ἀκρόπολιν καὶ μεθ’ ἱκετηριῶν 
δεηθέντας ἀπέλυσεν . 
αὐτὸς δὲ πάλιν μετὰ τῶν 
φίλων ἐμβὰς εἰς τὰς ναῦς διὰ τοῦ ποταμοῦ τὸν πλοῦν ἐποιεῖτο μέχρι 
τῆς συμβολῆς τῶν προειρημένων ποταμῶν καὶ τοῦ Ἰνδοῦ . 
μεγάλων δὲ 
ῥείθρων εἰς ἕνα τόπον συρραττόντων ἴλιγγες πολλαὶ καὶ φοβεραὶ 
συνίσταντο καὶ τὰ σκάφη συστρέφουσαι διέφθειρον . 
τῆς δὲ τοῦ ῥεύματος 
βίας ὀξείας καὶ σφοδρᾶς οὔσης καὶ τῆς τῶν κυβερνητῶν τέχνης 
κατισχυομένης δύο μὲν μακραὶ ναῦς κατέδυσαν , τῶν δὲ ἄλλων πλοίων οὐκ 
ὀλίγα πρὸς τὴν γῆν ἐξέπεσε . 
τῆς δὲ 
ναυαρχίδος καταρράκτῃ μεγάλῳ περιπεσούσης ὁ βασιλεὺς εἰς τὸν ἔσχατον 
ἦλθε κίνδυνον . 
διὸ καὶ τοῦ θανάτου πρὸ ὀφθαλμῶν ὄντος ὁ μὲν 
Ἀλέξανδρος ἀποθέμενος τὴν ἐσθῆτα γυμνῷ τῷ σώματι τῆς ἐνδεχομένης 
ἀντείχετο βοηθείας , οἱ δὲ φίλοι παρενήχοντο , σπεύδοντες ὑποδέξασθαι 
περιτρεπομένης τῆς νεὼς τὸν βασιλέα . 
πολλῆς δὲ ταραχῆς περὶ τὴν ναῦν οὔσης καὶ τῶν μὲν ἀνδρῶν 
ἀντιταττομένων τῇ τοῦ ῥεύματος βίᾳ , τοῦ δὲ ποταμοῦ κατισχύοντος 
πᾶσαν ἀνθρωπίνην ἐπίνοιάν τε καὶ δύναμιν μόγις ὁ Ἀλέξανδρος μετὰ 
τῶν νεῶν εἰς τὴν γῆν ἐξέπεσεν . 
σωθεὶς δὲ παραδόξως τοῖς θεοῖς 
ἔθυσεν ὡς μεγίστους ἐκπεφευγὼς κινδύνους καὶ πρὸς ποταμὸν ὁμοίως 
Ἀχιλλεῖ διαγωνισάμενος . 
μετὰ δὲ ταῦτα στρατεύσας 
ἐπὶ Συδράκας καὶ τοὺς ὀνομαζομένους Μαλλούς , ἔθνη πολυάνθρωπα καὶ 
μάχιμα , κατέλαβε τοὺς ἐγχωρίους ἠθροικότας πεζοὺς μὲν πλείους τῶν 
ὀκτακισμυρίων , ἱππεῖς δὲ μυρίους , ἅρματα δ’ ἑπτακόσια . 
οὗτοι πρὸ 
μὲν τῆς Ἀλεξάνδρου παρουσίας ἐπολέμουν ἀλλήλοις , ὡς δ’ ὁ βασιλεὺς 
ἤγγισε τῇ χώρᾳ , συνεφρόνησαν καὶ μυρίας παρθένους δόντες καὶ 
λαβόντες διὰ τῆς ἐπιγαμίας ταύτης διηλλάγησαν . 
οὐ μὴν συγκατέβησαν εἰς παράταξιν , ἀλλὰ πάλιν 
στασιάσαντες ὑπὲρ τῆς ἡγεμονίας εἰς τὰς σύνεγγυς πόλεις ἀπεχώρησαν . 
ὁ δ’ Ἀλέξανδρος τῇ πρώτῃ πόλει πλησιάσας ἐξ ἐφόδου διενοεῖτο 
πολιορκεῖν ταύτην . 
ἔνθα δὴ τῶν 
τερατοσκόπων τις Δημοφῶν ὄνομα προσελθὼν αὐτῷ διά τινων οἰωνῶν ἔφη 
προδηλοῦσθαι τῷ βασιλεῖ μέγαν κίνδυνον ἐκ τραύματος ἐσόμενον ἐν τῇ 
πολιορκίᾳ . 
διόπερ ἠξίου τὸν Ἀλέξανδρον ἀφεῖναι μὲν ταύτην τὴν 
πόλιν ἐπὶ τοῦ παρόντος , ἐφ’ ἑτέρας δὲ πράξεις ἐπιβάλλειν τὸν νοῦν . 
ὁ δὲ βασιλεὺς τούτῳ μὲν ἐπέπληξεν 
ὡς ἐμποδίζοντι τὴν ἀρετὴν τῶν ἀγωνιζομένων , αὐτὸς δὲ διατάξας τὰ 
περὶ τὴν πολιορκίαν πρῶτος ἡγεῖτο πρὸς τὴν πόλιν , φιλοτιμούμενος 
αὐτὴν διὰ τῆς βίας χειρώσασθαι . 
τῶν δὲ μηχανικῶν ὀργάνων 
ὑστερούντων πρῶτος διακόψας πυλίδα καὶ παρεισπεσὼν εἰς τὴν πόλιν 
πολλοὺς μὲν κατέβαλε , τοὺς δὲ λοιποὺς τρεψάμενος συνεδίωξεν εἰς τὴν 
ἀκρόπολιν . 
τῶν δὲ Μακεδόνων περὶ τὴν 
τειχομαχίαν ἔτι διατριβόντων ἁρπάσας κλίμακα καὶ τοῖς τῆς ἄκρας 
τείχεσι προσερείσας καὶ τὴν πέλτην ὑπὲρ τῆς κεφαλῆς ἔχων 
προσανέβαινε . 
τῆς δὲ κατὰ τὴν ἐνέργειαν ὀξύτητος φθανούσης τοὺς 
προμαχομένους τῶν βαρβάρων ταχέως ἐπέβη τῷ τείχει . 
τῶν δ’ Ἰνδῶν εἰς χεῖρας μὲν ἐλθεῖν οὐ τολμώνων , 
ἐκ διαστήματος δὲ ἀκοντιζόντων καὶ τοξευόντων ὁ μὲν βασιλεὺς ὑπὸ 
τοῦ πλήθους τῶν βελῶν κατεπονεῖτο , οἱ δὲ Μακεδόνες δύο κλίμακας 
προσθέντες διὰ τούτων προσανέβαινον ἀθρόοι καὶ συντριβεισῶν ἀμφοτέρων 
ἐπὶ τὴν γῆν κατηνέχθησαν . 
ὁ δὲ βασιλεὺς ἐρημωθεὶς πάσης βοηθείας 
ἐτόλμησεν ἐπιτελέσαι πρᾶξιν παράδοξον καὶ μνήμης ἀξίαν . 
τὸ γὰρ ἀπὸ 
τοῦ τείχους ἀπελθεῖν ἄπρακτον πρὸς τοὺς ἰδίους ἀνάξιον κρίνας 
ὑπάρχειν τῆς ἰδίας εὐπραξίας καθήλατο μετὰ τῶν ὅπλων μόνος εἰς 
τὴν πόλιν . 
συνδραμόντων δ’ ἐπ’ αὐτὸν τῶν 
Ἰνδῶν ὑπέστη τεθαρρηκότως τὴν τῶν βαρβάρων ἐπιφοράν · προβαλλόμενος 
δ’ ἐκ τῶν δεξιῶν δένδρον τι παρ’ αὐτὸ τὸ τεῖχος ἐρριζωμένον , ἐκ δὲ 
τῶν εὐωνύμων αὐτὸ τὸ τεῖχος ἠμύνετο τοὺς Ἰνδούς , οὕτω τῷ θυμῷ 
παραστὰς ὡς ἄν τις βασιλεὺς τηλικούτων ἤδη ἀπειργασμένων 
ἀνδραγαθήσειε , τὴν ἐσχάτην τοῦ βίου καταστροφὴν εὐκλεεστάτην γενέσθαι 
φιλοτιμούμενος . 
πολλὰς μὲν γὰρ εἰς τὸ 
κράνος ἐλάμβανε πληγάς , οὐκ ὀλίγας δὲ εἰς τὴν πέλτην ἐδέχετο · 
τέλος δὲ τοξευθεὶς ὑπὸ τὸν μαστὸν ἔπεσεν εἰς γόνυ , κατισχυθεὶς ὑπὸ 
τῆς πληγῆς . 
εὐθὺ δ’ ὁ μὲν τοξεύσας Ἰνδὸς καταφρονήσας προσέδραμε 
καὶ καταφέροντος αὐτοῦ πληγὴν ὁ Ἀλέξανδρος ὑπέθηκε τῇ λαγόνι τὸ 
ξίφος καὶ καιρίου γενομένου τοῦ τραύματος ὁ μὲν βάρβαρος ἔπεσεν , ὁ 
δὲ βασιλεὺς ἐπιλαβόμενος τοῦ πλησίον κλάδου καὶ διαναστὰς προεκαλεῖτο 
τῶν Ἰνδῶν τοὺς βουλομένους διαγωνίσασθαι . 
κατὰ δὲ τοῦτον τὸν χρόνον Πευκέστης , εἷς τῶν ὑπασπιστῶν , δῑ 
ἑτέρας κλίμακος προσαναβὰς πρῶτος ὑπερήσπισε τὸν βασιλέα · μετὰ δὲ 
τοῦτον ἕτεροι πλείους ἐπιφανέντες καὶ καταπληξάμενοι τοὺς βαρβάρους 
διέσωσαν τὸν Ἀλέξανδρον . 
τῆς δὲ πόλεως ἁλούσης κατὰ κράτος οἱ μὲν 
Μακεδόνες διὰ τὸν ὑπὲρ τοῦ βασιλέως θυμὸν πάντας τοὺς περιτυχόντας 
ἀνῄρουν καὶ τὴν πόλιν νεκρῶν ἐπλήρωσαν . 
ἐπὶ πολλὰς δὲ ἡμέρας τοῦ βασιλέως ἀσχοληθέντος περὶ τὴν θεραπείαν 
οἱ κατὰ τὴν Βακτριανὴν καὶ Σογδιανὴν κατοικισθέντες Ἕλληνες ἐκ 
πολλοῦ μὲν τὸν ἐν τοῖς βαρβάροις κατοικισμὸν χαλεπῶς ἔφερον , τότε δὲ 
φήμης προσπεσούσης αὐτοῖς ὅτι τρωθεὶς ὁ βασιλεὺς τετελεύτηκεν 
ἀπέστησαν ἀπὸ τῶν Μακεδόνων . 
ἀθροισθέντες δὲ εἰς τρισχιλίους , κατὰ τὴν εἰς οἶκον ἀνακομιδὴν 
πολλὰ πονήσαντες , ὕστερον ὑπὸ τῶν Μακεδόνων κατεκόπησαν μετὰ τὴν 
Ἀλεξάνδρου τελευτήν . 
ὁ δὲ Ἀλέξανδρος 
διασωθεὶς ἐκ τοῦ τραύματος καὶ θύσας τοῖς θεοῖς σωτήρια μεγάλας 
ἑστιάσεις τῶν φίλων ἐποιεῖτο . 
παρὰ δὲ τὸν πότον ἴδιόν τι συνέβη 
γενέσθαι καὶ μνήμης ἄξιον . 
ἐν γὰρ τοῖς 
ἑταίροις παραληφθείς τις Μακεδών , ὄνομα Κόραγος , ῥώμῃ σώματος 
διαφέρων καὶ πολλάκις ἐν ταῖς μάχαις ἠνδραγαθηκώς , παροξυνθεὶς ὑπὸ 
τῆς μέθης προεκαλέσατο μονομαχῆσαι Διώξιππον τὸν Ἀθηναῖον , ἀθλητὴν 
ἄνδρα καὶ ταῖς ἐπιφανεστάταις νίκαις ἐστεφανωμένον . 
τῶν δὲ παρακεκλημένων ἐπὶ τὸν πότον , ὡς εἰκός , 
συνεπιλαβομένων τῆς φιλοτιμίας καὶ τοῦ μὲν Διωξίππου συγκαταθεμένου , 
τοῦ δὲ βασιλέως ἡμέραν τῆς μάχης τάξαντος , ὡς ὁ τῆς μονομαχίας 
χρόνος ἧκεν , πολλαὶ μυριάδες ἀνδρῶν συνήχθησαν ἐπὶ τὴν θέαν . 
καὶ τῶν μὲν Μακεδόνων ὁμοεθνῶν 
ὄντων τῷ Κοράγῳ καὶ τοῦ βασιλέως συμφιλοτιμουμένου , τῶν δὲ 
Ἑλλήνων τῷ Διωξίππῳ συναγωνιώντων προῆλθεν εἰς τὸν ἀγῶνα ὁ μὲν 
Μακεδὼν πολυτελέσιν ὅπλοις κεκοσμημένος , ὁ δ’ Ἀθηναῖος γυμνὸς 
ὑπαληλιμμένος , ἔχων ῥόπαλον σύμμετρον . 
ἀμφοτέρων δὲ τῇ τε τοῦ σώματος ῥώμῃ καὶ τῇ τῆς ἀλκῆς ὑπεροχῇ 
θαυμαζομένων οἱονεί τις θεομαχία μέλλουσα γίνεσθαι προσεδοκήθη · ὁ μὲν 
γὰρ Μακεδὼν διά τε τὴν φύσιν τοῦ σώματος καὶ τὴν λαμπρότητα τῶν 
ὅπλων μεγάλην ἐπιφέρων κατάπληξιν Ἄρει παρεμφερὴς ὑπελαμβάνετο , ὁ 
δὲ Διώξιππος ὑπερέχων τε τῇ ῥώμῃ καὶ διὰ τὴν ἐκ τῆς ἀθλήσεως 
μελέτην , ἔτι δὲ διὰ τὴν περὶ τὸ ῥόπαλον ἰδιότητα τὴν πρόσοψιν 
Ἡρακλεωτικὴν εἶχεν . 
ὡς δ’ ἐπῆγον 
ἀλλήλοις , ὁ μὲν Μακεδὼν ἐκ συμμέτρου διαστήματος λόγχην ἠκόντισεν , 
ὁ δ’ ἕτερος βραχὺ παρεγκλίνας τὴν ἐπιφερομένην πληγὴν ἐξένευσεν . 
εἶθ’ ὁ μὲν τὴν Μακεδονικὴν σάρισαν προβεβλημένος ἐπεπορεύετο , ὁ δ’ 
ἐγγίσαντος αὐτοῦ τῷ ῥοπάλῳ πατάξας τὴν σάρισαν ἀπέθραυσεν . 
ὁ δὲ δυσὶν ἐλαττώμασι περιπεσὼν ἐπὶ 
τὴν ἀπὸ τοῦ ξίφους μάχην κατήντησεν . 
μέλλοντος δ’ αὐτοῦ σπᾶσθαι τὴν 
μάχαιραν ἔφθασε προπηδήσας καὶ τῇ μὲν εὐωνύμῳ κατέλαβε τὴν 
ἕλκουσαν τὸ ξίφος χεῖρα , τῇ δ’ ἄλλῃ κινήσας ἐκ τῆς βάσεως τὸν 
ἀντίπαλον ὑπέσυρε τὰ σκέλη . 
ῥιφέντος δ’ 
ἐπὶ γῆν ἐπιβὰς ἐπὶ τὸν τράχηλον τῷ ποδὶ καὶ τὸ ῥόπαλον 
ἀνατεινάμενος ἀνέβλεψεν πρὸς τοὺς θεωμένους . 
ἀναβοήσαντος δὲ τοῦ 
πλήθους διά τε τὸ παράδοξον καὶ τὴν ὑπερβολὴν τῆς ἀνδραγαθίας ὁ μὲν 
βασιλεὺς προσέταξεν ἀφεῖναι καὶ τὴν θέαν διαλύσας ἀπηλλάγη , δυσφορῶν 
ἐπὶ τῇ τοῦ Μακεδόνος ἥττῃ . 
ὁ δὲ 
Διώξιππος ἀφεὶς τὸν πεπτωκότα καὶ περιβόητον νίκην ἀπενεγκάμενος 
ἀπῄει ταινιούμενος ὑπὸ τῶν ὁμοφύλων , ὡς κοινὴν πᾶσι τοῖς Ἕλλησι 
παρεσχημένος εὐδοξίαν . 
οὐ μὴν ἡ τύχη γε εἴασεν ἐπὶ πολὺν χρόνον 
καυχήσασθαι τὸν ἄνδρα τῇ νίκῃ . 
ὅ τε 
γὰρ βασιλεὺς ἀλλοτριώτερον αἰεὶ διετέθη πρὸς αὐτόν , οἵ τε φίλοι 
τοῦ Ἀλεξάνδρου καὶ πάντες οἱ περὶ τὴν αὐλὴν Μακεδόνες , φθονοῦντες 
αὐτοῦ τῇ ἀρετῇ , ἔπεισαν μὲν τὸν ἐπὶ τῆς διακονίας τεταγμένον 
ὑποβαλεῖν ὑπὸ τὸ προσκεφάλαιον χρυσοῦν ποτήριον , αὐτοὶ δὲ κατὰ τὸν 
ἑξῆς πότον καταιτιασάμενοι κλοπὴν καὶ ποτήριον εὑρηκέναι 
προσποιηθέντες εἰς αἰσχύνην καὶ ἀδοξίαν ἤγαγον τὸν Διώξιππον . 
ὁ δὲ θεωρῶν τὴν ἐπ’ αὐτὸν συνδρομὴν 
τῶν Μακεδόνων τότε μὲν ἐξῆλθεν ἐκ τοῦ πότου , μετ’ ὀλίγον δὲ ἐπὶ 
τὴν ἰδίαν κατάλυσιν παραγενόμενος καὶ γράψας πρὸς τὸν Ἀλέξανδρον 
ἐπιστολὴν περὶ τῶν καθ’ αὑτοῦ μεμηχανημένων ταύτην μὲν ἐνετείλατο 
τοῖς ἰδίοις δοῦναι τῷ βασιλεῖ , αὑτὸν δ’ ἐκ τοῦ ζῆν μετέστησεν , 
ἀβούλως μὲν εἰς τὴν μονομαχίαν συγκαταβάς , πολὺ δ’ ἀφρονεστέραν τὴν 
τοῦ βίου καταστροφὴν ποιησάμενος . 
διὸ καὶ 
πολλοὶ τῶν καταμεμφομένων αὐτοῦ τὴν ἄνοιαν ἐπιπλήττοντες ἔφασαν 
χαλεπὸν εἶναι δύναμιν μὲν σώματος ἔχειν μεγάλην , νοῦν δὲ μικρόν . 
ὁ δὲ βασιλεὺς ἀναγνοὺς τὴν 
ἐπιστολὴν χαλεπῶς μὲν ἤνεγκεν ἐπὶ τῇ τἀνδρὸς τελευτῇ καὶ 
πολλάκις ἐπεζήτησε τὴν ἀρετὴν αὐτοῦ καὶ παρόντι μὲν οὐ χρησάμενος , 
ἀπόντα δὲ ἐπιποθήσας ὅτε οὐδὲν ὄφελος ἔγνω τὴν καλοκἀγαθίαν 
τἀνδρὸς ἐκ τῆς τῶν διαβαλόντων κακίας . 
ὁ δ’ 
οὖν Ἀλέξανδρος τὴν μὲν στρατιὰν προσέταξεν παρὰ τὸν ποταμὸν 
ἀντιπαράγειν ταῖς ναυσίν , αὐτὸς δὲ τὸν διὰ τοῦ ποταμοῦ κατὰ τὸν 
Ὠκεανὸν πλοῦν ποιούμενος κατῆρεν εἰς τὴν χώραν τῶν ὀνομαζομένων 
Σαμβαστῶν . 
οὗτοι δὲ τῷ τε πλήθει τῶν 
ἀνδρῶν καὶ ταῖς ἀρεταῖς οὐδενὸς τῶν Ἰνδικῶν ἐθνῶν λείπονται · 
οἰκοῦντες δὲ πόλεις δημοκρατουμένας καὶ τὴν ἔφοδον τῶν Μακεδόνων 
πυνθανόμενοι στρατιώτας ἤθροισαν πεζοὺς μὲν ἑξακισμυρίους , ἱππεῖς δὲ 
ἑξακισχιλίους , ἅρματα δὲ πεντακόσια . 
τοῦ 
δὲ στόλου προσπλέοντος τῷ ξένῳ καὶ παραδόξῳ τῆς παρουσίας 
πτοηθέντες καὶ τὴν διαβεβοημένην δόξαν τῶν Μακεδόνων καταπλαγέντες , 
ἔτι δὲ τῶν πρεσβυτέρων συμβουλευσάντων μὴ διαγωνίζεσθαι πεντήκοντα 
τοὺς ἐπιφανεστάτους πρεσβευτὰς ἐξαπέστειλαν , ἀξιοῦντες φιλανθρώπως 
αὐτοῖς προσενεχθῆναι . 
ὁ δὲ βασιλεὺς 
ἐπαινέσας τοὺς ἄνδρας καὶ συγχωρήσας τὴν εἰρήνην δωρεαῖς τε μεγάλαις 
καὶ τιμαῖς ἡρωικαῖς ὑπὸ τῶν ἐγχωρίων ἐτιμήθη . 
μετὰ δὲ ταῦτα τοὺς 
παρὰ τὸν ποταμὸν ἐξ ἀμφοτέρων τῶν μερῶν κατοικοῦντας , ὀνομαζομένους 
δὲ Σόδρας καὶ Μασσανούς , προσηγάγετο . 
περὶ δὲ τούτους τοὺς τόπους 
ἔκτισε πόλιν Ἀλεξάνδρειαν κατὰ τὸν ποταμόν , μυρίους καταλέξας 
οἰκήτορας . 
μετὰ δὲ ταῦτα εἰς τὴν 
Μουσικάνου τοῦ βασιλέως χώραν καταντήσας τόν τε δυνάστην ὑποχείριον 
λαβὼν ἀπέκτεινε καὶ τὸ ἔθνος ὑποχείριον ἐποίησεν . 
ἑξῆς δ’ εἰς τὴν 
Πορτικάνου δυναστείαν ἐμβαλὼν δύο μὲν ἐξ ἐφόδου πόλεις 
ἐξεπολιόρκησε καὶ τοῖς στρατιώταις ἐφεὶς διαρπάσαι τὰς οἰκίας 
ἐνέπρησεν , αὐτὸν δὲ τὸν Πορτικᾶνον εἰς χωρίον ὀχυρὸν καταφυγόντα 
χειρωσάμενος ἀπέκτεινε μαχόμενον . 
τὰς δὲ πόλεις ἁπάσας τὰς ὑπὸ 
τοῦτον τεταγμένας ἐκπολιορκήσας κατέσκαψε καὶ πολὺν φόβον τοῖς 
πλησιοχώροις ἐπέστησεν . 
ἑξῆς δὲ τήν τε Σάμβου βασιλείαν ἐξεπόρθησε καὶ τὰς 
πλείστας πόλεις ἐξανδραποδισάμενος καὶ κατασκάψας κατέκοψε τῶν βαρβάρων 
ὑπὲρ τὰς ὀκτὼ μυριάδας . 
τὸ μὲν οὖν 
ἔθνος τῶν ὀνομαζομένων Βραχμάνων τοιαύταις περιέπεσε συμφοραῖς · τῶν 
δὲ λοιπῶν μεθ’ ἱκετηριῶν δεηθέντων τοὺς αἰτιωτάτους κολάσας τοὺς 
λοιποὺς ἀπέλυσε τῶν ἐγκλημάτων . 
ὁ δὲ βασιλεὺς Σάμβος μετὰ τριάκοντα 
ἐλεφάντων φυγὼν εἰς τὴν πέραν τοῦ Ἰνδοῦ χώραν διέφυγε τὸν 
κίνδυνον . 
τῆς δ’ ἐσχάτης τῶν Βραχμάνων πόλεως , 
ἣν ὀνομάζουσιν Ἁρματήλια , πεφρονηματισμένης ἐπ’ ἀνδρείᾳ καὶ 
δυσχωρίαις ἀπέστειλεν ὀλίγους τῶν ψιλῶν , προστάξας ἐξάπτεσθαι τῶν 
πολεμίων καὶ ἐὰν ἐπεξίωσιν ὑποφεύγειν . 
οὗτοι μὲν οὖν ὄντες πεντακόσιοι καὶ προσμαχόμενοι τοῖς τείχεσι 
κατεφρονήθησαν . 
ἐπεξελθόντων δ’ ἐκ τῆς πόλεως στρατιωτῶν τρισχιλίων 
προσποιηθέντες καταπεπλῆχθαι πρὸς φυγὴν ὥρμησαν . 
ὁ δὲ βασιλεὺς μετ’ ὀλίγον ὑποστὰς τοὺς διώκοντας 
τῶν βαρβάρων καὶ μάχην καρτερὰν συστησάμενος οὓς μὲν ἀπέκτεινε τῶν 
βαρβάρων , οὓς δ’ ἐζώγρησε . 
τῶν δὲ μετὰ τοῦ βασιλέως οὐκ ὀλίγοι 
τρωθέντες εἰς τοὺς ἐσχάτους ἦλθον κινδύνους · ὁ γὰρ τῶν βαρβάρων σίδηρος κεχρισμένος ἦν φαρμάκου 
θανασίμου δυνάμει , ᾗ πεποιθότες κατέβησαν εἰς τὴν διὰ τῆς μάχης 
κρίσιν . 
κατεσκεύαστο δὲ ἡ τοῦ φαρμάκου δύναμις ἔκ τινων ὄφεων 
θηρευομένων καὶ τούτων εἰς τὸν ἥλιον νεκρῶν τιθεμένων . 
τῆς δ’ ἐκ τοῦ καύματος θερμασίας τηκούσης τὴν τῆς 
σαρκὸς φύσιν ἱδρῶτας ἐκπίπτειν συνέβαινε καὶ διὰ τῆς νοτίδος 
συνεκκρίνεσθαι τὸν τῶν θηρίων ἰόν . 
διὸ καὶ τοῦ τρωθέντος εὐθὺς 
ἐνάρκα τὸ σῶμα καὶ μετ’ ὀλίγον ὀξεῖαι συνηκολούθουν ὀδύναι καὶ 
σπασμὸς καὶ τρόμος τὸν ὅλον ὄγκον κατεῖχεν , ὅ τε χρὼς ψυχρὸς καὶ 
πελιδνὸς ἐγίνετο καὶ διὰ τῶν ἐμέτων ἐξέπιπτεν χολή , πρὸς δὲ 
τούτοις ἀπὸ τοῦ τραύματος μέλας ἀφρὸς ἀπέρρει καὶ σηπεδὼν 
ἐγεννᾶτο . 
αὕτη δὲ νεμομένη ταχέως ἐπέτρεχε τοῖς καιρίοις τόποις τοῦ 
σώματος καὶ δεινοὺς θανάτους ἀπειργάζετο . 
διὸ συνέβαινε τὰ ἴσα τοῖς μεγάλα τραύματ’ εἰληφόσι καὶ τοῖς 
μικρὰν καὶ τὴν τυχοῦσαν ἀμυχὴν ἀναδεξαμένοις . 
τοιαύτῃ δ’ ἀπωλείᾳ 
τῶν τρωθέντων ἀπολλυμένων ἐπὶ μὲν τοῖς ἄλλοις οὐχ οὕτως ὁ 
βασιλεὺς ἐλυπήθη , ἐπὶ δὲ Πτολεμαίῳ τῷ ὕστερον μὲν βασιλεύσαντι , 
τότε δὲ ἀγαπωμένῳ μεγάλως ἠχθέσθη . 
ἴδιον γάρ τι καὶ παράδοξον συνέβη γενέσθαι περὶ τὸν Πτολεμαῖον , ὅ 
τινες εἰς θεῶν πρόνοιαν ἀνέπεμπον . 
ἀγαπώμενος γὰρ ὑφ’ ἁπάντων διά τε 
τὴν ἀρετὴν καὶ ὑπερβολὴν τῆς εἰς πάντας εὐεργεσίας , οἰκείας τοῦ 
φιλανθρώπου βοηθείας ἔτυχεν . 
ὁ γὰρ βασιλεὺς εἶδεν ὄψιν κατὰ τὸν 
ὕπνον , καθ’ ἣν ἔδοξεν ὁρᾶν δράκοντα βοτάνην ἐν τῷ στόματι κρατεῖν 
καὶ δεῖξαι ταύτης τὴν φύσιν καὶ τὴν δύναμιν καὶ τὸν τόπον ἐν ᾧ 
φύεται . 
ἐγερθεὶς οὖν ὁ Ἀλέξανδρος καὶ 
τὴν βοτάνην ἀναζητήσας καὶ τρίψας τό τε σῶμα τοῦ Πτολεμαίου 
κατέπλασε καὶ πιεῖν δοὺς ὑγιῆ κατέστησε . 
γνωσθείσης δὲ τῆς 
εὐχρηστίας καὶ οἱ λοιποὶ τυχόντες τῆς ὁμοίας θεραπείας διεσώθησαν . 
τὴν δὲ πόλιν τῶν Ἁρματηλίων , οὖσαν ὀχυρὰν καὶ μεγάλην , ἐπεβάλετο 
μὲν πολιορκεῖν , τῶν δ’ ἐγχωρίων ἀπαντησάντων μεθ’ ἱκετηριῶν καὶ 
παραδόντων ἑαυτοὺς ἀπέλυσεν αὐτοὺς τῆς τιμωρίας . 
αὐτὸς δὲ καταπλεύσας εἰς τὸν Ὠκεανὸν μετὰ τῶν φίλων 
καὶ δύο νήσους ἐνταῦθα κατιδὼν ἔθυσεν ἐν αὐταῖς τοῖς θεοῖς 
μεγαλοπρεπῶς καὶ πολλὰ μὲν ἐκπώματα καὶ μεγάλα χρυσᾶ κατεπόντισε ταῖς 
σπονδαῖς συναφιείς , βωμοὺς δὲ Τηθύος καὶ Ὠκεανοῦ κατασκευάσας 
ὑπέλαβεν τετελευτηκέναι τὴν προκεχειρισμένην στρατείαν . 
ἀναζεύξας δ’ 
ἐντεῦθεν εἰς τοὐπίσω διὰ τοῦ ποταμοῦ παρέπλευσεν εἰς Πάταλα , πόλιν 
ἐπίσημον . 
αὕτη δὲ τὴν πολιτείαν εἶχε 
διατεταγμένην ὁμοίως τῇ Σπάρτῃ · ἀπὸ δύο γὰρ οἴκων ἐν αὐτῇ 
διεδέχοντο δύο βασιλεῖς , αἰεὶ τῶν κατὰ πόλεμον ἡγούμενοι πραττομένων , 
τὸ δὲ τῶν γερόντων ἀρχεῖον τῶν ὅλων προειστήκει . 
ὁ δ’ οὖν Ἀλέξανδρος τὰ πεπονηκότα τῶν σκαφῶν 
ἐνέπρησε , τὸν δὲ λοιπὸν στόλον παραδοὺς Νεάρχῳ καί τισιν ἄλλοις 
τῶν φίλων προσέταξε τὴν παραλίαν πᾶσαν παραπλεῦσαι δῑ Ὠκεανοῦ καὶ 
πάντα κατασκεψαμένους ἀπαντᾶν ἐπὶ τὰς ἐκβολὰς τοῦ Εὐφράτου 
ποταμοῦ . 
αὐτὸς δὲ ἀναλαβὼν τὴν δύναμιν 
ἐπῆλθε πολλὴν χώραν καὶ τοὺς μὲν ἐναντιουμένους κατεπολέμησε , τοὺς 
δὲ πειθαρχοῦντας φιλανθρώπως προσεδέχετο . 
τοὺς μὲν γὰρ Ἀβρίτας 
ὀνομαζομένους καὶ τοὺς τὴν Κεδρωσίαν οἰκοῦντας χωρὶς κινδύνων 
προσηγάγετο , μετὰ δὲ ταῦτα πολλὴν μὲν 
ἄνυδρον , οὐκ ὀλίγην δὲ ἔρημον διελθὼν ἐπὶ τὰ Ὠρείτιδος ὅρια 
κατήντησεν . 
εἰς τρία δὲ μέρη τὴν δύναμιν διελόμενος τοῦ μὲν πρώτου 
μέρους ἀπέδειξεν ἡγεμόνα Πτολεμαῖον , τοῦ δὲ δευτέρου Λεοννάτον , 
καὶ τὴν μὲν παραθαλαττίαν λεηλατεῖν 
προσέταξε Πτολεμαῖον , τὴν μεσόγειον δὲ κατασῦραι Λεοννάτον , τὴν δ’ 
ὑπώρειαν καὶ τὴν ὀρεινὴν αὐτὸς ἐπόρθησεν . 
ἅμα δ’ ὑφ’ ἕνα καὶ 
τὸν αὐτὸν καιρὸν πολλῆς χώρας δῃουμένης ἔγεμε πᾶς τόπος πυρὸς καὶ 
διαρπαγῆς καὶ πολλῶν φόνων . 
διόπερ ταχέως 
οἱ μὲν στρατιῶται πολλῆς λείας ἐκυρίευσαν , τῶν δ’ ἀναιρεθέντων 
σωμάτων ἀριθμὸς ἐγένετο πολλῶν μυριάδων . 
τῇ δὲ τῶν ἐθνῶν τούτων 
ἀπωλείᾳ πάντες οἱ πλησιόχωροι περίφοβοι γενόμενοι προσεχώρησαν τῷ 
βασιλεῖ . 
ὁ δ’ Ἀλέξανδρος παρὰ θάλατταν 
ἐφιλοτιμήθη κτίσαι πόλιν καὶ λιμένα μὲν εὑρὼν ἄκλυστον , πλησίον δ’ 
αὐτοῦ τόπον εὔθετον ἔκτισεν ἐν αὐτῷ πόλιν Ἀλεξάνδρειαν . 
εἰς δὲ 
τὴν τῶν Ὠρειτῶν χώραν διὰ τῶν παρόδων παρεισελθὼν ταχέως ἅπασαν 
ὑπήκοον ἐποιήσατο . 
οἱ δὲ Ὠρεῖται τὰ μὲν ἄλλα παραπλήσια τοῖς 
Ἰνδοῖς ἔχουσιν , ἓν δὲ ἐξηλλαγμένον καὶ παντελῶς ἄπιστον . 
τῶν γὰρ τελευτησάντων παρ’ αὐτοῖς τὰ 
σώματα ἐκφέρουσιν οἱ συγγενεῖς γυμνοὶ λόγχας ἔχοντες , εἰς δὲ τοὺς 
ἐπὶ τῆς χώρας δρυμοὺς θέντες τὸ σῶμα τὸν μὲν περικείμενον τῷ 
νεκρῷ κόσμον περιαιροῦνται , τὸ δὲ σῶμα τοῦ τετελευτηκότος καταλείπουσι 
βορὰν τοῖς θηρίοις · τὰς δ’ ἐσθῆτας διελόμενοι θύουσι τοῖς κατὰ γῆν 
ἥρωσι καὶ τῶν οἰκείων ὑποδοχὴν ποιοῦνται . 
μετὰ δὲ ταῦθ’ ὁ 
Ἀλέξανδρος προῆγεν ἐπὶ τὴν Κεδρωσίαν , παρὰ θάλατταν τὴν πορείαν 
ποιούμενος , καὶ κατήντησεν εἰς ἔθνος ἄξενον καὶ παντελῶς θηριῶδες . 
τούς τε γὰρ ὄνυχας οἱ τῇδε 
κατοικοῦντες ἐκ γενετῆς αὔξουσι μέχρι γήρως καὶ τὸ τρίχωμα 
πεπιλωμένον ἐῶσι , τὸ δὲ χρῶμα διὰ τὴν τοῦ ἡλίου θερμότητα 
κατακεκαυμένον ἔχουσι καὶ δορὰς θηρίων περιβέβληνται . 
σιτοῦνται δὲ τὰ ἐκβαλλόμενα κήτη σαρκοφαγοῦντες καὶ 
τὰς οἰκήσεις κατασκευάζουσι τοὺς μὲν τοίχους ἀνοικοδομοῦντες , τὰς δ’ 
ὀροφὰς ἐκ τῶν τοῦ κήτους πλευρῶν , ἐξ ὧν ὀκτωκαιδεκαπήχεις δοκοὶ 
κατηρτίζοντο · ἀντὶ δὲ τῶν κεράμων ταῖς φολίσι τῶν ζῴων τὰς στέγας 
κατεκάλυπτον . 
ὁ δὲ Ἀλέξανδρος διελθὼν 
τοῦτο τὸ ἔθνος ἐπιπόνως διὰ σπάνιν τροφῆς ἐνέβαλεν εἰς χώραν 
ἔρημον καὶ πάντων τῶν εἰς τὸ ζῆν χρησίμων σπανίζουσαν . 
πολλῶν δὲ 
διὰ τὴν ἔνδειαν διαφθειρομένων ἥ τε δύναμις τῶν Μακεδόνων ἠθύμησεν 
καὶ ὁ Ἀλέξανδρος ἐνέπεσεν οὐκ εἰς τὴν τυχοῦσαν λύπην τε καὶ 
φροντίδα · δεινὸν γὰρ ἐφαίνετο τοὺς ἀρετῇ καὶ τοῖς ὅπλοις ἅπαντας 
ὑπερβαλομένους ἐν ἐρήμῳ χώρᾳ πάντων σπανίζοντας ἀκλεῶς ἀπόλλυσθαι . 
διόπερ εὐζώνους ἄνδρας ἐξέπεμψεν 
εἰς τὴν Παρθυαίαν καὶ Δραγγινὴν καὶ Ἀρίαν καὶ τὰς ἄλλας τὰς 
πλησιοχώρους τῇ ἐρήμῳ , προστάξας ταχέως ἀγαγεῖν ἐπὶ τὰς ἐμβολὰς 
τῆς Καρμανίας δρομάδας καμήλους καὶ τὰ νωτοφορεῖν εἰωθότα τῶν 
φορτίων , γεμίσαντας σίτου καὶ τῶν ἄλλων ἐπιτηδείων . 
οὗτοι μὲν οὖν ὀξέως διανύσαντες πρὸς τοὺς 
σατράπας τούτων τῶν ἐπαρχιῶν ἐποίησαν παρακομισθῆναι πολλὴν ἀγορὰν 
ἐπὶ τὸν ὡρισμένον τόπον . 
ὁ δὲ Ἀλέξανδρος τὸ μὲν πρῶτον διὰ τὴν 
ἀβοήθητον ἔνδειαν πολλοὺς ἀπέβαλε τῶν στρατιωτῶν , μετὰ δὲ ταῦτα 
κατὰ τὴν πορείαν ὄντος αὐτοῦ τῶν Ὠρειτῶν τινες ἐπιθέμενοι τοῖς 
περὶ τὸν Λεοννάτον τεταγμένοις καὶ συχνοὺς καταβαλόντες ἀπέφυγον εἰς 
τὴν ἑαυτῶν χώραν . 
μόγις δὲ περάσας τὴν 
ἔρημον ἧκεν εἰς χώραν οἰκουμένην καὶ πάντων τῶν χρησίμων 
εὐποροῦσαν . 
ἐν ταύτῃ δὲ προσαναλαβὼν τὴν δύναμιν ἐφ’ ἑπτὰ μὲν 
ἡμέρας προῄει κεκοσμημένῃ τῇ δυνάμει πανηγυρικῶς καὶ Διονύσῳ 
κῶμον ἤγαγεν ἑορτάζων καὶ μέθῃ καὶ πότοις χρώμενος κατὰ τὴν 
ὁδοιπορίαν . 
ἀπὸ τούτων δὲ γενόμενος , 
ἀκούσας ὅτι πολλοὶ τῶν βιαίως καὶ ὑβριστικῶς κεχρημένων ταῖς 
ἐξουσίαις παρανενομήκασι , πολλοὺς τῶν τε σατραπῶν καὶ στρατηγῶν 
τιμωρίας ἠξίωσεν . 
τῆς δ’ εἰς τοὺς παρανενομηκότας ἡγεμόνας 
μισοπονηρίας διαβοηθείσης πολλοὶ τῶν στρατηγῶν συνειδότες ἑαυτοῖς 
ὕβρεις καὶ παρανομίας εἰς φόβον ἐνέπιπτον καὶ τινὲς μὲν μισθοφόρους 
ἔχοντες ἀφίσταντο τοῦ βασιλέως , τινὲς δὲ χρήματα συσκευασάμενοι 
δρασμοὺς ἐποιοῦντο . 
ταῦτα δὲ πυνθανόμενος 
ὁ βασιλεὺς πρὸς πάντας τοὺς κατὰ τὴν Ἀσίαν στρατηγοὺς καὶ σατράπας 
ἔγραψεν , ἐπειδὰν ἀναγνῶσι τὴν ἐπιστολήν , παραχρῆμα πάντας τοὺς 
μισθοφόρους ἀπολῦσαι . 
κατὰ δὲ τοῦτον τὸν καιρὸν τοῦ βασιλέως διατρίβοντος 
ἔν τινι παραθαλαττίῳ πόλει ὀνομαζομένῃ Σαλμοῦντι καὶ σκηνικοὺς 
ἀγῶνας ἐν τῷ θεάτρῳ ποιοῦντος κατέπλευσαν οἱ δῑ Ὠκεανοῦ πλεῖν 
τὴν παραθαλάττιον ἀπεσταλμένοι καὶ παραχρῆμα εἰς τὸ θέατρον 
παρελθόντες τόν τε Ἀλέξανδρον ἠσπάσαντο καὶ περὶ τῶν πεπραγμένων 
ἀπήγγειλαν . 
οἱ δὲ Μακεδόνες ἡσθέντες 
τῇ παρουσίᾳ τῶν ἀνδρῶν κρότῳ μεγάλῳ τὸ γεγονὸς ἐπεσημήναντο καὶ 
πᾶν τὸ θέατρον μεστὸν ἦν χαρᾶς ἀνυπερβλήτου . 
οἱ δὲ καταπεπλευκότες ἀπήγγελλον ἀμπώτεις τε καὶ 
πλήμας παραδόξους γίνεσθαι κατὰ τὸν Ὠκεανὸν καὶ κατὰ μὲν τὰς 
ἀμπώτεις παραδόξους νήσους τε ὁρᾶσθαι πολλὰς καὶ 
μεγάλας ἐπ’ ἄκρας τῆς παραθαλαττίου χώρας , κατὰ δὲ τὰς πλήμας 
ἅπαντας τοὺς προειρημένους τόπους κατακλύζεσθαι , πολλοῦ καὶ βιαίου 
ῥεύματος φερομένου πρὸς τὴν χέρσον , τῆς δ’ ἐπιφανείας ἀφρῷ πολλῷ 
λευκαινομένης . 
τὸ δὲ παραδοξότατον , κήτεσι πολλοῖς καὶ τὸ μέγεθος 
ἀπίστοις συγκεκυρηκέναι · ταῦτα δὲ 
φοβηθέντας αὐτοὺς τὸ μὲν πρῶτον ἀπελπίσαι τὸ ζῆν ὡς αὐτίκα μάλα 
μετὰ τῶν σκαφῶν διαφθαρησομένους , μετὰ δὲ ταῦτα ἐξ ἁπάντων μιᾶς 
φωνῆς γινομένης καὶ διὰ τῶν ὅπλων πολλοῦ συντελουμένου ψόφου , πρὸς 
δὲ τούτοις τῶν σαλπίγγων ἐνιεμένων τῷ παραδόξῳ πτοηθῆναι τὰ θηρία 
καὶ δῦναι πρὸς βυθόν . 
ὁ δὲ βασιλεὺς περὶ 
τούτων διακούσας τοῖς μὲν ἡγουμένοις τοῦ στόλου παρήγγειλεν ἐπὶ τὸν 
Εὐφράτην καταπλεῦσαι , αὐτὸς δὲ μετὰ τῆς δυνάμεως πολλὴν χώραν 
διελθὼν συνῆψε τοῖς Σουσιανοῖς ὅροις . 
περὶ δὲ τοὺς καιροὺς τούτους 
Κάρανος ὁ Ἰνδός , ἐν φιλοσοφίᾳ μεγάλην ἔχων προκοπὴν καὶ τιμώμενος 
ὑπ’ Ἀλεξάνδρου , παράδοξον ἐποιήσατο τὴν τοῦ βίου καταστροφήν . 
βεβιωκὼς γὰρ ἔτη τρία πρὸς τοῖς 
ἑβδομήκοντα καὶ πάντα τὸν χρόνον ἀπείρατος γεγονὼς ἀρρωστίας 
ἔκρινεν ἑαυτὸν ἐκ τοῦ ζῆν μεταστῆσαι ὡς τὸ τέλειον τῆς εὐδαιμονίας 
παρά τε τῆς φύσεως καὶ τῆς τύχης ἀπειληφώς . 
καταπειραθεὶς δ’ ὑπ’ ἀρρωστίας καὶ καθ’ ἡμέραν αἰεὶ 
μᾶλλον βαρυνόμενος ἠξίωσε τὸν βασιλέα πυρὰν αὐτῷ μεγάλην 
κατασκευάσαι καὶ προσαναβάντος ἐπὶ ταύτην αὐτοῦ προστάξαι τοῖς 
ὑπηρέταις πῦρ ἐνεῖναι . 
ὁ δὲ 
Ἀλέξανδρος τὸ μὲν πρῶτον αὐτὸν ἀποτρέπειν ἐπειρᾶτο ταύτης τῆς 
ἐπιβολῆς , ὡς δ’ οὐχ ὑπήκουσεν , ὡμολόγησε συντελέσειν περὶ ὧν 
ἠξιωκὼς ἦν . 
διαγγελθείσης δὲ τῆς πράξεως ἡ μὲν πυρὰ κατεσκευάσθη , 
τὸ δὲ πλῆθος κατήντησεν ἐπὶ τὴν παράδοξον θέαν . 
ὁ δὲ Κάρανος ἀκολουθήσας τοῖς ἰδίοις δόγμασι 
τεθαρρηκότως ἐπέστη τῇ πυρᾷ καὶ μετὰ ταύτης καταφλεχθεὶς 
ἐτελεύτησεν . 
τῶν δὲ παρόντων οἱ μὲν μανίαν αὐτοῦ κατέγνωσαν , οἱ δὲ 
κενοδοξίαν ἐπὶ καρτερίᾳ , τινὲς δὲ τὴν εὐψυχίαν καὶ τὴν τοῦ θανάτου 
καταφρόνησιν ἐθαύμασαν . 
ὁ δὲ βασιλεὺς 
τοῦτον μὲν ἔθαψε πολυτελῶς , αὐτὸς δὲ παρελθὼν εἰς Σοῦσα τὴν μὲν 
πρεσβυτέραν τῶν Δαρείου θυγατέρων Στάτειραν ἔγημεν , τὴν δὲ νεωτέραν 
Ἡφαιστίωνι συνῴκισε Δρυπῆτιν . 
ἔπεισε δὲ καὶ τοὺς ἐπιφανεστάτους 
τῶν φίλων γῆμαι καὶ συνῴκισεν αὐτοῖς τὰς εὐγενεστάτας παρθένους 
Περσίδας . 
κατὰ τοῦτον τὸν καιρὸν ἧκον εἰς τὰ 
Σοῦσα τρισμύριοι τῶν Περσῶν , νέοι μὲν παντελῶς ταῖς ἡλικίαις , 
ἐπιλελεγμένοι δὲ ταῖς τῶν σωμάτων εὐπρεπείαις τε καὶ ῥώμαις . 
κατὰ δέ τινας ἐντολὰς τοῦ βασιλέως 
ἠθροισμένοι , χρόνον ἱκανὸν ἐπιστάτας καὶ διδασκάλους ἐσχηκότες τῶν 
πολεμικῶν ἔργων , πάντες δὲ Μακεδονικαῖς πανοπλίαις πολυτελῶς 
κεκοσμημένοι , παρεμβολὴν μὲν ἐποιήσαντο πρὸ τῆς πόλεως , ἐπιδειξάμενοι 
δὲ τῷ βασιλεῖ τὴν ἐν τοῖς ὅπλοις ἄσκησιν καὶ μελέτην ἐτιμήθησαν 
διαφερόντως . 
τῶν γὰρ Μακεδόνων πρὸς τὴν 
τοῦ Γάγγου ποταμοῦ διάβασιν ἀντειπόντων καὶ πολλάκις ἐν ταῖς 
ἐκκλησίαις καταβοώντων καὶ τὴν ἐξ Ἄμμωνος γένεσιν διασυρόντων τοῦτο 
τὸ σύστημα κατεσκεύασεν ἐκ μιᾶς μὲν ἡλικίας τῶν Περσῶν καὶ ὁμοίας 
συνεστηκός , δυνάμενον δὲ ἀντίταγμα γενέσθαι τῇ Μακεδονικῇ φάλαγγι . 
καὶ τὰ μὲν περὶ Ἀλέξανδρον ἐν τούτοις ἦν . 
Ἅρπαλος δὲ τῶν ἐν 
Βαβυλῶνι θησαυρῶν καὶ τῶν προσόδων τὴν φυλακὴν πεπιστευμένος , ἐπειδὴ 
τάχιστα ὁ βασιλεὺς εἰς τὴν Ἰνδικὴν ἐστράτευσεν , ἀπέγνω τὴν 
ἐπάνοδον αὐτοῦ , δοὺς δ’ ἑαυτὸν εἰς τρυφὴν καὶ πολλῆς χώρας 
ἀποδεδειγμένος σατράπης τὸ μὲν πρῶτον εἰς ὕβρεις γυναικῶν καὶ 
παρανόμους ἔρωτας βαρβάρων ἐξετράπη καὶ πολλὰ τῆς γάζης 
ἀκρατεστάταις ἡδοναῖς κατανάλωσεν , ἀπὸ δὲ τῆς Ἐρυθρᾶς θαλάσσης 
πολὺ διάστημα κομίζων ἰχθύων πλῆθος καὶ δίαιταν πολυδάπανον 
ἐνιστάμενος ἐβλασφημεῖτο . 
μετὰ δὲ ταῦτ’ 
ἐκ τῶν Ἀθηνῶν τὴν ἐπιφανεστάτην τῶν ἑταιρῶν ὄνομα Πυθονίκην 
μετεπέμψατο καὶ ζῶσάν τε αὐτὴν βασιλικαῖς δωρεαῖς ἐτίμησε καὶ 
μεταλλάξασαν ἔθαψε πολυτελῶς καὶ τάφον κατὰ τὴν Ἀττικὴν κατεσκεύασε 
πολυδάπανον . 
μετὰ δὲ ταῦτα ἄλλην 
ἑταίραν Ἀττικὴν ὄνομα Γλυκέραν μεταπεμψάμενος ἐν ὑπερβαλλούσῃ 
τρυφῇ καὶ πολυδαπάνῳ διαιτήματι διεξῆγεν · εἰς δὲ τὰ παράλογα τῆς 
τύχης καταφυγὰς ποριζόμενος εὐεργέτει τὸν τῶν Ἀθηναίων δῆμον . 
τοῦ 
δὲ Ἀλεξάνδρου μετὰ τὴν ἐξ Ἰνδῶν ἐπάνοδον πολλοὺς τῶν σατραπῶν 
κατηγορηθέντας ἀνελόντος φοβηθεὶς τὴν τιμωρίαν καὶ συσκευασάμενος 
ἀργυρίου μὲν τάλαντα πεντακισχίλια , μισθοφόρους δ’ ἀθροίσας 
ἑξακισχιλίους ἀπῆρεν ἐκ τῆς Ἀσίας καὶ κατέπλευσεν εἰς τὴν 
Ἀττικήν . 
οὐδενὸς δὲ αὐτῷ προσέχοντος 
τοὺς μὲν μισθοφόρους ἀπέλιπε περὶ Ταίναρον τῆς Λακωνικῆς , αὐτὸς δὲ 
μέρος τῶν χρημάτων ἀναλαβὼν ἱκέτης ἐγένετο τοῦ δήμου . 
ἐξαιτούμενος 
δὲ ὑπ’ Ἀντιπάτρου καὶ Ὀλυμπιάδος καὶ πολλὰ χρήματα διαδοὺς τοῖς 
ὑπὲρ αὐτοῦ δημηγοροῦσι ῥήτορσι διέδρα καὶ κατῆρεν εἰς Ταίναρον 
πρὸς τοὺς μισθοφόρους . 
ἐκεῖθεν δὲ 
πλεύσας εἰς Κρήτην ὑπὸ Θίβρωνος ἑνὸς τῶν φίλων ἐδολοφονήθη . 
οἱ δ’ 
Ἀθηναῖοι τῶν τοῦ Ἁρπάλου χρημάτων λόγον ἀναζητοῦντες Δημοσθένην 
καὶ ἄλλους τινὰς τῶν ῥητόρων κατεδίκασαν ὡς εἰληφότας τῶν Ἁρπάλου 
χρημάτων . 
ὁ δὲ Ἀλέξανδρος τῶν Ὀλυμπίων 
ὄντων ἐκήρυξεν ἐν Ὀλυμπίᾳ τοὺς φυγάδας πάντας εἰς τὰς πατρίδας 
κατιέναι πλὴν τῶν ἱεροσύλων καὶ φονέων . 
αὐτὸς δ’ ἐπιλέξας τοὺς 
πρεσβυτάτους τῶν πολιτῶν ἀπέλυσε τῆς στρατείας , ὄντας ὡς μυρίους . 
πυνθανόμενος δὲ πολλοὺς αὐτῶν εἶναι 
καταδανείους ἐν ἡμέρᾳ μιᾷ τὰ δάνεια βραχὺ λείποντα τῶν μυρίων 
ταλάντων διέλυσεν . 
τῶν δ’ ἀπολειπομένων Μακεδόνων ἀπειθούντων καὶ 
κατὰ τὴν ἐκκλησίαν καταβοώντων παροξυνθεὶς κατηγόρησεν αὐτῶν 
τεθαρρηκότως . 
καταπληξάμενος δὲ τὸ πλῆθος ἐτόλμησεν αὐτὸς καταβὰς 
ἀπὸ τοῦ βήματος τοὺς αἰτιωτάτους τῆς ταραχῆς ταῖς ἰδίαις χερσὶ 
παραδοῦναι τοῖς ὑπηρέταις πρὸς τὴν τιμωρίαν . 
ἐπὶ πολὺ δὲ τῆς διαφορᾶς αὐξανομένης ὁ μὲν 
βασιλεὺς ἐκ τῶν ἐκλελεγμένων Περσῶν ἡγεμόνας κατέστησε καὶ τούτους 
προῆγεν ἐπὶ τὸ πρωτεῖον · οἱ δὲ Μακεδόνες μετανοήσαντες καὶ πολλὰ 
μετὰ δακρύων δεηθέντες μόγις ἔπεισαν τὸν Ἀλέξανδρον αὐτοῖς 
διαλλαγῆναι . 
ἐπ’ ἄρχοντος δ’ Ἀθήνησιν 
Ἀντικλέους Ῥωμαῖοι κατέστησαν ὑπάτους Λεύκιον Κορνήλιον καὶ 
Κόιντον Ποπίλλιον . 
ἐπὶ δὲ τούτων Ἀλέξανδρος εἰς τὸν τῶν 
ἀπολελυμένων ἀριθμὸν ἀνεπλήρωσεν ἐκ τῶν Περσῶν καὶ χιλίους αὐτῶν 
εἰς τοὺς περὶ τὴν αὐλὴν ἔταξεν ὑπασπιστὰς καὶ τὸ σύνολον οὐχ 
ἥττους εἰς πίστιν τῶν Μακεδόνων ὑπέλαβεν . 
ἧκεν δὲ κατὰ τοῦτον τὸν καιρὸν καὶ Πευκέστης 
ἄγων Πέρσας τοξότας καὶ σφενδονήτας δισμυρίους · καταμίξας δὲ τούτους 
τοῖς προϋπάρχουσι στρατιώταις τῇ καινότητι τῆς καινοτομίας κατεσκεύασε 
τὴν ὅλην δύναμιν κεκραμένην καὶ ἁρμόζουσαν τῇ ἰδίᾳ προαιρέσει . 
τῶν δὲ Μακεδόνων ἐκ τῶν 
αἰχμαλωτίδων γεγεννηκότων υἱοὺς τὸν ἀριθμὸν τῶν παίδων ἀκριβῶς 
ἐσκέψατο , ὄντων δ’ αὐτῶν σχεδὸν μυρίων ἅπασι τὰς ἁρμοζούσας πρὸς 
τροφὴν ἐλευθέριον συντάξεις ἀπομερίσας τούτοις μὲν παιδευτὰς ἐπέστησε 
τοὺς διδάξοντας τὴν ἁρμόζουσαν παιδείαν , αὐτὸς δὲ ἀναλαβὼν τὴν 
δύναμιν προῆγεν ἐκ τῶν Σούσων καὶ διαβὰς τὸν Τίγριν ἐν ταῖς 
Κάραις καλουμέναις κώμαις κατεστρατοπέδευσεν . 
ἑξῆς δ’ ἐν ἡμέραις τέτταρσι τὴν Σιττακινὴν 
διανύσας ἧκεν εἰς τὰ καλούμενα Σάμβανα . 
ἐνταῦθα δὲ μείνας ἡμέρας 
ἑπτὰ καὶ προσαναλαβὼν τὴν δύναμιν τριταῖος εἰς τοὺς Κέλωνας 
προσαγορευομένους ἧκεν , ἐν ᾧ μέχρι νῦν διαμένει γένος Βοιώτιον , 
κατὰ μὲν τὴν Ξέρξου στρατείαν ἀνάστατον γεγονός , μεμνημένον δ’ ἔτι 
τῶν πατρίων νόμων · ὄντες γὰρ οὗτοι 
δίφωνοι τῇ μὲν ἑτέρᾳ διαλέκτῳ ἐξωμοιώθησαν τοῖς ἐγχωρίοις , τῇ δ’ 
ἑτέρᾳ πλείστας τῶν Ἑλληνικῶν λέξεων διετήρουν καὶ τῶν 
ἐπιτηδευμάτων ἔνια διεφύλαττον . 
τέλος δὲ προσμείνας ἡμέρας 
ἀνέζευξε καὶ παρεγκλίνας τὴν ὑποκειμένην ὁδὸν θέας ἕνεκεν ἦλθεν 
εἰς τὴν ὀνομαζομένην Βαγιστάνην , θεοπρεπεστάτην τε χώραν οὖσαν καὶ 
πλήρη καρπίμων δένδρων καὶ τῶν ἄλλων ἁπάντων τῶν πρὸς ἀπόλαυσιν 
ἀνηκόντων . 
μετὰ δὲ ταῦτα παρελθὼν εἴς 
τινα χώραν δυναμένην ἐκτρέφειν ἀγέλας παμπληθεῖς ἵππων , ἐν ᾗ τὸ 
παλαιὸν ἔφασαν ἑκκαίδεκα μυριάδας ἵππων γεγονέναι φορβάδων , κατὰ δὲ 
τὴν Ἀλεξάνδρου παρουσίαν ἓξ μόναι μυριάδες ἠριθμήθησαν , ἐνταῦθα 
διαμείνας ἡμέρας τριάκοντα ἑβδομαῖος διήνυσεν εἰς Ἐκβάτανα τῆς 
Μηδείας . 
ταύτης δέ φασι διακοσίων μὲν 
καὶ πεντήκοντα σταδίων τὴν περίμετρον ὑπάρχειν , βασίλεια δ’ ἔχειν τῆς 
ὅλης Μηδείας καὶ θησαυροὺς πολλῶν χρημάτων . 
ἔνθα δὴ χρόνον τινὰ 
τὴν δύναμιν ἀναλαβὼν ἀγῶνάς τε θυμελικοὺς ἐποίει καὶ πότους 
συνεχεῖς τῶν φίλων , ἐν οἷς Ἡφαιστίων 
ἀκαίροις μέθαις χρησάμενος καὶ περιπεσὼν ἀρρωστίᾳ τὸν βίον 
ἐξέλιπεν · ὁ δὲ βασιλεὺς χαλεπῶς ἐνέγκας τὸ συμβὰν τὸ σῶμα τοῦ 
τετελευτηκότος Περδίκκᾳ παρέδωκεν εἰς Βαβυλῶνα κομίσαι , βουλόμενος 
ἐπιφανεστάτην αὐτοῦ ποιήσασθαι τὴν ταφήν . 
ἅμα δὲ τούτοις πραττομένοις κατὰ τὴν Ἑλλάδα ταραχαὶ 
συνίσταντο καὶ πραγμάτων καινῶν κινήσεις , ἐξ ὧν ὁ Λαμιακὸς πόλεμος 
κληθεὶς ἔλαβε τὴν ἀρχήν , ἐκ τοιαύτης τινὸς αἰτίας . 
τοῦ βασιλέως 
προστάξαντος τοῖς σατράπαις ἅπασιν ἀπομίσθους ποιῆσαι τοὺς μισθοφόρους 
καὶ τούτων τὸ πρόσταγμα συντελεσάντων πολλοὶ τῆς στρατείας 
ἀπολελυμένοι ξένοι διέτρεχον καθ’ ὅλην τὴν Ἀσίαν πλανώμενοι καὶ τὰς 
ἀναγκαίας τροφὰς ἐκ τῶν προνομῶν ποριζόμενοι . 
μετὰ δὲ ταῦτα 
πανταχόθεν διῆραν ἐπὶ Ταίναρον τῆς Λακωνικῆς . 
ὁμοίως δὲ καὶ τῶν Περσικῶν σατραπῶν καὶ τῶν 
ἄλλων ἡγεμόνων οἱ περιλειφθέντες χρήματά τε καὶ στρατιώτας 
ἀθροίζοντες ἔπλεον ἐπὶ Ταίναρον καὶ κοινὴν δύναμιν ἤθροιζον . 
τὸ δὲ τελευταῖον Λεωσθένην τὸν 
Ἀθηναῖον , ἄνδρα ψυχῆς λαμπρότητι διάφορον καὶ μάλιστ’ ἀντικείμενον 
τοῖς Ἀλεξάνδρου πράγμασιν , εἵλοντο στρατηγὸν αὐτοκράτορα . 
οὗτος δὲ 
τῇ βουλῇ διαλεχθεὶς ἐν ἀπορρήτοις πεντήκοντα μὲν ἔλαβε τάλαντα 
πρὸς τὴν μισθοδοσίαν , ὅπλων δὲ πλῆθος ἱκανὸν εἰς τὰς κατεπειγούσας 
χρείας , πρὸς δὲ Αἰτωλοὺς ἀλλοτρίως ἔχοντας πρὸς τὸν βασιλέα περὶ 
συμμαχίας διεπρεσβεύσατο καὶ πάντα τὰ πρὸς τὸν πόλεμον παρεσκευάζετο . 
Λεωσθένης 
μὲν οὖν προορώμενος τὸ μέγεθος τοῦ πολέμου περὶ ταῦτα διέτριβεν . 
ὁ 
δ’ Ἀλέξανδρος τῶν Κοσσαίων ἀπειθούντων ἐστράτευσεν ἐπ’ αὐτοὺς 
εὐζώνῳ τῇ δυνάμει . 
τοῦτο δὲ τὸ ἔθνος ἀλκῇ διαφέρον κατοικεῖ μὲν 
τῆς Μηδείας τὴν ὀρεινήν , πεποιθὸς δὲ τῇ τῶν τόπων δυσχωρίᾳ καὶ 
ταῖς κατὰ πόλεμον ἀρεταῖς οὐδέποτε δεσπότην ἔπηλυν προσεδέδεκτο , 
ἀλλὰ καὶ κατὰ τὴν Περσῶν βασιλείαν διέμεινεν ἀνάλωτον καὶ τότε 
πεφρονηματισμένον οὐ κατεπλάγη τὴν τῶν Μακεδόνων ἀρετήν . 
ὁ δὲ βασιλεὺς προκαταλαβόμενος τὰς παρόδους καὶ 
τῆς Κοσσαίας τὴν πλείστην πορθήσας καὶ κατὰ πάσας τὰς συμπλοκὰς 
προτερῶν πολλοὺς μὲν ἀπέκτεινε τῶν βαρβάρων , πολλαπλασίους δ’ 
ἐζώγρησεν . 
οἱ δὲ Κασσαῖοι πάντῃ νικώμενοι καὶ διὰ τὸ πλῆθος τῶν 
ἑαλωκότων χαλεπῶς φέροντες ἠναγκάσθησαν τῆς τῶν αἰχμαλώτων σωτηρίας 
τὴν δουλείαν ἀλλάξασθαι . 
διὸ καὶ τὰ καθ’ 
αὑτοὺς ἐπιτρέψαντες ἐτύγχανον εἰρήνης σὺν τῷ ποιεῖν τὸ 
προσταττόμενον τῷ βασιλεῖ . 
ὁ δὲ Ἀλέξανδρος ἐν ἡμέραις ταῖς πάσαις 
τεσσαράκοντα καταπολεμήσας τὸ ἔθνος καὶ πόλεις ἀξιολόγους ἐν ταῖς 
δυσχωρίαις κτίσας ἀνελάμβανε τὴν δύναμιν . 
Ἀλέξανδρος καταπεπολεμηκὼς τὸ τῶν Κοσσαίων 
ἔθνος ἀνέζευξε μετὰ τῆς δυνάμεως καὶ προῆγεν ἐπὶ Βαβυλῶνος , ἀεὶ 
δὲ κατὰ τὰς στρατοπεδείας διαλείπων καὶ τὴν δύναμιν ἀναλαμβάνων 
ἡσυχῇ προῆγεν . 
ἀπέχοντος δὲ αὐτοῦ 
τριακοσίους σταδίους τῆς Βαβυλῶνος οἱ Χαλδαῖοι καλούμενοι , μεγίστην 
μὲν δόξαν ἐν ἀστρολογίᾳ περιπεποιημένοι , διὰ δέ τινος αἰωνίου 
παρατηρήσεως προλέγειν εἰωθότες τὰ μέλλοντα , προεχειρίσαντο μὲν ἐξ 
ἑαυτῶν τοὺς πρεσβυτάτους καὶ μεγίστην ἐμπειρίαν ἔχοντας , διὰ δὲ τῆς 
τῶν ἀστέρων μαντείας γνόντες τὴν μέλλουσαν γίνεσθαι τοῦ βασιλέως 
τελευτὴν ἐν Βαβυλῶνι προσέταξαν μηνῦσαι τῷ βασιλεῖ τὸν κίνδυνον καὶ 
παρακελεύσασθαι μηδενὶ τρόπῳ τὴν εἰς τὴν πόλιν εἴσοδον ποιήσασθαι · 
δύνασθαι δὲ αὐτὸν ἐκφυγεῖν τὸν 
κίνδυνον , ἐὰν ἀναστήσῃ τὸν καθῃρημένον ὑπὸ Περσῶν τοῦ Βήλου 
τάφον καὶ τὴν βεβουλευμένην ὁδὸν ἐπιστήσας παρέλθῃ τὴν πόλιν . 
τῶν 
δὲ ἀποσταλέντων Χαλδαίων ὁ προκριθείς , ὄνομα Βελεφάντης , τῷ μὲν 
βασιλεῖ συνελθεῖν εἰς λόγους οὐκ ἐτόλμησε διὰ τὸν φόβον , Νεάρχῳ δ’ 
ἑνὶ τῶν Ἀλεξάνδρου φίλων κατ’ ἰδίαν ἐντυχὼν καὶ τὰ κατὰ μέρος 
ἀπαγγείλας ἠξίου δηλῶσαι τῷ βασιλεῖ . 
ὁ 
δ’ Ἀλέξανδροσἀκούσας παρὰ τοῦ Νεάρχου τὴν τῶν Χαλδαίων πρόρρησιν 
κατεπλάγη καὶ μᾶλλον ἀεὶ τὴν ἀγχίνοιαν τῶν ἀνδρῶν καὶ δόξαν 
ἀναλογιζόμενος ἐταράττετο τὴν ψυχήν . 
τέλος δὲ τοὺς πολλοὺς τῶν φίλων 
ἀποστείλας εἰς τὴν πόλιν αὐτὸς εἰς ἄλλην ἀτραπὸν μεταβαλὼν 
παρήλλαξε τὴν Βαβυλῶνα καὶ καταστρατοπεδεύσας ἀπὸ σταδίων διακοσίων 
ἡσυχίαν εἶχεν . 
πάντων δὲ θαυμαζόντων ἧκον πρὸς αὐτὸν ἄλλοι τε 
πλείους τῶν Ἑλλήνων καὶ τῶν φιλοσόφων οἱ περὶ τὸν Ἀνάξαρχον . 
οὗτοι δὲ μαθόντες τὴν αἰτίαν καὶ 
τοῖς ἐκ φιλοσοφίας χρησάμενοι λόγοις ἐνεργῶς τοσοῦτον μετέθηκαν αὐτὸν 
ὥστε καταφρονῆσαι μὲν πάσης μαντικῆς , μάλιστα δὲ τῆς παρὰ Χαλδαίοις 
προτιμωμένης . 
διόπερ ὁ βασιλεύς , ὡσπερεὶ τετρωμένος τὴν ψυχὴν καὶ 
τοῖς τῶν φιλοσόφων ὑγιασθεὶς λόγοις , εἰς τὴν Βαβυλῶνα μετὰ τῆς 
δυνάμεως εἰσῆλθεν . 
τῶν δ’ ἐγχωρίων , 
καθάπερ καὶ πρότερον , φιλανθρώπως ὑποδεχομένων τοὺς στρατιώτας ἅπαντες 
ὥρμησαν πρὸς ἄνεσιν καὶ τρυφήν , πολλῆς τῶν ἐπιτηδείων 
παρεσκευασμένης δαψιλείας . 
ταῦτα μὲν οὖν ἐπράχθη κατὰ τοῦτον τὸν 
ἐνιαυτόν . 
ἐπ’ ἄρχοντος δ’ Ἀθήνησιν Ἀγησίου 
Ῥωμαῖοι κατέστησαν ὑπάτους Γάιον Πόπλιον καὶ Παπίριον , Ὀλυμπιὰς 
δ’ ἤχθη τετάρτη πρὸς ταῖς ἑκατὸν καὶ δέκα , καθ’ ἣν ἐνίκα στάδιον 
Μικίνας Ῥόδιος . 
κατὰ δὲ τοῦτον τὸν χρόνον ἐξ ἁπάσης σχεδὸν τῆς 
οἰκουμένης ἧκον πρέσβεις , οἱ μὲν συγχαίροντες ἐπὶ τοῖς κατορθώμασιν , 
οἱ δὲ στεφανοῦντες , ἄλλοι δὲ φιλίας καὶ συμμαχίας τιθέμενοι , πολλοὶ 
δὲ δωρεὰς μεγαλοπρεπεῖς κομίζοντες , τινὲς δὲ ὑπὲρ τῶν ἐγκαλουμένων 
ἀπολογούμενοι . 
χωρὶς γὰρ τῶν ἀπὸ τῆς 
Ἀσίας ἐθνῶν καὶ πόλεων , ἔτι δὲ δυναστῶν πολλοὶ καὶ τῶν ἐκ τῆς 
Εὐρώπης καὶ Λιβύης κατήντησαν , ἐκ μὲν Λιβύης Καρχηδόνιοι καὶ 
Λιβυφοίνικες καὶ πάντες οἱ τὴν παράλιον οἰκοῦντες μέχρι τῶν 
Ἡρακλείων στηλῶν , ἐκ δὲ τῆς Εὐρώπης αἵ τε τῶν Ἑλλήνων πόλεις 
ἐξέπεμψαν καὶ Μακεδόνες , ἔτι δὲ Ἰλλυριοὶ καὶ τῶν περὶ τὸν 
Ἀδρίαν οἰκούντων οἱ πλείους , τά τε Θρᾴκια γένη καὶ τῶν 
πλησιοχώρων Γαλατῶν , ὧν τότε πρῶτον τὸ γένος ἐγνώσθη παρὰ τοῖς 
Ἕλλησιν . 
ὁ δὲ Ἀλέξανδρος ἀπογραφὴν 
λαβὼν τῶν πρέσβεων διέταξε τοῖς μὲν πρώτοις διδόναι τὰς ἀποκρίσεις 
καὶ τοῖς ἑξῆς ἅπασι . 
καὶ πρώτοις μὲν ἐχρημάτισε τοῖς ὑπὲρ τῶν 
ἱερῶν παραγεγενημένοις , δευτέροις δὲ τοῖς περὶ τῶν δωρεῶν ἥκουσιν , 
ἑξῆς δὲ τοῖς ἀμφισβητήσεις ἔχουσι πρὸς τοὺς ὁμόρους , τετάρτοις δὲ 
τοῖς περὶ τῶν ἰδιωτικῶν ἥκουσι , πέμπτοις δὲ τοῖς ἀντιλέγουσι περὶ 
τῆς καθόδου τῶν φυγάδων . 
τοῖς μὲν οὖν 
Ἠλείοις πρώτοις ἐχρημάτισεν , εἶτα Ἀμμωνιεῦσι καὶ Δελφοῖς καὶ 
Κορινθίοις , ἔτι δὲ Ἐπιδαυρίοις καὶ τοῖς ἄλλοις , κατὰ τὴν δόξαν 
τῶν ἱερῶν προκρίνων τὰς ἐντεύξεις . 
πάσαις δὲ ταῖς πρεσβείαις 
φιλοτιμηθεὶς κεχαρισμένας δοῦναι τὰς ἀποκρίσεις εὐαρεστουμένας ἀπέλυσε 
κατὰ τὸ δυνατόν . 
ἀπολύσας δὲ τὰς 
πρεσβείας περὶ τὴν ταφὴν ἐγίνετο τοῦ Ἡφαιστίωνος . 
τοσαύτην δὲ 
σπουδὴν ἐποιήσατο πρὸς τὴν τῆς ἐκφορᾶς ἐπιμέλειαν ὥστε μὴ μόνον 
τὰς προγεγενημένας παρ’ ἀνθρώποις ταφὰς ὑπερβαλέσθαι , ἀλλὰ καὶ τοῖς 
ἐσομένοις μηδεμίαν ὑπέρθεσιν καταλιπεῖν . 
καὶ γὰρ ἠγάπησεν αὐτὸν 
μάλιστα τῶν ἐν στοργῇ φίλων δοξαζομένων καὶ μετὰ τὴν τελευτὴν 
ἐτίμησεν αὐτὸν ἀνυπερβλήτως . 
ζῶντα μὲν γὰρ προετίμησε πάντων τῶν 
φίλων , καίπερ Κρατεροῦ φιλίαν ἔχοντος ἐνάμιλλον . 
ἐπεὶ γάρ τις τῶν ἑταίρων εἶπεν μηδὲν καταδεέστερον 
Ἡφαιστίωνος τὸν Κρατερὸν στέργεσθαι , ἐπεφθέγξατο Κρατερὸν μὲν γὰρ 
εἶναι φιλοβασιλέα , Ἡφαιστίωνα δὲ φιλαλέξανδρον . 
τῆς δὲ Δαρείου 
μητρὸς κατὰ τὴν πρώτην ἔντευξιν διὰ τὴν ἄγνοιαν προσκυνούσης τὸν 
Ἡφαιστίωνα ὡς ὄντα βασιλέα καὶ μετὰ τὴν ἐπίγνωσιν διατρεπομένης 
εἶπεν , μηδὲν φροντίσῃς , ὦ μῆτερ · καὶ γὰρ καὶ οὗτος 
Ἀλέξανδρος . 
καθόλου γὰρ ὁ Ἡφαιστίων 
τοσαύτης ἐξουσίας καὶ φιλικῆς ἐκοινώνει παρρησίας ὡς τῆς Ὀλυμπιάδος 
ἀλλοτρίως ἐχούσης πρὸς αὐτὸν διὰ τὸν φθόνον καὶ κατὰ τὰς 
ἐπιστολὰς ἐπιτιμώσης αὐτῷ σκληρότερον καὶ ἀπειλούσης τά τε ἄλλα 
γράψαι πρὸς αὐτὴν ἐπιπληκτικῶς καὶ κατὰ τὴν ἐπιστολὴν ἐπὶ τελευτῆς 
θεῖναι ταῦτα . 
καὶ πρὸς ἡμᾶς παύου διαβαλλομένη καὶ μὴ 
χαλέπαινε μηδὲ ἀπείλει · εἰ δὲ μή , μετρίως ἡμῖν μελήσει · οἶδας γὰρ 
ὅτι Ἀλέξανδρος κρείττων ἁπάντων. ὁ δ’ οὖν βασιλεὺς τὰ πρὸς τὴν ἐκφορὰν 
παρασκευαζόμενος ταῖς μὲν πλησίον πόλεσι προσέταξε κατὰ δύναμιν 
συμβάλλεσθαι πρὸς τὸν τῆς ἐκφορᾶς κόσμον , πᾶσι δὲ τοῖς κατὰ τὴν 
Ἀσίαν οἰκοῦσι προσέταξεν τὸ παρὰ τοῖς Πέρσαις ἱερὸν πῦρ 
καλούμενον ἐπιμελῶς σβέσαι , μέχρι ἂν τελέσῃ τὴν ἐκφοράν · τοῦτο δὲ 
εἰώθασιν οἱ Πέρσαι ποιεῖν κατὰ τὰς τῶν βασιλέων τελευτάς . 
τὸ δὲ πλῆθος χαλεπὸν οἰωνὸν ἐτίθετο τὸ 
πρόσταγμα καὶ τὸ θεῖον ὑπελάμβανον προσημαίνειν τὸν τοῦ βασιλέως 
θάνατον . 
ἐγένετο δὲ καὶ ἄλλα σημεῖα παράδοξα προδηλοῦντα τὴν 
Ἀλεξάνδρου τελευτήν , περὶ ὧν μικρὸν ὕστερον ἐροῦμεν , ὅταν τὸν 
περὶ τῆς ἐκφορᾶς λόγον ἀποδῶμεν . 
τῶν γὰρ 
ἡγεμόνων καὶ φίλων ἕκαστος στοχαζόμενος τῆς τοῦ βασιλέως ἀρεσκείας 
κατεσκεύαζεν εἴδωλα δῑ ἐλέφαντος καὶ χρυσοῦ καὶ τῶν ἄλλων τῶν 
θαυμαζομένων παρ’ ἀνθρώποις , αὐτὸς δὲ τοὺς ἀρχιτέκτονας ἀθροίσας καὶ 
λεπτουργῶν πλῆθος τοῦ μὲν τείχους καθεῖλεν ἐπὶ δέκα σταδίους , τὴν δ’ 
ὀπτὴν πλίνθον ἀναλεξάμενος καὶ τὸν δεχόμενον τὴν πυρὰν τόπον ὁμαλὸν 
κατασκευάσας ᾠκοδόμησε τετράπλευρον πυράν , σταδιαίας οὔσης ἑκάστης 
πλευρᾶς . 
εἰς τριάκοντα δὲ δόμους 
διελόμενος τὸν τόπον καὶ καταστρώσας τὰς ὀροφὰς φοινίκων στελέχεσι 
τετράγωνον ἐποίησε πᾶν τὸ κατασκεύασμα . 
μετὰ δὲ ταῦτα περιετίθει τῷ 
περιβόλῳ παντὶ κόσμον , οὗ τὴν μὲν κρηπῖδα χρυσαῖ πεντηρικαὶ πρῷραι 
συνεπλήρουν , οὖσαι τὸν ἀριθμὸν διακόσιαι τεσσαράκοντα , ἐπὶ δὲ τῶν 
ἐπωτίδων ἔχουσαι δύο μὲν τοξότας εἰς γόνυ κεκαθικότας τετραπήχεις , 
ἀνδριάντας δὲ πενταπήχεις καθωπλισμένους , τοὺς δὲ μεταξὺ τόπους 
φοινικίδες ἀνεπλήρουν πιληταί . 
ὑπεράνω 
δὲ τούτων τὴν δευτέραν ἐπανεῖχον χώραν δᾷδες πεντεκαιδεκαπήχεις , κατὰ 
μὲν τὴν λαβὴν ἔχουσαι χρυσοῦς στεφάνους , κατὰ δὲ τὴν ἐκφλόγωσιν 
ἀετοὺς διαπεπετακότας τὰς πτέρυγας καὶ κάτω νεύοντας , παρὰ δὲ τὰς 
βάσεις δράκοντας ἀφορῶντας τοὺς ἀετούς . 
κατὰ δὲ τὴν τρίτην περιφορὰν 
κατεσκεύαστο ζῴων παντοδαπῶν πλῆθος κυνηγουμένων . 
ἔπειτα ἡ μὲν τετάρτη χώρα κενταυρομαχίαν χρυσῆν 
εἶχεν , ἡ δὲ πέμπτη λέοντας καὶ ταύρους ἐναλλὰξ χρυσοῦς . 
τὸ δ’ 
ἀνώτερον μέρος ἐπεπλήρωτο Μακεδονικῶν καὶ βαρβαρικῶν ὅπλων , ὧν μὲν 
τὰς ἀνδραγαθίας , ὧν δὲ τὰς ἥττας σημαινόντων . 
ἐπὶ πᾶσι δὲ 
ἐφειστήκεισαν Σειρῆνες διάκοιλοι καὶ δυνάμεναι λεληθότως δέξασθαι τοὺς 
ἐν αὐταῖς ὄντας καὶ ᾄδοντας ἐπικήδιον θρῆνον τῷ τετελευτηκότι . 
τὸ δ’ ὕψος ἦν ὅλου τοῦ 
κατασκευάσματος πήχεις πλείους τῶν ἑκατὸν τριάκοντα . 
καθόλου δὲ τῶν τε 
ἡγεμόνων καὶ τῶν στρατιωτῶν ἁπάντων καὶ τῶν πρέσβεων , ἔτι δὲ τῶν 
ἐγχωρίων φιλοτιμηθέντων εἰς τὸν τῆς ἐκφορᾶς κόσμον φασὶ τὸ πλῆθος 
τῶν ἀναλωθέντων χρημάτων γεγονέναι πλείω τῶν μυρίων καὶ δισχιλίων 
ταλάντων . 
ἀκολούθως δὲ ταύτῃ τῇ 
μεγαλοπρεπείᾳ καὶ τῶν ἄλλων γενομένων κατὰ τὴν ἐκφορὰν τιμῶν τὸ 
τελευταῖον προσέταξεν ἅπασι θύειν Ἡφαιστίωνι θεῷ παρέδρῳ · καὶ γὰρ 
κατὰ τύχην ἧκεν εἷς τῶν φίλων Φίλιππος , χρησμὸν φέρων παρ’ 
Ἄμμωνος θύειν Ἡφαιστίωνι θεῷ . 
διόπερ γενόμενος περιχαρὴς ἐπὶ τῷ 
καὶ τὸν θεὸν κεκυρωκέναι τὴν αὐτοῦ γνώμην πρῶτος τὴν θυσίαν 
ἐπετέλεσεν καὶ τὸ πλῆθος λαμπρῶς ὑπεδέξατο , μύρια τὸν ἀριθμὸν θύσας 
ἱερεῖα παντοδαπά . 
μετὰ δὲ τὴν ἐκφορὰν εἰς 
ἀνέσεις καὶ πανηγυρικὸν βίον ἐκτραπέντος τοῦ βασιλέως , δοκοῦντος 
ἰσχύειν τότε πλεῖστον καὶ μάλιστ’ εὐδαιμονεῖν , ἡ πεπρωμένη συνῄρει 
τὸν ὑπὸ τῆς φύσεως αὐτῷ συγκεχωρημένον τοῦ ζῆν χρόνον . 
εὐθὺ δὲ 
καὶ τὸ θεῖον ἐσήμαινε τὴν τελευτὴν αὐτοῦ , πολλῶν καὶ παραδόξων 
οἰωνῶν καὶ σημείων συντελουμένων . 
τοῦ 
γὰρ βασιλέως ἀλειφομένου καὶ τῆς βασιλικῆς ἐσθῆτος καὶ διαδήματος 
ἐπί τινος θρόνου τεθέντος τῶν ἐγχωρίων τις δεδεμένος ἐλύθη τὰς πέδας 
αὐτομάτως καὶ λαθὼν τοὺς φύλακας διῆλθε διὰ τῶν τῆς αὐλῆς θυρῶν 
ἀνεπικωλύτως . 
προσελθὼν δὲ τῷ θρόνῳ 
καὶ τὴν βασιλικὴν ἐνδυσάμενος ἐσθῆτα καὶ τὸ διάδημα περιθέμενος 
ἐκάθισεν ἐπὶ τὸν θρόνον καὶ τὴν ἡσυχίαν ἦγε . 
γνωσθείσης δὲ τῆς 
πράξεως ὁ βασιλεὺς καταπλαγεὶς τὸ παράδοξον προσῆλθε τῷ θρόνῳ καὶ 
χωρὶς καταπλήξεως ἡσυχῇ τὸν ἄνθρωπον ἀνέκρινε τίς ὢν καὶ τί 
βουλόμενος τοῦτο ἔπραξε . 
τοῦ δὲ 
εἰπόντος μηδὲν ἁπλῶς γινώσκειν τοῖς μάντεσι προσαναθέμενος περὶ τοῦ 
σημείου τοῦτον μὲν κατὰ τὴν ἐκείνων κρίσιν ἀπέκτεινεν , ὅπως τὰ 
σημαινόμενα δυσχερῆ εἰς ἐκεῖνον τρέπηται , αὐτὸς δὲ ἀναλαβὼν τὴν 
ἐσθῆτα καὶ θεοῖς ἀποτροπαίοις θύσας ἐν ἀγωνίᾳ καθειστήκει καὶ τῆς 
τῶν Χαλδαίων προρρήσεως ἐμνημόνευσε καὶ τοὺς μὲν συμπείσαντας 
φιλοσόφους παρελθεῖν εἰς τὴν Βαβυλῶνα κατεμέμφετο , τὴν δὲ τέχνην τῶν 
Χαλδαίων καὶ τὴν τῶν ἀνδρῶν ἀγχίνοιαν ἐθαύμαζε , καθόλου δὲ τοὺς 
ταῖς εὑρησιλογίαις κατασοφιζομένους τὴν δύναμιν τῆς πεπρωμένης 
ἐβλασφήμει . 
μετ’ ὀλίγον δὲ ἄλλο σημεῖον 
αὐτῷ περὶ τῆς βασιλείας τὸ δαιμόνιον ἐπέστησε . 
βουλομένου γὰρ 
αὐτοῦ θεάσασθαι τὴν περὶ τὴν Βαβυλῶνα λίμνην καὶ πλέοντος μετὰ τῶν 
φίλων ἔν τισιν ἀκάτοις ἐφ’ ἡμέρας μέν τινας ἀποσχισθείσης τῆς νεὼς 
ἀπὸ τῶν ἄλλων σκαφῶν ἐπλανήθη μόνος , ὥστε καὶ τὴν σωτηρίαν 
ἀπογνῶναι · ἔπειτα διά τινος αὐλῶνος 
στενοῦ καὶ συμπεπυκασμένου δένδρεσι διαπλέοντος καὶ τῶν μὲν 
ὑπερκειμένων , τοῦ δὲ διαδήματος ὑπὸ τούτων ἀρθέντος καὶ πάλιν εἰς 
τὴν λίμνην πεσόντος εἷς τῶν ἐρετῶν προσνηξάμενος καὶ βουλόμενος 
ἀσφαλῶς σῶσαι τὸ διάδημα προσέθετο τῇ κεφαλῇ καὶ προσενήξατο τῷ 
πλοίῳ . 
τρεῖς δὲ ἡμέρας καὶ τὰς ἴσας 
νύκτας διαπλανηθεὶς διεσώθη καὶ τὸ διάδημα περιθέμενος ἀνελπίστως 
πάλιν τοῖς μάντεσι προσανέφερε περὶ τῶν προσημαινομένων . 
τούτων δὲ 
παρακελευομένων θυσίας ἐπιτελεῖν τοῖς θεοῖς μεγαλοπρεπεῖς μετὰ πάσης 
σπουδῆς παρεκλήθη πρός τινα τῶν φίλων Μήδιον τὸν Θετταλὸν ἐπὶ κῶμον 
ἐλθεῖν · κἀκεῖ πολὺν ἄκρατον ἐμφορηθεὶς ἐπὶ τελευτῆς Ἡρακλέους 
μέγα ποτήριον πληρώσας ἐξέπιεν . 
ἄφνω δὲ 
ὥσπερ ὑπό τινος πληγῆς ἰσχυρᾶς πεπληγμένος ἀνεστέναξε μέγα βοήσας 
καὶ ὑπὸ τῶν φίλων ἀπηλλάττετο χειραγωγούμενος . 
εὐθὺς δ’ οἱ μὲν περὶ 
τὴν θεραπείαν ἐκδεξάμενοι κατέκλιναν αὐτὸν καὶ προσήδρευον ἐπιμελῶς , 
τοῦ δὲ πάθους ἐπιτείνοντος καὶ τῶν 
ἰατρῶν συγκληθέντων βοηθῆσαι μὲν οὐδεὶς ἐδυνήθη , πολλοῖς δὲ πόνοις 
καὶ δειναῖς ἀλγηδόσι συσχεθείς , ἐπειδὴ τὸ ζῆν ἀπέγνω , περιελόμενος 
τὸν δακτύλιον ἔδωκε Περδίκκᾳ . 
τῶν δὲ 
φίλων ἐπερωτώντων , τίνι τὴν βασιλείαν ἀπολείπεις ; 
εἶπεν , τῷ 
κρατίστῳ , καὶ προσεφθέγξατο , ταύτην τελευταίαν φωνὴν προέμενος , ὅτι 
μέγαν ἀγῶνα αὐτῷ ἐπιτάφιον συστήσονται πάντες οἱ πρωτεύοντες τῶν 
φίλων . 
οὗτος μὲν οὖν τὸν προειρημένον 
τρόπον ἐτελεύτησε βασιλεύσας ἔτη δώδεκα καὶ μῆνας ἑπτά , πράξεις δὲ 
μεγίστας κατεργασάμενος οὐ μόνον τῶν πρὸ αὐτοῦ βασιλευσάντων , ἀλλὰ 
καὶ τῶν ὕστερον ἐσομένων μέχρι τοῦ καθ’ ἡμᾶς βίου . 
ἐπεὶ δέ τινες τῶν συγγραφέων περὶ τῆς τελευτῆς τοῦ 
βασιλέως τούτου διαπεφωνήκασιν , ἀποφαινόμενοι διὰ φαρμάκου θανασίμου 
γεγονέναι τὸν θάνατον , ἀναγκαῖον ἡγούμεθα δεῖν μὴ παραλιπεῖν αὐτῶν 
τοὺς λόγους . 
φασὶ γὰρ Ἀντίπατρον ἐπὶ τῆς Εὐρώπης στρατηγὸν 
ὑπ’ αὐτοῦ καταλειφθέντα διενεχθῆναι πρὸς Ὀλυμπιάδα τὴν μητέρα τοῦ 
βασιλέως καὶ τὸ μὲν πρῶτον καταφρονεῖν αὐτῆς διὰ τὸ μὴ προσδέχεσθαι 
τὸν Ἀλέξανδρον τὰς κατ’ αὐτοῦ διαβολάς , ὕστερον δ’ αἰεὶ τῆς 
ἔχθρας αὐξομένης , τοῦ βασιλέως διὰ τὸ πρὸς τὸ θεῖον εὐσεβὲς πάντα 
βουλομένου τῇ μητρὶ χαρίζεσθαι , πολλὰς ἐμφάσεις διδόναι τῆς πρὸς 
αὐτὸν ἀλλοτριότητος · πρὸς δὲ τούτοις τῆς Παρμενίωνος καὶ Φιλώτου 
σφαγῆς φρίκην ἐμποιούσης τοῖς φίλοις διὰ τοῦ ἰδίου υἱοῦ τεταγμένου 
περὶ τὸν κύαθον δοῦναι πιεῖν θανάσιμον φάρμακον τῷ βασιλεῖ . 
μετὰ δὲ τὴν τελευτὴν πλεῖστον ἰσχύσαντος τῶν 
κατὰ τὴν Εὐρώπην καὶ μετὰ ταῦτα Κασάνδρου τοῦ υἱοῦ διαδεξαμένου 
τὴν βασιλείαν πολλοὺς συγγραφεῖς μὴ τολμᾶν γράψαι περὶ τῆς φαρμακείας . 
φανερὸν δὲ γεγονέναι Κάσανδρον δῑ αὐτῶν τῶν πράξεων ἀλλοτριώτατα 
διακείμενον τοῖς Ἀλεξάνδρου πράγμασι · τήν τε γὰρ Ὀλυμπιάδα 
φονεύσαντα ἄταφον ῥῖψαι καὶ τὰς ὑπ’ ἐκείνου κατασκαφείσας Θήβας 
ἀνοικίσαι μετὰ πολλῆς σπουδῆς . 
μετὰ δὲ τὴν τοῦ βασιλέως τελευτὴν Σισύγγαμβρις 
ἡ Δαρείου μήτηρ , πολλὰ καταθρηνήσασα τήν τε Ἀλεξάνδρου τελευτὴν καὶ 
τὴν ἑαυτῆς ἐρημίαν , ἐπὶ τῆς ἐσχάτης τοῦ βίου γραμμῆς πρὸς 
τροφὴν ἐγκαρτερήσασα πεμπταία κατέστρεψε τὸν βίον , ἐπιλύπως 
μέν , οὐκ ἀκλεῶς δὲ προεμένη τὸ ζῆν . 
ἡμεῖς δὲ ἐπὶ τὴν Ἀλεξάνδρου τελευτὴν παρόντες κατὰ τὴν ἐν 
ἀρχῇ τῆς βίβλου πρόθεσιν τὰς τῶν διαδεξαμένων πράξεις ἐν ταῖς 
ἑπομέναις βίβλοις πειρασόμεθα διεξιέναι .
