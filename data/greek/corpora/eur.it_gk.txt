Ἰφιγένεια 
Πέλοψ ὁ Ταντάλειος ἐς Πῖσαν μολὼν θοαῖσιν ἵπποις Οἰνομάου γαμεῖ κόρην , ἐξ ἧς Ἀτρεὺς ἔβλαστεν · Ἀτρέως δὲ παῖς 
Μενέλαος Ἀγαμέμνων τε · τοῦ δ’ ἔφυν ἐγώ τῆς Τυνδαρείας θυγατρὸς Ἰφιγένεια παῖς , ἣν ἀμφὶ δίναις ἃς θάμ’ Εὔριπος πυκναῖς αὔραις ἑλίσσων κυανέαν ἅλα στρέφει , ἔσφαξεν Ἑλένης οὕνεχ’ , ὡς δοκεῖ , πατὴρ 
Ἀρτέμιδι κλειναῖς ἐν πτυχαῖσιν Αὐλίδος . 
ἐνταῦθα γὰρ δὴ χιλίων ναῶν στόλον 
Ἑλληνικὸν συνήγαγ’ Ἀγαμέμνων ἄναξ , τὸν καλλίνικον στέφανον Ἰλίου θέλων λαβεῖν Ἀχαιοῖς τούς θ’ ὑβρισθέντας γάμους 
Ἑλένης μετελθεῖν , Μενέλεῳ χάριν φέρων . 
δεινῆς δ’ ἀπλοίας πνευμάτων τε τυγχάνων , ἐς ἔμπυρ’ ἦλθε , καὶ λέγει Κάλχας τάδε · 
ὦ τῆσδ’ ἀνάσσων Ἑλλάδος στρατηγίας , 
Ἀγάμεμνον , οὐ μὴ ναῦς ἀφορμίσῃ χθονός , πρὶν ἂν κόρην σὴν Ἰφιγένειαν Ἄρτεμις λάβῃ σφαγεῖσαν · ὅ τι γὰρ ἐνιαυτὸς τέκοι κάλλιστον , ηὔξω φωσφόρῳ θύσειν θεᾷ . 
παῖδ’ οὖν ἐν οἴκοις σὴ Κλυταιμήστρα δάμαρ τίκτει — 
τὸ καλλιστεῖον εἰς ἔμ’ ἀναφέρων — ἣν χρή σε θῦσαι . 
καί μ’ Ὀδυσσέως τέχναις μητρὸς παρείλοντ’ ἐπὶ γάμοις Ἀχιλλέως . 
ἐλθοῦσα δ’ Αὐλίδ’ ἡ τάλαιν’ ὑπὲρ πυρᾶς μεταρσία ληφθεῖσ’ ἐκαινόμην ξίφει · 
ἀλλ’ ἐξέκλεψεν ἔλαφον ἀντιδοῦσά μου 
Ἄρτεμις Ἀχαιοῖς , διὰ δὲ λαμπρὸν αἰθέρα πέμψασά μ’ ἐς τήνδ’ ᾤκισεν Ταύρων χθόνα , οὗ γῆς ἀνάσσει βαρβάροισι βάρβαρος 
Θόας , ὃς ὠκὺν πόδα τιθεὶς ἴσον πτεροῖς ἐς τοὔνομ’ ἦλθε τόδε ποδωκείας χάριν . 
ναοῖσι δ’ ἐν τοῖσδ’ ἱερέαν τίθησί με · 
ὅθεν νόμοισι τοῖσιν ἥδεται θεὰ 
Ἄρτεμις , ἑορτῆς , τοὔνομ’ ἧς καλὸν μόνον — τὰ δ’ ἄλλα σιγῶ , τὴν θεὸν φοβουμένη — 
[θύω γὰρ ὄντος τοῦ νόμου καὶ πρὶν πόλει , ὃς ἂν κατέλθῃ τήνδε γῆν Ἕλλην ἀνήρ.] κατάρχομαι μέν , σφάγια δ’ ἄλλοισιν μέλει ἄρρητ’ ἔσωθεν τῶνδ’ ἀνακτόρων θεᾶς . 
ἃ καινὰ δ’ ἥκει νὺξ φέρουσα φάσματα , λέξω πρὸς αἰθέρ’ , εἴ τι δὴ τόδ’ ἔστ’ ἄκος . 
ἔδοξ’ ἐν ὕπνῳ τῆσδ’ ἀπαλλαχθεῖσα γῆς οἰκεῖν ἐν Ἄργει , παρθένοισι δ’ ἐν μέσαις εὕδειν , χθονὸς δὲ νῶτα σεισθῆναι σάλῳ , φεύγειν δὲ κἄξω στᾶσα θριγκὸν εἰσιδεῖν δόμων πίτνοντα , πᾶν δ’ ἐρείψιμον στέγος βεβλημένον πρὸς οὖδας ἐξ ἄκρων σταθμῶν . 
μόνος λελεῖφθαι στῦλος εἷς ἔδοξέ μοι δόμων πατρῴων , ἐκ δ’ ἐπικράνων κόμας ξανθὰς καθεῖναι , φθέγμα δ’ ἀνθρώπου λαβεῖν , κἀγὼ τέχνην τήνδ’ ἣν ἔχω ξενοκτόνον τιμῶσ’ ὑδραίνειν αὐτὸν ὡς θανούμενον , κλαίουσα . 
τοὔναρ δ’ ὧδε συμβάλλω τόδε · 
τέθνηκ’ Ὀρέστης , οὗ κατηρξάμην ἐγώ . 
στῦλοι γὰρ οἴκων παῖδές εἰσιν ἄρσενες · 
θνῄσκουσι δ’ οὓς ἂν χέρνιβες βάλωσ’ ἐμαί . 
[οὐδ’ αὖ συνάψαι τοὔναρ ἐς φίλους ἔχω · 
Στροφίῳ γὰρ οὐκ ἦν παῖς , ὅτ’ ὠλλύμην ἐγώ.] νῦν οὖν ἀδελφῷ βούλομαι δοῦναι χοὰς παροῦσ’ ἀπόντι — 
ταῦτα γὰρ δυναίμεθ’ ἄν — σὺν προσπόλοισιν , ἃς ἔδωχ’ ἡμῖν ἄναξ 
Ἑλληνίδας γυναῖκας . 
ἀλλ’ ἐξ αἰτίας οὔπω τίνος πάρεισιν ; 
εἶμ’ ἔσω δόμων ἐν οἷσι ναίω τῶνδ’ ἀνακτόρων θεᾶς . 
Ὀρέστης ὅρα , φυλάσσου μή τις ἐν στίβῳ βροτῶν . 
Πυλάδης ὁρῶ , σκοποῦμαι δ’ ὄμμα πανταχῆ στρέφων . 
Ὀρέστης 
Πυλάδη , δοκεῖ σοι μέλαθρα ταῦτ’ εἶναι θεᾶς ἔνθ’ Ἀργόθεν ναῦν ποντίαν ἐστείλαμεν ; 
Πυλάδης ἔμοιγ’ , Ὀρέστα · σοὶ δὲ συνδοκεῖν χρεών . 
Ὀρέστης καὶ βωμός , Ἕλλην οὗ καταστάζει φόνος ; 
Πυλάδης ἐξ αἱμάτων γοῦν ξάνθ’ ἔχει τριχώματα . 
Ὀρέστης θριγκοῖς δ’ ὑπ’ αὐτοῖς σκῦλ’ ὁρᾷς ἠρτημένα ; 
Πυλάδης τῶν κατθανόντων γ’ ἀκροθίνια ξένων . 
ἀλλ’ ἐγκυκλοῦντ’ ὀφθαλμὸν εὖ σκοπεῖν χρεών . 
Ὀρέστης ὦ Φοῖβε , ποῖ μ’ αὖ τήνδ’ ἐς ἄρκυν ἤγαγες χρήσας , ἐπειδὴ πατρὸς αἷμ’ ἐτεισάμην , μητέρα κατακτάς , διαδοχαῖς δ’ Ἐρινύων ἠλαυνόμεσθα φυγάδες ἔξεδροι χθονὸς δρόμους τε πολλοὺς ἐξέπλησα καμπίμους , ἐλθὼν δέ σ’ ἠρώτησα πῶς τροχηλάτου μανίας ἂν ἔλθοιμ’ ἐς τέλος πόνων τ’ ἐμῶν , οὓς ἐξεμόχθουν περιπολῶν καθ’ Ἑλλάδα — σὺ δ’ εἶπας ἐλθεῖν Ταυρικῆς μ’ ὅρους χθονός , ἔνθ’ Ἄρτεμίς σοι σύγγονος βωμοὺς ἔχοι , λαβεῖν τ’ ἄγαλμα θεᾶς , ὅ φασιν ἐνθάδε ἐς τούσδε ναοὺς οὐρανοῦ πεσεῖν ἄπο · 
λαβόντα δ’ ἢ τέχναισιν ἢ τύχῃ τινί , κίνδυνον ἐκπλήσαντ’ , Ἀθηναίων χθονὶ δοῦναι — 
τὸ δ’ ἐνθένδ’ οὐδὲν ἐρρήθη πέρα — καὶ ταῦτα δράσαντ’ ἀμπνοὰς ἕξειν πόνων . 
ἥκω δὲ πεισθεὶς σοῖς λόγοισιν ἐνθάδε ἄγνωστον ἐς γῆν , ἄξενον . 
σὲ δ’ ἱστορῶ , 
Πυλάδη — 
σὺ γάρ μοι τοῦδε συλλήπτωρ πόνου — τί δρῶμεν ; 
ἀμφίβληστρα γὰρ τοίχων ὁρᾷς ὑψηλά · πότερα δωμάτων προσαμβάσεις ἐκβησόμεσθα ; 
πῶς ἂν οὖν λάθοιμεν ἄν ; 
ἢ χαλκότευκτα κλῇθρα λύσαντες μοχλοῖς — ὧν οὐδὲν ἴσμεν ; 
ἢν δ’ ἀνοίγοντες πύλας ληφθῶμεν ἐσβάσεις τε μηχανώμενοι , θανούμεθ’ . 
ἀλλὰ πρὶν θανεῖν , νεὼς ἔπι φεύγωμεν , ᾗπερ δεῦρ’ ἐναυστολήσαμεν . 
Πυλάδης φεύγειν μὲν οὐκ ἀνεκτὸν οὐδ’ εἰώθαμεν , τὸν τοῦ θεοῦ δὲ χρησμὸν οὐ κακιστέον · 
ναοῦ δ’ ἀπαλλαχθέντε κρύψωμεν δέμας κατ’ ἄντρ’ ἃ πόντος νοτίδι διακλύζει μέλας — νεὼς ἄπωθεν , μή τις εἰσιδὼν σκάφος βασιλεῦσιν εἴπῃ κᾆτα ληφθῶμεν βίᾳ . 
ὅταν δὲ νυκτὸς ὄμμα λυγαίας μόλῃ , τολμητέον τοι ξεστὸν ἐκ ναοῦ λαβεῖν ἄγαλμα πάσας προσφέροντε μηχανάς . 
ὅρα δέ γ’ εἴσω τριγλύφων ὅποι κενὸν δέμας καθεῖναι · τοὺς πόνους γὰρ ἁγαθοὶ τολμῶσι , δειλοὶ δ’ εἰσὶν οὐδὲν οὐδαμοῦ . 
Ὀρέστης οὔ τοι μακρὸν μὲν ἤλθομεν κώπῃ πόρον , ἐκ τερμάτων δὲ νόστον ἀροῦμεν πάλιν . 
ἀλλ’ εὖ γὰρ εἶπας , πειστέον · χωρεῖν χρεὼν ὅποι χθονὸς κρύψαντε λήσομεν δέμας . 
οὐ γὰρ τὸ τοῦ θεοῦ γ’ αἴτιον γενήσεται πεσεῖν ἄχρηστον θέσφατον · τολμητέον · 
μόχθος γὰρ οὐδεὶς τοῖς νέοις σκῆψιν φέρει . 
Χορός εὐφαμεῖτ’ , ὦ πόντου δισσὰς συγχωρούσας πέτρας Ἀξείνου ναίοντες . 
ὦ παῖ τᾶς Λατοῦς , 
Δίκτυνν’ οὐρεία , πρὸς σὰν αὐλάν , εὐστύλων ναῶν χρυσήρεις θριγκούς , πόδα παρθένιον ὅσιον ὁσίας κλῃδούχου δούλα πέμπω , 
Ἑλλάδος εὐίππου πύργους καὶ τείχη χόρτων τ’ εὐδένδρων ἐξαλλάξασ’ Εὐρώπαν , πατρῴων οἴκων ἕδρας . 
ἔμολον · τί νέον ; 
τίνα φροντίδ’ ἔχεις ; 
τί με πρὸς ναοὺς ἄγαγες ἄγαγες , ὦ παῖ τοῦ τᾶς Τροίας πύργους ἐλθόντος κλεινᾷ σὺν κώπᾳ χιλιοναύτα μυριοτευχοῦς Ἀτρείδα ; 
[τῶν κλεινῶν ; ] 
Ἰφιγένεια ἰὼ δμωαί , δυσθρηνήτοις ὡς θρήνοις ἔγκειμαι , τᾶς οὐκ εὐμούσου μολπᾶς [βοὰν] 
ἀλύροις ἐλέγοις , αἰαῖ , αἰαῖ , κηδείοις οἴκτοισιν · 
αἵ μοι συμβαίνουσ’ ἆται , σύγγονον ἁμὸν κατακλαιομένα ζωᾶς , οἵαν <οἵαν> 
ἰδόμαν ὄψιν ὀνείρων νυκτός , τᾶς ἐξῆλθ’ ὄρφνα . 
ὀλόμαν ὀλόμαν · 
οὐκ εἴσ’ οἶκοι πατρῷοι · 
οἴμοι <μοι> 
φροῦδος γέννα . 
φεῦ φεῦ τῶν Ἄργει μόχθων . 
ἰὼ δαῖμον , μόνον ὅς με κασίγνητον συλᾷς 
Ἀίδᾳ πέμψας , ᾧ τάσδε χοὰς μέλλω κρατῆρά τε τὸν φθιμένων ὑδραίνειν γαίας ἐν νώτοις πηγάς τ’ οὐρείων ἐκ μόσχων 
Βάκχου τ’ οἰνηρὰς λοιβὰς ξουθᾶν τε πόνημα μελισσᾶν , ἃ νεκροῖς θελκτήρια κεῖται . 
ἀλλ’ ἔνδος μοι πάγχρυσον τεῦχος καὶ λοιβὰν Ἅιδα . 
ὦ κατὰ γαίας Ἀγαμεμνόνιον θάλος , ὡς φθιμένῳ τάδε σοι πέμπω · 
δέξαι δ’ · οὐ γὰρ πρὸς τύμβον σοι ξανθὰν χαίταν , οὐ δάκρῡ οἴσω . 
τηλόσε γὰρ δὴ σᾶς ἀπενάσθην πατρίδος καὶ ἐμᾶς , ἔνθα δοκήμασι κεῖμαι σφαχθεῖσ’ ἁ τλάμων . 
Χορός ἀντιψάλμους ᾠδὰς ὕμνων τ’ 
Ἀσιητᾶν σοι βάρβαρον ἀχὰν δεσποίνᾳ γ’ ἐξαυδάσω , τὰν ἐν θρήνοισιν μοῦσαν νέκυσι μελομέναν , τὰν ἐν μολπαῖς 
Ἅιδας ὑμνεῖ δίχα παιάνων . 
οἴμοι , τῶν Ἀτρειδᾶν οἴκων · 
ἔρρει φῶς σκήπτρων , οἴμοι , πατρῴων οἴκων . 
ἦν ἐκ τῶν εὐόλβων Ἄργει βασιλέων ἀρχά , μόχθος δ’ ἐκ μόχθων ᾄσσει · 
δινευούσαις ἵπποισι <ῥιφαὶ 
Πέλοπος> 
πταναῖς · ἀλλάξας δ’ ἐξ ἕδρας ἱερὸν <ἱερὸν> 
ὄμμ’ αὐγᾶς ἅλιος . 
ἄλλαις δ’ ἄλλα προσέβα χρυσέας ἀρνὸς μελάθροις ὀδύνα , 
† 
φόνος ἐπὶ φόνῳ , ἄχεα ἄχεσιν † ἔνθεν τῶν πρόσθεν δμαθέντων 
Τανταλιδᾶν ἐκβαίνει ποινά γ’ εἰς οἴκους , σπεύδει δ’ ἀσπούδαστ’ ἐπὶ σοὶ δαίμων . 
Ἰφιγένεια ἐξ ἀρχᾶς μοι δυσδαίμων δαίμων τᾶς ματρὸς ζώνας καὶ νυκτὸς κείνας · ἐξ ἀρχᾶς λόχιαι στερρὰν παιδείαν 
Μοῖραι ξυντείνουσιν θεαί , τᾷ μναστευθείσᾳ ’ξ Ἑλλάνων , ἃν πρωτόγονον θάλος ἐν θαλάμοις 
Λήδας ἁ τλάμων κούρα σφάγιον πατρῴᾳ λώβᾳ καὶ θῦμ’ οὐκ εὐγάθητον ἔτεκεν , ἔτρεφεν εὐκταίαν · 
ἱππείοις δ’ ἐν δίφροισι ψαμάθων Αὐλίδος ἐπέβασαν νύμφαιον , οἴμοι , δύσνυμφον τῷ τᾶς Νηρέως κούρας , αἰαῖ . 
νῦν δ’ ἀξείνου πόντου ξείνα δυσχόρτους οἴκους ναίω , ἄγαμος ἄτεκνος ἄπολις ἄφιλος , οὐ τὰν Ἄργει μέλπουσ’ Ἥραν οὐδ’ ἱστοῖς ἐν καλλιφθόγγοις κερκίδι Παλλάδος Ἀτθίδος εἰκὼ 
<καὶ> 
Τιτάνων ποικίλλουσ’ , ἀλλ’ αἱμόρραντον δυσφόρμιγγα ξείνων † 
αἱμάσσουσ’ ἄταν βωμούς , † οἰκτράν τ’ αἰαζόντων αὐδὰν οἰκτρόν τ’ ἐκβαλλόντων δάκρυον . 
καὶ νῦν κείνων μέν μοι λάθα , τὸν δ’ Ἄργει δμαθέντα κλαίω σύγγονον , ὃν ἔλιπον ἐπιμαστίδιον , ἔτι βρέφος , ἔτι νέον , ἔτι θάλος ἐν χερσὶν ματρὸς πρὸς στέρνοις τ’ 
Ἄργει σκηπτοῦχον Ὀρέσταν . 
Χορός καὶ μὴν ὅδ’ ἀκτὰς ἐκλιπὼν θαλασσίους βουφορβὸς ἥκει σημανῶν τί σοι νέον . 
Βουκόλος 
Ἀγαμέμνονός τε καὶ Κλυταιμήστρας τέκνον , ἄκουε καινῶν ἐξ ἐμοῦ κηρυγμάτων . 
Ἰφιγένεια τί δ’ ἔστι τοῦ παρόντος ἐκπλῆσσον λόγου ; 
Βουκόλος ἥκουσιν ἐς γῆν , κυανέαν Συμπληγάδα πλάτῃ φυγόντες , δίπτυχοι νεανίαι , θεᾷ φίλον πρόσφαγμα καὶ θυτήριον 
Ἀρτέμιδι . 
χέρνιβας δὲ καὶ κατάργματα οὐκ ἂν φθάνοις ἂν εὐτρεπῆ ποιουμένη . 
Ἰφιγένεια ποδαποί ; 
τίνος γῆς σχῆμ’ ἔχουσιν οἱ ξένοι ; 
Βουκόλος 
Ἕλληνες · ἓν τοῦτ’ οἶδα κοὐ περαιτέρω . 
Ἰφιγένεια οὐδ’ ὄνομ’ ἀκούσας οἶσθα τῶν ξένων φράσαι ; 
Βουκόλος 
Πυλάδης ἐκλῄζεθ’ ἅτερος πρὸς θατέρου . 
Ἰφιγένεια τοῦ ξυζύγου δὲ τοῦ ξένου τί τοὔνομ’ ἦν ; 
Βουκόλος οὐδεὶς τόδ’ οἶδεν · οὐ γὰρ εἰσηκούσαμεν . 
Ἰφιγένεια πῶς δ’ εἴδετ’ αὐτοὺς κἀντυχόντες εἵλετε ; 
Βουκόλος ἄκραις ἐπὶ ῥηγμῖσιν ἀξένου πόρου — 
Ἰφιγένεια καὶ τίς θαλάσσης βουκόλοις κοινωνία ; 
Βουκόλος βοῦς ἤλθομεν νίψοντες ἐναλίᾳ δρόσῳ . 
Ἰφιγένεια ἐκεῖσε δὴ ’πάνελθε , πῶς νιν εἵλετε τρόπῳ θ’ ὁποίῳ · τοῦτο γὰρ μαθεῖν θέλω . 
χρόνιοι γὰρ ἥκουσ’ · οὐδέ πω βωμὸς θεᾶς 
Ἑλληνικαῖσιν ἐξεφοινίχθη ῥοαῖς . 
Βουκόλος ἐπεὶ τὸν ἐσρέοντα διὰ Συμπληγάδων βοῦς ὑλοφορβοὺς πόντον εἰσεβάλλομεν , ἦν τις διαρρὼξ κυμάτων πολλῷ σάλῳ κοιλωπὸς ἀγμός , πορφυρευτικαὶ στέγαι . 
ἐνταῦθα δισσοὺς εἶδέ τις νεανίας βουφορβὸς ἡμῶν , κἀπεχώρησεν πάλιν ἄκροισι δακτύλοισι πορθμεύων ἴχνος . 
ἔλεξε δ’ · Οὐχ ὁρᾶτε ; 
δαίμονές τινες θάσσουσιν οἵδε . 
— 
θεοσεβὴς δ’ ἡμῶν τις ὢν ἀνέσχε χεῖρα καὶ προσηύξατ’ εἰσιδών · 
ὦ ποντίας παῖ Λευκοθέας , νεῶν φύλαξ , δέσποτα Παλαῖμον , ἵλεως ἡμῖν γενοῦ , εἴτ’ οὖν ἐπ’ ἀκταῖς θάσσετον Διοσκόρω , ἢ Νηρέως ἀγάλμαθ’ , ὃς τὸν εὐγενῆ ἔτικτε πεντήκοντα Νηρῄδων χορόν . 
ἄλλος δέ τις μάταιος , ἀνομίᾳ θρασύς , ἐγέλασεν εὐχαῖς , ναυτίλους δ’ ἐφθαρμένους θάσσειν φάραγγ’ ἔφασκε τοῦ νόμου φόβῳ , κλύοντας ὡς θύοιμεν ἐνθάδε ξένους . 
ἔδοξε δ’ ἡμῶν εὖ λέγειν τοῖς πλείοσι , θηρᾶν τε τῇ θεῷ σφάγια τἀπιχώρια . 
κἀν τῷδε πέτραν ἅτερος λιπὼν ξένοιν ἔστη κάρα τε διετίναξ’ ἄνω κάτω κἀπεστέναξεν ὠλένας τρέμων ἄκρας , μανίαις ἀλαίνων , καὶ βοᾷ κυναγὸς ὥς · 
Πυλάδη , δέδορκας τήνδε ; 
τήνδε δ’ οὐχ ὁρᾷς 
Ἅιδου δράκαιναν , ὥς με βούλεται κτανεῖν δειναῖς ἐχίδναις εἰς ἔμ’ ἐστομωμένη ; 
ἣ δ’ ἐκ χιτώνων πῦρ πνέουσα καὶ φόνον πτεροῖς ἐρέσσει , μητέρ’ ἀγκάλαις ἐμὴν ἔχουσα — 
πέτρινον ὄχθον , ὡς ἐπεμβάλῃ . 
οἴμοι , κτενεῖ με · ποῖ φύγω ; 
παρῆν δ’ ὁρᾶν οὐ ταῦτα μορφῆς σχήματ’ , ἀλλ’ ἠλλάσσετο φθογγάς τε μόσχων καὶ κυνῶν ὑλάγματα , 
† 
ἃς φᾶσ’ † 
Ἐρινῦς ἱέναι μιμήματα . 
ἡμεῖς δὲ συσταλέντες , ὡς θαμβούμενοι , σιγῇ καθήμεθ’ · ὃ δὲ χερὶ σπάσας ξίφος , μόσχους ὀρούσας ἐς μέσας λέων ὅπως , παίει σιδήρῳ λαγόνας ἐς πλευράς θ’ ἱείς , δοκῶν Ἐρινῦς θεὰς ἀμύνεσθαι τάδε , ὡς αἱματηρὸν πέλαγος ἐξανθεῖν ἁλός . 
κἀν τῷδε πᾶς τις , ὡς ὁρᾷ βουφόρβια πίπτοντα καὶ πορθούμεν’ , ἐξωπλίζετο , κόχλους τε φυσῶν συλλέγων τ’ ἐγχωρίους · 
πρὸς εὐτραφεῖς γὰρ καὶ νεανίας ξένους φαύλους μάχεσθαι βουκόλους ἡγούμεθα . 
πολλοὶ δ’ ἐπληρώθημεν ἐν μακρῷ χρόνῳ . 
πίπτει δὲ μανίας πίτυλον ὁ ξένος μεθείς , στάζων ἀφρῷ γένειον · ὡς δ’ ἐσείδομεν προύργου πεσόντα , πᾶς ἀνὴρ ἔσχεν πόνον βάλλων ἀράσσων . 
ἅτερος δὲ τοῖν ξένοιν ἀφρόν τ’ ἀπέψη σώματός τ’ ἐτημέλει πέπλων τε προυκάλυπτεν εὐπήνους ὑφάς , καραδοκῶν μὲν τἀπιόντα τραύματα , φίλον δὲ θεραπείαισιν ἄνδρ’ εὐεργετῶν . 
ἔμφρων δ’ ἀνᾴξας ὁ ξένος πεσήματος ἔγνω κλύδωνα πολεμίων προσκείμενον καὶ τὴν παροῦσαν συμφορὰν αὐτοῖν πέλας , ᾤμωξέ θ’ · ἡμεῖς δ’ οὐκ ἀνίεμεν πέτροις βάλλοντες , ἄλλος ἄλλοθεν προσκείμενοι . 
οὗ δὴ τὸ δεινὸν παρακέλευσμ’ ἠκούσαμεν · 
Πυλάδη , θανούμεθ’ , ἀλλ’ ὅπως θανούμεθα κάλλισθ’ · ἕπου μοι , φάσγανον σπάσας χερί . 
— ὡς δ’ εἴδομεν δίπαλτα πολεμίων ξίφη , φυγῇ λεπαίας ἐξεπίμπλαμεν νάπας . 
ἀλλ’ , εἰ φύγοι τις , ἅτεροι προσκείμενοι ἔβαλλον αὐτούς · εἰ δὲ τούσδ’ ὠσαίατο , αὖθις τὸ νῦν ὑπεῖκον ἤρασσεν πέτροις . 
ἀλλ’ ἦν ἄπιστον · μυρίων γὰρ ἐκ χερῶν οὐδεὶς τὰ τῆς θεοῦ θύματ’ εὐτύχει βαλών . 
μόλις δέ νιν τόλμῃ μὲν οὐ χειρούμεθα , κύκλῳ δὲ περιβαλόντες ἐξεκλέψαμεν πέτροισι χειρῶν φάσγαν’ , ἐς δὲ γῆν γόνυ καμάτῳ καθεῖσαν . 
πρὸς δ’ ἄνακτα τῆσδε γῆς κομίζομέν νιν . 
ὃ δ’ ἐσιδὼν ὅσον τάχος ἐς χέρνιβάς τε καὶ σφαγεῖ’ ἔπεμπέ σοι . 
ηὔχου δὲ τοιάδ’ , ὦ νεᾶνί , σοι ξένων σφάγια παρεῖναι · κἂν ἀναλίσκῃς ξένους τοιούσδε , τὸν σὸν Ἑλλὰς ἀποτείσει φόνον δίκας τίνουσα τῆς ἐν Αὐλίδι σφαγῆς . 
Χορός θαυμάστ’ ἔλεξας τὸν μανένθ’ , ὅστις ποτὲ 
Ἕλληνος ἐκ γῆς πόντον ἦλθεν ἄξενον . 
Ἰφιγένεια εἶἑν · σὺ μὲν κόμιζε τοὺς ξένους μολών , τὰ δ’ ἐνθάδ’ ἡμεῖς ὅσια φροντιούμεθα — ὦ καρδία τάλαινα , πρὶν μὲν ἐς ξένους γαληνὸς ἦσθα καὶ φιλοικτίρμων ἀεί , ἐς θοὑμόφυλον ἀναμετρουμένη δάκρυ , 
Ἕλληνας ἄνδρας ἡνίκ’ ἐς χέρας λάβοις . 
νῦν δ’ ἐξ ὀνείρων οἷσιν ἠγριώμεθα , δοκοῦσ’ Ὀρέστην μηκέθ’ ἥλιον βλέπειν , δύσνουν με λήψεσθ’ , οἵτινές ποθ’ ἥκετε . 
καὶ τοῦτ’ ἄρ’ ἦν ἀληθές , ᾐσθόμην , φίλαι · 
οἱ δυστυχεῖς γὰρ τοῖσι δυστυχεστέροις αὐτοὶ κακῶς πράξαντες οὐ φρονοῦσιν εὖ . 
ἀλλ’ οὔτε πνεῦμα Διόθεν ἦλθε πώποτε , οὐ πορθμίς , ἥτις διὰ πέτρας Συμπληγάδας 
Ἑλένην ἀπήγαγ’ ἐνθάδ’ , ἥ μ’ ἀπώλεσεν , 
Μενέλεών θ’ , ἵν’ αὐτοὺς ἀντετιμωρησάμην , τὴν ἐνθάδ’ Αὖλιν ἀντιθεῖσα τῆς ἐκεῖ , οὗ μ’ ὥστε μόσχον Δαναΐδαι χειρούμενοι ἔσφαζον , ἱερεὺς δ’ ἦν ὁ γεννήσας πατήρ . 
οἴμοι — 
κακῶν γὰρ τῶν τότ’ οὐκ ἀμνημονῶ — ὅσας γενείου χεῖρας ἐξηκόντισα γονάτων τε τοῦ τεκόντος , ἐξαρτωμένη , λέγουσα τοιάδ’ · ὦ πάτερ , νυμφεύομαι νυμφεύματ’ αἰσχρὰ πρὸς σέθεν · μήτηρ δ’ ἐμὲ σέθεν κατακτείνοντος Ἀργεῖαί τε νῦν ὑμνοῦσιν ὑμεναίοισιν , αὐλεῖται δὲ πᾶν μέλαθρον · ἡμεῖς δ’ ὀλλύμεσθα πρὸς σέθεν . 
Ἅιδης Ἀχιλλεὺς ἦν ἄρ’ , οὐχ ὁ Πηλέως , ὅν μοι προσείσας πόσιν , ἐν ἁρμάτων ὄχοις ἐς αἱματηρὸν γάμον ἐπόρθμευσας δόλῳ . 
ἐγὼ δὲ λεπτῶν ὄμμα διὰ καλυμμάτων ἔχουσ’ , ἀδελφόν τ’ οὐκ ἀνειλόμην χεροῖν , 
— 
ὃς νῦν ὄλωλεν — 
οὐ κασιγνήτῃ στόμα συνῆψ’ ὑπ’ αἰδοῦς , ὡς ἰοῦσ’ ἐς Πηλέως μέλαθρα · πολλὰ δ’ ἀπεθέμην ἀσπάσματα ἐς αὖθις , ὡς ἥξουσ’ ἐς Ἄργος αὖ πάλιν . 
ὦ τλῆμον , εἰ τέθνηκας , ἐξ οἵων καλῶν ἔρρεις , Ὀρέστα , καὶ πατρὸς ζηλωμάτων — τὰ τῆς θεοῦ δὲ μέμφομαι σοφίσματα , ἥτις βροτῶν μὲν ἤν τις ἅψηται φόνου , ἢ καὶ λοχείας ἢ νεκροῦ θίγῃ χεροῖν , βωμῶν ἀπείργει , μυσαρὸν ὡς ἡγουμένη , αὐτὴ δὲ θυσίαις ἥδεται βροτοκτόνοις . 
οὐκ ἔσθ’ ὅπως ἔτεκεν ἂν ἡ Διὸς δάμαρ 
Λητὼ τοσαύτην ἀμαθίαν . 
ἐγὼ μὲν οὖν τὰ Ταντάλου θεοῖσιν ἑστιάματα ἄπιστα κρίνω , παιδὸς ἡσθῆναι βορᾷ , τοὺς δ’ ἐνθάδ’ , αὐτοὺς ὄντας ἀνθρωποκτόνους , ἐς τὴν θεὸν τὸ φαῦλον ἀναφέρειν δοκῶ · 
οὐδένα γὰρ οἶμαι δαιμόνων εἶναι κακόν . 
Χορός κυάνεαι κυάνεαι σύνοδοι θαλάσσας , ἵν’ οἶ‐ στρος ὁ πετόμενος Ἀργόθεν ἄ‐ ξενον ἐπ’ οἶδμα διεπέρασεν — 
Ἀσιήτιδα γαῖαν 
Εὐρώπας διαμείψας . 
τίνες ποτ’ ἄρα τὸν εὔυδρον δονακόχλοα λιπόντες Εὐρώταν ἢ ῥεύματα σεμνὰ Δίρκας ἔβασαν ἔβασαν ἄμεικτον αἶαν , ἔνθα κούρᾳ δίᾳ τέγγει βωμοὺς καὶ περικίονας ναοὺς αἷμα βρότειον ; 
Χορός ἦ ῥοθίοις εἰλατίνας δικρότοισι κώπας ἔπλευ‐ σαν ἐπὶ πόντια κύματα , νά‐ ιον ὄχημα λινοπόροις αὔραις , φιλόπλουτον ἅμιλλαν αὔξοντες μελάθροισιν ; 
φίλα γὰρ ἐλπίς γ’ , ἐπί τε πήμασιν βροτῶν ἄπληστος ἀνθρώποις , ὄλ‐ βου βάρος οἳ φέρονται πλάνητες ἐπ’ οἶδμα πόλεις τε βαρβάρους περῶντες , κοινᾷ δόξᾳ · 
γνώμα δ’ οἷς μὲν ἄκαιρος ὄλ‐ βου , τοῖς δ’ ἐς μέσον ἥκει . 
Χορός πῶς πέτρας τὰς συνδρομάδας , πῶς Φινεϊδᾶν ἀΰ‐ πνους ἀκτὰς ἐπέρασαν παρ’ ἅλιον αἰγιαλὸν ἐπ’ Ἀμφιτρί‐ τας ῥοθίῳ δραμόντες , ὅπου πεντήκοντα κορᾶν 
Νηρῄδων . . . . χοροὶ μέλπουσιν ἐγκύκλιοι , πλησιστίοισι πνοαῖς συριζόντων κατὰ πρύμναν εὐναίων πηδαλίων αὔραις <σὺν> 
νοτίαις ἢ πνεύμασι Ζεφύρου , τὰν πολυόρνιθον ἐπ’ αἶ‐ αν , λευκὰν ἀκτάν , Ἀχιλῆ‐ ος δρόμους καλλισταδίους , ἄξεινον κατὰ πόντον ; 
Χορός εἴθ’ εὐχαῖσιν δεσποσύνοις 
Λήδας Ἑλένα φίλα παῖς ἐλθοῦσα τύχοι τὰν 
Τρῳάδα λι‐ ποῦσα πόλιν , ἵν’ ἀμφὶ χαί‐ τᾳ δρόσον αἱματηρὰν ἑλιχθεῖσα λαιμοτόμῳ δεσποίνας χειρὶ θάνοι ποινὰς δοῦσ’ ἀντιπάλους . 
ἁδίσταν δ’ ἀγγελίαν δεξαίμεσθ’ , Ἑλλάδος ἐκ γᾶς πλωτήρων εἴ τις ἔβα , δουλείας ἐμέθεν δειλαίας παυσίπονος · 
κἀν γὰρ ὀνείροισι συνεί‐ ην δόμοις πόλει τε πατρῴ‐ ᾳ , τερπνῶν ὕπνων ἀπόλαυ‐ σιν , κοινὰν χάριν ὄλβου . 
Χορός ἀλλ’ οἵδε χέρας δεσμοῖς δίδυμοι συνερεισθέντες χωροῦσι , νέον πρόσφαγμα θεᾶς · σιγᾶτε , φίλαι . 
τὰ γὰρ Ἑλλήνων ἀκροθίνια δὴ ναοῖσι πέλας τάδε βαίνει · 
οὐδ’ ἀγγελίας ψευδεῖς ἔλακεν βουφορβὸς ἀνήρ . 
ὦ πότνῑ , εἴ σοι τάδ’ ἀρεσκόντως πόλις ἥδε τελεῖ , δέξαι θυσίας , ἃς ὁ παρ’ ἡμῖν νόμος οὐχ ὁσίας 
[Ἕλλησι διδοὺς] 
ἀναφαίνει . 
Ἰφιγένεια εἶἑν · 
τὰ τῆς θεοῦ μὲν πρῶτον ὡς καλῶς ἔχῃ φροντιστέον μοι . 
μέθετε τῶν ξένων χέρας , ὡς ὄντες ἱεροὶ μηκέτ’ ὦσι δέσμιοι . 
ναοῦ δ’ ἔσω στείχοντες εὐτρεπίζετε ἃ χρὴ ’πὶ τοῖς παροῦσι καὶ νομίζεται . 
φεῦ · 
τίς ἆρα μήτηρ ἡ τεκοῦσ’ ὑμᾶς ποτε πατήρ τ’ ; 
ἀδελφή τ’ , εἰ γεγῶσα τυγχάνει — οἵων στερεῖσα διπτύχων νεανιῶν ἀνάδελφος ἔσται . 
— 
τὰς τύχας τίς οἶδ’ ὅτῳ τοιαίδ’ ἔσονται ; 
πάντα γὰρ τὰ τῶν θεῶν ἐς ἀφανὲς ἕρπει , κοὐδὲν οἶδ’ οὐδεὶς κακὸν 
<> ἡ γὰρ τύχη παρήγαγ’ ἐς τὸ δυσμαθές . 
πόθεν ποθ’ ἥκετ’ , ὦ ταλαίπωροι ξένοι ; 
ὡς διὰ μακροῦ μὲν τήνδ’ ἐπλεύσατε χθόνα , μακρὸν δ’ ἀπ’ οἴκων χρόνον ἔσεσθ’ ἀεὶ κάτω . 
Ὀρέστης τί ταῦτ’ ὀδύρῃ , κἀπὶ τοῖς μέλλουσι νῷν κακοῖσι λυπεῖς , ἥτις εἶ ποτ’ , ὦ γύναι ; 
οὔτοι νομίζω σοφόν , ὃς ἂν μέλλων κτενεῖν οἴκτῳ τὸ δεῖμα τοὐλέθρου νικᾶν θέλῃ . 
οὐχ ὅστις Ἅιδην ἐγγὺς ὄντ’ οἰκτίζεται σωτηρίας ἄνελπις · ὡς δύ’ ἐξ ἑνὸς κακὼ συνάπτει , μωρίαν τ’ ὀφλισκάνει θνῄσκει θ’ ὁμοίως · τὴν τύχην δ’ ἐᾶν χρεών . 
ἡμᾶς δὲ μὴ θρήνει σύ · τὰς γὰρ ἐνθάδε θυσίας ἐπιστάμεσθα καὶ γιγνώσκομεν . 
Ἰφιγένεια πότερος ἄρ’ ὑμῶν ἐνθάδ’ ὠνομασμένος 
Πυλάδης κέκληται ; 
τόδε μαθεῖν πρῶτον θέλω . 
Ὀρέστης ὅδ’ , εἴ τι δή σοι τοῦτ’ ἐν ἡδονῇ μαθεῖν . 
Ἰφιγένεια ποίας πολίτης πατρίδος Ἕλληνος γεγώς ; 
Ὀρέστης τί δ’ ἂν μαθοῦσα τόδε πλέον λάβοις , γύναι ; 
Ἰφιγένεια πότερον ἀδελφὼ μητρός ἐστον ἐκ μιᾶς ; 
Ὀρέστης φιλότητί γ’ · ἐσμὲν δ’ οὐ κασιγνήτω , γύναι . 
Ἰφιγένεια σοὶ δ’ ὄνομα ποῖον ἔθεθ’ ὁ γεννήσας πατήρ ; 
Ὀρέστης τὸ μὲν δίκαιον Δυστυχὴς καλοίμεθ’ ἄν . 
Ἰφιγένεια οὐ τοῦτ’ ἐρωτῶ · τοῦτο μὲν δὸς τῇ τύχῃ . 
Ὀρέστης ἀνώνυμοι θανόντες οὐ γελῴμεθ’ ἄν . 
Ἰφιγένεια τί δὲ φθονεῖς τοῦτο ; 
ἦ φρονεῖς οὕτω μέγα ; 
Ὀρέστης τὸ σῶμα θύσεις τοὐμόν , οὐχὶ τοὔνομα . 
Ἰφιγένεια οὐδ’ ἂν πόλιν φράσειας ἥτις ἐστί σοι ; 
Ὀρέστης ζητεῖς γὰρ οὐδὲν κέρδος , ὡς θανουμένῳ . 
Ἰφιγένεια χάριν δὲ δοῦναι τήνδε κωλύει τί σε ; 
Ὀρέστης τὸ κλεινὸν Ἄργος πατρίδ’ ἐμὴν ἐπεύχομαι . 
Ἰφιγένεια πρὸς θεῶν , ἀληθῶς , ὦ ξέν’ , εἶ κεῖθεν γεγώς ; 
Ὀρέστης ἐκ τῶν Μυκηνῶν <γ’> , αἵ ποτ’ ἦσαν ὄλβιαι . 
Ἰφιγένεια φυγὰς <δ’> 
ἀπῆρας πατρίδος , ἢ ποίᾳ τύχῃ ; 
Ὀρέστης φεύγω τρόπον γε δή τιν’ οὐχ ἑκὼν ἑκών . 
Ἰφιγένεια ἆρ’ ἄν τί μοι φράσειας ὧν ἐγὼ θέλω ; 
Ὀρέστης ὡς ἐν παρέργῳ τῆς ἐμῆς δυσπραξίας . 
Ἰφιγένεια καὶ μὴν ποθεινός γ’ ἦλθες ἐξ Ἄργους μολών . 
Ὀρέστης οὔκουν ἐμαυτῷ γ’ · εἰ δὲ σοί , σὺ τοῦτ’ ἔρα . 
Ἰφιγένεια 
Τροίαν ἴσως οἶσθ’ , ἧς ἁπανταχοῦ λόγος . 
Ὀρέστης ὡς μήποτ’ ὤφελόν γε μηδ’ ἰδὼν ὄναρ . 
Ἰφιγένεια φασίν νιν οὐκέτ’ οὖσαν οἴχεσθαι δορί . 
Ὀρέστης ἔστιν γὰρ οὕτως οὐδ’ ἄκραντ’ ἠκούσατε . 
Ἰφιγένεια 
Ἑλένη δ’ ἀφῖκται δῶμα Μενέλεω πάλιν ; 
Ὀρέστης ἥκει , κακῶς γ’ ἐλθοῦσα τῶν ἐμῶν τινι . 
Ἰφιγένεια καὶ ποῦ ’στι ; 
κἀμοὶ γάρ τι προυφείλει κακόν . 
Ὀρέστης 
Σπάρτῃ ξυνοικεῖ τῷ πάρος ξυνευνέτῃ . 
Ἰφιγένεια ὦ μῖσος εἰς Ἕλληνας , οὐκ ἐμοὶ μόνῃ . 
Ὀρέστης ἀπέλαυσα κἀγὼ δή τι τῶν κείνης γάμων . 
Ἰφιγένεια νόστος δ’ Ἀχαιῶν ἐγένεθ’ , ὡς κηρύσσεται ; 
Ὀρέστης ὡς πάνθ’ ἅπαξ με συλλαβοῦσ’ ἀνιστορεῖς . 
Ἰφιγένεια πρὶν γὰρ θανεῖν σε , τοῦδ’ ἐπαυρέσθαι θέλω . 
Ὀρέστης ἔλεγχ’ , ἐπειδὴ τοῦδ’ ἐρᾷς · λέξω δ’ ἐγώ . 
Ἰφιγένεια 
Κάλχας τις ἦλθε μάντις ἐκ Τροίας πάλιν ; 
Ὀρέστης ὄλωλεν , ὡς ἦν ἐν Μυκηναίοις λόγος . 
Ἰφιγένεια ὦ πότνῑ , ὡς εὖ . 
— 
τί γὰρ ὁ Λαέρτου γόνος ; 
Ὀρέστης οὔπω νενόστηκ’ οἶκον , ἔστι δ’ , ὡς λόγος . 
Ἰφιγένεια ὄλοιτο , νόστου μήποτ’ ἐς πάτραν τυχών . 
Ὀρέστης μηδὲν κατεύχου · πάντα τἀκείνου νοσεῖ . 
Ἰφιγένεια 
Θέτιδος δ’ ὁ τῆς Νηρῇδος ἔστι παῖς ἔτι ; 
Ὀρέστης οὐκ ἔστιν · ἄλλως λέκτρ’ ἔγημ’ ἐν Αὐλίδι . 
Ἰφιγένεια δόλια γάρ , ὡς ἴσασιν οἱ πεπονθότες . 
Ὀρέστης τίς εἶ ποθ’ ; 
ὡς εὖ πυνθάνῃ τἀφ’ Ἑλλάδος . 
Ἰφιγένεια ἐκεῖθέν εἰμι · παῖς ἔτ’ οὖσ’ ἀπωλόμην . 
Ὀρέστης ὀρθῶς ποθεῖς ἄρ’ εἰδέναι τἀκεῖ , γύναι . 
Ἰφιγένεια τί δ’ ὁ στρατηγός , ὃν λέγουσ’ εὐδαιμονεῖν ; 
Ὀρέστης τίς ; 
οὐ γὰρ ὅν γ’ ἐγᾦδα τῶν εὐδαιμόνων . 
Ἰφιγένεια 
Ἀτρέως ἐλέγετο δή τις Ἀγαμέμνων ἄναξ . 
Ὀρέστης οὐκ οἶδ’ · ἄπελθε τοῦ λόγου τούτου , γύναι . 
Ἰφιγένεια μὴ πρὸς θεῶν , ἀλλ’ εἴφ’ , ἵν’ εὐφρανθῶ , ξένε . 
Ὀρέστης τέθνηχ’ ὁ τλήμων , πρὸς δ’ ἀπώλεσέν τινα . 
Ἰφιγένεια τέθνηκε ; 
ποίᾳ συμφορᾷ ; 
τάλαιν’ ἐγώ . 
Ὀρέστης τί δ’ ἐστέναξας τοῦτο ; 
μῶν προσῆκέ σοι ; 
Ἰφιγένεια τὸν ὄλβον αὐτοῦ τὸν πάροιθ’ ἀναστένω . 
Ὀρέστης δεινῶς γὰρ ἐκ γυναικὸς οἴχεται σφαγείς . 
Ἰφιγένεια ὦ πανδάκρυτος ἡ κτανοῦσα . . . χὡ κτανών . 
Ὀρέστης παῦσαί νυν ἤδη μηδ’ ἐρωτήσῃς πέρα . 
Ἰφιγένεια τοσόνδε γ’ , εἰ ζῇ τοῦ ταλαιπώρου δάμαρ . 
Ὀρέστης οὐκ ἔστι · παῖς νιν ὃν ἔτεχ’ , οὗτος ὤλεσεν . 
Ἰφιγένεια ὦ συνταραχθεὶς οἶκος . 
ὡς τί δὴ θέλων ; 
Ὀρέστης πατρὸς θανόντος τήνδε τιμωρούμενος . 
Ἰφιγένεια φεῦ · 
ὡς εὖ κακὸν δίκαιον εἰσεπράξατο . 
Ὀρέστης ἀλλ’ οὐ τὰ πρὸς θεῶν εὐτυχεῖ δίκαιος ὤν . 
Ἰφιγένεια λείπει δ’ ἐν οἴκοις ἄλλον Ἀγαμέμνων γόνον ; 
Ὀρέστης λέλοιπεν Ἠλέκτραν γε παρθένον μίαν . 
Ἰφιγένεια τί δέ ; 
σφαγείσης θυγατρὸς ἔστι τις λόγος ; 
Ὀρέστης οὐδείς γε , πλὴν θανοῦσαν οὐχ ὁρᾶν φάος . 
Ἰφιγένεια τάλαιν’ ἐκείνη χὡ κτανὼν αὐτὴν πατήρ . 
Ὀρέστης κακῆς γυναικὸς χάριν ἄχαριν ἀπώλετο . 
Ἰφιγένεια ὁ τοῦ θανόντος δ’ ἔστι παῖς Ἄργει πατρός ; 
Ὀρέστης ἔστ’ , ἄθλιός γε , κοὐδαμοῦ καὶ πανταχοῦ . 
Ἰφιγένεια ψευδεῖς ὄνειροι , χαίρετ’ · οὐδὲν ἦτ’ ἄρα . 
Ὀρέστης οὐδ’ οἱ σοφοί γε δαίμονες κεκλημένοι πτηνῶν ὀνείρων εἰσὶν ἀψευδέστεροι . 
πολὺς ταραγμὸς ἔν τε τοῖς θείοις ἔνι κἀν τοῖς βροτείοις · ἓν δὲ λυπεῖται μόνον , ὃς οὐκ ἄφρων ὢν μάντεων πεισθεὶς λόγοις ὄλωλεν — 
ὡς ὄλωλε τοῖσιν εἰδόσιν . 
Χορός φεῦ φεῦ · τί δ’ ἡμεῖς οἵ τ’ ἐμοὶ γεννήτορες ; 
ἆρ’ εἰσίν ; 
ἆρ’ οὐκ εἰσί ; 
τίς φράσειεν ἄν ; 
Ἰφιγένεια ἀκούσατ’ · ἐς γὰρ δή τιν’ ἥκομεν λόγον , ὑμῖν τ’ ὄνησιν , ὦ ξένοι , σπουδῆς ἅμα κἀμοί . 
τὸ δ’ εὖ μάλιστά γ’ οὕτω γίγνεται , εἰ πᾶσι ταὐτὸν πρᾶγμ’ ἀρεσκόντως ἔχει . 
θέλοις ἄν , εἰ σῴσαιμί σ’ , ἀγγεῖλαί τί μοι πρὸς Ἄργος ἐλθὼν τοῖς ἐμοῖς ἐκεῖ φίλοις , δέλτον τ’ ἐνεγκεῖν , ἥν τις οἰκτίρας ἐμὲ ἔγραψεν αἰχμάλωτος , οὐχὶ τὴν ἐμὴν φονέα νομίζων χεῖρα , τοῦ νόμου δ’ ὕπο θνῄσκειν τὰ τῆς θεοῦ , τάδε δίκαῑ ἡγουμένης ; 
οὐδένα γὰρ εἶχον ὅστις ἀγγείλαι μολὼν ἐς Ἄργος αὖθις , τάς <τ’> 
ἐμὰς ἐπιστολὰς πέμψειε σωθεὶς τῶν ἐμῶν φίλων τινί . 
σὺ δ’ — 
εἶ γάρ , ὡς ἔοικας , οὔτε δυσμενὴς καὶ τὰς Μυκήνας οἶσθα χοὓς κἀγὼ θέλω — σώθητι , καὶ σὺ μισθὸν οὐκ αἰσχρὸν λαβών , κούφων ἕκατι γραμμάτων σωτηρίαν . 
οὗτος δ’ , ἐπείπερ πόλις ἀναγκάζει τάδε , θεᾷ γενέσθω θῦμα χωρισθεὶς σέθεν . 
Ὀρέστης καλῶς ἔλεξας τἄλλα πλὴν ἕν , ὦ ξένη · 
τὸ γὰρ σφαγῆναι τόνδε μοι βάρος μέγα . 
ὁ ναυστολῶν γάρ εἰμ’ ἐγὼ τὰς συμφοράς , οὗτος δὲ συμπλεῖ τῶν ἐμῶν μόχθων χάριν . 
οὔκουν δίκαιον ἐπ’ ὀλέθρῳ τῷ τοῦδ’ ἐμὲ χάριν τίθεσθαι καὐτὸν ἐκδῦναι κακῶν . 
ἀλλ’ ὣς γενέσθω · τῷδε μὲν δέλτον δίδου · 
πέμψει γὰρ Ἄργος , ὥστε σοι καλῶς ἔχειν · 
ἡμᾶς δ’ ὁ χρῄζων κτεινέτω . 
τὰ τῶν φίλων αἴσχιστον ὅστις καταβαλὼν ἐς ξυμφορὰς αὐτὸς σέσῳσται . 
τυγχάνει δ’ ὅδ’ ὢν φίλος , ὃν οὐδὲν ἧσσον ἢ ’μὲ φῶς ὁρᾶν θέλω . 
Ἰφιγένεια ὦ λῆμ’ ἄριστον , ὡς ἀπ’ εὐγενοῦς τινος ῥίζης πέφυκας τοῖς φίλοις τ’ ὀρθῶς φίλος . 
τοιοῦτος εἴη τῶν ἐμῶν ὁμοσπόρων ὅσπερ λέλειπται . 
καὶ γὰρ οὐδ’ ἐγώ , ξένοι , ἀνάδελφός εἰμι , πλὴν ὅσ’ οὐχ ὁρῶσά νιν . 
ἐπεὶ δὲ βούλῃ ταῦτα , τόνδε πέμψομεν δέλτον φέροντα , σὺ δὲ θανῇ · πολλὴ δέ τις προθυμία σε τοῦδ’ ἔχουσα τυγχάνει . 
Ὀρέστης θύσει δὲ τίς με καὶ τὰ δεινὰ τλήσεται ; 
Ἰφιγένεια ἐγώ · θεᾶς γὰρ τῆσδε προστροπὴν ἔχω . 
Ὀρέστης ἄζηλά γ’ , ὦ νεᾶνι , κοὐκ εὐδαίμονα . 
Ἰφιγένεια ἀλλ’ εἰς ἀνάγκην κείμεθ’ , ἣν φυλακτέον . 
Ὀρέστης αὐτὴ ξίφει θύουσα θῆλυς ἄρσενας ; 
Ἰφιγένεια οὔκ , ἀλλὰ χαίτην ἀμφὶ σὴν χερνίψομαι . 
Ὀρέστης ὁ δὲ σφαγεὺς τίς ; 
εἰ τάδ’ ἱστορεῖν με χρή . 
Ἰφιγένεια ἔσω δόμων τῶνδ’ εἰσὶν οἷς μέλει τάδε . 
Ὀρέστης τάφος δὲ ποῖος δέξεταί μ’ , ὅταν θάνω ; 
Ἰφιγένεια πῦρ ἱερὸν ἔνδον χάσμα τ’ εὐρωπὸν πέτρας . 
Ὀρέστης φεῦ · 
πῶς ἄν μ’ ἀδελφῆς χεὶρ περιστείλειεν ἄν ; 
Ἰφιγένεια μάταιον εὐχήν , ὦ τάλας , ὅστις ποτ’ εἶ , ηὔξω · μακρὰν γὰρ βαρβάρου ναίει χθονός . 
οὐ μήν , ἐπειδὴ τυγχάνεις Ἀργεῖος ὤν , ἀλλ’ ὧν γε δυνατὸν οὐδ’ ἐγὼ λείψω χάριν . 
πολύν τε γάρ σοι κόσμον ἐνθήσω τάφῳ , ξανθῷ τ’ ἐλαίῳ σῶμα σὸν κατασβέσω , καὶ τῆς ὀρείας ἀνθεμόρρυτον γάνος ξουθῆς μελίσσης ἐς πυρὰν βαλῶ σέθεν . 
ἀλλ’ εἶμι δέλτον τ’ ἐκ θεᾶς ἀνακτόρων οἴσω · τὸ μέντοι δυσμενὲς μὴ ’μοὶ λάβῃς . 
φυλάσσετ’ αὐτούς , πρόσπολοι , δεσμῶν ἄτερ — ἴσως ἄελπτα τῶν ἐμῶν φίλων τινὶ πέμψω πρὸς Ἄργος , ὃν μάλιστ’ ἐγὼ φιλῶ , καὶ δέλτος αὐτῷ ζῶντας οὓς δοκεῖ θανεῖν λέγουσα πιστὰς ἡδονὰς ἀπαγγελεῖ . 
Χορός κατολοφύρομαι σὲ τὸν χερνίβων ῥανίσι μελόμενον αἱμακταῖς . 
Ὀρέστης οἶκτος γὰρ οὐ ταῦτ’ , ἀλλὰ χαίρετ’ , ὦ ξέναι . 
Χορός σὲ δὲ τύχας μάκαρος , ὦ νεανία , σεβόμεθ’ , ἐς πάτραν ὅτι ποτ’ ἐπεμβάσῃ . 
Πυλάδης ἄζηλά τοι φίλοισι , θνῃσκόντων φίλων . 
Χορός ὦ σχέτλιοι πομπαί . 
φεῦ φεῦ , διόλλυσαι . 
αἰαῖ αἰαῖ . 
πότερος ὁ μᾶλλον ; 
ἔτι γὰρ ἀμφίλογα δίδυμα μέμονε φρήν , σὲ πάρος ἢ σὲ ἀναστενάξω γόοις . 
Ὀρέστης 
Πυλάδη , πέπονθας ταὐτὸ πρὸς θεῶν ἐμοί ; 
Πυλάδης οὐκ οἶδ’ · ἐρωτᾷς οὐ λέγειν ἔχοντά με . 
Ὀρέστης τίς ἐστὶν ἡ νεᾶνις ; 
ὡς Ἑλληνικῶς ἀνήρεθ’ ἡμᾶς τούς τ’ ἐν Ἰλίῳ πόνους νόστον τ’ Ἀχαιῶν τόν τ’ ἐν οἰωνοῖς σοφὸν 
Κάλχαντ’ Ἀχιλλέως τ’ ὄνομα , καὶ τὸν ἄθλιον 
Ἀγαμέμνον’ ὡς ᾤκτιρ’ ἀνηρώτα τέ με γυναῖκα παῖδάς τε . 
ἔστιν ἡ ξένη γένος ἐκεῖθεν Ἀργεία τις · οὐ γὰρ ἄν ποτε δέλτον τ’ ἔπεμπε καὶ τάδ’ ἐξεμάνθανεν , ὡς κοινὰ πράσσουσ’ , Ἄργος εἰ πράσσει καλῶς . 
Πυλάδης ἔφθης με μικρόν · ταὐτὰ δὲ φθάσας λέγεις , πλὴν ἕν · τὰ γὰρ τῶν βασιλέων παθήματα ἴσασι πάντες , ὧν ἐπιστροφή τις ἦν . 
ἀτὰρ διῆλθον χἅτερον λόγον τινά . 
Ὀρέστης τίν’ ; 
ἐς τὸ κοινὸν δοὺς ἄμεινον ἂν μάθοις . 
Πυλάδης αἰσχρὸν θανόντος σοῦ βλέπειν ἡμᾶς φάος · 
κοινῇ τ’ ἔπλευσα . . . δεῖ με καὶ κοινῇ θανεῖν . 
καὶ δειλίαν γὰρ καὶ κάκην κεκτήσομαι 
Ἄργει τε Φωκέων τ’ ἐν πολυπτύχῳ χθονί , δόξω δὲ τοῖς πολλοῖσι — 
πολλοὶ γὰρ κακοί — προδοὺς σεσῷσθαί σ’ αὐτὸς εἰς οἴκους μόνος ἢ καὶ φονεύσας ἐπὶ νοσοῦσι δώμασι ῥάψαι μόρον σοι σῆς τυραννίδος χάριν , ἔγκληρον ὡς δὴ σὴν κασιγνήτην γαμῶν . 
ταῦτ’ οὖν φοβοῦμαι καὶ δῑ αἰσχύνης ἔχω , κοὐκ ἔσθ’ ὅπως οὐ χρὴ συνεκπνεῦσαί μέ σοι καὶ σὺν σφαγῆναι καὶ πυρωθῆναι δέμας , φίλον γεγῶτα καὶ φοβούμενον ψόγον . 
Ὀρέστης εὔφημα φώνει · τἀμὰ δεῖ φέρειν κακά , ἁπλᾶς δὲ λύπας ἐξόν , οὐκ οἴσω διπλᾶς . 
ὃ γὰρ σὺ λυπρὸν κἀπονείδιστον λέγεις , ταὔτ’ ἔστιν ἡμῖν , εἴ σε συμμοχθοῦντ’ ἐμοὶ κτενῶ · τὸ μὲν γὰρ εἰς ἔμ’ οὐ κακῶς ἔχει , πράσσονθ’ ἃ πράσσω πρὸς θεῶν , λῦσαι βίον . 
σὺ δ’ ὄλβιός τ’ εἶ , καθαρά τ’ , οὐ νοσοῦντ’ , ἔχεις μέλαθρ’ , ἐγὼ δὲ δυσσεβῆ καὶ δυστυχῆ . 
σωθεὶς δέ , παῖδας ἐξ ἐμῆς ὁμοσπόρου κτησάμενος , ἣν ἔδωκά σοι δάμαρτ’ ἔχειν — ὄνομά τ’ ἐμοῦ γένοιτ’ ἄν , οὐδ’ ἄπαις δόμος πατρῷος οὑμὸς ἐξαλειφθείη ποτ’ ἄν . 
ἀλλ’ ἕρπε καὶ ζῆ καὶ δόμους οἴκει πατρός . 
ὅταν δ’ ἐς Ἑλλάδ’ ἵππιόν τ’ Ἄργος μόλῃς , πρὸς δεξιᾶς σε τῆσδ’ ἐπισκήπτω τάδε · 
τύμβον τε χῶσον κἀπίθες μνημεῖά μοι , καὶ δάκρῡ ἀδελφὴ καὶ κόμας δότω τάφῳ . 
ἄγγελλε δ’ ὡς ὄλωλ’ ὑπ’ Ἀργείας τινὸς γυναικός , ἀμφὶ βωμὸν ἁγνισθεὶς φόνῳ . 
καὶ μὴ προδῷς μου τὴν κασιγνήτην ποτέ , ἔρημα κήδη καὶ δόμους ὁρῶν πατρός . 
καὶ χαῖρ’ · ἐμῶν γὰρ φίλτατόν σ’ ηὗρον φίλων , ὦ συγκυναγὲ καὶ συνεκτραφεὶς ἐμοί , ὦ πόλλ’ ἐνεγκὼν τῶν ἐμῶν ἄχθη κακῶν . 
ἡμᾶς δ’ ὁ Φοῖβος μάντις ὢν ἐψεύσατο · 
τέχνην δὲ θέμενος ὡς προσώταθ’ Ἑλλάδος ἀπήλασ’ , αἰδοῖ τῶν πάρος μαντευμάτων . 
ᾧ πάντ’ ἐγὼ δοὺς τἀμὰ καὶ πεισθεὶς λόγοις , μητέρα κατακτὰς αὐτὸς ἀνταπόλλυμαι . 
Πυλάδης ἔσται τάφος σοι , καὶ κασιγνήτης λέχος οὐκ ἂν προδοίην , ὦ τάλας , ἐπεί σ’ ἐγὼ θανόντα μᾶλλον ἢ βλέπονθ’ ἕξω φίλον . 
ἀτὰρ τὸ τοῦ θεοῦ σ’ οὐ διέφθορέν γέ πω μάντευμα · καίτοι γ’ ἐγγὺς ἕστηκας φόνου . 
ἀλλ’ ἔστιν , ἔστιν , ἡ λίαν δυσπραξία λίαν διδοῦσα μεταβολάς , ὅταν τύχῃ . 
Ὀρέστης σίγα · τὰ Φοίβου δ’ οὐδὲν ὠφελεῖ μ’ ἔπη · 
γυνὴ γὰρ ἥδε δωμάτων ἔξω περᾷ . 
Ἰφιγένεια ἀπέλθεθ’ ὑμεῖς καὶ παρευτρεπίζετε τἄνδον μολόντες τοῖς ἐφεστῶσι σφαγῇ . 
δέλτου μὲν αἵδε πολύθυροι διαπτυχαί , ξένοι , πάρεισιν · ἃ δ’ ἐπὶ τοῖσδε βούλομαι , ἀκούσατ’ . 
οὐδεὶς αὑτὸς ἐν πόνοις <τ’> 
ἀνὴρ ὅταν τε πρὸς τὸ θάρσος ἐκ φόβου πέσῃ . 
ἐγὼ δὲ ταρβῶ μὴ ἀπονοστήσας χθονὸς θῆται παρ’ οὐδὲν τὰς ἐμὰς ἐπιστολὰς ὁ τήνδε μέλλων δέλτον εἰς Ἄργος φέρειν . 
Ὀρέστης τί δῆτα βούλῃ ; 
τίνος ἀμηχανεῖς πέρι ; 
Ἰφιγένεια ὅρκον δότω μοι τάσδε πορθμεύσειν γραφὰς πρὸς Ἄργος , οἷσι βούλομαι πέμψαι φίλων . 
Ὀρέστης ἦ κἀντιδώσεις τῷδε τοὺς αὐτοὺς λόγους ; 
Ἰφιγένεια τί χρῆμα δράσειν ἢ τί μὴ δράσειν ; 
λέγε . 
Ὀρέστης ἐκ γῆς ἀφήσειν μὴ θανόντα βαρβάρου . 
Ἰφιγένεια δίκαιον εἶπας · πῶς γὰρ ἀγγείλειεν ἄν ; 
Ὀρέστης ἦ καὶ τύραννος ταῦτα συγχωρήσεται ; 
Ἰφιγένεια ναί . 
πείσω σφε , καὐτὴ ναὸς εἰσβήσω σκάφος . 
Ὀρέστης ὄμνυ · σὺ δ’ ἔξαρχ’ ὅρκον ὅστις εὐσεβής . 
Ἰφιγένεια δώσω , λέγειν χρή , τήνδε τοῖσι σοῖς φίλοις . 
Πυλάδης τοῖς σοῖς φίλοισι γράμματ’ ἀποδώσω τάδε . 
Ἰφιγένεια κἀγὼ σὲ σώσω κυανέας ἔξω πέτρας . 
Πυλάδης τίν’ οὖν ἐπόμνυς τοισίδ’ ὅρκιον θεῶν ; 
Ἰφιγένεια 
Ἄρτεμιν , ἐν ἧσπερ δώμασιν τιμὰς ἔχω . 
Πυλάδης ἐγὼ δ’ ἄνακτά γ’ οὐρανοῦ , σεμνὸν Δία . 
Ἰφιγένεια εἰ δ’ ἐκλιπὼν τὸν ὅρκον ἀδικοίης ἐμέ ; 
Πυλάδης ἄνοστος εἴην · τί δὲ σύ , μὴ σῴσασά με ; 
Ἰφιγένεια μήποτε κατ’ Ἄργος ζῶσ’ ἴχνος θείην ποδός . 
Πυλάδης ἄκουε δή νυν ὃν παρήλθομεν λόγον . 
Ἰφιγένεια ἀλλ’ αὖθις ἔσται καινός , ἢν καλῶς ἔχῃ . 
Πυλάδης ἐξαίρετόν μοι δὸς τόδ’ , ἤν τι ναῦς πάθῃ , χἡ δέλτος ἐν κλύδωνι χρημάτων μέτα ἀφανὴς γένηται , σῶμα δ’ ἐκσῴσω μόνον , τὸν ὅρκον εἶναι τόνδε μηκέτ’ ἔμπεδον . 
Ἰφιγένεια ἀλλ’ οἶσθ’ ὃ δράσω ; 
πολλὰ γὰρ πολλῶν κυρεῖ · 
τἀνόντα κἀγγεγραμμέν’ ἐν δέλτου πτυχαῖς λόγῳ φράσω σοι πάντ’ ἀναγγεῖλαι φίλοις . 
ἐν ἀσφαλεῖ γάρ · ἢν μὲν ἐκσῴσῃς γραφήν , αὐτὴν φράσει σιγῶσα τἀγγεγραμμένα · 
ἢν δ’ ἐν θαλάσσῃ γράμματ’ ἀφανισθῇ τάδε , τὸ σῶμα σῴσας τοὺς λόγους σῴσεις ἐμοί . 
Πυλάδης καλῶς ἔλεξας τῶν θεῶν ἐμοῦ θ’ ὕπερ . 
σήμαινε δ’ ᾧ χρὴ τάσδ’ ἐπιστολὰς φέρειν πρὸς Ἄργος ὅ τι τε χρὴ κλύοντα σοῦ λέγειν . 
Ἰφιγένεια ἄγγελλ’ Ὀρέστῃ , παιδὶ τῷ Ἀγαμέμνονος · 
Ἡ ’ν Αὐλίδι σφαγεῖσ’ ἐπιστέλλει τάδε ζῶσ’ Ἰφιγένεια , τοῖς ἐκεῖ δ’ οὐ ζῶσ’ ἔτι — 
Ὀρέστης ποῦ δ’ ἔστ’ ἐκείνη ; 
κατθανοῦσ’ ἥκει πάλιν ; 
Ἰφιγένεια ἥδ’ ἣν ὁρᾷς σύ · μὴ λόγοις ἔκπλησσέ με . 
Κόμισαί μ’ ἐς Ἄργος , ὦ σύναιμε , πρὶν θανεῖν , ἐκ βαρβάρου γῆς καὶ μετάστησον θεᾶς σφαγίων , ἐφ’ οἷσι ξενοφόνους τιμὰς ἔχω . 
Ὀρέστης 
Πυλάδη , τί λέξω ; 
ποῦ ποτ’ ὄνθ’ ηὑρήμεθα ; 
Ἰφιγένεια ἢ σοῖς ἀραία δώμασιν γενήσομαι . 
Πυλάδης 
Ὀρέστα — 
 ; 
Ἰφιγένεια ἵν’ αὖθις ὄνομα δὶς κλύων μάθῃς . 
Πυλάδης ὦ θεοί . 
Ἰφιγένεια τί τοὺς θεοὺς ἀνακαλεῖς ἐν τοῖς ἐμοῖς ; 
Πυλάδης οὐδέν · πέραινε δ’ · ἐξέβην γὰρ ἄλλοσε . 
τάχ’ οὐκ ἐρωτῶν σ’ εἰς ἄπιστ’ ἀφίξομαι . 
Ἰφιγένεια λέγ’ οὕνεκ’ ἔλαφον ἀντιδοῦσά μου θεὰ 
Ἄρτεμις ἔσῳσέ μ’ , ἣν ἔθυσ’ ἐμὸς πατήρ , δοκῶν ἐς ἡμᾶς ὀξὺ φάσγανον βαλεῖν , ἐς τήνδε δ’ ᾤκισ’ αἶαν . 
αἵδ’ ἐπιστολαί , τάδ’ ἐστὶ τἀν δέλτοισιν ἐγγεγραμμένα . 
Πυλάδης ὦ ῥᾳδίοις ὅρκοισι περιβαλοῦσά με , κάλλιστα δ’ ὀμόσασ’ , οὐ πολὺν σχήσω χρόνον , τὸν δ’ ὅρκον ὃν κατώμοσ’ ἐμπεδώσομεν . 
ἰδού , φέρω σοι δέλτον ἀποδίδωμί τε , 
Ὀρέστα , τῆσδε σῆς κασιγνήτης πάρα . 
Ὀρέστης δέχομαι · παρεὶς δὲ γραμμάτων διαπτυχὰς τὴν ἡδονὴν πρῶτ’ οὐ λόγοις αἱρήσομαι . 
ὦ φιλτάτη μοι σύγγον’ , ἐκπεπληγμένος ὅμως σ’ ἀπίστῳ περιβαλὼν βραχίονι ἐς τέρψιν εἶμι , πυθόμενος θαυμάστ’ ἐμοί . 
Χορός ξέν’ , οὐ δικαίως τῆς θεοῦ τὴν πρόσπολον χραίνεις ἀθίκτοις περιβαλὼν πέπλοις χέρα . 
Ὀρέστης ὦ συγκασιγνήτη τε κἀκ ταὐτοῦ πατρὸς 
Ἀγαμέμνονος γεγῶσα , μή μ’ ἀποστρέφου , ἔχουσ’ ἀδελφόν , οὐ δοκοῦσ’ ἕξειν ποτέ . 
Ἰφιγένεια ἐγώ σ’ ἀδελφὸν τὸν ἐμόν ; 
οὐ παύσῃ λέγων ; 
τὸ δ’ Ἄργος αὐτοῦ μεστὸν ἥ τε Ναυπλία . 
Ὀρέστης οὐκ ἔστ’ ἐκεῖ σός , ὦ τάλαινα , σύγγονος . 
Ἰφιγένεια ἀλλ’ ἡ Λάκαινα Τυνδαρίς σ’ ἐγείνατο ; 
Ὀρέστης 
Πέλοπός γε παιδὶ παιδός , οὗ ’κπέφυκ’ ἐγώ . 
Ἰφιγένεια τί φῄς ; 
ἔχεις τι τῶνδέ μοι τεκμήριον ; 
Ὀρέστης ἔχω · πατρῴων ἐκ δόμων τι πυνθάνου . 
Ἰφιγένεια οὐκοῦν λέγειν μὲν χρὴ σέ , μανθάνειν δ’ ἐμέ . 
Ὀρέστης λέγοιμ’ ἄν , ἀκοῇ πρῶτον Ἠλέκτρας τάδε · 
Ἀτρέως Θυέστου τ’ οἶσθα γενομένην ἔριν ; 
Ἰφιγένεια ἤκουσα · χρυσῆς ἀρνὸς ἦν νείκη πέρι . 
Ὀρέστης ταῦτ’ οὖν ὑφήνασ’ οἶσθ’ ἐν εὐπήνοις ὑφαῖς ; 
Ἰφιγένεια ὦ φίλτατ’ , ἐγγὺς τῶν ἐμῶν κάμπτεις φρενῶν . 
Ὀρέστης εἰκώ τ’ ἐν ἱστοῖς ἡλίου μετάστασιν ; 
Ἰφιγένεια ὕφηνα καὶ τόδ’ εἶδος εὐμίτοις πλοκαῖς . 
Ὀρέστης καὶ λούτρ’ ἐς Αὖλιν μητρὸς ἀνεδέξω πάρα ; 
Ἰφιγένεια οἶδ’ · οὐ γὰρ ὁ γάμος ἐσθλὸς ὤν μ’ ἀφείλετο . 
Ὀρέστης τί γάρ ; 
κόμας σὰς μητρὶ δοῦσα σῇ φέρειν ; 
Ἰφιγένεια μνημεῖά γ’ ἀντὶ σώματος τοὐμοῦ τάφῳ . 
Ὀρέστης ἃ δ’ εἶδον αὐτός , τάδε φράσω τεκμήρια · 
Πέλοπος παλαιὰν ἐν δόμοις λόγχην πατρός , ἣν χερσὶ πάλλων παρθένον Πισάτιδα ἐκτήσαθ’ Ἱπποδάμειαν , Οἰνόμαον κτανών , ἐν παρθενῶσι τοῖσι σοῖς κεκρυμμένην . 
Ἰφιγένεια ὦ φίλτατ’ , οὐδὲν ἄλλο , φίλτατος γὰρ εἶ , ἔχω σ’ , Ὀρέστα , τηλύγετον [χθονὸς] 
ἀπὸ πατρίδος 
Ἀργόθεν , ὦ φίλος . 
Ὀρέστης κἀγώ σε τὴν θανοῦσαν , ὡς δοξάζεται . 
κατὰ δὲ δάκρυ , κατὰ δὲ γόος ἅμα χαρᾷ τὸ σὸν νοτίζει βλέφαρον , ὡσαύτως δ’ ἐμόν . 
Ἰφιγένεια τόδ’ ἔτι βρέφος ἔλιπον ἀγκάλαισι νεαρὸν τροφοῦ νεαρὸν ἐν δόμοις . 
ὦ κρεῖσσον ἢ λόγοισιν εὐτυχοῦσά μου ψυχά , τί φῶ ; 
θαυμάτων πέρα καὶ λόγου πρόσω τάδ’ ἐπέβα . 
Ὀρέστης τὸ λοιπὸν εὐτυχοῖμεν ἀλλήλων μέτα . 
Ἰφιγένεια ἄτοπον ἁδονὰν ἔλαβον , ὦ φίλαι · 
δέδοικα δ’ ἐκ χερῶν με μὴ πρὸς αἰθέρα ἀμπτάμενος φύγῃ · 
ἰὼ Κυκλωπὶς ἑστία · ἰὼ πατρίς , 
Μυκήνα φίλα , χάριν ἔχω ζόας , χάριν ἔχω τροφᾶς , ὅτι μοι συνομαίμονα τόνδε δόμοις ἐξεθρέψω φάος . 
Ὀρέστης γένει μὲν εὐτυχοῦμεν , ἐς δὲ συμφοράς , ὦ σύγγον’ , ἡμῶν δυστυχὴς ἔφυ βίος . 
Ἰφιγένεια ἐγᾦδ’ ἁ μέλεος , οἶδ’ , ὅτε φάσγανον δέρᾳ θῆκέ μοι μελεόφρων πατήρ . 
Ὀρέστης οἴμοι . 
δοκῶ γὰρ οὐ παρών σ’ ὁρᾶν ἐκεῖ . 
Ἰφιγένεια ἀνυμέναιος , <ὦ> 
σύγγον’ , Ἀχιλλέως ἐς κλισίαν λέκτρων δολίαν ὅτ’ ἀγόμαν · 
παρὰ δὲ βωμὸν ἦν δάκρυα καὶ γόοι . 
φεῦ φεῦ χερνίβων <τῶν> 
ἐκεῖ . 
Ὀρέστης ᾤμωξα κἀγὼ τόλμαν ἣν ἔτλη πατήρ . 
Ἰφιγένεια ἀπάτορ’ ἀπάτορα πότμον ἔλαχον . 
ἄλλα δ’ ἐξ ἄλλων κυρεῖ δαίμονος τύχᾳ τινός . 
Ὀρέστης εἰ σόν γ’ ἀδελφόν , ὦ τάλαιν’ , ἀπώλεσας . 
Ἰφιγένεια ὦ μελέα δεινᾶς τόλμας . 
δείν’ ἔτλαν δείν’ ἔτλαν , ὤμοι σύγγονε . 
παρὰ δ’ ὀλίγον ἀπέφυγες ὄλεθρον ἀνόσιον ἐξ ἐμᾶν δαϊχθεὶς χερῶν . 
ἁ δ’ ἐπ’ αὐτοῖσι τίς τελευτά ; 
τίς τύχα μοι συγχωρήσει ; 
τίνα σοι πόρον εὑρομένα — πάλιν ἀπὸ πόλεως , ἀπὸ φόνου πέμψω πατρίδ’ ἐς Ἀργείαν , πρὶν ἐπὶ ξίφος αἵματι σῷ πελάσαι ; 
τόδε τόδε σόν , ὦ μελέα ψυχά , χρέος ἀνευρίσκειν . 
πότερον κατὰ χέρσον , οὐχὶ ναΐ — 
 ; 
ἀλλὰ ποδῶν ῥιπᾷ θανάτῳ πελάσεις ἄρα βάρβαρα φῦλα καὶ δῑ ὁδοὺς ἀνόδους στείχων · διὰ κυανέας μὴν στενοπόρου πέτρας μακρὰ κέλευθα να‐ ΐοισιν δρασμοῖς . 
τάλαινα , τάλαινα . 
τίς ἂν οὖν τάδ’ ἂν ἢ θεὸς ἢ βροτὸς ἢ τί τῶν ἀδοκήτων , πόρον ἄπορον ἐξανύσας , δυοῖν τοῖν μόνοιν Ἀτρείδαιν <φαίνοι> κακῶν ἔκλυσιν ; 
Χορός ἐν τοῖσι θαυμαστοῖσι καὶ μύθων πέρα τάδ’ εἶδον αὐτὴ κοὐ κλύουσ’ ἀπαγγελῶ . 
Πυλάδης τὸ μὲν φίλους ἐλθόντας εἰς ὄψιν φίλων , 
Ὀρέστα , χειρῶν περιβολὰς εἰκὸς λαβεῖν · 
λήξαντα δ’ οἴκτων κἀπ’ ἐκεῖν’ ἐλθεῖν χρεών , ὅπως τὸ κλεινὸν ὄνομα τῆς σωτηρίας λαβόντες ἐκ γῆς βησόμεσθα βαρβάρου . 
σοφῶν γὰρ ἀνδρῶν ταῦτα , μὴ ’κβάντας τύχης , καιρὸν λαβόντας , ἡδονὰς ἄλλας λαβεῖν . 
Ὀρέστης καλῶς ἔλεξας · τῇ τύχῃ δ’ οἶμαι μέλειν τοῦδε ξὺν ἡμῖν · ἢν δέ τις πρόθυμος ᾖ , σθένειν τὸ θεῖον μᾶλλον εἰκότως ἔχει . 
Ἰφιγένεια μηδέν μ’ ἐπίσχῃ γ’ · οὐδ’ ἀποστήσει λόγου , πρῶτον πυθέσθαι τίνα ποτ’ Ἠλέκτρα πότμον εἴληχε βιότου · φίλα γὰρ ἔστε πάντ’ ἐμοί . 
Ὀρέστης τῷδε ξυνοικεῖ βίον ἔχουσ’ εὐδαίμονα . 
Ἰφιγένεια οὗτος δὲ ποδαπὸς καὶ τίνος πέφυκε παῖς ; 
Ὀρέστης 
Στρόφιος ὁ Φωκεὺς τοῦδε κλῄζεται πατήρ . 
Ἰφιγένεια ὁ δ’ ἐστί γ’ Ἀτρέως θυγατρός , ὁμογενὴς ἐμός ; 
Ὀρέστης ἀνεψιός γε , μόνος ἐμοὶ σαφὴς φίλος . 
Ἰφιγένεια οὐκ ἦν τόθ’ οὗτος ὅτε πατὴρ ἔκτεινέ με . 
Ὀρέστης οὐκ ἦν · χρόνον γὰρ Στρόφιος ἦν ἄπαις τινά . 
Ἰφιγένεια χαῖρ’ ὦ πόσις μοι τῆς ἐμῆς ὁμοσπόρου . 
Ὀρέστης κἀμός γε σωτήρ , οὐχὶ συγγενὴς μόνον . 
Ἰφιγένεια τὰ δεινὰ δ’ ἔργα πῶς ἔτλης μητρὸς πέρι ; 
Ὀρέστης σιγῶμεν αὐτά · πατρὶ τιμωρῶν ἐμῷ . 
Ἰφιγένεια ἡ δ’ αἰτία τίς ἀνθ’ ὅτου κτείνει πόσιν ; 
Ὀρέστης ἔα τὰ μητρός · οὐδὲ σοὶ κλύειν καλόν . 
Ἰφιγένεια σιγῶ · τὸ δ’ Ἄργος πρὸς σὲ νῦν ἀποβλέπει ; 
Ὀρέστης 
Μενέλαος ἄρχει · φυγάδες ἐσμὲν ἐκ πάτρας . 
Ἰφιγένεια οὔ που νοσοῦντας θεῖος ὕβρισεν δόμους ; 
Ὀρέστης οὔκ , ἀλλ’ Ἐρινύων δεῖμά μ’ ἐκβάλλει χθονός . 
Ἰφιγένεια ταῦτ’ ἆρ’ ἐπ’ ἀκταῖς κἀνθάδ’ ἠγγέλης μανείς ; 
Ὀρέστης ὤφθημεν οὐ νῦν πρῶτον ὄντες ἄθλιοι . 
Ἰφιγένεια ἔγνωκα · μητρός σ’ οὕνεκ’ ἠλάστρουν θεαί . 
Ὀρέστης ὥσθ’ αἱματηρὰ στόμῑ ἐπεμβαλεῖν ἐμοί . 
Ἰφιγένεια τί γάρ ποτ’ ἐς γῆν τήνδ’ ἐπόρθμευσας πόδα ; 
Ὀρέστης 
Φοίβου κελευσθεὶς θεσφάτοις ἀφικόμην . 
Ἰφιγένεια τί χρῆμα δράσειν ; 
ῥητὸν ἢ σιγώμενον ; 
Ὀρέστης λέγοιμ’ ἄν · ἀρχαὶ δ’ αἵδε μοι πολλῶν πόνων . 
ἐπεὶ τὰ μητρὸς ταῦθ’ ἃ σιγῶμεν κακὰ ἐς χεῖρας ἦλθε , μεταδρομαῖς Ἐρινύων ἠλαυνόμεσθα φυγάδες , ἔνθεν μοι πόδα ἐς τὰς Ἀθήνας δῆτ’ ἔπεμψε Λοξίας , δίκην παρασχεῖν ταῖς ἀνωνύμοις θεαῖς . 
ἔστιν γὰρ ὁσία ψῆφος , ἣν Ἄρει ποτὲ 
Ζεὺς εἵσατ’ ἔκ του δὴ χερῶν μιάσματος . 
ἐλθὼν δ’ ἐκεῖσε — 
πρῶτα μέν μ’ οὐδεὶς ξένων ἑκὼν ἐδέξαθ’ , ὡς θεοῖς στυγούμενον · 
οἳ δ’ ἔσχον αἰδῶ , ξένια μονοτράπεζά μοι παρέσχον , οἴκων ὄντες ἐν ταὐτῷ στέγει , σιγῇ δ’ ἐτεκτήναντ’ ἀπόφθεγκτόν μ’ , ὅπως δαιτὸς γενοίμην πώματός τ’ αὐτοῖς δίχα , ἐς δ’ ἄγγος ἴδιον ἴσον ἅπασι βακχίου μέτρημα πληρώσαντες εἶχον ἡδονήν . 
κἀγὼ ’ξελέγξαι μὲν ξένους οὐκ ἠξίουν , ἤλγουν δὲ σιγῇ κἀδόκουν οὐκ εἰδέναι , μέγα στενάζων οὕνεκ’ ἦ μητρὸς φονεύς . 
κλύω δ’ Ἀθηναίοισι τἀμὰ δυστυχῆ τελετὴν γενέσθαι , κἄτι τὸν νόμον μένειν , χοῆρες ἄγγος Παλλάδος τιμᾶν λεών . 
ὡς δ’ εἰς Ἄρειον ὄχθον ἧκον , ἐς δίκην ἔστην , ἐγὼ μὲν θάτερον λαβὼν βάθρον , τὸ δ’ ἄλλο πρέσβειρ’ ἥπερ ἦν Ἐρινύων . 
εἰπὼν <δ’> 
ἀκούσας θ’ αἵματος μητρὸς πέρι , 
Φοῖβός μ’ ἔσῳσε μαρτυρῶν , ἴσας δέ μοι ψήφους διηρίθμησε Παλλὰς ὠλένῃ · 
νικῶν δ’ ἀπῆρα φόνια πειρατήρια . 
ὅσαι μὲν οὖν ἕζοντο πεισθεῖσαι δίκῃ , ψῆφον παρ’ αὐτὴν ἱερὸν ὡρίσαντ’ ἔχειν · 
ὅσαι δ’ Ἐρινύων οὐκ ἐπείσθησαν νόμῳ , δρόμοις ἀνιδρύτοισιν ἠλάστρουν μ’ ἀεί , ἕως ἐς ἁγνὸν ἦλθον αὖ Φοίβου πέδον , καὶ πρόσθεν ἀδύτων ἐκταθείς , νῆστις βορᾶς , ἐπώμοσ’ αὐτοῦ βίον ἀπορρήξειν θανών , εἰ μή με σώσει Φοῖβος , ὅς μ’ ἀπώλεσεν . 
ἐντεῦθεν αὐδὴν τρίποδος ἐκ χρυσοῦ λακὼν 
Φοῖβός μ’ ἔπεμψε δεῦρο , διοπετὲς λαβεῖν ἄγαλμ’ Ἀθηνῶν τ’ ἐγκαθιδρῦσαι χθονί . 
ἀλλ’ ἥνπερ ἡμῖν ὥρισεν σωτηρίαν , σύμπραξον · ἢν γὰρ θεᾶς κατάσχωμεν βρέτας , μανιῶν τε λήξω καὶ σὲ πολυκώπῳ σκάφει στείλας Μυκήναις ἐγκαταστήσω πάλιν . 
ἀλλ’ , ὦ φιληθεῖσ’ , ὦ κασίγνητον κάρα , σῷσον πατρῷον οἶκον , ἔκσῳσον δ’ ἐμέ · 
ὡς τἄμ’ ὄλωλε πάντα καὶ τὰ Πελοπιδῶν , οὐράνιον εἰ μὴ ληψόμεσθα θεᾶς βρέτας . 
Χορός δεινή τις ὀργὴ δαιμόνων ἐπέζεσε τὸ Ταντάλειον σπέρμα διὰ πόνων τ’ ἄγει . 
Ἰφιγένεια τὸ μὲν πρόθυμον , πρίν σε δεῦρ’ ἐλθεῖν , ἔχω 
Ἄργει γενέσθαι καὶ σέ , σύγγον’ , εἰσιδεῖν . 
θέλω δ’ ἅπερ σύ , σέ τε μεταστῆσαι πόνων νοσοῦντά τ’ οἶκον , οὐχὶ τῷ κτανόντι με θυμουμένη , πατρῷον ὀρθῶσαι · θέλω · 
σφαγῆς τε γὰρ σῆς χεῖρ’ ἀπαλλάξαιμεν ἂν σῴσαιμί τ’ οἴκους . 
τὴν θεὸν δ’ ὅπως λάθω δέδοικα καὶ τύραννον , ἡνίκ’ ἂν κενὰς κρηπῖδας εὕρῃ λαΐνας ἀγάλματος . 
πῶς δ’ οὐ θανοῦμαι ; 
τίς δ’ ἔνεστί μοι λόγος ; 
ἀλλ’ , εἰ μὲν — 
ἕν τι — 
τοῦθ’ ὁμοῦ γενήσεται , ἄγαλμά τ’ οἴσεις κἄμ’ ἐπ’ εὐπρύμνου νεὼς ἄξεις , τὸ κινδύνευμα γίγνεται καλόν · 
τούτου δὲ χωρισθεῖσ’ — 
ἐγὼ μὲν ὄλλυμαι , σὺ δ’ ἂν τὸ σαυτοῦ θέμενος εὖ νόστου τύχοις . 
οὐ μήν τι φεύγω γ’ , οὐδέ σ’ εἰ θανεῖν χρεὼν σῴσασαν · οὐ γὰρ ἀλλ’ ἀνὴρ μὲν ἐκ δόμων θανὼν ποθεινός , τὰ δὲ γυναικὸς ἀσθενῆ . 
Ὀρέστης οὐκ ἂν γενοίμην σοῦ τε καὶ μητρὸς φονεύς · 
ἅλις τὸ κείνης αἷμα · κοινόφρων δὲ σοὶ καὶ ζῆν θέλοιμ’ ἂν καὶ θανὼν λαχεῖν ἴσον . 
ἄξω δέ γ’ , ἤνπερ καὐτὸς ἐνταυθοῖ περῶ , πρὸς οἶκον , ἢ σοῦ κατθανὼν μενῶ μέτα . 
γνώμης δ’ ἄκουσον · εἰ πρόσαντες ἦν τόδε 
Ἀρτέμιδι , πῶς ἂν Λοξίας ἐθέσπισε κομίσαι μ’ ἄγαλμα θεᾶς πόλισμ’ ἐς Παλλάδος 
<> καὶ σὸν πρόσωπον εἰσιδεῖν ; 
ἅπαντα γὰρ συνθεὶς τάδ’ εἰς ἓν νόστον ἐλπίζω λαβεῖν . 
Ἰφιγένεια πῶς οὖν γένοιτ’ ἂν ὥστε μήθ’ ἡμᾶς θανεῖν , λαβεῖν θ’ ἃ βουλόμεσθα ; 
τῇδε γὰρ νοσεῖ νόστος πρὸς οἴκους · ἡ δὲ βούλησις πάρα . 
Ὀρέστης ἆρ’ ἂν τύραννον διολέσαι δυναίμεθ’ ἄν ; 
Ἰφιγένεια δεινὸν τόδ’ εἶπας , ξενοφονεῖν ἐπήλυδας . 
Ὀρέστης ἀλλ’ , εἰ σὲ σώσει κἀμέ , κινδυνευτέον . 
Ἰφιγένεια οὐκ ἂν δυναίμην · τὸ δὲ πρόθυμον ᾔνεσα . 
Ὀρέστης τί δ’ , εἴ με ναῷ τῷδε κρύψειας λάθρα ; 
Ἰφιγένεια ὡς δὴ σκότον λαβόντες ἐκσωθεῖμεν ἄν ; 
Ὀρέστης κλεπτῶν γὰρ ἡ νύξ , τῆς δ’ ἀληθείας τὸ φῶς . 
Ἰφιγένεια εἴσ’ ἔνδον ἱεροὶ φύλακες , οὓς οὐ λήσομεν . 
Ὀρέστης οἴμοι , διεφθάρμεσθα · πῶς σωθεῖμεν ἄν ; 
Ἰφιγένεια ἔχειν δοκῶ μοι καινὸν ἐξεύρημά τι . 
Ὀρέστης ποῖόν τι ; 
δόξης μετάδος , ὡς κἀγὼ μάθω . 
Ἰφιγένεια ταῖς σαῖς ἀνίαις χρήσομαι σοφίσμασι . 
Ὀρέστης δειναὶ γὰρ αἱ γυναῖκες εὑρίσκειν τέχνας . 
Ἰφιγένεια φονέα σε φήσω μητρὸς ἐξ Ἄργους μολεῖν . 
Ὀρέστης χρῆσαι κακοῖσι τοῖς ἐμοῖς , εἰ κερδανεῖς . 
Ἰφιγένεια ὡς οὐ θέμις γε λέξομεν θύειν θεᾷ , 
Ὀρέστης τίν’ αἰτίαν ἔχουσ’ ; 
ὑποπτεύω τι γάρ . 
Ἰφιγένεια οὐ καθαρὸν ὄντα · τὸ δ’ ὅσιον δώσω φόβῳ . 
Ὀρέστης τί δῆτα μᾶλλον θεᾶς ἄγαλμ’ ἁλίσκεται ; 
Ἰφιγένεια πόντου σε πηγαῖς ἁγνίσαι βουλήσομαι , 
Ὀρέστης ἔτ’ ἐν δόμοισι βρέτας , ἐφ’ ᾧ πεπλεύκαμεν . 
Ἰφιγένεια κἀκεῖνο νίψαι , σοῦ θιγόντος ὥς , ἐρῶ . 
Ὀρέστης ποῖ δῆτα ; 
πόντου νοτερὸν εἶπας ἔκβολον ; 
Ἰφιγένεια οὗ ναῦς χαλινοῖς λινοδέτοις ὁρμεῖ σέθεν . 
Ὀρέστης σὺ δ’ ἤ τις ἄλλος ἐν χεροῖν οἴσει βρέτας ; 
Ἰφιγένεια ἐγώ · θιγεῖν γὰρ ὅσιόν ἐστ’ ἐμοὶ μόνῃ . 
Ὀρέστης 
Πυλάδης δ’ ὅδ’ ἡμῖν ποῦ τετάξεται πόνου ; 
Ἰφιγένεια ταὐτὸν χεροῖν σοὶ λέξεται μίασμ’ ἔχων . 
Ὀρέστης λάθρα δ’ ἄνακτος ἢ εἰδότος δράσεις τάδε ; 
Ἰφιγένεια πείσασα μύθοις · οὐ γὰρ ἂν λάθοιμί γε . 
Ὀρέστης καὶ μὴν νεώς γε πίτυλος εὐήρης πάρα . 
Ἰφιγένεια σοὶ δὴ μέλειν χρὴ τἄλλ’ ὅπως ἕξει καλῶς . 
Ὀρέστης ἑνὸς μόνου δεῖ , τάσδε συγκρύψαι τάδε . 
ἀλλ’ ἀντίαζε καὶ λόγους πειστηρίους εὕρισκ’ · ἔχει τοι δύναμιν εἰς οἶκτον γυνή . 
τὰ δ’ ἄλλ’ ἴσως — 
. ἅπαντα συμβαίη καλῶς . 
Ἰφιγένεια ὦ φίλταται γυναῖκες , εἰς ὑμᾶς βλέπω , καὶ τἄμ’ ἐν ὑμῖν ἐστιν ἢ καλῶς ἔχειν ἢ μηδὲν εἶναι καὶ στερηθῆναι πάτρας φίλου τ’ ἀδελφοῦ φιλτάτης τε συγγόνου . 
καὶ πρῶτα μέν μοι τοῦ λόγου τάδ’ ἀρχέτω · 
γυναῖκές ἐσμεν , φιλόφρον ἀλλήλαις γένος σῴζειν τε κοινὰ πράγματ’ ἀσφαλέσταται . 
σιγήσαθ’ ἡμῖν καὶ συνεκπονήσατε φυγάς . 
καλόν τοι γλῶσσ’ ὅτῳ πιστὴ παρῇ . 
ὁρᾶτε δ’ ὡς τρεῖς μία τύχη τοὺς φιλτάτους , ἢ γῆς πατρῴας νόστον ἢ θανεῖν ἔχει . 
σωθεῖσα δ’ , ὡς ἂν καὶ σὺ κοινωνῇς τύχης , σώσω σ’ ἐς Ἑλλάδ’ . 
ἀλλὰ πρός σε δεξιᾶς σὲ καὶ σὲ ἱκνοῦμαι , σὲ δὲ φίλης παρηίδος , γονάτων τε καὶ τῶν ἐν δόμοισι φιλτάτων μητρὸς πατρός τε καὶ τέκνων ὅτῳ κυρεῖ . 
τί φατέ ; 
τίς ὑμῶν φησιν ἢ τίς οὐ θέλειν — φθέγξασθε — 
ταῦτα ; 
μὴ γὰρ αἰνουσῶν λόγους ὄλωλα κἀγὼ καὶ κασίγνητος τάλας . 
Χορός θάρσει , φίλη δέσποινα , καὶ σῴζου μόνον · 
ὡς ἔκ γ’ ἐμοῦ σοι πάντα σιγηθήσεται — ἴστω μέγας Ζεύς — 
ὧν ἐπισκήπτεις πέρι . 
Ἰφιγένεια ὄναισθε μύθων καὶ γένοισθ’ εὐδαίμονες . 
σὸν ἔργον ἤδη καὶ σὸν ἐσβαίνειν δόμους · 
ὡς αὐτίχ’ ἥξει τῆσδε κοίρανος χθονός , θυσίαν ἐλέγχων εἰ κατείργασται ξένων . 
ὦ πότνῑ , ἥπερ μ’ Αὐλίδος κατὰ πτυχὰς δεινῆς ἔσωσας ἐκ πατροκτόνου χερός , σῶσόν με καὶ νῦν τούσδε τ’ · ἢ τὸ Λοξίου οὐκέτι βροτοῖσι διὰ σὲ ἐτήτυμον στόμα . 
ἀλλ’ εὐμενὴς ἔκβηθι βαρβάρου χθονὸς ἐς τὰς Ἀθήνας · καὶ γὰρ ἐνθάδ’ οὐ πρέπει ναίειν , παρόν σοι πόλιν ἔχειν εὐδαίμονα . 
Χορός ὄρνις , ἃ παρὰ πετρίνας πόντου δειράδας , ἀλκυών , ἔλεγον οἶτον ἀείδεις , εὐξύνετον ξυνετοῖς βοάν , ὅτι πόσιν κελαδεῖς ἀεὶ μολπαῖς , ἐγώ σοι παραβάλλομαι θρήνους , ἄπτερος ὅρνις , ποθοῦσ’ Ἑλλάνων ἀγόρους , ποθοῦσ’ Ἄρτεμιν λοχίαν , ἃ παρὰ Κύνθιον ὄχθον οἰ‐ κεῖ φοίνικά θ’ ἁβροκόμαν δάφναν τ’ εὐερνέα καὶ γλαυκᾶς θαλλὸν ἱερὸν ἐλαί‐ ας , Λατοῦς ὠδῖνα φίλαν , λίμναν θ’ εἱλίσσουσαν ὕδωρ κύκλιον , ἔνθα κύκνος μελῳ‐ δὸς Μούσας θεραπεύει . 
Χορός ὦ πολλαὶ δακρύων λιβάδες , αἳ παρηίδας εἰς ἐμὰς ἔπεσον , ἁνίκα πύργων ὀλομένων ἐν ναυσὶν ἔβαν πολεμίων ἐρετμοῖσι καὶ λόγχαις . 
ζαχρύσου δὲ δῑ ἐμπολᾶς νόστον βάρβαρον ἦλθον , ἔνθα τᾶς ἐλαφοκτόνου θεᾶς ἀμφίπολον κόραν παῖδ’ Ἀγαμεμνονίαν λατρεύ‐ ω βωμούς τ’ οὐ μηλοθύτας , ζηλοῦσ’ ἄταν διὰ παν‐ τὸς δυσδαίμον’ · ἐν γὰρ ἀνάγ‐ καις οὐ κάμνεις σύντροφος ὤν . 
μεταβάλλει δυσδαιμονία · 
τὸ δὲ μετ’ εὐτυχίας κακοῦ‐ σθαι θνατοῖς βαρὺς αἰών . 
Χορός καὶ σὲ μέν , πότνῑ , Ἀργεία πεντηκόντορος οἶκον ἄξει · 
συρίζων θ’ ὁ κηροδέτας κάλαμος οὐρείου Πανὸς κώπαις ἐπιθωΰξει , ὁ Φοῖβός θ’ ὁ μάντις ἔχων κέλαδον ἑπτατόνου λύρας ἀείδων ἄξει λιπαρὰν εὖ σ’ Ἀθηναίων ἐπὶ γᾶν . 
ἐμὲ δ’ αὐτοῦ λιποῦσα βήσῃ ῥοθίοισι πλάταις · 
ἀέρι δὲ [ἱστία] 
πρότονοι κατὰ πρῷραν ὑ‐ πὲρ στόλον ἐκπετάσουσι πόδα ναὸς ὠκυπόμπου . 
Χορός λαμπροὺς ἱπποδρόμους βαίην , ἔνθ’ εὐάλιον ἔρχεται πῦρ · 
οἰκείων δ’ ὑπὲρ θαλάμων πτέρυγας ἐν νώτοις ἁμοῖς λήξαιμι θοάζουσα · 
χοροῖς δ’ ἑσταίην , ὅθι καὶ παρθένος , εὐδοκίμων γάμων , παρὰ πόδ’ εἱλίσσουσα φίλας ματρὸς ἡλίκων θιάσους , χαρίτων εἰς ἁμίλλας , χαίτας ἁβρόπλουτον ἔριν , ὀρνυμένα , πολυποίκιλα φάρεα καὶ πλοκάμους περιβαλλομένα γένυσιν ἐσκίαζον . 
Θόας ποῦ ’σθ’ ἡ πυλωρὸς τῶνδε δωμάτων γυνὴ 
Ἑλληνίς ; 
ἤδη τῶν ξένων κατήρξατο ; 
ἀδύτοις ἐν ἁγνοῖς σῶμα λάμπονται πυρί ; 
Χορός ἥδ’ ἐστίν , ἥ σοι πάντ’ , ἄναξ , ἐρεῖ σαφῶς . 
Θόας ἔα · 
τί τόδε μεταίρεις ἐξ ἀκινήτων βάθρων , 
Ἀγαμέμνονος παῖ , θεᾶς ἄγαλμ’ ἐν ὠλέναις ; 
Ἰφιγένεια ἄναξ , ἔχ’ αὐτοῦ πόδα σὸν ἐν παραστάσιν . 
Θόας τί δ’ ἔστιν , Ἰφιγένεια , καινὸν ἐν δόμοις ; 
Ἰφιγένεια ἀπέπτυσ’ · Ὁσίᾳ γὰρ δίδωμ’ ἔπος τόδε . 
Θόας τί φροιμιάζῃ νεοχμόν ; 
ἐξαύδα σαφῶς . 
Ἰφιγένεια οὐ καθαρά μοι τὰ θύματ’ ἠγρεύσασθ’ , ἄναξ . 
Θόας τί τοὐκδιδάξαν τοῦτό σ’ ; 
ἢ δόξαν λέγεις ; 
Ἰφιγένεια βρέτας τὸ τῆς θεοῦ πάλιν ἕδρας ἀπεστράφη . 
Θόας αὐτόματον , ἤ νιν σεισμὸς ἔστρεψε χθονός ; 
Ἰφιγένεια αὐτόματον · ὄψιν δ’ ὀμμάτων ξυνήρμοσεν . 
Θόας ἡ δ’ αἰτία τίς ; 
ἦ τὸ τῶν ξένων μύσος ; 
Ἰφιγένεια ἥδ’ , οὐδὲν ἄλλο · δεινὰ γὰρ δεδράκατον . 
Θόας ἀλλ’ ἦ τιν’ ἔκανον βαρβάρων ἀκτῆς ἔπι ; 
Ἰφιγένεια οἰκεῖον ἦλθον τὸν φόνον κεκτημένοι . 
Θόας τίν’ ; 
εἰς ἔρον γὰρ τοῦ μαθεῖν πεπτώκαμεν . 
Ἰφιγένεια μητέρα κατειργάσαντο κοινωνῷ ξίφει . 
Θόας 
Ἄπολλον , οὐδ’ ἐν βαρβάροις ἔτλη τις ἄν . 
Ἰφιγένεια πάσης διωγμοῖς ἠλάθησαν Ἑλλάδος . 
Θόας ἦ τῶνδ’ ἕκατι δῆτ’ ἄγαλμ’ ἔξω φέρεις ; 
Ἰφιγένεια σεμνόν γ’ ὑπ’ αἰθέρ’ , ὡς μεταστήσω φόνου . 
Θόας μίασμα δ’ ἔγνως τοῖν ξένοιν ποίῳ τρόπῳ ; 
Ἰφιγένεια ἤλεγχον , ὡς θεᾶς βρέτας ἀπεστράφη πάλιν . 
Θόας σοφήν σ’ ἔθρεψεν Ἑλλάς , ὡς ᾔσθου καλῶς . 
Ἰφιγένεια καὶ μὴν καθεῖσαν δέλεαρ ἡδύ μοι φρενῶν . 
Θόας τῶν Ἀργόθεν τι φίλτρον ἀγγέλλοντέ σοι ; 
Ἰφιγένεια τὸν μόνον Ὀρέστην ἐμὸν ἀδελφὸν εὐτυχεῖν . 
Θόας ὡς δή σφε σῴσαις ἡδοναῖς ἀγγελμάτων . 
Ἰφιγένεια καὶ πατέρα γε ζῆν καὶ καλῶς πράσσειν ἐμόν . 
Θόας σὺ δ’ ἐς τὸ τῆς θεοῦ γ’ ἐξένευσας εἰκότως . 
Ἰφιγένεια πᾶσάν γε μισοῦσ’ Ἑλλάδ’ , ἥ μ’ ἀπώλεσεν . 
Θόας τί δῆτα δρῶμεν , φράζε , τοῖν ξένοιν πέρι ; 
Ἰφιγένεια τὸν νόμον ἀνάγκη τὸν προκείμενον σέβειν . 
Θόας οὔκουν ἐν ἔργῳ χέρνιβες ξίφος τε σόν ; 
Ἰφιγένεια ἁγνοῖς καθαρμοῖς πρῶτά νιν νίψαι θέλω . 
Θόας πηγαῖσιν ὑδάτων ἢ θαλασσίᾳ δρόσῳ ; 
Ἰφιγένεια θάλασσα κλύζει πάντα τἀνθρώπων κακά . 
Θόας ὁσιώτερον γοῦν τῇ θεῷ πέσοιεν ἄν . 
Ἰφιγένεια καὶ τἀμά γ’ οὕτω μᾶλλον ἂν καλῶς ἔχοι . 
Θόας οὔκουν πρὸς αὐτὸν ναὸν ἐκπίπτει κλύδων ; 
Ἰφιγένεια ἐρημίας δεῖ · καὶ γὰρ ἄλλα δράσομεν . 
Θόας ἄγ’ ἔνθα χρῄζεις · οὐ φιλῶ τἄρρηθ’ ὁρᾶν . 
Ἰφιγένεια ἁγνιστέον μοι καὶ τὸ τῆς θεοῦ βρέτας . 
Θόας εἴπερ γε κηλὶς ἔβαλέ νιν μητροκτόνος . 
Ἰφιγένεια οὐ γάρ ποτ’ ἄν νιν ἠράμην βάθρων ἄπο . 
Θόας δίκαιος ηὑσέβεια καὶ προμηθία . 
Ἰφιγένεια οἶσθά νυν ἅ μοι γενέσθω ; 
Θόας σὸν τὸ σημαίνειν τόδε . 
Ἰφιγένεια δεσμὰ τοῖς ξένοισι πρόσθες . 
Θόας ποῖ δέ σ’ ἐκφύγοιεν ἄν ; 
Ἰφιγένεια πιστὸν Ἑλλὰς οἶδεν οὐδέν . 
Θόας ἴτ’ ἐπὶ δεσμά , πρόσπολοι . 
Ἰφιγένεια κἀκκομιζόντων δὲ δεῦρο τοὺς ξένους — 
Θόας ἔσται τάδε . 
Ἰφιγένεια κρᾶτα κρύψαντες πέπλοισιν . 
Θόας ἡλίου πρόσθεν φλογός . 
Ἰφιγένεια σῶν τέ μοι σύμπεμπ’ ὀπαδῶν . 
Θόας οἵδ’ ὁμαρτήσουσί σοι . 
Ἰφιγένεια καὶ πόλει πέμψον τιν’ ὅστις σημανεῖ — 
Θόας ποίας τύχας ; 
Ἰφιγένεια ἐν δόμοις μίμνειν ἅπαντας . 
Θόας μὴ συναντῷεν φόνῳ ; 
Ἰφιγένεια μυσαρὰ γὰρ τὰ τοιάδ’ ἐστί . 
Θόας στεῖχε καὶ σήμαινε σύ — 
Ἰφιγένεια μηδέν’ εἰς ὄψιν πελάζειν . 
Θόας εὖ γε κηδεύεις πόλιν . 
Ἰφιγένεια καὶ φίλων γ’ οὓς δεῖ μάλιστα . 
Θόας τοῦτ’ ἔλεξας εἰς ἐμέ . 
Ἰφιγένεια 
 . 
. . 
Θόας ὡς εἰκότως σε πᾶσα θαυμάζει πόλις . 
Ἰφιγένεια σὺ δὲ μένων αὐτοῦ πρὸ ναῶν τῇ θεῷ — 
Θόας τί χρῆμα δρῶ ; 
Ἰφιγένεια ἅγνισον πυρσῷ μέλαθρον . 
Θόας καθαρὸν ὡς μόλῃς πάλιν . 
Ἰφιγένεια ἡνίκ’ ἂν δ’ ἔξω περῶσιν οἱ ξένοι — 
Θόας τί χρή με δρᾶν ; 
Ἰφιγένεια πέπλον ὀμμάτων προθέσθαι . 
Θόας μὴ παλαμναῖον λάβω . 
Ἰφιγένεια ἢν δ’ ἄγαν δοκῶ χρονίζειν — 
Θόας τοῦδ’ ὅρος τίς ἐστί μοι ; 
Ἰφιγένεια θαυμάσῃς μηδέν . 
Θόας τὰ τῆς θεοῦ πρᾶσσ’ — 
ἐπεὶ σχολή — 
καλῶς . 
Ἰφιγένεια εἰ γὰρ ὡς θέλω καθαρμὸς ὅδε πέσοι . 
Θόας συνεύχομαι . 
Ἰφιγένεια τούσδ’ ἄρ’ ἐκβαίνοντας ἤδη δωμάτων ὁρῶ ξένους καὶ θεᾶς κόσμους νεογνούς τ’ ἄρνας , ὡς φόνῳ φόνον μυσαρὸν ἐκνίψω , σέλας τε λαμπάδων τά τ’ ἄλλ’ ὅσα προυθέμην ἐγὼ ξένοισι καὶ θεᾷ καθάρσια . 
ἐκποδὼν δ’ αὐδῶ πολίταις τοῦδ’ ἔχειν μιάσματος , εἴ τις ἢ ναῶν πυλωρὸς χεῖρας ἁγνεύει θεοῖς ἢ γάμον στείχει συνάψων ἢ τόκοις βαρύνεται , φεύγετ’ , ἐξίστασθε , μή τῳ προσπέσῃ μύσος τόδε . 
ὦ Διὸς Λητοῦς τ’ ἄνασσα παρθέν’ , ἢν νίψω φόνον τῶνδε καὶ θύσωμεν οὗ χρή , καθαρὸν οἰκήσεις δόμον , εὐτυχεῖς δ’ ἡμεῖς ἐσόμεθα . 
τἄλλα δ’ οὐ λέγουσ’ , ὅμως τοῖς τὰ πλείον’ εἰδόσιν θεοῖς σοί τε σημαίνω , θεά . 
Χορός εὔπαις ὁ Λατοῦς γόνος , τόν ποτε Δηλιὰς ἐν καρποφόροις γυάλοις 
<ἔτικτε , > 
χρυσοκόμαν ἐν κιθάρᾳ σοφόν , ἅ τ’ ἐπὶ τόξων εὐστοχίᾳ γάνυται · φέρε <δ’ αὐτά> νιν ἀπὸ δειράδος εἰναλίας , λοχεῖα κλεινὰ λιποῦσα μά‐ τηρ , τὰν ἀστάκτων ὑδάτων βακχεύουσαν Διονύ‐ σῳ Παρνάσιον κορυφάν · 
ὅθι ποικιλόνωτος οἰ‐ νωπὸς δράκων , σκιερᾷ κατάχαλκος εὐ‐ φύλλῳ δάφνᾳ , γᾶς πελώριον τέρας , ἄμφεπε μαντεῖ‐ ον Χθόνιον . 
ἔτι μιν ἔτι βρέφος , ἔτι φίλας ἐπὶ ματέρος ἀγκάλαισι θρῴσκων ἔκανες , ὦ Φοῖβε , μαντείων δ’ ἐπέβας ζαθέων , τρίποδί τ’ ἐν χρυσέῳ θάσσεις , ἐν ἀψευδεῖ θρόνῳ μαντείας βροτοῖς θεσφάτων νέμων ἀδύτων ὕπο , Κασταλίας ῥεέθρων γείτων , μέσον γᾶς ἔχων μέλαθρον . 
Χορός 
Θέμιν δ’ ἐπεὶ γᾶς ἰὼν παῖδ’ ἀπενάσσατο <Πυθῶνος> 
ἀπὸ ζαθέων χρηστηρίων , νύχια 
Χθὼν ἐτεκνώσατο φάσματ’ ὀ<νείρων> , οἳ πολέσιν μερόπων τά τε πρῶτα , τά τ’ ἔπειθ’ , ὅσσα τ’ ἔμελλε τυχεῖν , ὕπνου κατὰ δνοφερὰς γᾶς εὐ‐ νὰς ἔφραζον · Γαῖα δὲ τὰν μαντεῖον ἀφείλετο τι‐ μὰν Φοῖβον , φθόνῳ θυγατρός . 
ταχύπους δ’ ἐς Ὄλυμπον ὁρ‐ μαθεὶς ἄναξ χέρα παιδνὸν ἕλιξεν ἐκ 
Διὸς θρόνων 
Πυθίων δόμων χθονίαν ἀφελεῖν μῆ‐ νιν θεᾶς . 
[νυχίους τ’ ἐνοπὰς.] γέλασε δ’ , ὅτι τέκος ἄφαρ ἔβα πολύχρυσα θέλων λατρεύματα σχεῖν · 
ἐπὶ δ’ ἔσεισεν κόμαν , παῦσαι νυχίους ἐνοπάς , ἀπὸ δ’ ἀλαθοσύναν νυκτωπὸν ἐξεῖλεν βροτῶν , καὶ τιμὰς πάλιν θῆκε Λοξίᾳ , πολυάνορι δ’ ἐν ξενόεντι θρόνῳ θάρση βροτοῖς θεσφάτων ἀοιδαῖς . 
Ἄγγελος ὦ ναοφύλακες βώμιοί τ’ ἐπιστάται , 
Θόας ἄναξ γῆς τῆσδε ποῦ κυρεῖ βεβώς ; 
καλεῖτ’ ἀναπτύξαντες εὐγόμφους πύλας ἔξω μελάθρων τῶνδε κοίρανον χθονός . 
Χορός τί δ’ ἔστιν , εἰ χρὴ μὴ κελευσθεῖσαν λέγειν ; 
Ἄγγελος βεβᾶσι φροῦδοι δίπτυχοι νεανίαι 
Ἀγαμεμνονείας παιδὸς ἐκ βουλευμάτων φεύγοντες ἐκ γῆς τῆσδε καὶ σεμνὸν βρέτας λαβόντες ἐν κόλποισιν Ἑλλάδος νεώς . 
Χορός ἄπιστον εἶπας μῦθον · ὃν δ’ ἰδεῖν θέλεις ἄνακτα χώρας , φροῦδος ἐκ ναοῦ συθείς . 
Ἄγγελος ποῖ ; 
δεῖ γὰρ αὐτὸν εἰδέναι τὰ δρώμενα . 
Χορός οὐκ ἴσμεν · ἀλλὰ στεῖχε καὶ δίωκέ νιν ὅπου κυρήσας τούσδ’ ἀπαγγελεῖς λόγους . 
Ἄγγελος ὁρᾶτ’ , ἄπιστον ὡς γυναικεῖον γένος · 
μέτεστι χὑμῖν τῶν πεπραγμένων μέρος . 
Χορός μαίνῃ · τί δ’ ἡμῖν τῶν ξένων δρασμοῦ μέτα ; 
οὐκ εἶ κρατούντων πρὸς πύλας ὅσον τάχος ; 
Ἄγγελος οὔ , πρίν γ’ ἂν εἴπῃ τοὔπος ἑρμηνεὺς ὅδε , εἴτ’ ἔνδον εἴτ’ οὐκ ἔνδον ἀρχηγὸς χθονός . 
ὠή , χαλᾶτε κλῇθρα , τοῖς ἔνδον λέγω , καὶ δεσπότῃ σημήναθ’ οὕνεκ’ ἐν πύλαις πάρειμι , καινῶν φόρτον ἀγγέλλων κακῶν . 
Θόας τίς ἀμφὶ δῶμα θεᾶς τόδ’ ἵστησιν βοήν , πύλας ἀράξας καὶ ψόφον πέμψας ἔσω ; 
Ἄγγελος φεῦ · 
πῶς ἔλεγον αἵδε , καί μ’ ἀπήλαυνον δόμων , ὡς ἐκτὸς εἴης · σὺ δὲ κατ’ οἶκον ἦσθ’ ἄρα . 
Θόας τί προσδοκῶσαι κέρδος ἢ θηρώμεναι ; 
Ἄγγελος αὖθις τὰ τῶνδε σημανῶ · τὰ δ’ ἐν ποσὶ παρόντ’ ἄκουσον . 
ἡ νεᾶνις ἣ ’νθάδε βωμοῖς παρίστατ’ , Ἰφιγένεῑ , ἔξω χθονὸς σὺν τοῖς ξένοισιν οἴχεται , σεμνὸν θεᾶς ἄγαλμ’ ἔχουσα · δόλια δ’ ἦν καθάρματα . 
Θόας πῶς φῄς ; 
τί πνεῦμα συμφορᾶς κεκτημένη ; 
Ἄγγελος σῴζουσ’ Ὀρέστην · τοῦτο γὰρ σὺ θαυμάσῃ . 
Θόας τὸν ποῖον ; 
ἆρ’ ὃν Τυνδαρὶς τίκτει κόρη ; 
Ἄγγελος ὃν τοῖσδε βωμοῖς θεὰ καθωσιώσατο . 
Θόας ὦ θαῦμα — 
πῶς σε μεῖζον ὀνομάσας τύχω ; 
Ἄγγελος μὴ ’νταῦθα τρέψῃς σὴν φρέν’ , ἀλλ’ ἄκουέ μου · 
σαφῶς δ’ ἀθρήσας καὶ κλύων ἐκφρόντισον διωγμὸς ὅστις τοὺς ξένους θηράσεται . 
Θόας λέγ’ · εὖ γὰρ εἶπας · οὐ γὰρ ἀγχίπλουν πόρον φεύγουσιν , ὥστε διαφυγεῖν τοὐμὸν δόρυ . 
Ἄγγελος ἐπεὶ πρὸς ἀκτὰς ἤλθομεν θαλασσίας , οὗ ναῦς Ὀρέστου κρύφιος ἦν ὡρμισμένη , ἡμᾶς μέν , οὓς σὺ δεσμὰ συμπέμπεις ξένων ἔχοντας , ἐξένευσ’ ἀποστῆναι πρόσω 
Ἀγαμέμνονος παῖς , ὡς ἀπόρρητον φλόγα θύουσα καὶ καθαρμὸν ὃν μετῴχετο , αὐτὴ δ’ ὄπισθε δέσμ’ ἔχουσα τοῖν ξένοιν ἔστειχε χερσί . 
καὶ τάδ’ ἦν ὕποπτα μέν , ἤρεσκε μέντοι σοῖσι προσπόλοις , ἄναξ . 
χρόνῳ δ’ , ἵν’ ἡμῖν δρᾶν τι δὴ δοκοῖ πλέον , ἀνωλόλυξε καὶ κατῇδε βάρβαρα μέλη μαγεύουσ’ , ὡς φόνον νίζουσα δή . 
ἐπεὶ δὲ δαρὸν ἦμεν ἥμενοι χρόνον , ἐσῆλθεν ἡμᾶς μὴ λυθέντες οἱ ξένοι κτάνοιεν αὐτὴν δραπέται τ’ οἰχοίατο . 
φόβῳ δ’ ἃ μὴ χρῆν εἰσορᾶν καθήμεθα σιγῇ · τέλος δὲ πᾶσιν ἦν αὑτὸς λόγος στείχειν ἵν’ ἦσαν , καίπερ οὐκ ἐωμένοις . 
κἀνταῦθ’ ὁρῶμεν Ἑλλάδος νεὼς σκάφος ταρσῷ κατήρει πίτυλον ἐπτερωμένον , ναύτας τε πεντήκοντ’ ἐπὶ σκαλμῶν πλάτας ἔχοντας , ἐκ δεσμῶν δὲ τοὺς νεανίας ἐλευθέρους πρύμνηθεν ἑστῶτας νεώς . 
κοντοῖς δὲ πρῷραν εἶχον , οἳ δ’ ἐπωτίδων ἄγκυραν ἐξανῆπτον · οἳ δέ , κλίμακας σπεύδοντες , ἦγον διὰ χερῶν πρυμνήσια , πόντῳ δὲ δόντες τοῖν ξένοιν καθίεσαν . 
ἡμεῖς δ’ ἀφειδήσαντες , ὡς ἐσείδομεν δόλια τεχνήματ’ , εἰχόμεσθα τῆς ξένης πρυμνησίων τε , καὶ δῑ εὐθυντηρίας οἴακας ἐξῃροῦμεν εὐπρύμνου νεώς . 
λόγοι δ’ ἐχώρουν · Τίνι λόγῳ πορθμεύετε κλέπτοντες ἐκ γῆς ξόανα καὶ θυηπόλους ; 
τίνος τίς ὢν σὺ τήνδ’ ἀπεμπολᾷς χθονός ; 
ὁ δ’ εἶπ’ · Ὀρέστης , τῆσδ’ ὅμαιμος , ὡς μάθῃς , 
Ἀγαμέμνονος παῖς , τήνδ’ ἐμὴν κομίζομαι λαβὼν ἀδελφήν , ἣν ἀπώλεσ’ ἐκ δόμων . 
ἀλλ’ οὐδὲν ἧσσον εἰχόμεσθα τῆς ξένης καὶ πρὸς σὲ ἕπεσθαι διεβιαζόμεσθά νιν · 
ὅθεν τὰ δεινὰ πλήγματ’ ἦν γενειάδων . 
κεῖνοί τε γὰρ σίδηρον οὐκ εἶχον χεροῖν ἡμεῖς τε · πυγμαί τ’ ἦσαν ἐγκροτούμεναι , καὶ κῶλ’ ἀπ’ ἀμφοῖν τοῖν νεανίαιν ἅμα ἐς πλευρὰ καὶ πρὸς ἧπαρ ἠκοντίζετο , ὡς τῷ ξυνάπτειν καὶ συναποκαμεῖν μέλη . 
δεινοῖς δὲ σημάντροισιν ἐσφραγισμένοι ἐφεύγομεν πρὸς κρημνόν , οἳ μὲν ἐν κάρᾳ κάθαιμ’ ἔχοντες τραύμαθ’ , οἳ δ’ ἐν ὄμμασιν · 
ὄχθοις δ’ ἐπισταθέντες εὐλαβεστέρως ἐμαρνάμεσθα καὶ πέτρους ἐβάλλομεν . 
ἀλλ’ εἶργον ἡμᾶς τοξόται πρύμνης ἔπι σταθέντες ἰοῖς , ὥστ’ ἀναστεῖλαι πρόσω . 
κἀν τῷδε — 
δεινὸς γὰρ κλύδων ὤκειλε ναῦν πρὸς γῆν , φόβος δ’ ἦν <παρθένῳ> 
τέγξαι πόδα — λαβὼν Ὀρέστης ὦμον εἰς ἀριστερόν , βὰς ἐς θάλασσαν κἀπὶ κλίμακος θορών , ἔθηκ’ ἀδελφὴν ἐντὸς εὐσήμου νεώς , τό τ’ οὐρανοῦ πέσημα , τῆς Διὸς κόρης ἄγαλμα . 
ναὸς <δ’> 
ἐκ μέσης ἐφθέγξατο βοή τις · ὦ γῆς Ἑλλάδος ναῦται , νεὼς λάβεσθε κώπαις ῥόθιά τ’ ἐκλευκαίνετε · 
ἔχομεν γὰρ ὧνπερ οὕνεκ’ ἄξενον πόρον 
Συμπληγάδων ἔσωθεν εἰσεπλεύσαμεν . 
οἳ δὲ στεναγμὸν ἡδὺν ἐκβρυχώμενοι ἔπαισαν ἅλμην . 
ναῦς δ’ , ἕως μὲν ἐντὸς ἦν λιμένος , ἐχώρει στόμια , διαπερῶσα δὲ λάβρῳ κλύδωνι συμπεσοῦσ’ ἠπείγετο · 
δεινὸς γὰρ ἐλθὼν ἄνεμος ἐξαίφνης νεὼς ὠθεῖ παλίμπρυμν’ ἱστί’ · οἳ δ’ ἐκαρτέρουν πρὸς κῦμα λακτίζοντες · ἐς δὲ γῆν πάλιν κλύδων παλίρρους ἦγε ναῦν . 
σταθεῖσα δὲ 
Ἀγαμέμνονος παῖς ηὔξατ’ · ὦ Λητοῦς κόρη σῷσόν με τὴν σὴν ἱερέαν πρὸς Ἑλλάδα ἐκ βαρβάρου γῆς καὶ κλοπαῖς σύγγνωθ’ ἐμαῖς . 
φιλεῖς δὲ καὶ σὺ σὸν κασίγνητον , θεά · 
φιλεῖν δὲ κἀμὲ τοὺς ὁμαίμονας δόκει . 
ναῦται δ’ ἐπευφήμησαν εὐχαῖσιν κόρης παιᾶνα , γυμνὰς ἐκ <πέπλων> 
ἐπωμίδας κώπῃ προσαρμόσαντες ἐκ κελεύσματος . 
μᾶλλον δὲ μᾶλλον πρὸς πέτρας ᾔει σκάφος · 
χὣ μέν τις ἐς θάλασσαν ὡρμήθη ποσίν , ἄλλος δὲ πλεκτὰς ἐξανῆπτεν ἀγκύλας . 
κἀγὼ μὲν εὐθὺς πρὸς σὲ δεῦρ’ ἀπεστάλην , σοὶ τὰς ἐκεῖθεν σημανῶν , ἄναξ , τύχας . 
ἀλλ’ ἕρπε , δεσμὰ καὶ βρόχους λαβὼν χεροῖν · 
εἰ μὴ γὰρ οἶδμα νήνεμον γενήσεται , οὐκ ἔστιν ἐλπὶς τοῖς ξένοις σωτηρίας . 
πόντου δ’ ἀνάκτωρ Ἴλιόν τ’ ἐπισκοπεῖ σεμνὸς Ποσειδῶν , Πελοπίδαις ἐναντίος , καὶ νῦν παρέξει τὸν Ἀγαμέμνονος γόνον σοὶ καὶ πολίταις , ὡς ἔοικεν , ἐν χεροῖν λαβεῖν , ἀδελφήν θ’ , ἣ φόνον τὸν Αὐλίδι ἀμνημόνευτον θεᾷ προδοῦσ’ ἁλίσκεται . 
Χορός ὦ τλῆμον Ἰφιγένεια , συγγόνου μέτα θανῇ πάλιν μολοῦσα δεσποτῶν χέρας . 
Θόας ὦ πάντες ἀστοὶ τῆσδε βαρβάρου χθονός , οὐκ εἶα πώλοις ἐμβαλόντες ἡνίας παράκτιοι δραμεῖσθε κἀκβολὰς νεὼς 
Ἑλληνίδος δέξεσθε , σὺν δὲ τῇ θεῷ σπεύδοντες ἄνδρας δυσσεβεῖς θηράσετε , οἳ δ’ ὠκυπομποὺς ἕλξετ’ ἐς πόντον πλάτας ; 
ὡς ἐκ θαλάσσης ἔκ τε γῆς ἱππεύμασι λαβόντες αὐτοὺς ἢ κατὰ στύφλου πέτρας ῥίψωμεν , ἢ σκόλοψι πήξωμεν δέμας . 
ὑμᾶς δὲ τὰς τῶνδ’ ἴστορας βουλευμάτων , γυναῖκες , αὖθις , ἡνίκ’ ἂν σχολὴν λάβω , ποινασόμεσθα · νῦν δὲ τὴν προκειμένην σπουδὴν ἔχοντες οὐ μενοῦμεν ἥσυχοι . 
Ἀθήνα ποῖ ποῖ διωγμὸν τόνδε πορθμεύεις , ἄναξ 
Θόας ; 
ἄκουσον τῆσδ’ Ἀθηναίας λόγους . 
παῦσαι διώκων ῥεῦμά τ’ ἐξορμῶν στρατοῦ · 
πεπρωμένος γὰρ θεσφάτοισι Λοξίου δεῦρ’ ἦλθ’ Ὀρέστης , τόν τ’ Ἐρινύων χόλον φεύγων ἀδελφῆς τ’ Ἄργος ἐσπέμψων δέμας ἄγαλμά θ’ ἱερὸν εἰς ἐμὴν ἄξων χθόνα , τῶν νῦν παρόντων πημάτων ἀναψυχάς . 
πρὸς μὲν σὲ ὅδ’ ἡμῖν μῦθος · ὃν δ’ ἀποκτενεῖν δοκεῖς Ὀρέστην ποντίῳ λαβὼν σάλῳ , ἤδη Ποσειδῶν χάριν ἐμὴν ἀκύμονα πόντου τίθησι νῶτα πορθμεύειν πλάτῃ . 
μαθὼν δ’ , Ὀρέστα , τὰς ἐμὰς ἐπιστολάς — κλύεις γὰρ αὐδὴν καίπερ οὐ παρὼν θεᾶς — χώρει λαβὼν ἄγαλμα σύγγονόν τε σήν . 
ὅταν δ’ Ἀθήνας τὰς θεοδμήτους μόλῃς , χῶρός τις ἔστιν Ἀτθίδος πρὸς ἐσχάτοις ὅροισι , γείτων δειράδος Καρυστίας , ἱερός , Ἁλάς νιν οὑμὸς ὀνομάζει λεώς · 
ἐνταῦθα τεύξας ναὸν ἵδρυσαι βρέτας , ἐπώνυμον γῆς Ταυρικῆς πόνων τε σῶν , οὓς ἐξεμόχθεις περιπολῶν καθ’ Ἑλλάδα οἴστροις Ἐρινύων . 
Ἄρτεμιν δέ νιν βροτοὶ τὸ λοιπὸν ὑμνήσουσι Ταυροπόλον θεάν . 
νόμον τε θὲς τόνδ’ · ὅταν ἑορτάζῃ λεώς , τῆς σῆς σφαγῆς ἄποιν’ ἐπισχέτω ξίφος δέρῃ πρὸς ἀνδρὸς αἷμά τ’ ἐξανιέτω , ὁσίας ἕκατι θεά θ’ ὅπως τιμὰς ἔχῃ . 
σὲ δ’ ἀμφὶ σεμνάς , Ἰφιγένεια , κλίμακας 
Βραυρωνίας δεῖ τῇδε κλῃδουχεῖν θεᾷ · 
οὗ καὶ τεθάψῃ κατθανοῦσα , καὶ πέπλων ἄγαλμά σοι θήσουσιν εὐπήνους ὑφάς , ἃς ἂν γυναῖκες ἐν τόκοις ψυχορραγεῖς λίπωσ’ ἐν οἴκοις . 
τάσδε δ’ ἐκπέμπειν χθονὸς 
Ἑλληνίδας γυναῖκας ἐξεφίεμαι γνώμης δικαίας οὕνεκ’ 
<> ἐκσῴσασα δὲ καὶ πρίν σ’ Ἀρείοις ἐν πάγοις ψήφους ἴσας κρίνασ’ , Ὀρέστα · καὶ νόμισμ’ ἔσται τόδε , νικᾶν ἰσήρεις ὅστις ἂν ψήφους λάβῃ . 
ἀλλ’ ἐκκομίζου σὴν κασιγνήτην χθονός , 
Ἀγαμέμνονος παῖ . 
— 
καὶ σὺ μὴ θυμοῦ , Θόας . 
Θόας ἄνασσ’ Ἀθάνα , τοῖσι τῶν θεῶν λόγοις ὅστις κλύων ἄπιστος , οὐκ ὀρθῶς φρονεῖ . 
ἐγὼ δ’ Ὀρέστῃ τ’ , εἰ φέρων βρέτας θεᾶς βέβηκ’ , ἀδελφῇ τ’ οὐχὶ θυμοῦμαι · τί γὰρ πρὸς τοὺς σθένοντας θεοὺς ἁμιλλᾶσθαι καλόν ; 
ἴτωσαν ἐς σὴν σὺν θεᾶς ἀγάλματι γαῖαν , καθιδρύσαιντό τ’ εὐτυχῶς βρέτας . 
πέμψω δὲ καὶ τάσδ’ Ἑλλάδ’ εἰς εὐδαίμονα γυναῖκας , ὥσπερ σὸν κέλευσμ’ ἐφίεται . 
παύσω δὲ λόγχην ἣν ἐπαίρομαι ξένοις ναῶν τ’ ἐρετμά , σοὶ τάδ’ ὡς δοκεῖ , θεά . 
Ἀθήνα αἰνῶ · τὸ γὰρ χρεὼν σοῦ τε καὶ θεῶν κρατεῖ . 
ἴτ’ , ὦ πνοαί , ναυσθλοῦσθε τὸν Ἀγαμέμνονος παῖδ’ εἰς Ἀθήνας · συμπορεύσομαι δ’ ἐγὼ σῴζουσ’ ἀδελφῆς τῆς ἐμῆς σεμνὸν βρέτας . 
Χορός ἴτ’ ἐπ’ εὐτυχίᾳ τῆς σῳζομένης μοίρας εὐδαίμονες ὄντες . 
ἀλλ’ , ὦ σεμνὴ παρά τ’ ἀθανάτοις καὶ παρὰ θνητοῖς , Παλλὰς Ἀθάνα , δράσομεν οὕτως ὡς σὺ κελεύεις . 
μάλα γὰρ τερπνὴν κἀνέλπιστον φήμην ἀκοαῖσι δέδεγμαι . 
— 
— 
— ὦ μέγα σεμνὴ Νίκη , τὸν ἐμὸν βίοτον κατέχοις καὶ μὴ λήγοις στεφανοῦσα .
