Ἐτεοκλής 
Κάδμου πολῖται , χρὴ λέγειν τὰ καίρια ὅστις φυλάσσει πρᾶγος ἐν πρύμνῃ πόλεως οἴακα νωμῶν , βλέφαρα μὴ κοιμῶν ὕπνῳ . 
εἰ μὲν γὰρ εὖ πράξαιμεν , αἰτία θεοῦ · 
εἰ δ’ αὖθ’ , ὃ μὴ γένοιτο , συμφορὰ τύχοι , 
Ἐτεοκλέης ἂν εἷς πολὺς κατὰ πτόλιν ὑμνοῖθ’ ὑπ’ ἀστῶν φροιμίοις πολυρρόθοις οἰμώγμασίν θ’ , ὧν Ζεὺς ἀλεξητήριος ἐπώνυμος γένοιτο Καδμείων πόλει . 
ὑμᾶς δὲ χρὴ νῦν , καὶ τὸν ἐλλείποντ’ ἔτι ἥβης ἀκμαίας καὶ τὸν ἔξηβον χρόνῳ , βλαστημὸν ἀλδαίνοντα σώματος πολύν , ὥραν τ’ ἔχονθ’ ἕκαστον ὥστε συμπρεπές , πόλει τ’ ἀρήγειν καὶ θεῶν ἐγχωρίων βωμοῖσι , τιμὰς μὴ ’ξαλειφθῆναί ποτε · 
τέκνοις τε , Γῇ τε μητρί , φιλτάτῃ τροφῷ · 
ἡ γὰρ νέους ἕρποντας εὐμενεῖ πέδῳ , ἅπαντα πανδοκοῦσα παιδείας ὄτλον , ἐθρέψατ’ οἰκητῆρας ἀσπιδηφόρους πιστοὺς ὅπως γένοισθε πρὸς χρέος τόδε . 
καὶ νῦν μὲν ἐς τόδ’ ἦμαρ εὖ ῥέπει θεός · 
χρόνον γὰρ ἤδη τόνδε πυργηρουμένοις καλῶς τὰ πλείω πόλεμος ἐκ θεῶν κυρεῖ . 
νῦν δ’ ὡς ὁ μάντις φησίν , οἰωνῶν βοτήρ , ἐν ὠσὶ νωμῶν καὶ φρεσίν , πυρὸς δίχα , χρηστηρίους ὄρνιθας ἀψευδεῖ τέχνῃ · 
οὗτος τοιῶνδε δεσπότης μαντευμάτων λέγει μεγίστην προσβολὴν Ἀχαιίδα νυκτηγορεῖσθαι κἀπιβουλεύσειν πόλει . 
ἀλλ’ ἔς τ’ ἐπάλξεις καὶ πύλας πυργωμάτων ὁρμᾶσθε πάντες , σοῦσθε σὺν παντευχίᾳ , πληροῦτε θωρακεῖα , κἀπὶ σέλμασιν πύργων στάθητε , καὶ πυλῶν ἐπ’ ἐξόδοις μίμνοντες εὖ θαρσεῖτε , μηδ’ ἐπηλύδων ταρβεῖτ’ ἄγαν ὅμιλον · εὖ τελεῖ θεός . 
σκοποὺς δὲ κἀγὼ καὶ κατοπτῆρας στρατοῦ ἔπεμψα , τοὺς πέποιθα μὴ ματᾶν ὁδῷ · 
καὶ τῶνδ’ ἀκούσας οὔ τι μὴ ληφθῶ δόλῳ . 
Ἄγγελος 
Ἐτεόκλεες , φέριστε Καδμείων ἄναξ , ἥκω σαφῆ τἀκεῖθεν ἐκ στρατοῦ φέρων , αὐτὸς κατόπτης δ’ εἴμ’ ἐγὼ τῶν πραγμάτων · 
ἄνδρες γὰρ ἑπτά , θούριοι λοχαγέται , ταυροσφαγοῦντες ἐς μελάνδετον σάκος καὶ θιγγάνοντες χερσὶ ταυρείου φόνου , 
Ἄρη τ’ , Ἐνυώ , καὶ φιλαίματον Φόβον ὡρκωμότησαν ἢ πόλει κατασκαφὰς θέντες λαπάξειν ἄστυ Καδμείων βίᾳ , ἢ γῆν θανόντες τήνδε φυράσειν φόνῳ · 
μνημεῖά θ’ αὑτῶν τοῖς τεκοῦσιν ἐς δόμους πρὸς ἅρμ’ Ἀδράστου χερσὶν ἔστεφον , δάκρυ λείβοντες · οἶκτος δ’ οὔτις ἦν διὰ στόμα . 
σιδηρόφρων γὰρ θυμὸς ἀνδρείᾳ φλέγων ἔπνει , λεόντων ὡς Ἄρη δεδορκότων . 
καὶ τῶνδε πύστις οὐκ ὄκνῳ χρονίζεται · 
κληρουμένους δ’ ἔλειπον , ὡς πάλῳ λαχὼν ἕκαστος αὐτῶν πρὸς πύλας ἄγοι λόχον . 
πρὸς ταῦτ’ ἀρίστους ἄνδρας ἐκκρίτους πόλεως πυλῶν ἐπ’ ἐξόδοισι τάγευσαι τάχος · 
ἐγγὺς γὰρ ἤδη πάνοπλος Ἀργείων στρατὸς χωρεῖ , κονίει , πεδία δ’ ἀργηστὴς ἀφρὸς χραίνει σταλαγμοῖς ἱππικῶν ἐκ πλευμόνων . 
σὺ δ’ ὥστε ναὸς κεδνὸς οἰακοστρόφος φράξαι πόλισμα , πρὶν καταιγίσαι πνοὰς 
Ἄρεως · βοᾷ γὰρ κῦμα χερσαῖον στρατοῦ · 
καὶ τῶνδε καιρὸν ὅστις ὤκιστος λαβέ · 
κἀγὼ τὰ λοιπὰ πιστὸν ἡμεροσκόπον ὀφθαλμὸν ἕξω , καὶ σαφηνείᾳ λόγου εἰδὼς τὰ τῶν θύραθεν ἀβλαβὴς ἔσῃ . 
Ἐτεοκλής ὦ Ζεῦ τε καὶ Γῆ καὶ πολισσοῦχοι θεοί , 
Ἀρά τ’ Ἐρινὺς πατρὸς ἡ μεγασθενής , μή μοι πόλιν γε πρυμνόθεν πανώλεθρον ἐκθαμνίσητε δῃάλωτον , Ἑλλάδος φθόγγον χέουσαν , καὶ δόμους ἐφεστίους · 
ἐλευθέραν δὲ γῆν τε καὶ Κάδμου πόλιν ζυγοῖσι δουλίοισι μήποτε σχεθεῖν · 
γένεσθε δ’ ἀλκή · ξυνὰ δ’ ἐλπίζω λέγειν · 
πόλις γὰρ εὖ πράσσουσα δαίμονας τίει . 
Χορός θρέομαι φοβερὰ μεγάλ’ ἄχη · 
μεθεῖται στρατός · στρατόπεδον λιπὼν ῥεῖ πολὺς ὅδε λεὼς πρόδρομος ἱππότας · 
αἰθερία κόνις με πείθει φανεῖσ’ , ἄναυδος σαφὴς ἔτυμος ἄγγελος . 
ἔτι δὲ <γᾶς> 
ἐμᾶς πεδί’ ὁπλόκτυπ’ ὠ‐ τὶ χρίμπτει βοάν · ποτᾶται , βρέμει δ’ ἀμαχέτου δίκαν ὕδατος ὀροτύπου . 
ἰὼ ἰὼ ἰὼ θεοὶ θεαί τ’ ὀρόμενον κακὸν βοᾷ τειχέων ὕπερ ἀλεύσατε . 
ὁ λεύκασπις ὄρνυται λαὸς εὐ‐ τρεπὴς ἐπὶ πόλιν διώκων [πόδα] . 
τίς ἄρα ῥύσεται , τίς ἄρ’ ἐπαρκέσει θεῶν ἢ θεᾶν ; 
πότερα δῆτ’ ἐγὼ <πάτρια> 
ποτιπέσω βρέτη δαιμόνων ; 
ἰὼ μάκαρες εὔεδροι , ἀκμάζει βρετέων ἔχεσθαι · τί μέλ‐ λομεν ἀγάστονοι ; 
ἀκούετ’ ἢ οὐκ ἀκούετ’ ἀσπίδων κτύπον ; 
πέπλων καὶ στεφέων πότ’ εἰ μὴ νῦν ἀμ‐ φὶ λιτάν’ ἕξομεν ; 
κτύπον δέδορκα · πάταγος οὐχ ἑνὸς δορός . 
τί ῥέξεις ; 
προδώσεις , παλαίχθων 
Ἄρης , τὰν τεάν ; 
ἰὼ χρυσοπήληξ δαῖμον ἔπιδ’ ἔπι‐ δε πόλιν ἅν ποτ’ εὐφιλήταν ἔθου . 
Χορός θεοὶ πολιάοχοι πάντες ἴτε χθονὸς · 
ἴδετε παρθένων ἱκέσιον λόχον δουλοσύνας ὕπερ . 
κῦμα [γὰρ] 
περὶ πτόλιν δοχμολόφων ἀνδρῶν καχλάζει πνοαῖς Ἄρεος ὀρόμενον . 
ἀλλ’ , ὦ Ζεῦ † 
πάτερ παντελές , πάντως ἄρηξον δαΐων ἅλωσιν . 
Ἀργέιοι δὲ πόλισμα Κάδμου κυκλοῦνται · φόβος δ’ ἀρῄων ὅπλων 
[δονεῖ] , διὰ δέ τοι γενύων ἱππίων κινύρονται φόνον χαλινοί . 
ἑπτὰ δ’ ἀγάνορες πρέποντες στρατοῦ δορυσσοῖς σαγαῖς πύλαις ἑβδόμαις προσίστανται πάλῳ λαχόντες . 
Χορός σύ τ’ , ὦ Διογενὲς φιλόμαχον κράτος , ῥυσίπολις γενοῦ , 
Παλλάς , ὅ θ’ ἵππιος ποντομέδων ἄναξ ἰχθυβόλῳ Ποσειδάων μαχανᾷ , ἐπίλυσιν φόβων , ἐπίλυσιν δίδου . 
σύ τ’ , Ἄρης , φεῦ , φεῦ , πόλιν ἐπώνυμον 
Κάδμου φύλαξον κήδεσαί τ’ ἐναργῶς . 
καὶ Κύπρις , ἅτ’ εἶ γένους προμάτωρ , ἄλευσον · σέθεν γὰρ ἐξ αἵματος γεγόναμεν · λιταῖσί σε θεοκλύτοις ἀυτοῦσαι πελαζόμεσθα . 
καὶ σύ , Λύκεῑ ἄναξ , Λύκειος γενοῦ στρατῷ δαΐῳ στόνων ἀντίτας . 
σύ τ’ , ὦ Λατογένει‐ α κούρα , τόξον εὐτυκάζου [Ἄρτεμι φίλα] . 
Χορός ἒ ἒ ἒ ἔ , ὄτοβον ἁρμάτων ἀμφὶ πόλιν κλύω · 
ὦ πότνῑ Ἥρα . 
ἔλακον ἀξόνων βριθομένων χνόαι . 
Ἄρτεμι φίλα , ἒ ἒ ἒ ἔ , δοριτίνακτος αἰθὴρ δ’ ἐπιμαίνεται . 
τί πόλις ἄμμι πάσχει , τί γενήσεται ; 
ποῖ δ’ ἔτι τέλος ἐπάγει θεός ; 
Χορός ἒ ἒ ἒ ἔ , ἀκροβόλων δ’ ἐπάλξεων λιθὰς ἔρχεται · 
ὦ φίλ’ Ἄπολλον · 
κόναβος ἐν πύλαις χαλκοδέτων σακέων , παῖ Διός , ὅθεν πολεμόκραντον ἁγνὸν τέλος ἐν μάχᾳ . 
σύ τε , μάκαιρ’ ἄνασσ’ Ὄγκα , πρὸ πόλεως ἑπτάπυλον ἕδος ἐπιρρύου . 
Χορός ἰὼ παναρκεῖς θεοί , ἰὼ τέλειοι τέλειαί τε γᾶς τᾶσδε πυργοφύλακες , πόλιν δορίπονον μὴ προδῶθ’ ἑτεροφώνῳ στρατῷ . 
κλύετε παρθένων κλύετε πανδίκως χειροτόνους λιτάς . 
Χορός ἰὼ φίλοι δαίμονες , λυτήριοί <τ’> 
ἀμφιβάντες πόλιν , δείξαθ’ ὡς φιλοπόλεις , μέλεσθέ θ’ ἱερῶν δημίων , μελόμενοι δ’ ἀρήξατε · 
φιλοθύτων δέ τοι πόλεος ὀργίων μνήστορες ἐστέ μοι . 
Ἐτεοκλής ὑμᾶς ἐρωτῶ , θρέμματ’ οὐκ ἀνασχετά , ἦ ταῦτ’ ἄριστα καὶ πόλει σωτήρια , στρατῷ τε θάρσος τῷδε πυργηρουμένῳ , βρέτη πεσούσας πρὸς πολισσούχων θεῶν αὔειν , λακάζειν , σωφρόνων μισήματα ; 
μήτ’ ἐν κακοῖσι μήτ’ ἐν εὐεστοῖ φίλῃ ξύνοικος εἴην τῷ γυναικείῳ γένει . 
κρατοῦσα μὲν γὰρ οὐχ ὁμιλητὸν θράσος , δείσασα δ’ οἴκῳ καὶ πόλει πλέον κακόν . 
καὶ νῦν πολίταις τάσδε διαδρόμους φυγὰς θεῖσαι διερροθήσατ’ ἄψυχον κάκην · 
τὰ τῶν θύραθεν δ’ ὡς ἄριστ’ ὀφέλλεται , αὐτοὶ δ’ ὑπ’ αὐτῶν ἔνδοθεν πορθούμεθα . 
τοιαῦτά τἂν γυναιξὶ συνναίων ἔχοις . 
κεἰ μή τις ἀρχῆς τῆς ἐμῆς ἀκούσεται , ἀνὴρ γυνή τε χὤ τι τῶν μεταίχμιον , ψῆφος κατ’ αὐτῶν ὀλεθρία βουλεύσεται , λευστῆρα δήμου δ’ οὔ τι μὴ φύγῃ μόρον . 
μέλει γὰρ ἀνδρί , μὴ γυνὴ βουλευέτω , τἄξωθεν · ἔνδον δ’ οὖσα μὴ βλάβην τίθει . 
ἤκουσας ἢ οὐκ ἤκουσας , ἢ κωφῇ λέγω ; 
Χορός ὦ φίλον Οἰδίπου τέκος , ἔδεισ’ ἀκού‐ σασα τὸν ἁρματόκτυπον ὄτοβον ὄτοβον , ὅτε τε σύριγγες ἔκλαγξαν ἑλίτροχοι , ἱππικῶν τ’ ἀπύαν πηδαλίων διὰ στόμα πυριγενετᾶν χαλινῶν . 
Ἐτεοκλής τί οὖν ; 
ὁ ναύτης ἆρα μὴ ’ς πρῷραν φυγὼν πρύμνηθεν ηὗρε μηχανὴν σωτηρίας , νεὼς καμούσης ποντίῳ πρὸς κύματι ; 
Χορός ἀλλ’ ἐπὶ δαιμόνων πρόδρομος ἦλθον ἀρ‐ χαῖα βρέτη , θεοῖσι πίσυνος , νιφάδος ὅτ’ ὀλοᾶς νειφομένας βρόμος ἐν πύλαις · 
δὴ τότ’ ἤρθην φόβῳ πρὸς μακάρων λιτάς , πόλεως ἵν’ ὑπερέχοιεν ἀλκάν . 
Ἐτεοκλής πύργον στέγειν εὔχεσθε πολέμιον δόρυ . 
οὐκοῦν τάδ’ ἔσται πρὸς θεῶν · ἀλλ’ οὖν θεοὺς τοὺς τῆς ἁλούσης πόλεος ἐκλείπειν λόγος . 
Χορός μήποτ’ ἐμὸν κατ’ αἰῶνα λίποι θεῶν ἅδε πανάγυρις , μηδ’ ἐπίδοιμι τάνδ’ ἀστυδρομουμέναν πόλιν καὶ στράτευμ’ ἁπτόμενον πυρὶ δαΐῳ . 
Ἐτεοκλής μή μοι θεοὺς καλοῦσα βουλεύου κακῶς · 
πειθαρχία γάρ ἐστι τῆς εὐπραξίας μήτηρ , γυνὴ σωτῆρος · ὧδ’ ἔχει λόγος . 
Χορός ἔστι · θεοῦ δ’ ἔτ’ ἰσχὺς καθυπερτέρα · 
πολλάκι δ’ ἐν κακοῖσι τὸν ἀμάχανον κἀκ χαλεπᾶς δύας ὕπερθ’ ὀμμάτων κρημναμενᾶν νεφελᾶν ὀρθοῖ . 
Ἐτεοκλής ἀνδρῶν τάδ’ ἐστί , σφάγια καὶ χρηστήρια θεοῖσιν ἕρδειν πολεμίων πειρωμένους · 
σὸν δ’ αὖ τὸ σιγᾶν καὶ μένειν εἴσω δόμων . 
Χορός διὰ θεῶν πόλιν νεμόμεθ’ ἀδάματον , δυσμενέων δ’ ὄχλον πύργος ἀποστέγει . 
τίς τάδε νέμεσις στυγεῖ ; 
Ἐτεοκλής οὔτοι φθονῶ σοι δαιμόνων τιμᾶν γένος · 
ἀλλ’ ὡς πολίτας μὴ κακοσπλάγχνους τιθῇς , εὔκηλος ἴσθι μηδ’ ἄγαν ὑπερφοβοῦ . 
Χορός ποτίφατον κλύουσα πάταγον ἀνάμιγα ταρβοσύνῳ φόβῳ τάνδ’ ἐς ἀκρόπτολιν , τίμιον ἕδος , ἱκόμαν . 
Ἐτεοκλής μή νυν , ἐὰν θνῄσκοντας ἢ τετρωμένους πύθησθε , κωκυτοῖσιν ἁρπαλίζετε . 
τούτῳ γὰρ Ἄρης βόσκεται , φόνῳ βροτῶν . 
Χορός καὶ μὴν ἀκούω γ’ ἱππικῶν φρυαγμάτων . 
Ἐτεοκλής μή νυν ἀκούουσ’ ἐμφανῶς ἄκοῡ ἄγαν . 
Χορός στένει πόλισμα γῆθεν , ὡς κυκλουμένων . 
Ἐτεοκλής οὐκοῦν ἔμ’ ἀρκεῖ τῶνδε βουλεύειν πέρι . 
Χορός δέδοικ’ , ἀραγμὸς δ’ ἐν πύλαις ὀφέλλεται . 
Ἐτεοκλής οὐ σῖγα μηδὲν τῶνδ’ ἐρεῖς κατὰ πτόλιν ; 
Χορός ὦ ξυντέλεια , μὴ προδῷς πυργώματα . 
Ἐτεοκλής οὐκ ἐς φθόρον σιγῶσ’ ἀνασχήσῃ τάδε ; 
Χορός θεοὶ πολῖται , μή με δουλείας τυχεῖν . 
Ἐτεοκλής αὐτὴ σὺ δουλοῖς κἀμὲ καὶ πᾶσαν πόλιν . 
Χορός ὦ παγκρατὲς Ζεῦ , τρέψον εἰς ἐχθροὺς βέλος . 
Ἐτεοκλής ὦ Ζεῦ , γυναικῶν οἷον ὤπασας γένος . 
Χορός μοχθηρόν , ὥσπερ ἄνδρας ὧν ἁλῷ πόλις . 
Ἐτεοκλής παλινστομεῖς αὖ θιγγάνουσ’ ἀγαλμάτων ; 
Χορός ἀψυχίᾳ γὰρ γλῶσσαν ἁρπάζει φόβος . 
Ἐτεοκλής αἰτουμένῳ μοι κοῦφον εἰ δοίης τέλος . 
Χορός λέγοις ἂν ὡς τάχιστα , καὶ τάχ’ εἴσομαι . 
Ἐτεοκλής σίγησον , ὦ τάλαινα , μὴ φίλους φόβει . 
Χορός σιγῶ · σὺν ἄλλοις πείσομαι τὸ μόρσιμον . 
Ἐτεοκλής τοῦτ’ ἀντ’ ἐκείνων τοὔπος αἱροῦμαι σέθεν . 
καὶ πρός γε τούτοις , ἐκτὸς οὖσ’ ἀγαλμάτων , εὔχου τὰ κρείσσω , ξυμμάχους εἶναι θεούς · 
κἀμῶν ἀκούσασ’ εὐγμάτων , ἔπειτα σὺ ὀλολυγμὸν ἱερὸν εὐμενῆ παιώνισον , 
Ἑλληνικὸν νόμισμα θυστάδος βοῆς , θάρσος φίλοις , λύουσα πολέμιον φόβον . 
ἐγὼ δὲ χώρας τοῖς πολισσούχοις θεοῖς , πεδιονόμοις τε κἀγορᾶς ἐπισκόποις , 
Δίρκης τε πηγαῖς , ὕδατί τ’ Ἰσμηνοῦ λέγω εὖ ξυντυχόντων καὶ πόλεως σεσωμένης , μήλοισιν αἱμάσσοντας ἑστίας θεῶν , 
[ταυροκτονοῦντας θεοῖσιν , ὧδ’ ἐπεύχομαι] θύσειν τροπαῖα , δαΐων δ’ ἐσθήματα , στέψω λάφυρα δουρίπληχθ’ ἁγνοῖς δόμοις . 
[στέψω πρὸ ναῶν , πολεμίων δ’ ἐσθήματα.†] τοιαῦτ’ ἐπεύχου μὴ φιλοστόνως θεοῖς , μηδ’ ἐν ματαίοις κἀγρίοις ποιφύγμασιν · 
οὐ γάρ τι μᾶλλον μὴ φύγῃς τὸ μόρσιμον . 
ἐγὼ δέ γ’ ἄνδρας ἓξ ἐμοὶ σὺν ἑβδόμῳ ἀντηρέτας ἐχθροῖσι τὸν μέγαν τρόπον εἰς ἑπτατειχεῖς ἐξόδους τάξω μολών , πρὶν ἀγγέλους σπερχνούς τε καὶ ταχυρρόθους λόγους ἱκέσθαι καὶ φλέγειν χρείας ὕπο . 
Χορός μέλει , φόβῳ δ’ οὐχ ὑπνώσσει κέαρ · 
γείτονες δὲ καρδίας μέριμναι ζωπυροῦσι τάρβος τὸν ἀμφιτειχῆ λεών , δράκοντας ὥς τις τέκνων ὑπερδέδοικεν λεχαίων δυσευνάτορας πάντρομος πελειάς . 
τοὶ μὲν γὰρ ποτὶ πύργους πανδαμεὶ πανομιλεὶ στείχουσιν . 
τί γένωμαι ; 
τοὶ δ’ ἐπ’ ἀμφιβόλοισιν ἰάπτουσι πολίταις χερμάδ’ ὀκριόεσσαν . 
παντὶ τρόπῳ , Διογενεῖς θεοί , πόλιν καὶ στρατὸν 
Καδμογενῆ ῥύεσθε . 
Χορός ποῖον δ’ ἀμείψεσθε γαίας πέδον τᾶσδ’ ἄρειον , ἐχθροῖς ἀφέντες τὰν βαθύχθον’ αἶαν , ὕδωρ τε Διρκαῖον , εὐ‐ τραφέστατον πωμάτων ὅσων ἵησιν Ποσει‐ δᾶν ὁ γαιάοχος 
Τηθύος τε παῖδες . 
πρὸς τάδ’ , ὦ πολιοῦχοι θεοί , τοῖσι μὲν ἔξω πύργων ἀνδρολέτειραν κῆρα , ῥίψοπλον ἄταν , ἐμβαλόντες ἄροισθε κῦδος τοῖσδε πολίταις . 
καὶ πόλεως ῥύτορες <ἔστ’> εὔεδροί τε στάθητ’ ὀξυγόοις λιταῖσιν . 
Χορός οἰκτρὸν γὰρ πόλιν ὧδ’ ὠγυγίαν 
Ἀίδᾳ προϊάψαι , δορὸς ἄγραν δουλίαν ψαφαρᾷ σποδῷ ὑπ’ ἀνδρὸς Ἀχαιοῦ θεόθεν περθομέναν ἀτίμως , τὰς δὲ κεχειρωμένας ἄγεσθαι , ἒ ἔ , νέας τε καὶ παλαιὰς ἱππηδὸν πλοκάμων , περιρ‐ ρηγνυμένων φαρέων . 
βοᾷ δ’ ἐκκενουμένα πόλις , λαΐδος ὀλλυμένας μιξοθρόου · 
βαρείας τοι τύχας προταρβῶ . 
Χορός κλαυτὸν δ’ ἀρτιτρόποις ὠμοδρόποις νομίμων προπάροιθεν διαμεῖψαι δωμάτων στυγερὰν ὁδόν · 
τί ; 
τὸν φθίμενον γὰρ προλέγω βέλτερα τῶνδε πράσσειν · 
πολλὰ γάρ , εὖτε πτόλις δαμασθῇ , ἒ ἔ , δυστυχῆ τε πράσσει . 
ἄλλος δ’ ἄλλον ἄγει , φονεύ‐ ει , τὰ δὲ πυρφορεῖ · καπνῷ 
[δὲ] 
χραίνεται πόλισμ’ ἅπαν · 
μαινόμενος δ’ ἐπιπνεῖ λαοδάμας μιαίνων εὐσέβειαν Ἄρης . 
Χορός κορκορυγαὶ δ’ ἀν’ ἄστυ , προτὶ [πτόλιν] δ’ ὁρκάνα πυργῶτις · πρὸς ἀνδρὸς δ’ ἀνὴρ 
<ἀμφὶ> 
δορὶ κλίνεται · 
βλαχαὶ δ’ αἱματόεσσαι τῶν ἐπιμαστιδίων ἀρτιτρεφεῖς βρέμονται . 
ἁρπαγαὶ δὲ διαδρομᾶν ὁμαίμονες · 
ξυμβολεῖ φέρων φέροντι , καὶ κενὸς κενὸν καλεῖ , ξύννομον θέλων ἔχειν , οὔτε μεῖον οὔτ’ ἴσον λελιμμένοι . 
τἀκ τῶνδ’ εἰκάσαι λόγος πάρα . 
Χορός παντοδαπὸς δὲ καρπὸς χαμάδις πεσὼν ἀλγύνει κυρήσας · πικρὸν δ’ ὄμμα θαλαμηπόλων · 
πολλὰ δ’ ἀκριτόφυρτος γᾶς δόσις οὐτιδανοῖς ἐν ῥοθίοις φορεῖται . 
δμωίδες δὲ καινοπήμονες νέαι · 
τλάμον’ εὐνὰν αἰχμάλωτον ἀνδρὸς εὐτυχοῦντος ὣς δυσμενοῦς ὑπερτέρου ἐλπίς ἐστι νύκτερον τέλος μολεῖν , παγκλαύτων ἀλγέων ἐπίρροθον . 
Ἡμιχόριον Α ὅ τοι κατόπτης , ὡς ἐμοὶ δοκεῖ , στρατοῦ πευθώ τιν’ ἡμῖν , ὦ φίλαι , νέαν φέρει , σπουδῇ διώκων πομπίμους χνόας ποδῶν . 
Ἡμιχόριον Β καὶ μὴν ἄναξ ὅδ’ αὐτὸς Οἰδίπου τόκος εἰς ἀρτίκολλον ἀγγέλου λόγον μαθεῖν · 
σπουδὴ δὲ καὶ τοῦδ’ οὐκ ἀπαρτίζει πόδα . 
Ἄγγελος λέγοιμ’ ἂν εἰδὼς εὖ τὰ τῶν ἐναντίων , ὥς τ’ ἐν πύλαις ἕκαστος εἴληχεν πάλον . 
Τυδεὺς μὲν ἤδη πρὸς πύλαισι Προιτίσιν βρέμει , πόρον δ’ Ἰσμηνὸν οὐκ ἐᾷ περᾶν ὁ μάντις · οὐ γὰρ σφάγια γίγνεται καλά . 
Τυδεὺς δὲ μαργῶν καὶ μάχης λελιμμένος μεσημβριναῖς κλαγγαῖσιν ὡς δράκων βοᾷ · 
θείνει δ’ ὀνείδει μάντιν Οἰκλείδην σοφόν , σαίνειν μόρον τε καὶ μάχην ἀψυχίᾳ . 
τοιαῦτ’ ἀυτῶν τρεῖς κατασκίους λόφους σείει , κράνους χαίτωμ’ , ὑπ’ ἀσπίδος δ’ ἔσω χαλκήλατοι κλάζουσι κώδωνες φόβον · 
ἔχει δ’ ὑπέρφρον σῆμ’ ἐπ’ ἀσπίδος τόδε , φλέγονθ’ ὑπ’ ἄστροις οὐρανὸν τετυγμένον · 
λαμπρὰ δὲ πανσέληνος ἐν μέσῳ σάκει , πρέσβιστον ἄστρων , νυκτὸς ὀφθαλμός , πρέπει . 
τοιαῦτ’ ἀλύων ταῖς ὑπερκόμποις σαγαῖς βοᾷ παρ’ ὄχθαις ποταμίαις , μάχης ἐρῶν , ἵππος χαλινῶν ὣς κατασθμαίνων μένει , ὅστις βοὴν σάλπιγγος ὁρμαίνει μένων . 
τίν’ ἀντιτάξεις τῷδε ; 
τίς Προίτου πυλῶν κλῄθρων λυθέντων προστατεῖν φερέγγυος ; 
Ἐτεοκλής κόσμον μὲν ἀνδρὸς οὔτιν’ ἂν τρέσαιμ’ ἐγώ , οὐδ’ ἑλκοποιὰ γίγνεται τὰ σήματα · 
λόφοι δὲ κώδων τ’ οὐ δάκνουσ’ ἄνευ δορός . 
καὶ νύκτα ταύτην ἣν λέγεις ἐπ’ ἀσπίδος ἄστροισι μαρμαίρουσαν οὐρανοῦ κυρεῖν , τάχ’ ἂν γένοιτο μάντις ἡ ἀνοία τινί . 
εἰ γὰρ θανόντι νὺξ ἐπ’ ὀφθαλμοῖς πέσοι , τῷ τοι φέροντι σῆμ’ ὑπέρκομπον τόδε γένοιτ’ ἂν ὀρθῶς ἐνδίκως τ’ ἐπώνυμον , καὐτὸς καθ’ αὑτοῦ τήνδ’ ὕβριν μαντεύσεται . 
ἐγὼ δὲ Τυδεῖ κεδνὸν Ἀστακοῦ τόκον τῶνδ’ ἀντιτάξω προστάτην πυλωμάτων , μάλ’ εὐγενῆ τε καὶ τὸν Αἰσχύνης θρόνον τιμῶντα καὶ στυγοῦνθ’ ὑπέρφρονας λόγους . 
αἰσχρῶν γὰρ ἀργός , μὴ κακὸς δ’ εἶναι φιλεῖ . 
σπαρτῶν δ’ ἀπ’ ἀνδρῶν , ὧν Ἄρης ἐφείσατο , ῥίζωμ’ ἀνεῖται , κάρτα δ’ ἔστ’ ἐγχώριος , 
Μελάνιππος · ἔργον δ’ ἐν κύβοις Ἄρης κρινεῖ · 
Δίκη δ’ ὁμαίμων κάρτα νιν προστέλλεται εἴργειν τεκούσῃ μητρὶ πολέμιον δόρυ . 
Χορός τὸν ἁμόν νυν ἀντίπαλον εὐτυχεῖν θεοὶ δοῖεν , ὡς δικαίως πόλεως πρόμαχος ὄρνυται · τρέμω δ’ αἱματη‐ φόρους μόρους ὑπὲρ φίλων ὀλομένων ἰδέσθαι . 
Ἄγγελος τούτῳ μὲν οὕτως εὐτυχεῖν δοῖεν θεοί · 
Καπανεὺς δ’ ἐπ’ Ἠλέκτραισιν εἴληχεν πύλαις , γίγας ὅδ’ ἄλλος τοῦ πάρος λελεγμένου μείζων , ὁ κόμπος δ’ οὐ κατ’ ἄνθρωπον φρονεῖ , πύργοις δ’ ἀπειλεῖ δείν’ , ἃ μὴ κραίνοι τύχη · 
θεοῦ τε γὰρ θέλοντος ἐκπέρσειν πόλιν καὶ μὴ θέλοντός φησιν , οὐδὲ τὴν Διὸς ἔριν πέδοι σκήψασαν ἐμποδὼν σχεθεῖν . 
τὰς δ’ ἀστραπάς τε καὶ κεραυνίους βολὰς μεσημβρινοῖσι θάλπεσιν προσῄκασεν · 
ἔχει δὲ σῆμα γυμνὸν ἄνδρα πυρφόρον , φλέγει δὲ λαμπὰς διὰ χερῶν ὡπλισμένη · 
χρυσοῖς δὲ φωνεῖ γράμμασιν “πρήσω πόλιν.” τοιῷδε φωτὶ πέμπε—τίς ξυστήσεται , τίς ἄνδρα κομπάζοντα μὴ τρέσας μενεῖ ; 
Ἐτεοκλής καὶ τῷδε κέρδει κέρδος ἄλλο τίκτεται . 
τῶν τοι ματαίων ἀνδράσιν φρονημάτων ἡ γλῶσσ’ ἀληθὴς γίγνεται κατήγορος · 
Καπανεὺς δ’ ἀπειλεῖ , δρᾶν παρεσκευασμένος , θεοὺς ἀτίζων , κἀπογυμνάζων στόμα χαρᾷ ματαίᾳ θνητὸς ὢν εἰς οὐρανὸν πέμπει γεγωνὰ Ζηνὶ κυμαίνοντ’ ἔπη · 
πέποιθα δ’ αὐτῷ ξὺν δίκῃ τὸν πυρφόρον ἥξειν κεραυνόν , οὐδὲν ἐξῃκασμένον μεσημβρινοῖσι θάλπεσιν τοῖς ἡλίου . 
ἀνὴρ δ’ ἐπ’ αὐτῷ , κεἰ στόμαργός ἐστ’ ἄγαν , αἴθων τέτακται λῆμα , Πολυφόντου βία , φερέγγυον φρούρημα , προστατηρίας 
Ἀρτέμιδος εὐνοίαισι σύν τ’ ἄλλοις θεοῖς . 
λέγ’ ἄλλον ἄλλαις ἐν πύλαις εἰληχότα . 
Χορός ὄλοιθ’ ὃς πόλει μεγάλ’ ἐπεύχεται , κεραυνοῦ δέ νιν βέλος ἐπισχέθοι , πρὶν ἐμὸν ἐσθορεῖν δόμον , πωλικῶν θ’ ἑδωλίων ὑπερκόπῳ δορί ποτ’ ἐκλαπάξαι . 
Ἄγγελος καὶ μὴν τὸν ἐντεῦθεν λαχόντα πρὸς πύλαις λέξω · τρίτῳ γὰρ Ἐτεόκλῳ τρίτος πάλος ἐξ ὑπτίου ’πήδησεν εὐχάλκου κράνους , πύλαισι Νηίστῃσι προσβαλεῖν λόχον . 
ἵππους δ’ ἐν ἀμπυκτῆρσιν ἐμβριμωμένας δινεῖ , θελούσας πρὸς πύλαις πεπτωκέναι . 
φιμοὶ δὲ συρίζουσι βάρβαρον τρόπον , μυκτηροκόμποις πνεύμασιν πληρούμενοι . 
ἐσχημάτισται δ’ ἀσπὶς οὐ σμικρὸν τρόπον · 
ἀνὴρ [δ’ · ] 
ὁπλίτης κλίμακος προσαμβάσεις στείχει πρὸς ἐχθρῶν πύργον , ἐκπέρσαι θέλων . 
βοᾷ δὲ χοὖτος γραμμάτων ἐν ξυλλαβαῖς , ὡς οὐδ’ ἂν Ἄρης σφ’ ἐκβάλοι πυργωμάτων . 
καὶ τῷδε φωτὶ πέμπε τὸν φερέγγυον πόλεως ἀπείργειν τῆσδε δούλιον ζυγόν . 
Ἐτεοκλής πέμποιμ’ ἂν ἤδη τόνδε , σὺν τύχῃ δέ τῳ · 
καὶ δὴ πέπεμπται κόμπον ἐν χεροῖν ἔχων , 
Μεγαρεύς , Κρέοντος σπέρμα τοῦ σπαρτῶν γένους , ὃς οὔτι μάργων ἱππικῶν φρυαγμάτων βρόμον φοβηθεὶς ἐκ πυλῶν χωρήσεται , ἀλλ’ ἢ θανὼν τροφεῖα πληρώσει χθονί , ἢ καὶ δύ’ ἄνδρε καὶ πόλισμ’ ἐπ’ ἀσπίδος ἑλὼν λαφύροις δῶμα κοσμήσει πατρός . 
κόμπαζ’ ἐπ’ ἄλλῳ , μηδέ μοι φθόνει λέγων . 
Χορός ἐπεύχομαι τῷδε μὲν εὐτυχεῖν , ἰὼ πρόμαχ’ ἐμῶν δόμων , τοῖσι δὲ δυστυχεῖν . 
ὡς δ’ ὑπέραυχα βάζουσιν ἐπὶ πτόλει μαινομένᾳ φρενί , τώς νιν 
Ζεὺς νεμέτωρ ἐπίδοι κοταίνων . 
Ἄγγελος τέταρτος ἄλλος , γείτονας πύλας ἔχων 
Ὄγκας Ἀθάνας , ξὺν βοῇ παρίσταται , 
Ἱππομέδοντος σχῆμα καὶ μέγας τύπος · 
ἅλω δὲ πολλήν , ἀσπίδος κύκλον λέγω , ἔφριξα δινήσαντος · οὐκ ἄλλως ἐρῶ . 
ὁ σηματουργὸς δ’ οὔ τις εὐτελὴς ἄρ’ ἦν ὅστις τόδ’ ἔργον ὤπασεν πρὸς ἀσπίδι , 
Τυφῶν’ ἱέντα πύρπνοον διὰ στόμα λιγνὺν μέλαιναν , αἰόλην πυρὸς κάσιν · 
ὄφεων δὲ πλεκτάναισι περίδρομον κύτος προσηδάφισται κοιλογάστορος κύκλου . 
αὐτὸς δ’ ἐπηλάλαξεν , ἔνθεος δ’ Ἄρει βακχᾷ πρὸς ἀλκὴν Θυιὰς ὣς φόβον βλέπων . 
τοιοῦδε φωτὸς πεῖραν εὖ φυλακτέον · 
Φόβος γὰρ ἤδη πρὸς πύλαις κομπάζεται . 
Ἐτεοκλής πρῶτον μὲν Ὄγκα Παλλάς , ἥτ’ ἀγχίπτολις , πύλαισι γείτων , ἀνδρὸς ἐχθαίρουσ’ ὕβριν , εἴρξει νεοσσῶν ὣς δράκοντα δύσχιμον · 
Ὑπέρβιος δέ , κεδνὸς Οἴνοπος τόκος , ἀνὴρ κατ’ ἄνδρα τοῦτον ᾑρέθη , θέλων ἐξιστορῆσαι μοῖραν ἐν χρείᾳ τύχης , οὔτ’ εἶδος οὔτε θυμὸν οὐδ’ ὅπλων σχέσιν μωμητός , Ἑρμῆς δ’ εὐλόγως ξυνήγαγεν . 
ἐχθρὸς γὰρ ἁνὴρ ἀνδρὶ τῷ ξυστήσεται , ξυνοίσετον δὲ πολεμίους ἐπ’ ἀσπίδων θεούς · ὁ μὲν γὰρ πύρπνοον Τυφῶν’ ἔχει , 
Ὑπερβίῳ δὲ Ζεὺς πατὴρ ἐπ’ ἀσπίδος σταδαῖος ἧσται , διὰ χερὸς βέλος φλέγων · 
κοὔπω τις εἶδε Ζῆνά που νικώμενον . 
τοιάδε μέντοι προσφίλεια δαιμόνων · 
πρὸς τῶν κρατούντων δ’ ἐσμέν , οἱ δ’ ἡσσωμένων , εἰ Ζεύς γε Τυφῶ καρτερώτερος μάχῃ · 
εἰκὸς δὲ πράξειν ἄνδρας ὧδ’ ἀντιστάτας , 
Ὑπερβίῳ τε πρὸς λόγον τοῦ σήματος σωτὴρ γένοιτ’ ἂν Ζεὺς ἐπ’ ἀσπίδος τυχών . 
Χορός πέποιθα <δὴ> 
τὸν Διὸς ἀντίτυπον ἔχοντ’ ἄφιλον ἐν σάκει τοῦ χθονίου δέμας δαίμονος , ἐχθρὸν εἴκασμα βροτοῖς τε καὶ δαροβίοισι θεοῖσιν , πρόσθε πυλᾶν κεφαλὰν ἰάψειν . 
Ἄγγελος οὕτως γένοιτο . 
τὸν δὲ πέμπτον αὖ λέγω , πέμπταισι προσταχθέντα Βορραίαις πύλαις , τύμβον κατ’ αὐτὸν Διογενοῦς Ἀμφίονος · 
ὄμνυσι δ’ αἰχμὴν ἣν ἔχει μᾶλλον θεοῦ σέβειν πεποιθὼς ὀμμάτων θ’ ὑπέρτερον , ἦ μὴν λαπάξειν ἄστυ Καδμείων βίᾳ 
Διός · τόδ’ αὐδᾷ μητρὸς ἐξ ὀρεσκόου βλάστημα καλλίπρῳρον , ἀνδρόπαις ἀνήρ · 
στείχει δ’ ἴουλος ἄρτι διὰ παρηίδων , ὥρας φυούσης , ταρφὺς ἀντέλλουσα θρίξ . 
ὁ δ’ ὠμόν , οὔτι παρθένων ἐπώνυμον , φρόνημα , γοργὸν δ’ ὄμμ’ ἔχων , προσίσταται . 
οὐ μὴν ἀκόμπαστός γ’ ἐφίσταται πύλαις · 
τὸ γὰρ πόλεως ὄνειδος ἐν χαλκηλάτῳ σάκει , κυκλωτῷ σώματος προβλήματι , 
Σφίγγ’ ὠμόσιτον προσμεμηχανημένην γόμφοις ἐνώμα , λαμπρὸν ἔκκρουστον δέμας , φέρει δ’ ὑφ’ αὑτῇ φῶτα Καδμείων ἕνα , ὡς πλεῖστ’ ἐπ’ ἀνδρὶ τῷδ’ ἰάπτεσθαι βέλη . 
ἐλθὼν δ’ ἔοικεν οὐ καπηλεύσειν μάχην , μακρᾶς κελεύθου δ’ οὐ καταισχυνεῖν πόρον , 
Παρθενοπαῖος Ἀρκάς · ὁ δὲ τοιόσδ’ ἀνὴρ μέτοικος , Ἄργει δ’ ἐκτίνων καλὰς τροφάς , πύργοις ἀπειλεῖ τοῖσδ’ ἃ μὴ κραίνοι θεός . 
Ἐτεοκλής εἰ γὰρ τύχοιεν ὧν φρονοῦσι πρὸς θεῶν , αὐτοῖς ἐκείνοις ἀνοσίοις κομπάσμασιν · 
ἦ τἂν πανώλεις παγκάκως τ’ ὀλοίατο . 
ἔστιν δὲ καὶ τῷδ’ , ὃν λέγεις τὸν Ἀρκάδα , ἀνὴρ ἄκομπος , χεὶρ δ’ ὁρᾷ τὸ δράσιμον , 
Ἄκτωρ ἀδελφὸς τοῦ πάρος λελεγμένου · 
ὃς οὐκ ἐάσει γλῶσσαν ἐργμάτων ἄτερ ἔσω πυλῶν ῥέουσαν ἀλδαίνειν κακά , οὐδ’ εἰσαμεῖψαι θηρὸς ἐχθίστου δάκους εἰκὼ φέροντα πολεμίας ἐπ’ ἀσπίδος · 
ἣ ’ξωθεν εἴσω τῷ φέροντι μέμψεται , πυκνοῦ κροτησμοῦ τυγχάνουσ’ ὑπὸ πτόλιν . 
θεῶν θελόντων τἂν ἀληθεύσαιμ’ ἐγώ . 
Χορός ἱκνεῖται λόγος διὰ στηθέων , τριχὸς δ’ ὀρθίας πλόκαμος ἵσταται , μεγάλα μεγαληγόρων κλυούσᾳ ἀνοσίων ἀνδρῶν . 
εἴθε γὰρ θεοὶ τοῦδ’ ὀλέσειαν ἐν γᾷ . 
Ἄγγελος ἕκτον λέγοιμ’ ἂν ἄνδρα σωφρονέστατον , ἀλκήν τ’ ἄριστον μάντιν , Ἀμφιάρεω βίαν · 
Ὁμολωίσιν δὲ πρὸς πύλαις τεταγμένος κακοῖσι βάζει πολλὰ Τυδέως βίαν · 
τὸν ἀνδροφόντην , τὸν πόλεως ταράκτορα , μέγιστον Ἄργει τῶν κακῶν διδάσκαλον , 
Ἐρινύος κλητῆρα , πρόσπολον φόνου , κακῶν τ’ Ἀδράστῳ τῶνδε βουλευτήριον . 
καὶ τὸν σὸν αὖθις προσθροῶν ὁμόσπορον , ἐξυπτιάζων ὄμμα , Πολυνείκους βίαν , δίς τ’ ἐν τελευτῇ τοὔνομ’ ἐνδατούμενος , καλεῖ . 
λέγει δὲ τοῦτ’ ἔπος διὰ στόμα · 
“ἦ τοῖον ἔργον καὶ θεοῖσι προσφιλές , καλόν τ’ ἀκοῦσαι καὶ λέγειν μεθυστέροις , πόλιν πατρῴαν καὶ θεοὺς τοὺς ἐγγενεῖς πορθεῖν , στράτευμ’ ἐπακτὸν ἐμβεβληκότα ; 
μητρός τε πηγὴν τίς κατασβέσει δίκη ; 
πατρίς τε γαῖα σῆς ὑπὸ σπουδῆς δορὶ ἁλοῦσα πῶς σοι ξύμμαχος γενήσεται ; 
ἔγωγε μὲν δὴ τήνδε πιανῶ χθόνα , μάντις κεκευθὼς πολεμίας ὑπὸ χθονός . 
μαχώμεθ’ , οὐκ ἄτιμον ἐλπίζω μόρον.” τοιαῦθ’ ὁ μάντις ἀσπίδ’ εὐκήλως ἔχων πάγχαλκον ηὔδα · σῆμα δ’ οὐκ ἐπῆν κύκλῳ . 
οὐ γὰρ δοκεῖν ἄριστος , ἀλλ’ εἶναι θέλει , βαθεῖαν ἄλοκα διὰ φρενὸς καρπούμενος , ἐξ ἧς τὰ κεδνὰ βλαστάνει βουλεύματα . 
τούτῳ σοφούς τε κἀγαθοὺς ἀντηρέτας πέμπειν ἐπαινῶ . 
δεινὸς ὃς θεοὺς σέβει . 
Ἐτεοκλής φεῦ τοῦ ξυναλλάσσοντος ὄρνιθος βροτοῖς δίκαιον ἄνδρα τοῖσι δυσσεβεστέροις . 
ἐν παντὶ πράγει δ’ ἔσθ’ ὁμιλίας κακῆς κάκιον οὐδέν , καρπὸς οὐ κομιστέος · 
ἄτης ἄρουρα θάνατον ἐκκαρπίζεται . 
ἢ γὰρ ξυνεισβὰς πλοῖον εὐσεβὴς ἀνὴρ ναύταισι θερμοῖς καὶ πανουργίᾳ τινὶ ὄλωλεν ἀνδρῶν σὺν θεοπτύστῳ γένει , ἢ ξὺν πολίταις ἀνδράσιν δίκαιος ὢν ἐχθροξένοις τε καὶ θεῶν ἀμνήμοσιν , ταὐτοῦ κυρήσας ἐκδίκως ἀγρεύματος , πληγεὶς θεοῦ μάστιγι παγκοίνῳ ’δάμη . 
οὕτως δ’ ὁ μάντις , υἱὸν Οἰκλέους λέγω , σώφρων δίκαιος ἀγαθὸς εὐσεβὴς ἀνήρ , μέγας προφήτης , ἀνοσίοισι συμμιγεὶς θρασυστόμοισιν ἀνδράσιν βίᾳ φρενῶν , τείνουσι πομπὴν τὴν μακρὰν πάλιν μολεῖν , 
Διὸς θέλοντος ξυγκαθελκυσθήσεται . 
δοκῶ μὲν οὖν σφε μηδὲ προσβαλεῖν πύλαις οὐχ ὡς ἄθυμος οὐδὲ λήματος κάκῇ , ἀλλ’ οἶδεν ὥς σφε χρὴ τελευτῆσαι μάχῃ , εἰ καρπὸς ἔσται θεσφάτοισι Λοξίου · 
φιλεῖ δὲ σιγᾶν ἢ λέγειν τὰ καίρια . 
ὅμως δ’ ἐπ’ αὐτῷ φῶτα , Λασθένους βίαν , ἐχθρόξενον πυλωρὸν ἀντιτάξομεν , γέροντα τὸν νοῦν , σάρκα δ’ ἡβῶσαν φύει , ποδῶκες ὄμμα , χεῖρα δ’ οὐ βραδύνεται παρ’ ἀσπίδος γυμνωθὲν ἁρπάσαι δόρυ . 
θεοῦ δὲ δῶρόν ἐστιν εὐτυχεῖν βροτούς . 
Χορός κλύοντες θεοὶ δικαίας λιτὰς ἁμετέρας τελεῖθ’ , ὡς πόλις εὐτυχῇ , δορίπονα κάκ’ ἐκτρέποντες <ἐς> 
γᾶς ἐπιμόλους · πύργων δ’ ἔκτοθεν βαλὼν Ζεύς σφε κάνοι κεραυνῷ . 
Ἄγγελος τὸν ἕβδομον δὴ τόνδ’ ἐφ’ ἑβδόμαις πύλαις λέξω , τὸν αὐτοῦ σοῦ κασίγνητον , πόλει οἵας ἀρᾶται καὶ κατεύχεται τύχας · 
πύργοις ἐπεμβὰς κἀπικηρυχθεὶς χθονί , ἁλώσιμον παιᾶν’ ἐπεξιακχάσας , σοὶ ξυμφέρεσθαι καὶ κτανὼν θανεῖν πέλας , ἢ ζῶντ’ ἀτιμαστῆρα τὼς ἀνδρηλάτην φυγῇ τὸν αὐτὸν τόνδε τείσασθαι τρόπον . 
τοιαῦτ’ ἀυτεῖ καὶ θεοὺς γενεθλίους καλεῖ πατρῴας γῆς ἐποπτῆρας λιτῶν τῶν ὧν γενέσθαι πάγχυ Πολυνείκους βία . 
ἔχει δὲ καινοπηγὲς εὔκυκλον σάκος διπλοῦν τε σῆμα προσμεμηχανημένον . 
χρυσήλατον γὰρ ἄνδρα τευχηστὴν ἰδεῖν ἄγει γυνή τις σωφρόνως ἡγουμένη . 
Δίκη δ’ ἄρ’ εἶναί φησιν , ὡς τὰ γράμματα λέγει “κατάξω δ’ ἄνδρα τόνδε καὶ πόλιν ἕξει πατρῴων δωμάτων τ’ ἐπιστροφάς.” τοιαῦτ’ ἐκείνων ἐστὶ τἀξευρήματα . 
[σὺ δ’ αὐτὸς ἤδη γνῶθι τίνα πέμπειν δοκεῖ · ] ὡς οὔποτ’ ἀνδρὶ τῷδε κηρυκευμάτων μέμψῃ , σὺ δ’ αὐτὸς γνῶθι ναυκληρεῖν πόλιν . 
Ἐτεοκλής ὦ θεομανές τε καὶ θεῶν μέγα στύγος , ὦ πανδάκρυτον ἁμὸν Οἰδίπου γένος · 
ὤμοι , πατρὸς δὴ νῦν ἀραὶ τελεσφόροι . 
ἀλλ’ οὔτε κλαίειν οὔτ’ ὀδύρεσθαι πρέπει , μὴ καὶ τεκνωθῇ δυσφορώτερος γόος . 
ἐπωνύμῳ δὲ κάρτα , Πολυνείκει λέγω , τάχ’ εἰσόμεσθα τοὐπίσημ’ ὅποι τελεῖ , εἴ νιν κατάξει χρυσότευκτα γράμματα ἐπ’ ἀσπίδος φλύοντα σὺν φοίτῳ φρενῶν . 
εἰ δ’ ἡ Διὸς παῖς παρθένος Δίκη παρῆν ἔργοις ἐκείνου καὶ φρεσίν , τάχ’ ἂν τόδ’ ἦν · 
ἀλλ’ οὔτε νιν φυγόντα μητρόθεν σκότον , οὔτ’ ἐν τροφαῖσιν , οὔτ’ ἐφηβήσαντά πω , οὔτ’ ἐν γενείου ξυλλογῇ τριχώματος , 
Δίκη προσεῖδε καὶ κατηξιώσατο · 
οὐδ’ ἐν πατρῴας μὴν χθονὸς κακουχίᾳ οἶμαί νιν αὐτῷ νῦν παραστατεῖν πέλας . 
ἦ δῆτ’ ἂν εἴη πανδίκως ψευδώνυμος 
Δίκη , ξυνοῦσα φωτὶ παντόλμῳ φρένας . 
τούτοις πεποιθὼς εἶμι καὶ ξυστήσομαι αὐτός · τίς ἄλλος μᾶλλον ἐνδικώτερος ; 
ἄρχοντί τ’ ἄρχων καὶ κασιγνήτῳ κάσις , ἐχθρὸς σὺν ἐχθρῷ στήσομαι . 
φέρ’ ὡς τάχος κνημῖδας , αἰχμῆς καὶ πέτρων προβλήματα . 
Χορός μή , φίλτατ’ ἀνδρῶν , Οἰδίπου τέκος , γένῃ ὀργὴν ὁμοῖος τῷ κάκιστ’ αὐδωμένῳ · 
ἀλλ’ ἄνδρας Ἀργείοισι Καδμείους ἅλις ἐς χεῖρας ἐλθεῖν · αἷμα γὰρ καθάρσιον . 
ἀνδροῖν δ’ ὁμαίμοιν θάνατος ὧδ’ αὐτοκτόνος , οὐκ ἔστι γῆρας τοῦδε τοῦ μιάσματος . 
Ἐτεοκλής εἴπερ κακὸν φέροι τις , αἰσχύνης ἄτερ ἔστω · μόνον γὰρ κέρδος ἐν τεθνηκόσι · 
κακῶν δὲ κᾀσχρῶν οὔτιν’ εὐκλείαν ἐρεῖς . 
Χορός τί μέμονας , τέκνον ; 
μή τί σε θυμοπλη‐ θὴς δορίμαργος ἄτα φερέτω · κακοῦ δ’ ἔκβαλ’ ἔρωτος ἀρχάν . 
Ἐτεοκλής ἐπεὶ τὸ πρᾶγμα κάρτ’ ἐπισπέρχει θεός , ἴτω κατ’ οὖρον κῦμα Κωκυτοῦ λαχὸν 
Φοίβῳ στυγηθὲν πᾶν τὸ Λαΐου γένος . 
Χορός ὠμοδακής σ’ ἄγαν ἵμερος ἐξοτρύ‐ νει πικρόκαρπον ἀνδροκτασίαν τελεῖν αἵματος οὐ θεμιστοῦ . 
Ἐτεοκλής φίλου γὰρ ἐχθρά μοι πατρὸς τάλαιν’ ἀρὰ ξηροῖς ἀκλαύτοις ὄμμασιν προσιζάνει , λέγουσα κέρδος πρότερον ὑστέρου μόρου . 
Χορός ἀλλὰ σὺ μὴ ’ποτρύνου · κακὸς οὐ κεκλή‐ σῃ βίον εὖ κυρήσας · μελάναιγις [δ’ · ] 
οὐκ εἶσι δόμων Ἐρινύς , ὅταν ἐκ χερῶν θεοὶ θυσίαν δέχωνται ; 
Ἐτεοκλής θεοῖς μὲν ἤδη πως παρημελήμεθα , χάρις δ’ ἀφ’ ἡμῶν ὀλομένων θαυμάζεται · 
τί οὖν ἔτ’ ἂν σαίνοιμεν ὀλέθριον μόρον ; 
Χορός νῦν ὅτε σοι παρέστακεν · ἐπεὶ δαίμων λήματος ἐν τροπαίᾳ χρονίᾳ μεταλ‐ λακτὸς ἴσως ἂν ἔλθοι θελεμωτέρῳ πνεύματι · νῦν δ’ ἔτι ζεῖ . 
Ἐτεοκλής ἐξέζεσεν γὰρ Οἰδίπου κατεύγματα · 
ἄγαν δ’ ἀληθεῖς ἐνυπνίων φαντασμάτων ὄψεις , πατρῴων χρημάτων δατήριοι . 
Χορός πιθοῦ γυναιξί , καίπερ οὐ στέργων ὅμως . 
Ἐτεοκλής λέγοιτ’ ἂν ὧν ἄνη τις · οὐδὲ χρὴ μακράν . 
Χορός μὴ ’λθῃς ὁδοὺς σὺ τάσδ’ ἐφ’ ἑβδόμαις πύλαις . 
Ἐτεοκλής τεθηγμένον τοί μ’ οὐκ ἀπαμβλυνεῖς λόγῳ . 
Χορός νίκην γε μέντοι καὶ κακὴν τιμᾷ θεός . 
Ἐτεοκλής οὐκ ἄνδρ’ ὁπλίτην τοῦτο χρὴ στέργειν ἔπος . 
Χορός ἀλλ’ αὐτάδελφον αἷμα δρέψασθαι θέλεις ; 
Ἐτεοκλής θεῶν διδόντων οὐκ ἂν ἐκφύγοις κακά . 
Χορός πέφρικα τὰν ὠλεσίοικον θεόν , οὐ θεοῖς ὁμοίαν , παναλαθῆ κακόμαντιν πατρὸς εὐκταίαν Ἐρινὺν τελέσαι τὰς περιθύμους κατάρας Οἰδιπόδα βλαψίφρονος · 
παιδολέτωρ δ’ ἔρις ἅδ’ ὀτρύνει . 
Χορός ξένος δὲ κλήρους ἐπινωμᾷ , 
Χάλυβος Σκυθᾶν ἄποικος , κτεάνων χρηματοδαίτας πικρός , ὠμόφρων σίδαρος , χθόνα ναίειν διαπήλας , ὁπόσαν καὶ φθιμένοισιν κατέχειν , τῶν μεγάλων πεδίων ἀμοίρους . 
Χορός ἐπεὶ δ’ ἂν αὐτοκτόνως αὐτοδάικτοι θάνωσι , καὶ γαΐα κόνις πίῃ μελαμπαγὲς αἷμα φοίνιον , τίς ἂν καθαρμοὺς πόροι , τίς ἄν σφε λούσειεν ; 
ὦ πόνοι δόμων νέοι παλαι‐ οῖσι συμμιγεῖς κακοῖς . 
Χορός παλαιγενῆ γὰρ λέγω παρβασίαν ὠκύποινον · 
αἰῶνα δ’ ἐς τρίτον μένει · 
Ἀπόλλωνος εὖτε Λάιος βίᾳ , τρὶς εἰπόντος ἐν μεσομφάλοις Πυθικοῖς χρηστηρίοις θνᾴσκοντα γέν‐ νας ἄτερ σῴζειν πόλιν , 
Χορός κρατηθεὶς δ’ ἐκ φίλων ἀβουλιᾶν ἐγείνατο μὲν μόρον αὑτῷ , πατροκτόνον Οἰδιπόδαν , ὅστε ματρὸς ἁγνὰν σπείρας ἄρουραν , ἵν’ ἐτράφη , ῥίζαν αἱματόεσσαν ἔτλα · παράνοια συνᾶγε νυμφίους φρενώλεις . 
Χορός κακῶν δ’ ὥσπερ θάλασσα κῦμ’ ἄγει · 
τὸ μὲν πίτνον , ἄλλο δ’ ἀείρει τρίχαλον , ὃ καὶ περὶ πρύμ‐ ναν πόλεως καχλάζει . 
μεταξὺ δ’ ἀλκὰ δῑ ὀλίγου τείνει , πύργος ἐν εὔρει . 
δέδοικα δὲ σὺν βασιλεῦσι μὴ πόλις δαμασθῇ . 
Χορός τελειᾶν γὰρ παλαιφάτων ἀρᾶν βαρεῖαι καταλλαγαί · τὰ δ’ ὀλοὰ πελόμεν’ οὐ παρέρχεται . 
πρόπρυμνα δ’ ἐκβολὰν φέρει ἀνδρῶν ἀλφηστᾶν ὄλβος ἄγαν παχυνθείς . 
Χορός τίν’ ἀνδρῶν γὰρ τοσόνδ’ ἐθαύμασαν θεοὶ καὶ ξυνέστιοι πόλεος ὁ πολύβατός τ’ ἀγὼν βροτῶν , ὅσον τότ’ Οἰδίπουν τίον , τὰν ἁρπαξάνδραν κῆρ’ ἀφελόντα χώρας ; 
Χορός ἐπεὶ δ’ ἀρτίφρων ἐγένετο μέλεος ἀθλίων γάμων , ἐπ’ ἄλγει δυσφορῶν μαινομένᾳ κραδίᾳ δίδυμα κάκ’ ἐτέλεσεν · 
πατροφόνῳ χερὶ τῶν 
†κρεισσοτέκνων ὀμμάτων ἐπλάγχθη · 
Χορός τέκνοις δ’ ἀγρίας ἐφῆκεν ἐπικότους τροφᾶς , αἰαῖ , πικρογλώσσους ἀράς , καί σφε σιδαρονόμῳ διὰ χερί ποτε λαχεῖν κτήματα · νῦν δὲ τρέω μὴ τελέσῃ καμψίπους Ἐρινύς . 
Ἄγγελος θαρσεῖτε , παῖδες μητέρων τεθραμμέναι . 
πόλις πέφευγεν ἥδε δούλιον ζυγόν · 
πέπτωκεν ἀνδρῶν ὀβρίμων κομπάσματα · 
πόλις δ’ ἐν εὐδίᾳ τε καὶ κλυδωνίου πολλαῖσι πληγαῖς ἄντλον οὐκ ἐδέξατο . 
στέγει δὲ πύργος , καὶ πύλας φερεγγύοις ἐφραξάμεσθα μονομάχοισι προστάταις · 
καλῶς ἔχει τὰ πλεῖστ’ , ἐν ἓξ πυλώμασι · 
τὰς δ’ ἑβδόμας ὁ σεμνὸς ἑβδομαγέτης ἄναξ Ἀπόλλων εἵλετ’ , Οἰδίπου γένει κραίνων παλαιὰς Λαΐου δυσβουλίας . 
Χορός τί δ’ ἔστι πρᾶγμα νεόκοτον πόλει πλέον ; 
Ἄγγελος πόλις σέσωσται · βασιλέες δ’ ὁμόσποροι— 
Χορός τίνες ; 
τί δ’ εἶπας ; 
παραφρονῶ φόβῳ λόγου . 
Ἄγγελος φρονοῦσα νῦν ἄκουσον · Οἰδίπου τόκοι — 
Χορός οἲ ’γὼ τάλαινα , μάντις εἰμὶ τῶν κακῶν . 
Ἄγγελος οὐδ’ ἀμφιλέκτως μὴν κατεσποδημένοι— 
Χορός ἐκεῖθι κεῖσθον ; βαρέα δ’ οὖν ὅμως φράσον . 
Ἄγγελος ἅνδρες τεθνᾶσιν ἐκ χερῶν αὐτοκτόνων . 
Χορός οὕτως ἀδελφαῖς χερσὶν ἠναίρονθ’ ἅμα ; 
Χορός οὕτως ὁ δαίμων κοινὸς ἦν ἀμφοῖν ἄγαν . 
αὐτὸς δ’ ἀναλοῖ δῆτα δύσποτμον γένος . 
τοιαῦτα χαίρειν καὶ δακρύεσθαι πάρα · 
πόλιν μὲν εὖ πράσσουσαν , οἱ δ’ ἐπιστάται , δισσὼ στρατηγώ , διέλαχον σφυρηλάτῳ 
Σκύθῃ σιδήρῳ κτημάτων παμπησίαν . 
ἕξουσι δ’ ἣν λάβωσιν ἐν ταφῇ χθονός , πατρὸς κατ’ εὐχὰς δυσπότμως φορούμενοι . 
[πόλις σέσωσται · βασιλέοιν δ’ ὁμοσπόροιν πέπωκεν αἷμά γαῖ’ ὑπ’ ἀλλήλων φόνῳ.] 
Χορός ὦ μεγάλε Ζεῦ καὶ πολιοῦχοι δαίμονες , οἳ δὴ Κάδμου πύργους τούσδε ῥύεσθε , πότερον χαίρω κἀπολολύξω πόλεως ἀσινεῖ †σωτῆρι . . , ἢ τοὺς μογεροὺς καὶ δυσδαίμονας ἀτέκνους κλαύσω πολεμάρχους ; 
οἳ δῆτ’ ὀρθῶς κατ’ ἐπωνυμίαν καὶ πολυνεικεῖς ὤλοντ’ ἀσεβεῖ διανοίᾳ . 
Χορός ὦ μέλαινα καὶ τελεία γένεος Οἰδίπου τ’ ἀρά , κακόν με καρδίαν τι περιπίτνει κρύος . 
ἔτευξα τύμβῳ μέλος 
Θυιὰς αἱματοσταγεῖς νεκροὺς κλύουσα δυσμόρως θανόντας · ἦ δύσορνις ἅ‐ δε ξυναυλία δορός . 
Χορός ἐξέπραξεν , οὐδ’ ἀπεῖπεν πατρόθεν εὐκταία φάτις · 
βουλαὶ δ’ ἄπιστοι Λαΐου διήρκεσαν . 
μέριμνα δ’ ἀμφὶ πτόλιν · 
θέσφατ’ οὐκ ἀμβλύνεται . 
ἰὼ πολύστονοι , τόδ’ ἠρ‐ γάσασθ’ ἄπιστον · ἦλθε δ’ αἰ‐ ακτὰ πήματ’ οὐ λόγῳ . 
Χορός τάδ’ αὐτόδηλα , προῦπτος ἀγγέλου λόγος · 
διπλαῖ μέριμναι , †διδυμάνορα κάκ’ αὐτοφόνα , δίμοιρα τέ‐ λεια τάδε πάθη . 
τί φῶ ; 
τί δ’ ἄλλο γ’ ἢ πόνοι πόνων δόμων ἐφέστιοι ; 
ἀλλὰ γόων , ὦ φίλαι , κατ’ οὖρον ἐρέσσετ’ ἀμφὶ κρατὶ πόμπιμον χεροῖν πίτυλον , ὃς αἰὲν δῑ Ἀχέροντ’ ἀμείβεται τὰν ἄστολον μελάγκροκον [ναύστολον] 
θεωρίδα , τὰν ἀστιβῆ Ἀπόλλωνι , τὰν ἀνάλιον πάνδοκον εἰς ἀφανῆ τε χέρσον . 
ἀλλὰ γὰρ ἥκουσ’ αἵδ’ ἐπὶ πρᾶγος πικρὸν Ἀντιγόνη τ’ ἠδ’ Ἰσμήνη , θρῆνον ἀδελφοῖν · οὐκ ἀμφιβόλως οἶμαί σφ’ ἐρατῶν ἐκ βαθυκόλπων στηθέων ἥσειν ἄλγος ἐπάξιον . 
ἡμᾶς δὲ δίκη πρότερον φήμης τὸν δυσκέλαδόν θ’ ὕμνον Ἐρινύος ἰαχεῖν Ἀίδα τ’ ἐχθρὸν παιᾶν’ ἐπιμέλπειν . 
ἰώ , δυσαδελφόταται πασῶν ὁπόσαι στρόφον ἐσθῆσιν περιβάλλονται , κλαίω , στένομαι , καὶ δόλος οὐδεὶς μὴ ’κ φρενὸς ὀρθῶς με λιγαίνειν . 
Χορός ἰὼ ἰὼ δύσφρονες , φίλων ἄπιστοι καὶ κακῶν ἀτρύμονες , δόμους πατρῴους ἑλόν‐ τες μέλεοι σὺν αἰχμᾷ . 
μέλεοι δῆθ’ οἳ μελέους θανάτους εὕροντο δόμων ἐπὶ λύμῃ . 
Χορός ἰὼ ἰὼ δωμάτων ἐρειψίτοιχοι καὶ πικρὰς μοναρχίας ἰδόντες , ἤδη διήλ‐ λαχθε σὺν σιδάρῳ . 
κάρτα δ’ ἀληθῆ πατρὸς Οἰδιπόδα πότνῑ Ἐρινὺς ἐπέκρανεν . 
Χορός δῑ εὐωνύμων τετυμμένοι , τετυμμένοι δῆθ’ , ὁμοσπλάγχνων τε πλευρωμάτων αἰαῖ δαιμόνιοι , αἰαῖ δ’ ἀντιφόνων θανάτων ἀραί . 
διανταίαν λέγεις [πλαγὰν] 
δόμοισι καὶ σώμασιν πεπλαγμένους , [ἐννέπω] ἀναυδάτῳ μένει ἀραίῳ τ’ ἐκ πατρὸς 
<οὐ> 
διχόφρονι πότμῳ . 
Χορός διήκει δὲ καὶ πόλιν στόνος , στένουσι πύργοι , στένει πέδον φίλανδρον · μένει κτέανα δ’ ἐπιγόνοις , δῑ ὧν αἰνομόροις , δῑ ὧν νεῖκος ἔβα 
[καὶ] 
θανάτου τέλος . 
ἐμοιράσαντο δ’ ὀξυκάρδιοι κτήμαθ’ , ὥστ’ ἴσον λαχεῖν . 
διαλλακτῆρι δ’ οὐκ ἀμεμφεία φίλοις , οὐδ’ ἐπίχαρις Ἄρης . 
Χορός σιδαρόπλακτοι μὲν ὧδ’ ἔχουσιν , σιδαρόπλακτοι δὲ τοὺς μένουσι , τάχ’ ἄν τις εἴποι , τίνες ; 
τάφων πατρῴων λαχαί . 
ὅδ’ ἁμῶν μάλ’ ἀχέτας τοὺς προπέμπει δαϊκτὴρ γόος αὐ‐ τόστονος , αὐτοπήμων , δαϊόφρων [δ’ · ] , οὐ φιλογαθής , ἐτύμως δακρυχέων ἐκ φρενός , ἃ κλαιομένας μου μινύθει τοῖνδε δυοῖν ἀνάκτοιν . 
Χορός πάρεστι δ’ εἰπεῖν ἐπ’ ἀθλίοισιν ὡς ἐρξάτην πολλὰ μὲν πολίτας , ξένων τε πάντων στίχας πολυφθόρους ἐν δαΐ . 
δυσδαίμων σφιν ἁ τεκοῦσα πρὸ πασᾶν γυναικῶν ὁπόσαι τεκνογόνοι κέκληνται . 
παῖδα τὸν αὑτᾶς πόσιν αὑτᾷ θεμένα τούσδ’ ἔτεχ’ , οἱ δ’ ὧδ’ ἐτελεύ‐ τασαν ὑπ’ ἀλλαλοφόνοις χερσὶν ὁμοσπόροισιν . 
Χορός ὁμόσποροι δῆτα καὶ πανώλεθροι , διατομαῖς οὐ φίλοις , ἔριδι μαινομένᾳ , νείκεος ἐν τελευτᾷ . 
πέπαυται δ’ ἔχθος , ἐν δὲ γαίᾳ ζόα φονορύτῳ μέμεικται · κάρτα δ’ εἴσ’ ὅμαιμοι . 
πικρὸς λυτὴρ νεικέων ὁ πόντιος ξεῖνος ἐκ πυρὸς συθεὶς θακτὸς σίδαρος · πικρὸς δὲ χρημάτων κακὸς δατητὰς Ἄρης ἀρὰν πατρῴ‐ αν τιθεὶς ἀλαθῆ . 
Χορός ἔχουσι μοῖραν λαχόντες οἱ μέλεοι διοδότων ἀχθέων · 
ὑπὸ δὲ σώματι γᾶς πλοῦτος ἄβυσσος ἔσται . 
ἰὼ πολλοῖς ἐπανθίσαντες πόνοισι γενεάν · 
τελευταῖαι δ’ ἐπηλάλαξαν 
Ἀραὶ τὸν ὀξὺν νόμον , τετραμμένου παντρόπῳ φυγᾷ γένους . 
ἕστακε δ’ Ἄτας τροπαῖον ἐν πύλαις , ἐν αἷς ἐθείνοντο , καὶ δυοῖν κρατή‐ σας ἔληξε δαίμων . 
Ἀντιγόνη παισθεὶς ἔπαισας . 
Ἰσμήνη σὺ δ’ ἔθανες κατακτανών . 
Ἀντιγόνη δορὶ δ’ ἔκανες— 
Ἰσμήνη δορὶ δ’ ἔθανες— 
Ἀντιγόνη μελεοπόνος . 
Ἰσμήνη μελεοπαθής . 
Ἀντιγόνη ἴτω γόος . 
Ἰσμήνη ἴτω δάκρυ . 
Ἀντιγόνη πρόκεισαι — 
Ἰσμήνη κατακτάς . 
Ἀντιγόνη ἠέ . 
Ἰσμήνη ἠέ . 
Ἀντιγόνη μαίνεται γόοισι φρήν . 
Ἰσμήνη ἐντὸς δὲ καρδία στένει . 
Ἀντιγόνη ἰὼ ἰὼ πάνδυρτε σύ . 
Ἰσμήνη σὺ δ’ αὖτε καὶ πανάθλιε . 
Ἀντιγόνη πρὸς φίλου [γ’ · ] 
ἔφθισο . 
Ἰσμήνη καὶ φίλον ἔκτανες . 
Ἀντιγόνη διπλᾶ λέγειν— 
Ἰσμήνη διπλᾶ δ’ ὁρᾶν— 
Ἀντιγόνη ἄχθεα τῶνδε τάδ’ ἐγγύθεν . 
Ἰσμήνη πέλας ἀδελφέ’ ἀδελφεῶν . 
Χορός ἰὼ Μοῖρα βαρυδότειρα μογερά , πότνιά τ’ Οἰδίπου σκιά , μέλαιν’ Ἐρινύς , ἦ μεγασθενής τις εἶ . 
Ἀντιγόνη ἠέ . 
Ἰσμήνη ἠέ . 
Ἀντιγόνη δυσθέατα πήματα — 
Ἰσμήνη ἔδειξεν ἐκ φυγᾶς ἐμοί . 
Ἀντιγόνη οὐδ’ ἵκεθ’ ὡς κατέκτανεν . 
Ἰσμήνη σωθεὶς δὲ πνεῦμ’ ἀπώλεσεν . 
Ἀντιγόνη ὤλεσε δῆτ’ <ἄγαν> . 
Ἰσμήνη καὶ τὸν ἐνόσφισεν . 
Ἀντιγόνη τάλαν γένος . 
Ἰσμήνη τάλαν πάθος . 
Ἀντιγόνη δύστονα κήδε’ ὁμαίμονα . 
Ἰσμήνη 
†δίυγρα τριπάλτων πημάτων . 
Χορός ἰὼ Μοῖρα βαρυδότειρα μογερά , πότνιά τ’ Οἰδίπου σκιά , μέλαιν’ Ἐρινύς , ἦ μεγασθενής τις εἶ . 
Ἀντιγόνη σὺ τοί νιν οἶσθα διαπερῶν— 
Ἰσμήνη σὺ δ’ οὐδὲν ὕστερος μαθών— 
Ἀντιγόνη ἐπεὶ κατῆλθες ἐς πόλιν , 
Ἰσμήνη δορός γε τῷδ’ ἀντηρέτας . 
Ἀντιγόνη ὀλοὰ λέγειν . 
Ἰσμήνη ὀλοὰ δ’ ὁρᾶν . 
Ἀντιγόνη ἰὼ πόνος— 
Ἰσμήνη ἰὼ κακά— 
Ἀντιγόνη δώμασι καὶ χθονί . 
Ἰσμήνη πρὸ πάντων δ’ ἐμοί . 
Ἀντιγόνη καὶ τὸ πρόσω γ’ ἐμοί . 
Ἰσμήνη ἰὼ ἰὼ δυστόνων κακῶν , ἄναξ . 
Ἀντιγόνη ἰὼ πάντων πολυστονώτατοι . 
Ἰσμήνη ἰὼ ἰὼ δαιμονῶντες ἄτᾳ . 
Ἀντιγόνη ἰὼ ἰώ , ποῦ σφε θήσομεν χθονός ; 
Ἰσμήνη ἰώ , ὅπου <’στι> 
τιμιώτατον . 
Ἀντιγόνη ἰὼ ἰώ , πῆμα πατρὶ πάρευνον . 
Κῆρυξ δοκοῦντα καὶ δόξαντ’ ἀπαγγέλλειν με χρὴ δήμου προβούλοις τῆσδε Καδμείας πόλεως · 
Ἐτεοκλέα μὲν τόνδ’ ἐπ’ εὐνοίᾳ χθονὸς θάπτειν ἔδοξε γῆς φίλαις κατασκαφαῖς · 
στυγῶν γὰρ ἐχθροὺς θάνατον εἵλετ’ ἐν πόλει ἱερῶν πατρῴων δ’ ὅσιος ὢν μομφῆς ἄτερ τέθνηκεν οὗπερ τοῖς νέοις θνῄσκειν καλόν . 
οὕτω μὲν ἀμφὶ τοῦδ’ ἐπέσταλται λέγειν · 
τούτου δ’ ἀδελφὸν τόνδε Πολυνείκους νεκρὸν ἔξω βαλεῖν ἄθαπτον , ἁρπαγὴν κυσίν , ὡς ὄντ’ ἀναστατῆρα Καδμείων χθονός , εἰ μὴ θεῶν τις ἐμποδὼν ἔστη δορὶ τῷ τοῦδ’ · . 
ἄγος δὲ καὶ θανὼν κεκτήσεται θεῶν πατρῴων , οὓς ἀτιμάσας ὅδε στράτευμ’ ἐπακτὸν ἐμβαλὼν ᾕρει πόλιν . 
οὕτω πετηνῶν τόνδ’ ὑπ’ οἰωνῶν δοκεῖ ταφέντ’ ἀτίμως τοὐπιτίμιον λαβεῖν , καὶ μήθ’ ὁμαρτεῖν τυμβοχόα χειρώματα μήτ’ ὀξυμόλποις προσσέβειν οἰμώγμασιν , ἄτιμον εἶναι δ’ ἐκφορᾶς φίλων ὕπο . 
τοιαῦτ’ ἔδοξε τῷδε Καδμείων τέλει . 
Ἀντιγόνη ἐγὼ δὲ Καδμείων γε προστάταις λέγω · 
ἢν μή τις ἄλλος τόνδε συνθάπτειν θέλῃ , ἐγώ σφε θάψω κἀνὰ κίνδυνον βαλῶ θάψασ’ ἀδελφὸν τὸν ἐμόν , οὐδ’ αἰσχύνομαι ἔχουσ’ ἄπιστον τήνδ’ ἀναρχίαν πόλει . 
δεινὸν τὸ κοινὸν σπλάγχνον , οὗ πεφύκαμεν , μητρὸς ταλαίνης κἀπὸ δυστήνου πατρός . 
τοιγὰρ θέλουσ’ ἄκοντι κοινώνει κακῶν ψυχή , θανόντι ζῶσα συγγόνῳ φρενί . 
τούτου δὲ σάρκας οὐδὲ κοιλογάστορες λύκοι σπάσονται · μὴ δοκησάτω τινί . 
τάφον γὰρ αὐτῷ καὶ κατασκαφὰς ἐγώ , γυνή περ οὖσα , τῷδε μηχανήσομαι , κόλπῳ φέρουσα βυσσίνου πεπλώματος . 
καὐτὴ καλύψω , μηδέ τῳ δόξῃ πάλιν · 
θάρσει , παρέσται μηχανὴ δραστήριος . 
Κῆρυξ αὐδῶ πόλιν σε μὴ βιάζεσθαι τάδε . 
Ἀντιγόνη αὐδῶ σὲ μὴ περισσὰ κηρύσσειν ἐμοί . 
Κῆρυξ τραχύς γε μέντοι δῆμος ἐκφυγὼν κακά . 
Ἀντιγόνη τράχυν’ · ἄθαπτος δ’ οὗτος οὐ γενήσεται . 
Κῆρυξ ἀλλ’ ὃν πόλις στυγεῖ , σὺ τιμήσεις τάφῳ , ; 
Ἀντιγόνη ἤδη τὰ τοῦδε διατετίμηται θεοῖς . 
Κῆρυξ οὔ , πρίν γε χώραν τήνδε κινδύνῳ βαλεῖν . 
Ἀντιγόνη παθὼν κακῶς κακοῖσιν ἀντημείβετο . 
Κῆρυξ ἀλλ’ εἰς ἅπαντας ἀνθ’ ἑνὸς τόδ’ ἔργον ἦν . 
Ἀντιγόνη ἔρις περαίνει μῦθον ὑστάτη θεῶν . 
ἐγὼ δὲ θάψω τόνδε · μὴ μακρηγόρει . 
Κῆρυξ ἀλλ’ αὐτόβουλος ἴσθ’ , ἀπεννέπω δ’ ἐγώ . 
Χορός φεῦ φεῦ . 
ὦ μεγάλαυχοι καὶ φθερσιγενεῖς 
Κῆρες Ἐρινύες , αἵτ’ Οἰδιπόδα γένος ὠλέσατε πρυμνόθεν οὕτως , τί πάθω ; 
τί δὲ δρῶ ; τί δὲ μήσωμαι ; 
πῶς τολμήσω μήτε σὲ κλαίειν μήτε προπέμπειν ἐπὶ τύμβον · 
ἀλλὰ φοβοῦμαι κἀποτρέπομαι δεῖμα πολιτῶν . 
σύ γε μὴν πολλῶν πενθητήρων τεύξει · κεῖνος δ’ ὁ τάλας ἄγοος μονόκλαυτον ἔχων θρῆνον ἀδελφῆς εἶσιν · τίς ἂν οὖν τὰ πίθοιτο ; 
Ἡμιχόριον Α δράτω <τι> 
πόλις καὶ μὴ δράτω τοὺς κλαίοντας Πολυνείκη . 
ἡμεῖς μὲν ἴμεν καὶ συνθάψομεν αἵδε προπομποί . 
καὶ γὰρ γενεᾷ κοινὸν τόδ’ ἄχος , καὶ πόλις ἄλλως ἄλλοτ’ ἐπαινεῖ τὰ δίκαια . 
Ἡμιχόριον Β ἡμεῖς δ’ ἅμα τῷδ’ , ὥσπερ τε πόλις καὶ τὸ δίκαιον ξυνεπαινεῖ . 
μετὰ γὰρ μάκαρας καὶ Διὸς ἰσχὺν ὅδε Καδμείων ἤρυξε πόλιν μὴ ’νατραπῆναι μηδ’ ἀλλοδαπῷ κύματι φωτῶν κατακλυσθῆναι τὰ μάλιστα .
