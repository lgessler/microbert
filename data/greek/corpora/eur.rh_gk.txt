Χορός 
Βᾶθι πρὸς εὐνὰς τὰς Ἑκτορέους . 
τίς ὑπασπιστῶν ἄγρυπνος βασιλέως , ἢ τευχοφόρων ; 
δέξαιτο νέων κληδόνα μύθων , οἳ τετράμοιρον νυκτὸς φυλακὴν πάσης στρατιᾶς προκάθηνται . 
ὄρθου κεφαλὴν πῆχυν ἐρείσας , λῦσον βλεφάρων γοργωπὸν ἕδραν , λεῖπε χαμεύνας φυλλοστρώτους , 
Ἕκτορ · καιρὸς γὰρ ἀκοῦσαι . 
Ἕκτωρ τίς ὅδ’ ; 
ἦ φίλιος φθόγγος · τίς ἀνήρ ; 
τί τὸ σῆμα ; 
θρόει · 
τίνες ἐκ νυκτῶν τὰς ἡμετέρας κοίτας πλάθουσ’ ; 
ἐνέπειν χρή . 
Χορός φύλακες στρατιᾶς . 
Ἕκτωρ τί φέρῃ θορύβῳ ; 
Χορός θάρσει . 
Ἕκτωρ θαρσῶ . 
μῶν τις λόχος ἐκ νυκτῶν ; 
Χορός 
[οὐκ ἔστι.] 
Ἕκτωρ τί σὺ γὰρ φυλακὰς προλιπὼν κινεῖς στρατιάν , εἰ μή τιν’ ἔχων νυκτηγορίαν ; 
οὐκ οἶσθα δορὸς πέλας Ἀργείου νυχίαν ἡμᾶς κοίταν πανόπλους κατέχοντας ; 
Χορός ὁπλίζου χέρα · συμμάχων , 
Ἕκτορ , βᾶθι πρὸς εὐνάς , ὄτρυνον ἔγχος αἴρειν , ἀφύπνισον . 
— 
πέμπε φίλους ἰέναι ποτὶ σὸν λόχον , ἁρμόσατε ψαλίοις ἵππους . 
— 
τίς εἶσ’ ἐπὶ Πανθοΐδαν , ἢ τὸν Εὐρώπας , Λυκίων ἀγὸν ἀνδρῶν ; 
— 
ποῦ σφαγίων ἔφοροι ; 
— 
ποῦ δὲ γυμνήτων μόναρχοι τοξοφόροι τε Φρυγῶν ; 
— 
ζεύγνυτε κερόδετα τόξα νευραῖς . 
Ἕκτωρ τὰ μὲν ἀγγέλλεις δείματ’ ἀκούειν , τὰ δὲ θαρσύνεις , κοὐδὲν καθαρῶς . 
ἀλλ’ ἦ Κρονίου Πανὸς τρομερᾷ μάστιγι φοβῇ ; 
[φυλακὰς δὲ λιπὼν κινεῖς στρατιάν.] 
τί θροεῖς ; 
τί σε φῶ νέον ἀγγέλλειν ; 
πολλὰ γὰρ εἰπὼν οὐδὲν τρανῶς ἀπέδειξας . 
Χορός πύρ’ αἴθει στρατὸς Ἀργόλας , 
Ἕκτορ , πᾶσαν ἀν’ ὄρφναν , διειπετῆ δὲ ναῶν πυρσοῖς σταθμά . 
πᾶς δ’ Ἀγαμεμνονίαν προσέβα στρατὸς ἐννύχιος θορύβῳ σκηνάν , νέαν τιν’ ἐφιέμενοι βάξιν . 
οὐ γάρ πω πάρος ὧδ’ ἐφοβήθη ναυσιπόρος στρατιά . 
σοὶ δ’ , ὑποπτεύων τὸ μέλλον , ἤλυθον ἄγγελος , ὡς μήποτ’ ἐς ἐμέ τινα μέμψιν εἴπῃς . 
Ἕκτωρ ἐς καιρὸν ἥκεις , καίπερ ἀγγέλλων φόβον · 
ἅνδρες γὰρ ἐκ γῆς τῆσδε νυκτέρῳ πλάτῃ λαθόντες ὄμμα τοὐμὸν ἀρεῖσθαι φυγὴν μέλλουσι · σαίνει μ’ ἔννυχος φρυκτωρία . 
ὦ δαῖμον , ὅστις μ’ εὐτυχοῦντ’ ἐνόσφισας θοίνης λέοντα , πρὶν τὸν Ἀργείων στρατὸν σύρδην ἅπαντα τῷδ’ ἀναλῶσαι δορί . 
εἰ γὰρ φαεννοὶ μὴ ξυνέσχον ἡλίου λαμπτῆρες , οὔτἂν ἔσχον εὐτυχοῦν δόρυ , πρὶν ναῦς πυρῶσαι καὶ διὰ σκηνῶν μολεῖν κτείνων Ἀχαιοὺς τῇδε πολυφόνῳ χερί . 
κἀγὼ μὲν ἦ πρόθυμος ἱέναι δόρυ ἐν νυκτὶ χρῆσθαί τ’ εὐτυχεῖ ῥύμῃ θεοῦ · 
ἀλλ’ οἱ σοφοί με καὶ τὸ θεῖον εἰδότες μάντεις ἔπεισαν ἡμέρας μεῖναι φάος κἄπειτ’ Ἀχαιῶν μηδέν’ ἐν χέρσῳ λιπεῖν . 
οἳ δ’ οὐ μένουσι τῶν ἐμῶν θυοσκόων βουλάς · ἐν ὄρφνῃ δραπέτης μέγα σθένει . 
ἀλλ’ ὡς τάχιστα χρὴ παραγγέλλειν στρατῷ τεύχη πρόχειρα λαμβάνειν λῆξαί θ’ ὕπνου , ὡς ἄν τις αὐτῶν καὶ νεὼς θρῴσκων ἔπι νῶτον χαραχθεὶς κλίμακας ῥάνῃ φόνῳ , οἳ δ’ ἐν βρόχοισι δέσμιοι λελημμένοι 
Φρυγῶν ἀρούρας ἐκμάθωσι γαπονεῖν . 
Χορός 
Ἕκτορ , ταχύνεις πρὶν μαθεῖν τὸ δρώμενον · 
ἅνδρες γὰρ εἰ φεύγουσιν οὐκ ἴσμεν τορῶς . 
Ἕκτωρ τίς γὰρ πύρ’ αἴθειν πρόφασις Ἀργείων στρατόν ; 
Χορός οὐκ οἶδ’ · ὕποπτον δ’ ἐστὶ κάρτ’ ἐμῇ φρενί . 
Ἕκτωρ πάντ’ ἂν φοβηθεὶς ἴσθι , δειμαίνων τόδε . 
Χορός οὔπω πρὶν ἧψαν πολέμιοι τοσόνδε φῶς . 
Ἕκτωρ οὐδ’ ὧδέ γ’ αἰσχρῶς ἔπεσον ἐν τροπῇ δορός . 
Χορός σὺ ταῦτ’ ἔπραξας · καὶ τὰ λοιπὰ νῦν σκόπει . 
Ἕκτωρ ἁπλοῦς ἐπ’ ἐχθροῖς μῦθος ὁπλίζειν χέρα . 
Χορός καὶ μὴν ὅδ’ Αἰνέας καὶ μάλα σπουδῇ ποδὸς στείχει , νέον τι πρᾶγμ’ ἔχων φίλοις φράσαι . 
Αἰνείας 
Ἕκτορ , τί χρῆμα νύκτεροι κατὰ στρατὸν τὰς σὰς πρὸς εὐνὰς φύλακες ἐλθόντες φόβῳ νυκτηγοροῦσι καὶ κεκίνηται · στρατός ; 
Ἕκτωρ 
Αἰνέα , πύκαζε τεύχεσιν δέμας σέθεν . 
Αἰνείας τί δ’ ἔστι ; 
μῶν τις πολεμίων ἀγγέλλεται δόλος κρυφαῖος ἑστάναι κατ’ εὐφρόνην ; 
Ἕκτωρ φεύγουσιν ἅνδρες κἀπιβαίνουσιν νεῶν . 
Αἰνείας τί τοῦδ’ ἂν εἴποις ἀσφαλὲς τεκμήριον ; 
Ἕκτωρ αἴθουσι πᾶσαν νύκτα λαμπάδας πυρός · 
καί μοι δοκοῦσιν οὐ μενεῖν ἐς αὔριον , ἀλλ’ ἐκκέαντες πύρσ’ ἐπ’ εὐσέλμων νεῶν φυγῇ πρὸς οἴκους τῆσδ’ ἀφορμήσειν χθονός . 
Αἰνείας σὺ δ’ ὡς τί δράσων πρὸς τάδ’ ὁπλίζῃ χέρας ; 
Ἕκτωρ φεύγοντας αὐτοὺς κἀπιθρῴσκοντας νεῶν λόγχῃ καθέξω κἀπικείσομαι βαρύς · 
αἰσχρὸν γὰρ ἡμῖν , καὶ πρὸς αἰσχύνῃ κακόν , θεοῦ διδόντος πολεμίους ἄνευ μάχης φεύγειν ἐᾶσαι πολλὰ δράσαντας κακά . 
Αἰνείας εἴθ’ ἦσθ’ ἀνὴρ εὔβουλος ὡς δρᾶσαι χερί . 
ἀλλ’ οὐ γὰρ αὑτὸς πάντ’ ἐπίστασθαι βροτῶν πέφυκεν · ἄλλῳ δ’ ἄλλο πρόσκειται γέρας , σὲ μὲν μάχεσθαι , τοὺς δὲ βουλεύειν καλῶς · 
ὅστις πυρὸς λαμπτῆρας ἐξήρθης κλύων φλέγειν Ἀχαιούς , καὶ στρατὸν μέλλεις ἄγειν τάφρους ὑπερβὰς νυκτὸς ἐν καταστάσει . 
καίτοι περάσας κοῖλον αὐλώνων βάθος , εἰ μὴ κυρήσεις πολεμίους ἀπὸ χθονὸς φεύγοντας , ἀλλὰ σὸν βλέποντας ἐς δόρυ , νικώμενος μὲν οὔτι μὴ μόλῃς πάλιν · 
πῶς γὰρ περάσει σκόλοπας ἐν τροπῇ στρατός ; 
πῶς δ’ αὖ γεφύρας διαβαλοῦσ’ ἱππηλάται , ἢν ἆρα μὴ θραύσαντες ἀντύγων χνόας ; 
νικῶν δ’ ἔφεδρον παῖδ’ ἔχεις τὸν Πηλέως , ὅς σ’ οὐκ ἐάσει ναυσὶν ἐμβαλεῖν φλόγα , οὐδ’ ὧδ’ Ἀχαιούς , ὡς δοκεῖς , ἀναρπάσαι . 
αἴθων γὰρ ἁνὴρ καὶ πεπύργωται χερί . 
ἀλλὰ στρατὸν μὲν ἥσυχον παρ’ ἀσπίδας εὕδειν ἐῶμεν ἐκ κόπων ἀρειφάτων , κατάσκοπον δὲ πολεμίων , ὃς ἂν θέλῃ , πέμπειν δοκεῖ μοι · κἂν μὲν αἴρωνται φυγήν , στείχοντες ἐμπέσωμεν Ἀργείων στρατῷ · 
εἰ δ’ ἐς δόλον τιν’ ἥδ’ ἄγει φρυκτωρία , μαθόντες ἐχθρῶν μηχανὰς κατασκόπου βουλευσόμεσθα · τήνδ’ ἔχω γνώμην , ἄναξ . 
Χορός τάδε δοκεῖ , τάδε μεταθέμενος νόει . 
σφαλερὰ δ’ οὐ φιλῶ στρατηγῶν κράτη . 
τί γὰρ ἄμεινον ἢ ταχυβάταν νεῶν κατόπταν μολεῖν πέλας ὅ τί ποτ’ ἄρα δαΐοις πυρὰ κατ’ ἀντίπρῳρα ναυστάθμων δαίεται ; 
Ἕκτωρ νικᾶτ’ , ἐπειδὴ πᾶσιν ἁνδάνει τάδε . 
στείχων δὲ κοίμα συμμάχους · τάχ’ ἂν στρατὸς κινοῖτ’ ἀκούσας νυκτέρους ἐκκλησίας . 
ἐγὼ δὲ πέμψω πολεμίων κατάσκοπον . 
κἂν μέν τιν’ ἐχθρῶν μηχανὴν πυθώμεθα , σὺ πάντ’ ἀκούσῃ καὶ παρὼν εἴσῃ λόγον · 
ἐὰν δ’ ἀπαίρωσ’ ἐς φυγὴν ὁρμώμενοι , σάλπιγγος αὐδὴν προσδοκῶν καραδόκει , ὡς οὐ μενοῦντά μ’ · ἀλλὰ προσμείξω νεῶν ὁλκοῖσι νυκτὸς τῆσδ’ ἐπ’ Ἀργείων στρατῷ . 
Αἰνείας πέμφ’ ὡς τάχιστα · νῦν γὰρ ἀσφαλῶς φρονεῖς . 
σὺν σοὶ δ’ ἔμ’ ὄψῃ καρτεροῦνθ’ , ὅταν δέῃ . 
Ἕκτωρ τίς δῆτα Τρώων οἳ πάρεισιν ἐν λόγῳ θέλει κατόπτης ναῦς ἐπ’ Ἀργείων μολεῖν ; 
τίς ἂν γένοιτο τῆσδε γῆς εὐεργέτης ; 
τίς φησιν ; 
οὔτοι πάντ’ ἐγὼ δυνήσομαι πόλει πατρῴᾳ συμμάχοις θ’ ὑπηρετεῖν . 
Δόλων ἐγὼ πρὸ γαίας τόνδε κίνδυνον θέλω ῥίψας κατόπτης ναῦς ἐπ’ Ἀργείων μολεῖν , καὶ πάντ’ Ἀχαιῶν ἐκμαθὼν βουλεύματα ἥξω · ἐπὶ τούτοις τόνδ’ ὑφίσταμαι πόνον . 
Ἕκτωρ ἐπώνυμος μὲν κάρτα καὶ φιλόπτολις 
Δόλων · πατρὸς δὲ καὶ πρὶν εὐκλεᾶ δόμον νῦν δὶς τόσως ἔθηκας εὐκλεέστερον . 
Δόλων οὐκοῦν πονεῖν μὲν χρή , πονοῦντα δ’ ἄξιον μισθὸν φέρεσθαι . 
παντὶ γὰρ προσκείμενον κέρδος πρὸς ἔργῳ τὴν χάριν τίκτει διπλῆν . 
Ἕκτωρ ναί , καὶ δίκαια ταῦτα κοὐκ ἄλλως λέγω . 
τάξαι δὲ μισθόν , πλὴν ἐμῆς τυραννίδος . 
Δόλων οὐ σῆς ἐρῶμεν πολιόχου τυραννίδος . 
Ἕκτωρ σὺ δ’ ἀλλὰ γήμας Πριαμιδῶν γαμβρὸς γενοῦ . 
Δόλων οὐδ’ ἐξ ἐμαυτοῦ μειζόνων γαμεῖν θέλω . 
Ἕκτωρ χρυσὸς πάρεστιν , εἰ τόδ’ αἰτήσεις γέρας . 
Δόλων ἀλλ’ ἔστ’ ἐν οἴκοις · οὐ βίου σπανίζομεν . 
Ἕκτωρ τί δῆτα χρῄζεις ὧν κέκευθεν Ἴλιος ; 
Δόλων ἑλὼν Ἀχαιοὺς δῶρά μοι ξυναίνεσον . 
Ἕκτωρ δώσω · σὺ δ’ αἴτει πλὴν στρατηλάτας νεῶν . 
Δόλων κτεῖν’ , οὔ σ’ ἀπαιτῶ Μενέλεω σχέσθαι χέρα . 
Ἕκτωρ οὐ μὴν τὸν Ἰλέως παῖδά μ’ ἐξαιτῇ λαβεῖν ; 
Δόλων κακαὶ γεωργεῖν χεῖρες εὖ τεθραμμέναι . 
Ἕκτωρ τίν’ οὖν Ἀχαιῶν ζῶντ’ ἀποινᾶσθαι θέλεις ; 
Δόλων καὶ πρόσθεν εἶπον · ἔστι χρυσὸς ἐν δόμοις . 
Ἕκτωρ καὶ μὴν λαφύρων γ’ αὐτὸς αἱρήσῃ παρών . 
Δόλων θεοῖσιν αὐτὰ πασσάλευε πρὸς δόμοις . 
Ἕκτωρ τί δῆτα μεῖζον τῶνδέ μ’ αἰτήσεις γέρας ; 
Δόλων ἵππους Ἀχιλλέως · χρὴ δ’ ἐπ’ ἀξίοις πονεῖν ψυχὴν προβάλλοντ’ ἐν κύβοισι δαίμονος . 
Ἕκτωρ καὶ μὴν ἐρῶντί γ’ ἀντερᾷς ἵππων ἐμοί · 
ἐξ ἀφθίτων γὰρ ἄφθιτοι πεφυκότες τὸν Πηλέως φέρουσι θούριον γόνον · 
δίδωσι δ’ αὐτοὺς πωλοδαμνήσας ἄναξ 
Πηλεῖ Ποσειδῶν , ὡς λέγουσι , πόντιος . 
ἀλλ’ οὔ σ’ ἐπάρας ψεύσομαι · δώσω δέ σοι , κάλλιστον οἴκοις κτῆμ’ , Ἀχιλλέως ὄχον . 
Δόλων αἰνῶ · λαβὼν δ’ ἄν φημι κάλλιστον Φρυγῶν δῶρον δέχεσθαι τῆς ἐμῆς εὐσπλαγχνίας . 
σὲ δ’ οὐ φθονεῖν χρή · μυρί’ ἔστιν ἄλλα σοι , ἐφ’ οἷσι τέρψῃ τῆσδ’ ἀριστεύων χθονός . 
Χορός μέγας ἀγών , μεγάλα δ’ ἐπινοεῖς ἑλεῖν · 
μακάριός γε μὴν κυρήσας ἔσῃ . 
πόνος ὅδ’ εὐκλεής · 
μέγα δὲ κοιράνοισι γαμβρὸν πέλειν . 
τὰ θεόθεν ἐπιδέτω Δίκα , τὰ δὲ παρ’ ἀνδράσιν τέλειά σοι φαίνεται . 
Δόλων στείχοιμ’ ἄν · ἐλθὼν <δ’> 
ἐς δόμους ἐφέστιος σκευῇ πρεπόντως σῶμ’ ἐμὸν καθάψομαι , κἀκεῖθεν ἥσω ναῦς ἐπ’ Ἀργείων πόδα . 
Χορός ἐπεὶ τίν’ ἄλλην ἀντὶ τῆσδ’ ἕξεις στολήν ; 
Δόλων πρέπουσαν ἔργῳ κλωπικοῖς τε βήμασι . 
Χορός σοφοῦ παρ’ ἀνδρὸς χρὴ σοφόν τι μανθάνειν · 
λέξον , τίς ἔσται τοῦδε σώματος σαγή ; 
Δόλων λύκειον ἀμφὶ νῶτ’ ἐνάψομαι δορὰν καὶ χάσμα θηρὸς ἀμφ’ ἐμῷ θήσω κάρᾳ , βάσιν τε χερσὶ προσθίαν καθαρμόσας καὶ κῶλα κώλοις , τετράπουν μιμήσομαι λύκου κέλευθον πολεμίοις δυσεύρετον , τάφροις πελάζων καὶ νεῶν προβλήμασιν . 
ὅταν δ’ ἔρημον χῶρον ἐμβαίνω ποδί , δίβαμος εἶμι · τῇδε σύγκειται δόλος . 
Χορός ἀλλ’ εὖ σ’ ὁ Μαίας παῖς ἐκεῖσε καὶ πάλιν πέμψειεν Ἑρμῆς , ὅς γε φηλητῶν ἄναξ . 
ἔχεις δὲ τοὔργον · εὐτυχεῖν μόνον σε δεῖ . 
Δόλων σωθήσομαί γε καὶ κτανὼν Ὀδυσσέως οἴσω κάρα σοι — 
σύμβολον δ’ ἔχων σαφὲς φήσεις Δόλωνα ναῦς ἐπ’ Ἀργείων μολεῖν — ἢ παῖδα Τυδέως · οὐδ’ ἀναιμάκτῳ χερὶ ἥξω πρὸς οἴκους πρὶν φάος μολεῖν χθόνα . 
Χορός 
Θυμβραῖε καὶ Δάλιε καὶ Λυκίας ναὸν ἐμβατεύων 
Ἄπολλον , ὦ δία κεφαλά , μόλε τοξή‐ ρης , ἱκοῦ ἐννύχιος καὶ γενοῦ σωτήριος ἀνέρι πομπᾶς ἁγεμὼν καὶ ξύλλαβε Δαρδανίδαις , ὦ παγκρατές , ὦ Τροΐας τείχη παλαιὰ δείμας . 
Χορός μόλοι δὲ ναυκλήρια , καὶ στρατιᾶς 
Ἑλλάδος διόπτας ἵκοιτο , καὶ κάμψειε πάλιν θυμέλας οἴ‐ κων πατρὸς Ἰλιάδας . 
Φθιάδων δ’ ἵππων ποτ’ ἐπ’ ἄντυγα βαίη , δεσπότου πέρσαντος Ἀχαιὸν Ἄρη , τὰς πόντιος Αἰακίδᾳ 
Πηλεῖ δίδωσι δαίμων . 
Χορός ἐπεὶ πρό τ’ οἴκων πρό τε γᾶς ἔτλα μόνος ναύσταθμα βὰς κατιδεῖν · ἄγαμαι λήματος · ἦ σπανία <τις> τῶν ἀγαθῶν , ὅταν ᾖ δυσάλιος ἐν πελάγει καὶ σαλεύῃ πόλις . 
ἔστι Φρυγῶν τις ἔστιν ἄλκιμος · 
ἔνι δὲ θράσος ἐν αἰχ‐ μᾷ · πόθι Μυσῶν ὃς ἐμὰν συμμαχίαν ἀτίζει ; 
Χορός τίν’ ἄνδρ’ Ἀχαιῶν ὁ πεδοστιβὴς σφαγεὺς οὐτάσει ἐν κλισίαις , τετράπουν μῖμον ἔχων ἐπιγαίου θηρός ; 
ἕλοι Μενέλαν , κτανὼν δ’ Ἀγαμεμνόνιον κρᾶτ’ ἐνέγκοι 
Ἑλένᾳ κακόγαμβρον ἐς χέρας γόον , ὃς ἐπὶ πόλιν , ὃς ἐπὶ γᾶν Τροΐαν χιλιόναυν ἤλυθ’ ἔχων στρατείαν . 
Ἄγγελος Ποιμήν ἄναξ , τοιούτων δεσπόταισιν ἄγγελος εἴην τὸ λοιπὸν οἷά σοι φέρω μαθεῖν . 
Ἕκτωρ ἦ πόλλ’ ἀγρώταις σκαιὰ πρόσκειται φρενί · 
καὶ γὰρ σὺ ποίμνας δεσπόταις τευχεσφόροις ἥκειν ἔοικας ἀγγελῶν ἵν’ οὐ πρέπει . 
οὐκ οἶσθα δῶμα τοὐμὸν ἢ θρόνους πατρός , οἷ χρῆν γεγωνεῖν σ’ εὐτυχοῦντα ποίμνια ; 
Ἄγγελος σκαιοὶ βοτῆρές ἐσμεν · οὐκ ἄλλως λέγω . 
ἀλλ’ οὐδὲν ἧσσον σοι φέρω κεδνοὺς λόγους . 
Ἕκτωρ παῦσαι λέγων μοι τὰς προσαυλείους τύχας · 
μάχας πρὸ χειρῶν καὶ δόρη βαστάζομεν . 
Ἄγγελος τοιαῦτα κἀγὼ σημανῶν ἐλήλυθα · 
ἀνὴρ γὰρ ἀλκῆς μυρίας στρατηλατῶν στείχει φίλος σοὶ σύμμαχός τε τῇδε γῇ . 
Ἕκτωρ ποίας πατρῴας γῆς ἐρημώσας πέδον ; 
Ἄγγελος 
Θρῄκης · πατρὸς δὲ Στρυμόνος κικλήσκεται . 
Ἕκτωρ 
Ῥῆσον τιθέντ’ ἔλεξας ἐν Τροίᾳ πόδα ; 
Ἄγγελος ἔγνως · λόγου δὲ δὶς τόσου μ’ ἐκούφισας . 
Ἕκτωρ καὶ πῶς πρὸς Ἴδης ὀργάδας πορεύεται , πλαγχθεὶς πλατείας πεδιάδος θ’ ἁμαξιτοῦ ; 
Ἄγγελος οὐκ οἶδ’ ἀκριβῶς · εἰκάσαι γε μὴν πάρα . 
νυκτὸς γὰρ οὔτι φαῦλον ἐμβαλεῖν στρατόν , κλύοντα πλήρη πεδία πολεμίας χερός . 
φόβον δ’ ἀγρώσταις , οἳ κατ’ Ἰδαῖον λέπας οἰκοῦμεν αὐτόρριζον ἑστίαν χθονός , παρέσχε δρυμὸν νυκτὸς ἔνθηρον μολών . 
πολλῇ γὰρ ἠχῇ Θρῄκιος ῥέων στρατὸς ἔστειχε · θάμβει δ’ ἐκπλαγέντες ἵεμεν ποίμνας πρὸς ἄκρας , μή τις Ἀργείων μόλῃ λεηλατήσων καὶ σὰ πορθήσων σταθμά , πρὶν δὴ δῑ ὤτων γῆρυν οὐχ Ἑλληνικὴν ἐδεξάμεσθα καὶ μετέστημεν φόβου . 
στείχων δ’ ἄνακτος προυξερευνητὰς ὁδοῦ ἀνιστόρησα Θρῃκίοις προσφθέγμασι , 
Τίς ὁ στρατηγὸς καὶ τίνος κεκλημένος στείχει πρὸς ἄστυ Πριαμίδαισι σύμμαχος ; 
καὶ πάντ’ ἀκούσας ὧν ἐφιέμην μαθεῖν , ἔστην · ὁρῶ δὲ Ῥῆσον ὥστε δαίμονα ἑστῶτ’ ἐν ἵπποις Θρῃκίοις τ’ ὀχήμασι . 
χρυσῆ δὲ πλάστιγξ αὐχένα ζυγηφόρον πώλων ἔκλῃε χιόνος ἐξαυγεστέρων . 
πέλτη δ’ ἐπ’ ὤμων χρυσοκολλήτοις τύποις ἔλαμπε · Γοργὼν δ’ ὡς ἐπ’ αἰγίδος θεᾶς χαλκῆ μετώποις ἱππικοῖσι πρόσδετος πολλοῖσι σὺν κώδωσιν ἐκτύπει φόβον . 
στρατοῦ δὲ πλῆθος οὐδ’ ἂν ἐν ψήφου λόγῳ θέσθαι δυναίμην , ὡς ἄπλατον ἦν ἰδεῖν , πολλοὶ μὲν ἱππῆς , πολλὰ πελταστῶν τέλη , πολλοὶ δ’ ἀτράκτων τοξόται , πολὺς δ’ ὄχλος γυμνὴς ὁμαρτῇ , Θρῃκίαν ἔχων στολήν . 
τοιόσδε Τροίᾳ σύμμαχος πάρεστ’ ἀνήρ , ὃν οὔτε φεύγων οὔθ’ ὑποσταθεὶς δορὶ ὁ Πηλέως παῖς ἐκφυγεῖν δυνήσεται . 
Χορός ὅταν πολίταις εὐσταθῶσι δαίμονες , ἕρπει κατάντης ξυμφορὰ πρὸς τἀγαθά . 
Ἕκτωρ πολλούς , ἐπειδὴ τοὐμὸν εὐτυχεῖ δόρυ καὶ Ζεὺς πρὸς ἡμῶν ἐστιν , εὑρήσω φίλους . 
ἀλλ’ οὐδὲν αὐτῶν δεόμεθ’ , οἵτινες πάλαι μὴ ξυμπονοῦσιν , ἡνίκ’ ἐξώστης Ἄρης ἔθραυε λαίφη τῆσδε γῆς μέγας πνέων . 
Ῥῆσος δ’ ἔδειξεν οἷος ἦν Τροίᾳ φίλος · 
ἥκει γὰρ ἐς δαῖτ’ , οὐ παρὼν κυνηγέταις αἱροῦσι λείαν οὐδὲ συγκαμὼν δορί . 
Χορός ὀρθῶς ἀτίζεις κἀπίμομφος εἶ φίλοις · 
δέχου δὲ τοὺς θέλοντας ὠφελεῖν πόλιν . 
Ἕκτωρ ἀρκοῦμεν οἱ σῴζοντες Ἴλιον πάλαι . 
Χορός πέποιθας ἤδη πολεμίους ᾑρηκέναι ; 
Ἕκτωρ πέποιθα · δείξει τοὐπιὸν σέλας θεοῦ . 
Χορός ὅρα τὸ μέλλον · πόλλ’ ἀναστρέφει θεός . 
Ἕκτωρ μισῶ φίλοισιν ὕστερον βοηδρομεῖν . 
ὃ δ’ οὖν , ἐπείπερ ἦλθε , σύμμαχος μὲν οὔ , ξένος δὲ πρὸς τράπεζαν ἡκέτω ξένων · 
χάρις γὰρ αὐτῷ Πριαμιδῶν διώλετο . 
Χορός ἄναξ , ἀπωθεῖν συμμάχους ἐπίφθονον . 
Ἄγγελος φόβος γένοιτ’ ἂν πολεμίοις ὀφθεὶς μόνον . 
Ἕκτωρ σύ τ’ εὖ παραινεῖς καὶ σὺ καιρίως σκοπεῖς . 
ὁ χρυσοτευχὴς δ’ οὕνεκ’ ἀγγέλου λόγων 
Ῥῆσος παρέστω τῇδε σύμμαχος χθονί . 
Χορός 
Ἀδράστεια μὲν ἁ Διὸς παῖς εἴργοι στομάτων φθόνον · 
φράσω γὰρ δὴ ὅσον μοι ψυχᾷ προσφιλές ἐστιν εἰπεῖν . 
ἥκεις , ὦ ποταμοῦ παῖ , ἥκεις , ἐπλάθης Φιλίου πρὸς αὐλὰν ἀσπαστός , ἐπεί σε χρόνῳ 
Πιερὶς μάτηρ ὅ τε καλλιγέφυ‐ ρος ποταμὸς πορεύει 
Χορός 
Στρυμών , ὅς ποτε τᾶς μελῳ‐ δοῦ Μούσας δῑ ἀκηράτων δινηθεὶς ὑδροειδὴς κόλπων σὰν ἐφύτευσεν ἥβαν . 
σύ μοι Ζεὺς ὁ φαναῖος ἥκεις διφρεύων βαλιαῖσι πώλοις . 
νῦν , ὦ πατρὶς ὦ Φρυγία , ξὺν θεῷ νῦν σοι τὸν ἐλευθέριον 
Ζῆνα πάρεστιν εἰπεῖν . 
Χορός ἆρά ποτ’ αὖθις ἁ παλαιὰ Τροΐα τοὺς προπότας παναμερεύ‐ σει θιάσους ἐρώτων ψαλμοῖσι καὶ κυλίκων οἰνοπλανή‐ τοις ὑποδεξίαις ἁμίλ‐ λαις κατὰ πόντον Ἀτρειδᾶν 
Σπάρταν οἰχομένων 
Ἰλιάδος παρ’ ἀκτᾶς ; 
ὦ φίλος , εἴθε μοι σᾷ χερὶ καὶ σῷ δορὶ πρά‐ ξας τάδ’ ἐς οἶκον ἔλθοις . 
Χορός ἐλθέ , φάνηθι , τὰν ζάχρυσον προβαλοῦ 
Πηλεΐδα κατ’ ὄμμα πέλ‐ ταν δοχμίαν πεδαίρων σχιστὰν παρ’ ἄντυγα , πώλους ἐρεθί‐ ζων δίβολόν τ’ ἄκοντα πάλ‐ λων . 
σὲ γὰρ οὔτις ὑποστὰς 
Ἀργείας ποτ’ ἐν Ἥ‐ ρας δαπέδοις χορεύσει · 
ἀλλά νιν ἅδε γᾶ καπφθίμενον Θρῃκὶ μόρῳ φίλτατον ἄχθος οἴσει . 
Χορός ἰὼ ἰώ , μέγας ὦ βασιλεῦ . 
καλόν , ὦ Θρῄκη , σκύμνον ἔθρεψας πολίαρχον ἰδεῖν . 
ἴδε χρυσόδετον σώματος ἀλκήν , κλύε καὶ κόμπους κωδωνοκρότους παρὰ πορπάκων κελαδοῦντας . 
θεός , ὦ Τροία , θεός , αὐτὸς Ἄρης ὁ Στρυμόνιος πῶλος ἀοιδοῦ 
Μούσης ἥκων καταπνεῖ σε . 
Ῥῆσος χαῖρ’ , ἐσθλὸς ἐσθλοῦ παῖς , τύραννε τῆσδε γῆς , 
Ἕκτορ · παλαιᾷ σ’ ἡμέρᾳ προσεννέπω . 
χαίρω δέ σ’ εὐτυχοῦντα καὶ προσήμενον πύργοισιν ἐχθρῶν · συγκατασκάψων δ’ ἐγὼ τείχη πάρειμι καὶ νεῶν πρήσων σκάφη . 
Ἕκτωρ παῖ τῆς μελῳδοῦ μητέρος Μουσῶν μιᾶς 
Θρῃκός τε ποταμοῦ Στρυμόνος , φιλῶ λέγειν τἀληθὲς αἰεὶ κοὐ διπλοῦς πέφυκ’ ἀνήρ . 
πάλαι πάλαι χρῆν τῇδε συγκάμνειν χθονὶ ἐλθόντα , καὶ μὴ τοὐπί σ’ Ἀργείων ὕπο 
Τροίαν ἐᾶσαι πολεμίῳ πεσεῖν δορί . 
οὐ γάρ τι λέξεις ὡς ἄκλητος ὢν φίλοις οὐκ ἦλθες οὐδ’ ἤμυνας οὐδ’ ἐπεστράφης . 
τίς γάρ σε κῆρυξ ἢ γερουσία Φρυγῶν ἐλθοῦσ’ ἀμύνειν οὐκ ἐπέσκηψεν πόλει ; 
ποῖον δὲ δώρων κόσμον οὐκ ἐπέμψαμεν ; 
σὺ δ’ ἐγγενὴς ὢν βάρβαρός τε βαρβάρους 
Ἕλλησιν ἡμᾶς προύπιες τὸ σὸν μέρος . 
καίτοι σε μικρᾶς ἐκ τυραννίδος μέγαν 
Θρῃκῶν ἄνακτα τῇδ’ ἔθηκ’ ἐγὼ χερί , ὅτ’ ἀμφὶ Πάγγαιόν τε Παιόνων τε γῆν 
Θρῃκῶν ἀρίστοις ἐμπεσὼν κατὰ στόμα ἔρρηξα πέλτην , σοὶ δὲ δουλώσας λεὼν παρέσχον · ὧν σὺ λακτίσας πολλὴν χάριν , φίλων νοσούντων ὕστερος βοηδρομεῖς . 
οἱ δ’ οὐδὲν ἡμῖν ἐν γένει πεφυκότες , πάλαι παρόντες , οἳ μὲν ἐν χωστοῖς τάφοις κεῖνται πεσόντες , πίστις οὐ σμικρὰ πόλει , οἳ δ’ ἔν θ’ ὅπλοισι καὶ παρ’ ἱππείοις ὄχοις ψυχρὰν ἄησιν δίψιόν τε πῦρ θεοῦ μένουσι καρτεροῦντες , οὐκ ἐν δεμνίοις πυκνὴν ἄμυστιν ὡς σὺ δεξιούμενοι . 
ταῦθ’ , ὡς ἂν εἰδῇς Ἕκτορ’ ὄντ’ ἐλεύθερον , καὶ μέμφομαί σοι καὶ λέγω κατ’ ὄμμα σόν . 
Ῥῆσος τοιοῦτός εἰμι καὐτός , εὐθεῖαν λόγων τέμνων κέλευθον , κοὐ διπλοῦς πέφυκ’ ἀνήρ . 
ἐγὼ δὲ μεῖζον ἢ σὺ τῆσδ’ ἀπὼν χθονὸς λύπῃ πρὸς ἧπαρ δυσφορῶν ἐτειρόμην · 
ἀλλ’ ἀγχιτέρμων γαῖά μοι , Σκύθης λεώς , μέλλοντι νόστον τὸν πρὸς Ἴλιον περᾶν ξυνῆψε πόλεμον · Εὐξένου δ’ ἀφικόμην πόντου πρὸς ἀκτάς , Θρῇκα πορθμεύσων στρατόν . 
ἔνθ’ αἱματηρὸς πέλανος ἐς γαῖαν Σκύθης ἠντλεῖτο λόγχῃ Θρῄξ τε συμμιγὴς φόνος . 
τοιάδε τοί μ’ ἀπεῖργε συμφορὰ πέδον 
Τροίας ἱκέσθαι σύμμαχόν τέ σοι μολεῖν . 
ἐπεὶ δ’ ἔπερσα , τῶνδ’ ὁμηρεύσας τέκνα τάξας <τ’> 
ἔτειον δασμὸν ἐς δόμους φέρειν , ἥκω περάσας ναυσὶ πόντιον στόμα , τὰ δ’ ἄλλα πεζὸς γῆς περῶν ὁρίσματα — οὐχ ὡς σὺ κομπεῖς τὰς ἐμὰς ἀμύστιδας , οὐδ’ ἐν ζαχρύσοις δώμασιν κοιμώμενος , ἀλλ’ οἷα πόντον Θρῄκιον φυσήματα κρυσταλλόπηκτα Παιόνας τ’ ἐπεζάρει , ξὺν τοῖσδ’ ἄυπνος οἶδα τλὰς πορπάμασιν . 
ἀλλ’ ὕστερος μὲν ἦλθον , ἐν καιρῷ δ’ ὅμως · 
σὺ μὲν γὰρ ἤδη δέκατον αἰχμάζεις ἔτος κοὐδὲν περαίνεις , ἡμέραν δ’ ἐξ ἡμέρας πίπτεις κυβεύων τὸν πρὸς Ἀργείους Ἄρη · 
ἐμοὶ δὲ φῶς ἓν ἡλίου καταρκέσει πέρσαντι πύργους ναυστάθμοις ἐπεσπεσεῖν κτεῖναί τ’ Ἀχαιούς · θατέρᾳ δ’ ἀπ’ Ἰλίου πρὸς οἶκον εἶμι , συντεμὼν τοὺς σοὺς πόνους , ὑμῶν δὲ μή τις ἀσπίδ’ ἄρηται χερί · 
ἐγὼ γὰρ ἕξω τοὺς μέγ’ αὐχοῦντας δορὶ πέρσας Ἀχαιούς , καίπερ ὕστερος μολών . 
Χορός ἰὼ ἰώ . 
φίλα θροεῖς , φίλος Διόθεν εἶ · μόνον φθόνον ἄμαχον ὕπατος 
Ζεὺς θέλοι ἀμφὶ σοῖς λόγοισιν εἴργειν . 
τὸ δὲ νάιον Ἀργόθεν δόρυ οὔτε πρίν τιν’ οὔτε νῦν ἀνδρῶν ἐπόρευσε σέθεν κρείσσω . 
πῶς μοι 
Ἀχιλεὺς τὸ σὸν ἔγχος ἂν δύναιτο , πῶς δ’ Αἴας ὑπομεῖναι ; 
εἰ γὰρ ἐγὼ τόδ’ ἦμαρ εἰσίδοιμ’ , ἄναξ , ὅτῳ πολυφόνου χειρὸς † 
ἀποινάσαιο † 
λόγχᾳ . 
Ῥῆσος τοιαῦτα μέν σοι τῆς μακρᾶς ἀπουσίας πρᾶξαι παρέξω — 
σὺν δ’ Ἀδραστείᾳ λέγω — ἐπειδἂν ἐχθρῶν τήνδ’ ἐλευθέραν πόλιν θῶμεν θεοῖσί τ’ ἀκροθίνῑ ἐξέλῃς , ξὺν σοὶ στρατεύειν γῆν ἐπ’ Ἀργείων θέλω καὶ πᾶσαν ἐλθὼν Ἑλλάδ’ ἐκπέρσαι δορί , ὡς ἂν μάθωσιν ἐν μέρει πάσχειν κακῶς . 
Ἕκτωρ εἰ τοῦ παρόντος τοῦδ’ ἀπαλλαχθεὶς κακοῦ πόλιν νεμοίμην ὡς τὸ πρίν ποτ’ ἀσφαλῆ , ἦ κάρτα πολλὴν θεοῖς ἂν εἰδείην χάριν . 
τὰ δ’ ἀμφί τ’ Ἄργος καὶ νομὸν τὸν Ἑλλάδος οὐχ ὧδε πορθεῖν ῥᾴδῑ , ὡς λέγεις , δορί . 
Ῥῆσος οὐ τούσδ’ ἀριστέας φασὶν Ἑλλήνων μολεῖν ; 
Ἕκτωρ κοὐ μεμφόμεσθά γ’ , ἀλλ’ ἄδην ἐλαύνομεν . 
Ῥῆσος οὐκ οὖν κτανόντες τούσδε πᾶν εἰργάσμεθα ; 
Ἕκτωρ μή νυν τὰ πόρρω τἀγγύθεν μεθεὶς σκόπει . 
Ῥῆσος ἀρκεῖν ἔοικέ σοι παθεῖν , δρᾶσαι δὲ μή . 
Ἕκτωρ πολλῆς γὰρ ἄρχω κἀνθάδ’ ὢν τυραννίδος . 
ἀλλ’ εἴτε λαιὸν εἴτε δεξιὸν κέρας εἴτ’ ἐν μέσοισι συμμάχοις πάρεστί σοι πέλτην ἐρεῖσαι καὶ καταστῆσαι στρατόν . 
Ῥῆσος μόνος μάχεσθαι πολεμίοις , Ἕκτορ , θέλω . 
εἰ δ’ αἰσχρὸν ἡγῇ μὴ συνεμπρῆσαι νεῶν πρύμνας , πονήσας τὸν πάρος πολὺν χρόνον , τάξον μ’ Ἀχιλλέως καὶ στρατοῦ κατὰ στόμα . 
Ἕκτωρ οὐκ ἔστ’ ἐκείνῳ θοῦρον ἐντάξαι δόρυ . 
Ῥῆσος καὶ μὴν λόγος γ’ ἦν ὡς ἔπλευσ’ ἐπ’ Ἴλιον . 
Ἕκτωρ ἔπλευσε καὶ πάρεστιν · ἀλλὰ μηνίων στρατηλάταισιν οὐ συναίρεται δόρυ . 
Ῥῆσος τίς δὴ μετ’ αὐτὸν ἄλλος εὐδοξεῖ στρατοῦ ; 
Ἕκτωρ 
Αἴας ἐμοὶ μὲν οὐδὲν ἡσσᾶσθαι δοκεῖ χὡ Τυδέως παῖς · ἔστι δ’ αἱμυλώτατον κρότημ’ Ὀδυσσεύς , λῆμά τ’ ἀρκούντως θρασὺς καὶ πλεῖστα χώραν τήνδ’ ἀνὴρ καθυβρίσας · 
ὃς εἰς Ἀθάνας σηκὸν ἔννυχος μολὼν κλέψας ἄγαλμα ναῦς ἐπ’ Ἀργείων φέρει . 
ἤδη δ’ ἀγύρτης πτωχικὴν ἔχων στολὴν ἐσῆλθε πύργους , πολλὰ δ’ Ἀργείοις κακὰ ἠρᾶτο , πεμφθεὶς Ἰλίου κατάσκοπος · 
κτανὼν δὲ φρουροὺς καὶ παραστάτας πυλῶν ἐξῆλθεν · αἰεὶ δ’ ἐν λόχοις εὑρίσκεται 
Θυμβραῖον ἀμφὶ βωμὸν ἄστεως πέλας θάσσων · κακῷ δὲ μερμέρῳ παλαίομεν . 
Ῥῆσος οὐδεὶς ἀνὴρ εὔψυχος ἀξιοῖ λάθρᾳ κτεῖναι τὸν ἐχθρόν , ἀλλ’ ἰὼν κατὰ στόμα . 
τοῦτον δ’ ὃν ἵζειν φὴς σὺ κλωπικὰς ἕδρας καὶ μηχανᾶσθαι , ζῶντα συλλαβὼν ἐγὼ πυλῶν ἐπ’ ἐξόδοισιν ἀμπείρας ῥάχιν στήσω πετεινοῖς γυψὶ θοινατήριον . 
λῃστὴν γὰρ ὄντα καὶ θεῶν ἀνάκτορα συλῶντα δεῖ νιν τῷδε κατθανεῖν μόρῳ . 
Ἕκτωρ νῦν μὲν καταυλίσθητε · καὶ γὰρ εὐφρόνη . 
δείξω δ’ ἐγώ σοι χῶρον , ἔνθα χρὴ στρατὸν τὸν σὸν νυχεῦσαι τοῦ τεταγμένου δίχα . 
ξύνθημα δ’ ἡμῖν Φοῖβος , ἤν τι καὶ δέῃ · 
μέμνησ’ ἀκούσας , Θρῃκί τ’ ἄγγειλον στρατῷ . 
ὑμᾶς δὲ βάντας χρὴ προταινὶ τάξεων φρουρεῖν ἐγερτὶ καὶ νεῶν κατάσκοπον δέχθαι Δόλωνα · καὶ γάρ , εἴπερ ἐστὶ σῶς , ἤδη πελάζει στρατοπέδοισι Τρωικοῖς . 
Χορός τίνος ἁ φυλακά ; 
τίς ἀμείβει τὰν ἐμάν ; 
πρῶτα δύεται σημεῖα καὶ ἑπτάποροι 
Πλειάδες αἰθέριαι · μέσα δ’ αἰετὸς οὐρανοῦ ποτᾶται . 
— 
ἔγρεσθε , τί μέλλετε ; 
κοιτᾶν ἔγρεσθε πρὸς φυλακάν . 
οὐ λεύσσετε μηνάδος αἴγλαν ; 
— 
ἀὼς δὴ πέλας , ἀὼς γίγνεται , καί τις προδρόμων ὅδε γ’ ἐστὶν ἀστήρ . 
— 
τίς ἐκηρύχθη πρώτην φυλακήν ; 
— 
Μυγδόνος υἱόν φασι Κόροιβον . 
— 
τίς γὰρ ἐπ’ αὐτῷ ; 
— 
Κίλικας Παίων στρατὸς ἤγειρεν , Μυσοὶ δ’ ἡμᾶς . 
— 
οὐκ οὖν Λυκίους πέμπτην φυλακὴν βάντας ἐγείρειν καιρὸς κλήρου κατὰ μοῖραν ; 
Χορός καὶ μὴν ἀΐω · Σιμόεντος ἡμένα κοίτας φοινίας ὑμνεῖ πολυχορδοτάτᾳ γήρυϊ παιδολέτωρ μελοποιὸν ἀηδονὶς μέριμναν . 
— 
ἤδη δὲ νέμουσι κατ’ Ἴδαν ποίμνια · νυκτιβρόμου σύριγγος ἰὰν κατακούω . 
— 
θέλγει δ’ ὄμματος ἕδραν ὕπνος · ἅδιστος γὰρ ἔβα βλεφάροις πρὸς ἀοῦς . 
— 
τί ποτ’ οὐ πλάθει σκοπός , ὃν ναῶν 
Ἕκτωρ ὤτρυνε κατόπταν ; 
— 
ταρβῶ · χρόνιος γὰρ ἄπεστιν . 
— 
ἀλλ’ ἦ κρυπτὸν λόχον ἐσπαίσας διόλωλε ; 
— 
τάχ’ ἄν . 
φοβερόν μοι . 
— 
αὐδῶ Λυκίους πέμπτην φυλακὴν βάντας ἐγείρειν ἡμᾶς κλήρου κατὰ μοῖραν . 
Ὀδυσσεύς 
Διόμηδες , οὐκ ἤκουσας — 
ἢ κενὸς ψόφος στάζει δῑ ὤτων ; 
— 
τευχέων τινὰ κτύπον ; 
Διομήδης οὔκ , ἀλλὰ δεσμὰ πωλικῶν ἐξ ἀντύγων κλάζει σιδήρου · κἀμέ τοι , πρὶν ᾐσθόμην δεσμῶν ἀραγμὸν ἱππικῶν , ἔδυ φόβος . 
Ὀδυσσεύς ὅρα κατ’ ὄρφνην μὴ φύλαξιν ἐντύχῃς . 
Διομήδης φυλάξομαί τοι κἀν σκότῳ τιθεὶς πόδα . 
Ὀδυσσεύς ἢν δ’ οὖν ἐγείρῃς , οἶσθα σύνθημα στρατοῦ ; 
Διομήδης 
<20Φοῖβον>20 Δόλωνος οἶδα σύμβολον κλύων . 
Ὀδυσσεύς ἔα · 
εὐνὰς ἐρήμους τάσδε πολεμίων ὁρῶ . 
Διομήδης καὶ μὴν Δόλων γε τάσδ’ ἔφραζεν Ἕκτορος κοίτας , ἐφ’ ᾧπερ ἔγχος εἵλκυσται τόδε . 
Ὀδυσσεύς τί δῆτ’ ἂν εἴη ; 
μῶν λόχος βέβηκέ ποι ; 
Διομήδης ἴσως ἐφ’ ἡμῖν μηχανὴν στήσων τινά . 
Ὀδυσσεύς θρασὺς γὰρ Ἕκτωρ νῦν , ἐπεὶ κρατεῖ , θρασύς . 
Διομήδης τί δῆτ’ , Ὀδυσσεῦ , δρῶμεν ; 
οὐ γὰρ ηὕρομεν τὸν ἄνδρ’ ἐν εὐναῖς , ἐλπίδων δ’ ἡμάρτομεν . 
Ὀδυσσεύς στείχωμεν ὡς τάχιστα ναυστάθμων πέλας . 
σῴζει γὰρ αὐτὸν ὅστις εὐτυχῆ θεῶν τίθησιν · ἡμῖν δ’ οὐ βιαστέον τύχην . 
Διομήδης οὐκ οὖν ἐπ’ Αἰνέαν ἢ τὸν ἔχθιστον Φρυγῶν 
Πάριν μολόντε χρὴ καρατομεῖν ξίφει ; 
Ὀδυσσεύς πῶς οὖν ἐν ὄρφνῃ πολεμίων ἀνὰ στρατὸν ζητῶν δυνήσῃ τούσδ’ ἀκινδύνως κτανεῖν ; 
Διομήδης αἰσχρόν γε μέντοι ναῦς ἐπ’ Ἀργείων μολεῖν δράσαντε μηδὲν πολεμίους νεώτερον . 
Ὀδυσσεύς πῶς δ’ οὐ δέδρακας ; 
οὐ κτανόντε ναυστάθμων κατάσκοπον Δόλωνα σῴζομεν τάδε σκυλεύματ’ ; 
ἢ πᾶν στρατόπεδον πέρσειν δοκεῖς ; 
Διομήδης πείθεις , πάλιν στείχωμεν · εὖ δ’ εἴη τυχεῖν . 
Ἀθήνα ποῖ δὴ λιπόντες Τρωικῶν ἐκ τάξεων χωρεῖτε , λύπῃ καρδίαν δεδηγμένοι , εἰ μὴ κτανεῖν σφῷν Ἕκτορ’ ἢ Πάριν θεὸς δίδωσιν ; 
ἄνδρα δ’ οὐ πέπυσθε σύμμαχον 
Τροίᾳ μολόντα Ῥῆσον οὐ φαύλῳ τρόπῳ . 
ὃς εἰ διοίσει νύκτα τήνδ’ ἐς αὔριον , οὔτε σφ’ Ἀχιλλεὺς οὔτ’ ἂν Αἴαντος δόρυ μὴ πάντα πέρσαι ναύσταθμ’ Ἀργείων σχέθοι , τείχη κατασκάψαντα καὶ πυλῶν ἔσω λόγχῃ πλατεῖαν ἐσδρομὴν ποιούμενον . 
τοῦτον κατακτὰς πάντ’ ἔχεις . 
τὰς δ’ Ἕκτορος εὐνὰς ἔασον καὶ καρατόμους σφαγάς · 
ἔσται γὰρ αὐτῷ θάνατος ἐξ ἄλλης χερός . 
Ὀδυσσεύς δέσποιν’ Ἀθάνα , φθέγματος γὰρ ᾐσθόμην τοῦ σοῦ συνήθη γῆρυν · ἐν πόνοισι γὰρ παροῦσ’ ἀμύνεις τοῖς ἐμοῖς ἀεί ποτε · 
τὸν ἄνδρα δ’ ἡμῖν , ποῦ κατηύνασται , φράσον · 
πόθεν τέτακται βαρβάρου στρατεύματος ; 
Ἀθήνα ὅδ’ ἐγγὺς ἧσται κοὐ συνήθροισται στρατῷ , ἀλλ’ ἐκτὸς αὐτὸν τάξεων κατηύνασεν 
Ἕκτωρ , ἕως ἂν νὺξ ἀμείψηται φάος . 
πέλας δὲ πῶλοι Θρῃκίων ἐξ ἁρμάτων λευκαὶ δέδενται , διαπρεπεῖς ἐν εὐφρόνῃ · 
στίλβουσι δ’ ὥστε ποταμίου κύκνου πτερόν . 
ταύτας , κτανόντες δεσπότην , κομίζετε , κάλλιστον οἴκοις σκῦλον · οὐ γὰρ ἔσθ’ ὅπου τοιόνδ’ ὄχημα χθὼν κέκευθε πωλικόν . 
Ὀδυσσεύς 
Διόμηδες , ἢ σὺ κτεῖνε Θρῄκιον λεών , ἢ ’μοὶ πάρες γε , σοὶ δὲ χρὴ πώλους μέλειν . 
Διομήδης ἐγὼ φονεύσω , πωλοδαμνήσεις δὲ σύ · 
τρίβων γὰρ εἶ τὰ κομψὰ καὶ νοεῖν σοφός . 
χρὴ δ’ ἄνδρα τάσσειν οὗ μάλιστ’ ἂν ὠφελοῖ . 
Ἀθήνα καὶ μὴν καθ’ ἡμᾶς τόνδ’ Ἀλέξανδρον βλέπω στείχοντα , φυλάκων ἔκ τινος πεπυσμένον δόξας ἀσήμους πολεμίων μεμβλωκότων . 
Διομήδης πότερα σὺν ἄλλοις ἢ μόνος πορεύεται ; 
Ἀθήνα μόνος · πρὸς εὐνὰς δ’ , ὡς ἔοικεν , Ἕκτορος χωρεῖ , κατόπτας σημανῶν ἥκειν στρατοῦ . 
Διομήδης οὐκ οὖν ὑπάρχειν τόνδε κατθανόντα χρή ; 
Ἀθήνα οὐκ ἂν δύναιο τοῦ πεπρωμένου πλέον . 
τοῦτον δὲ πρὸς σῆς χειρὸς οὐ θέμις θανεῖν . 
ἀλλ’ ᾧπερ ἥκεις μορσίμους φέρων σφαγάς , τάχυν’ · ἐγὼ δέ , τῷδε σύμμαχος Κύπρις δοκοῦσ’ ἀρωγὸς ἐν πόνοις παραστατεῖν , σαθροῖς λόγοισιν ἐχθρὸν ἄνδρ’ ἀμείψομαι . 
καὶ ταῦτ’ ἐγὼ μὲν εἶπον · ὃν δὲ χρὴ παθεῖν , οὐκ οἶδεν οὐδ’ ἤκουσεν ἐγγὺς ὢν λόγου . 
Ἀλέξανδρος σὲ τὸν στρατηγὸν καὶ κασίγνητον λέγω , 
Ἕκτορ , καθεύδεις ; 
οὐκ ἐγείρεσθαί σε χρῆν ; 
ἐχθρῶν τις ἡμῖν χρίμπτεται στρατεύματι , ἢ κλῶπες ἄνδρες ἢ κατάσκοποί τινες . 
Ἀθήνα θάρσει · φυλάσσει σ’ ἥδε πρευμενὴς Κύπρις . 
μέλει δ’ ὁ σός μοι πόλεμος , οὐδ’ ἀμνημονῶ τιμῆς , ἐπαινῶ δ’ εὖ παθοῦσα πρὸς σέθεν . 
καὶ νῦν ἐπ’ εὐτυχοῦντι Τρωικῷ στρατῷ ἥκω πορεύουσ’ ἄνδρα σοι μέγαν φίλον , τῆς ὑμνοποιοῦ παῖδα Θρῄκιον θεᾶς 
Μούσης · πατρὸς δὲ Στρυμόνος κικλήσκεται . 
Ἀλέξανδρος αἰεί ποτ’ εὖ φρονοῦσα τυγχάνεις πόλει κἀμοί , μέγιστον δ’ ἐν βίῳ κειμήλιον κρίνας σέ φημι τῇδε προσθέσθαι πόλει . 
ἥκω δ’ ἀκούσας οὐ τορῶς — 
φήμη δέ τις φύλαξιν ἐμπέπτωκεν — 
ὡς κατάσκοποι ἥκουσ’ Ἀχαιῶν . 
χὣ μὲν οὐκ ἰδὼν λέγει , ὃ δ’ εἰσιδὼν μολόντας οὐκ ἔχει φράσαι · 
ὧν οὕνεκ’ εὐνὰς ἤλυθον πρὸς Ἕκτορος . 
Ἀθήνα μηδὲν φοβηθῇς · οὐδὲν ἐν στρατῷ νέον · 
Ἕκτωρ δὲ φροῦδος Θρῇκα κοιμήσων στρατόν . 
Ἀλέξανδρος σύ τοί με πείθεις , σοῖς δὲ πιστεύων λόγοις τάξιν φυλάξων εἶμ’ ἐλεύθερος φόβου . 
Ἀθήνα χώρει · μέλειν γὰρ πάντ’ ἐμοὶ δόκει τὰ σά , ὥστ’ εὐτυχοῦντας συμμάχους ἐμοὺς ὁρᾶν . 
γνώσῃ δὲ καὶ σὺ τὴν ἐμὴν προθυμίαν . 
ὑμᾶς δ’ ἀυτῶ τοὺς ἄγαν ἐρρωμένους , 
Λαερτίου παῖ , θηκτὰ κοιμίσαι ξίφη . 
κεῖται γὰρ ἡμῖν Θρῄκιος στρατηλάτης , ἵπποι τ’ ἔχονται , πολέμιοι δ’ ᾐσθημένοι χωροῦσ’ ἐφ’ ὑμᾶς · ἀλλ’ ὅσον τάχιστα χρὴ φεύγειν πρὸς ὁλκοὺς ναυστάθμων . 
τί μέλλετε σκηπτοῦ ’πιόντος πολεμίων σῷσαι βίον ; 
Χορός ἔα ἔα · 
βάλε βάλε βάλε βάλε . 
θένε θένε . 
— 
τίς ἁνήρ ; 
λεύσσετε · τοῦτον αὐδῶ . 
— 
κλῶπες οἵτινες κατ’ ὄρφνην τόνδε κινοῦσι στρατόν . 
— 
δεῦρο δεῦρο πᾶς . 
— 
τούσδ’ ἔχω , τούσδ’ ἔμαρψα . 
— 
τίς ὁ λόχος ; 
πόθεν ἔβας ; 
ποδαπὸς εἶ ; 
Ὀδυσσεύς οὔ σε χρὴ εἰδέναι · θανῇ γὰρ σήμερον δράσας κακῶς . 
Χορός οὐκ ἐρεῖς ξύνθημα , λόγχην πρὶν διὰ στέρνων μολεῖν ; 
Ὀδυσσεύς ἵστω . 
θάρσει . 
Χορός πέλας ἴθι . 
παῖε πᾶς . 
Ὀδυσσεύς ἦ σὺ δὴ Ῥῆσον κατέκτας ; 
Χορός ἀλλὰ τὸν κτενοῦντα σὲ . . . 
Ὀδυσσεύς ἴσχε πᾶς τις . 
Χορός οὐ μὲν οὖν . 
Ὀδυσσεύς ἆ · φίλιον ἄνδρα μὴ θένῃς . 
Χορός καὶ τί δὴ τὸ σῆμα ; 
Ὀδυσσεύς 
Φοῖβος . 
Χορός ἔμαθον · ἴσχε πᾶς δόρυ . 
οἶσθ’ ὅποι βεβᾶσιν ἅνδρες ; 
Ὀδυσσεύς τῇδέ πῃ κατείδομεν . 
Χορός ἕρπω πᾶς κατ’ ἴχνος αὐτῶν . 
ἢ βοὴν ἐγερτέον ; 
ἀλλὰ συμμάχους ταράσσειν δεινὸν ἐκ νυκτῶν φόβῳ . 
Χορός τίς ἀνδρῶν ὁ βάς ; 
τίς ὁ μέγα θρασὺς ἐπεύξεται χέρα φυγὼν ἐμάν ; 
πόθεν νιν κυρήσω ; 
τίνι προσεικάσω , ὅστις δῑ ὄρφνης ἦλθ’ ἀδειμάντῳ ποδὶ διά τε τάξεων καὶ φυλάκων ἕδρας ; 
Θεσσαλὸς ἢ παραλίαν Λοκρῶν νεμόμενος πόλιν ; 
ἢ νησιώτην σποράδα κέκτηται βίον ; 
τίς ἦν ; 
πόθεν ; 
ποίας πάτρας ; 
ποῖον δ’ εὔχεται τὸν ὕπατον θεῶν ; 
— 
ἆρ’ ἔστ’ Ὀδυσσέως τοὔργον ἢ τίνος τόδε ; 
εἰ τοῖς πάροιθε χρὴ τεκμαίρεσθαι · τί μήν ; 
— 
δοκεῖς γάρ ; 
— 
τί μὴν οὔ ; 
— 
θρασὺς γοῦν ἐς ἡμᾶς . 
— 
τίν’ ἀλκήν ; 
τίν’ αἰνεῖς ; 
— 
Ὀδυσσῆ . 
— 
μὴ κλωπὸς αἴνει φωτὸς αἱμύλον δόρυ . 
Χορός ἔβα καὶ πάρος κατὰ πόλιν , ὕπαφρον ὄμμ’ ἔχων , ῥακοδύτῳ στολᾷ πυκασθείς , ξιφήρης κρύφιος ἐν πέπλοις . 
βίον δ’ ἐπαιτῶν εἷρπ’ ἀγύρτης τις λάτρις , ψαφαρόχρουν κάρα πολυπινές τ’ ἔχων · 
πολλὰ δὲ τὰν βασιλίδ’ ἑστίαν Ἀτρειδᾶν κακῶς ἔβαζε δῆθεν ἐχθρὸς ὢν στρατηλάταις . 
ὄλοιτ’ ὄλοιτο πανδίκως , πρὶν ἐπὶ γᾶν Φρυγῶν ποδὸς ἴχνος βαλεῖν . 
— 
εἴτ’ οὖν Ὀδυσσέως εἴτε μή , φόβος μ’ ἔχει · 
Ἕκτωρ γὰρ ἡμῖν τοῖς φύλαξι μέμψεται . 
— 
τί λάσκων ; 
— 
δυσοίζων . 
— 
τί δρᾶσαι ; 
τί ταρβεῖς ; 
— 
καθ’ ἡμᾶς περᾶσαι . . . 
— 
τίν’ ἀνδρῶν ; 
— 
οἳ τῆσδε νυκτὸς ἦλθον ἐς Φρυγῶν στρατόν . 
Ἡνίοχος ἰὼ , ἰώ , δαίμονος τύχα βαρεῖα . 
φεῦ φεῦ . 
Χορός ἔα , ἔα · 
σῖγα πᾶς ὕφιζ’ · ἴσως γὰρ ἐς βόλον τις ἔρχεται . 
Ἡνίοχος ἰὼ ἰώ , συμφορὰ βαρεῖα Θρῃκῶν . 
Χορός συμμάχων τις ὁ στένων . 
Ἡνίοχος ἰὼ ἰώ , δύστηνος ἐγώ · σύ τ’ , ἄναξ Θρῃκῶν , ὦ στυγνοτάτην Τροίαν ἐσιδών , οἷόν σε βίου τέλος εἷλεν . 
Χορός τίς εἶ ποτ’ ἀνδρῶν συμμάχων ; 
κατ’ εὐφρόνην ἀμβλῶπες αὐγαὶ κοὔ σε γιγνώσκω τορῶς . 
Ἡνίοχος ποῦ τιν’ ἀνάκτων Τρωικῶν εὕρω ; 
ποῦ δῆθ’ Ἕκτωρ τὸν ὑπασπίδιον κοῖτον ἰαύει ; 
τίνι σημήνω διόπων στρατιᾶς οἷα πεπόνθαμεν , οἷά τις ἡμᾶς δράσας ἀφανῆ φροῦδος , φανερὸν 
Θρῃξὶν πένθος τολυπεύσας ; 
Χορός κακὸν κυρεῖν τι Θρῃκίῳ στρατεύματι ἔοικεν , οἷα τοῦδε γιγνώσκω κλύων . 
Ἡνίοχος ἔρρει στρατιά , πέπτωκεν ἄναξ δολίῳ πληγῇ . 
ἆ ἆ ἆ ἆ , οἵα μ’ ὀδύνη τείρει φονίου τραύματος εἴσω . 
πῶς ἂν ὀλοίμην ; 
χρῆν γάρ μ’ ἀκλεῶς Ῥῆσόν τε θανεῖν , 
Τροίᾳ κέλσαντ’ ἐπίκουρον ; 
Χορός τάδ’ οὐκ ἐν αἰνιγμοῖσι σημαίνει κακά · 
σαφῶς γὰρ αὐδᾷ συμμάχους ὀλωλότας . 
Ἡνίοχος κακῶς πέπρακται κἀπὶ τοῖς κακοῖσι πρὸς αἴσχιστα · καίτοι δὶς τόσον κακὸν τόδε · 
θανεῖν γὰρ εὐκλεῶς μέν , εἰ θανεῖν χρεών , λυπρὸν μὲν οἶμαι τῷ θανόντι — 
πῶς γὰρ οὔ ; 
— τοῖς ζῶσι δ’ ὄγκος καὶ δόμων εὐδοξία . 
ἡμεῖς δ’ ἀβούλως κἀκλεῶς ὀλώλαμεν . 
ἐπεὶ γὰρ ἡμᾶς ηὔνασ’ Ἑκτόρεια χείρ , ξύνθημα λέξας , ηὕδομεν πεδοστιβεῖ κόπῳ δαμέντες , οὐδ’ ἐφρουρεῖτο στρατὸς φυλακαῖσι νυκτέροισιν , οὐδ’ ἐν τάξεσιν ἔκειτο τεύχη , πλῆκτρά τ’ οὐκ ἐπὶ ζυγοῖς ἵππων καθήρμοσθ’ , ὡς ἄναξ ἐπεύθετο κρατοῦντας ὑμᾶς κἀφεδρεύοντας νεῶν πρύμναισι · φαύλως δ’ ηὕδομεν πεπτωκότες . 
κἀγὼ μελούσῃ καρδίᾳ λήξας ὕπνου πώλοισι χόρτον , προσδοκῶν ἑωθινὴν ζεύξειν ἐς ἀλκήν , ἀφθόνῳ μετρῶ χερί . 
λεύσσω δὲ φῶτε περιπολοῦνθ’ ἡμῶν στρατὸν πυκνῆς δῑ ὄρφνης · ὡς δ’ ἐκινήθην ἐγώ , ἐπτηξάτην τε κἀνεχωρείτην πάλιν · 
ἤπυσα δ’ αὐτοῖς μὴ πελάζεσθαι στρατῷ , κλῶπας δοκήσας συμμάχων πλάθειν τινάς . 
οἳ δ’ οὐδέν · οὐ μὴν οὐδ’ ἐγὼ τὰ πλείονα . 
ηὗδον δ’ ἀπελθὼν αὖθις ἐς κοίτην πάλιν . 
καί μοι καθ’ ὕπνον δόξα τις παρίσταται · 
ἵππους γὰρ ἃς ἔθρεψα κἀδιφρηλάτουν 
Ῥήσῳ παρεστώς , εἶδον , ὡς ὄναρ δοκῶν , λύκους ἐπεμβεβῶτας ἑδραίαν ῥάχιν · 
θείνοντε δ’ οὐρᾷ πωλικῆς ῥινοῦ τρίχα ἤλαυνον , αἳ δ’ ἔρρεγκον ἐξ ἀντηρίδων θυμὸν πνέουσαι κἀνεχαίτιζον φόβῳ . 
ἐγὼ δ’ ἀμύνων θῆρας ἐξεγείρομαι πώλοισιν · ἔννυχος γὰρ ἐξώρμα φόβος . 
κλύω δ’ ἐπάρας κρᾶτα μυχθισμὸν νεκρῶν . 
θερμὸς δὲ κρουνὸς δεσπότου πάρα σφαγαῖς βάλλει με δυσθνῄσκοντος αἵματος νέου . 
ὀρθὸς δ’ ἀνᾴσσω χειρὶ σὺν κενῇ δορός . 
καί μ’ ἔγχος αὐγάζοντα καὶ θηρώμενον παίει παραστὰς νεῖραν ἐς πλευρὰν ξίφει ἀνὴρ ἀκμάζων · φασγάνου γὰρ ᾐσθόμην πληγῆς , βαθεῖαν ἄλοκα τραύματος λαβών . 
πίπτω δὲ πρηνής · οἳ δ’ ὄχημα πωλικὸν λαβόντες ἵππων ἵεσαν φυγῇ πόδα . 
ἆ ἆ . 
ὀδύνη με τείρει , κοὐκέτ’ ὀρθοῦμαι τάλας . 
καὶ ξυμφορὰν μὲν οἶδ’ ὁρῶν , τρόπῳ δ’ ὅτῳ τεθνᾶσιν οἱ θανόντες οὐκ ἔχω φράσαι , οὐδ’ ἐξ ὁποίας χειρός . 
εἰκάσαι δέ μοι πάρεστι λυπρὰ πρὸς φίλων πεπονθέναι . 
Χορός ἡνίοχε Θρῃκὸς τοῦ κακῶς πεπραγότος , μηδὲν δυσοίζου · πολέμιοι ’)/δρασαν τάδε . 
Ἕκτωρ δὲ καὐτὸς συμφορᾶς πεπυσμένος χωρεῖ · συναλγεῖ δ’ , ὡς ἔοικε , σοῖς κακοῖς . 
Ἕκτωρ πῶς , ὦ μέγιστα πήματ’ ἐξειργασμένοι , μολόντες ὑμᾶς πολεμίων κατάσκοποι λήθουσιν αἰσχρῶς , καὶ κατεσφάγη στρατός , κοὔτ’ εἰσιόντας στρατόπεδ’ ἐξαπώσατε οὔτ’ ἐξιόντας ; 
τῶνδε τίς τείσει δίκην πλὴν σοῦ ; 
σὲ γὰρ δὴ φύλακά φημ’ εἶναι στρατοῦ . 
φροῦδοι δ’ ἄπληκτοι , τῇ Φρυγῶν κακανδρίᾳ πόλλ’ ἐγγελῶντες τῷ στρατηλάτῃ τ’ ἐμοί . 
εὖ νυν τόδ’ ἴστε — 
Ζεὺς ὀμώμοται πατήρ — ἤτοι μάραγνά γ’ ἢ καρανιστὴς μόρος μένει σε δρῶντα τοιάδ’ , ἢ τὸν Ἕκτορα τὸ μηδὲν εἶναι καὶ κακὸν νομίζετε . 
Χορός ἰὼ ἰώ , μετὰ σέ , ναί , μετὰ σέ , ὦ πολίοχον κράτος , τότ’ ἄρ’ ἔμολον , ὅτε σοι ἄγγελος ἦλθον ἀμφὶ ναῦς πύρ’ αἴθειν · 
ἐπεὶ ἄγρυπνον ὄμμ’ ἐν εὐφρόνῃ οὔτ’ ἐκοίμισ’ οὔτ’ ἔβριξ’ , οὐ τὰς Σιμοεντιάδας πηγάς · μή μοι κότον , ὦ ἄνα , θῇς · ἀναίτιος γὰρ 
 . 
. . ἔγωγε πάντων . 
εἰ δὲ χρόνῳ παράκαιρον ἔργον ἢ λόγον πύθῃ , κατά με γᾶς ζῶντα πόρευσον · οὐ παραιτοῦμαι . 
Ἡνίοχος τί τοῖσδ’ ἀπειλεῖς βάρβαρός τε βαρβάρου γνώμην ὑφαιρῇ τὴν ἐμήν , πλέκων λόγους ; 
σὺ ταῦτ’ ἔδρασας · οὐδέν’ ἂν δεξαίμεθα οὔθ’ οἱ θανόντες οὔτ’ ἂν οἱ τετρωμένοι ἄλλον · μακροῦ γε δεῖ σε καὶ σοφοῦ λόγου , ὅτῳ με πείσεις μὴ φίλους κατακτανεῖν , ἵππων ἐρασθείς , ὧν ἕκατι συμμάχους τοὺς σοὺς φονεύεις , πόλλ’ ἐπισκήπτων μολεῖν . 
ἦλθον , τεθνᾶσιν · εὐπρεπέστερον Πάρις ξενίαν κατῄσχυν’ ἢ σὺ συμμάχους κτανών . 
μὴ γάρ τι λέξῃς ὥς τις Ἀργείων μολὼν διώλεσ’ ἡμᾶς · τίς δ’ ὑπερβαλὼν λόχους 
Τρώων ἐφ’ ἡμᾶς ἦλθεν , ὥστε καὶ λαθεῖν ; 
σὺ πρόσθεν ἡμῶν ἧσο καὶ Φρυγῶν στρατός . 
τίς οὖν τέτρωται , τίς τέθνηκε συμμάχων τῶν σῶν , μολόντων ὧν σὺ πολεμίων λέγεις ; 
ἡμεῖς δ’ ἑκὰς τετρώμεθ’ , οἳ δὲ μειζόνως παθόντες οὐχ ὁρῶσιν ἡλίου φάος . 
ἁπλῶς δ’ Ἀχαιῶν οὐδέν’ αἰτιώμεθα . 
τίς δ’ ἂν χαμεύνας πολεμίων κατ’ εὐφρόνην 
Ῥήσου μολὼν ἐξηῦρεν , εἰ μή τις θεῶν ἔφραζε τοῖς κτανοῦσιν ; 
οὐδ’ ἀφιγμένον τὸ πάμπαν ᾖσαν · ἀλλὰ μηχανᾷ τάδε . 
Ἕκτωρ χρόνον μὲν ἤδη συμμάχοισι χρώμεθα ὅσονπερ ἐν γῇ τῇδ’ Ἀχαιικὸς λεώς , κοὐδὲν πρὸς αὐτῶν οἶδα πλημμελὲς κλύων · 
ἐν σοὶ δ’ ἂν ἀρχοίμεσθα . 
μή μ’ ἔρως ἕλοι τοιοῦτος ἵππων ὥστ’ ἀποκτείνειν φίλους . 
καὶ ταῦτ’ Ὀδυσσεύς · τίς γὰρ ἄλλος ἄν ποτε ἔδρασεν ἢ ’βούλευσεν Ἀργείων ἀνήρ ; 
δέδοικα δ’ αὐτὸν καί τί μου θράσσει φρένας , μὴ καὶ Δόλωνα συντυχὼν κατακτάνῃ · 
χρόνον γὰρ ἤδη φροῦδος ὢν οὐ φαίνεται . 
Ἡνίοχος οὐκ οἶδα τοὺς σοὺς οὓς λέγεις Ὀδυσσέας · 
ἡμεῖς δ’ ὑπ’ ἐχθρῶν οὐδενὸς πεπλήγμεθα . 
Ἕκτωρ σὺ δ’ οὖν νόμιζε ταῦτ’ , ἐπείπερ σοι δοκεῖ . 
Ἡνίοχος ὦ γαῖα πατρίς , πῶς ἂν ἐνθάνοιμί σοι ; 
Ἕκτωρ μὴ θνῇσχ’ · ἅλις γὰρ τῶν τεθνηκότων ὄχλος . 
Ἡνίοχος ποῖ δὴ τράπωμαι δεσποτῶν μονούμενος ; 
Ἕκτωρ οἶκός σε κεύθων οὑμὸς ἐξιάσεται . 
Ἡνίοχος καὶ πῶς με κηδεύσουσιν αὐθεντῶν χέρες ; 
Ἕκτωρ ὅδ’ αὖ τὸν αὐτὸν μῦθον οὐ λήξει λέγων . 
Ἡνίοχος ὄλοιθ’ ὁ δράσας . 
οὐ γὰρ ἐς σὲ τείνεται γλῶσσ’ , ὡς σὺ κομπεῖς · ἡ Δίκη δ’ ἐπίσταται . 
Ἕκτωρ λάζυσθ’ · ἄγοντες <δ’> 
αὐτὸν ἐς δόμους ἐμούς , οὕτως ὅπως ἂν μὴ ’γκαλῇ πορσύνετε · 
ὑμᾶς δ’ ἰόντας τοῖσιν ἐν τείχει χρεὼν 
Πριάμῳ τε καὶ γέρουσι σημῆναι νεκροὺς θάπτειν κελεύθου λεωφόρου πρὸς ἐκτροπάς . 
Χορός τί ποτ’ εὐτυχίας ἐκ τῆς μεγάλης 
Τροίαν ἀνάγει πάλιν ἐς πένθη δαίμων ἄλλος , τί φυτεύων ; 
ἔα ἔα . 
[ὦ ὦ.] τίς ὑπὲρ κεφαλῆς θεός , ὦ βασιλεῦ , τὸν νεόκμητον νεκρὸν ἐν χειροῖν φοράδην πέμπει ; 
ταρβῶ , λεύσσων τόδε , πῆμα . 
Μοῦσα ὁρᾶν πάρεστι , Τρῶες · ἡ γὰρ ἐν σοφοῖς τιμὰς ἔχουσα Μοῦσα συγγόνων μία πάρειμι , παῖδα τόνδ’ ὁρῶσ’ οἰκτρῶς φίλον θανόνθ’ ὑπ’ ἐχθρῶν · ὅν ποθ’ ὁ κτείνας χρόνῳ δόλιος Ὀδυσσεὺς ἀξίαν τείσει δίκην . 
Μοῦσα ἰαλέμῳ αὐθιγενεῖ , τέκνον , σ’ ὀλοφύρομαι , ὦ ματρὸς ἄλγος , οἵαν ἔκελσας ὁδὸν ποτὶ Τροίαν · 
ἦ δυσδαίμονα καὶ μελέαν , ἀπομεμφομένας ἐμοῦ πορευθείς , ἀπὸ δ’ ἀντομένου πατρὸς βιαίως . 
ὤμοι ἐγὼ σέθεν , ὦ φιλία φιλία κεφαλά , τέκνον , ὤμοι . 
Χορός ὅσον προσήκει μὴ γένους κοινωνίαν ἔχοντι λύπῃ τὸν σὸν οἰκτίρω γόνον . 
Μοῦσα ὄλοιτο μὲν Οἰνεΐδας , ὄλοιτο δὲ Λαρτιάδας , ὅς μ’ ἄπαιδα γέννας ἔθηκεν ἀριστοτόκοιο · 
ἅ θ’ Ἕλλανα λιποῦσα δόμον 
Φρυγίων λεχέων ἔπλευσε πλαθεῖσ’ 
† 
ὑπ’ Ἰλίῳ † 
ὤλεσε μὲν σ’ ἕκατι Τροίας , φίλτατε , μυριάδας τε πόλεις ἀνδρῶν ἀγαθῶν ἐκένωσεν . 
Μοῦσα ἦ πολλὰ μὲν ζῶν , πολλὰ δ’ εἰς Ἅιδου μολών , 
Φιλάμμονος παῖ , τῆς ἐμῆς ἥψω φρενός · 
ὕβρις γάρ , ἥ σ’ ἔσφηλε , καὶ Μουσῶν ἔρις τεκεῖν μ’ ἔθηκε τόνδε δύστηνον γόνον . 
περῶσα γὰρ δὴ ποταμίους διὰ ῥοὰς λέκτροις ἐπλάθην Στρυμόνος φυταλμίοις , ὅτ’ ἤλθομεν γῆς χρυσόβωλον ἐς λέπας 
Πάγγαιον ὀργάνοισιν ἐξησκημέναι 
Μοῦσαι μεγίστην εἰς ἔριν μελῳδίας κείνῳ σοφιστῇ Θρῃκί , κἀκτυφλώσαμεν 
Θάμυριν , ὃς ἡμῶν πόλλ’ ἐδέννασεν τέχνην . 
κἀπεὶ σὲ τίκτω , συγγόνους αἰδουμένη καὶ παρθενείαν , ἧκ’ ἐς εὐύδρου πατρὸς δίνας · τρέφειν δέ σ’ οὐ βρότειον ἐς χέρα 
Στρυμὼν δίδωσιν , ἀλλὰ πηγαίαις κόραις . 
ἔνθ’ ἐκτραφεὶς κάλλιστα Παρθένων ὕπο , 
Θρῄκης ἀνάσσων πρῶτος ἦσθ’ ἀνδρῶν , τέκνον . 
καί σ’ ἀμφὶ γῆν μὲν πατρίαν φιλαιμάτους ἀλκὰς κορύσσοντ’ οὐκ ἐδείμαινον θανεῖν · 
Τροίας δ’ ἀπηύδων ἄστυ μὴ κέλσαι ποτε , εἰδυῖα τὸν σὸν πότμον · ἀλλά σ’ Ἕκτορος πρεσβεύμαθ’ αἵ τε μυρίαι γερουσίαι ἔπεισαν ἐλθεῖν κἀπικουρῆσαι φίλοις . 
καὶ τοῦδ’ , Ἀθάνα , παντὸς αἰτία μόρου , 
— 
οὐδὲν δ’ Ὀδυσσεὺς οὐδ’ ὁ Τυδέως τόκος ἔδρασε δράσας — 
μὴ δόκει λεληθέναι . 
καίτοι πόλιν σὴν σύγγονοι πρεσβεύομεν 
Μοῦσαι μάλιστα κἀπιχρώμεθα χθονί , μυστηρίων τε τῶν ἀπορρήτων φανὰς ἔδειξεν Ὀρφεύς , αὐτανέψιος νεκροῦ τοῦδ’ ὃν κατακτείνεις σύ · Μουσαῖόν τε , σὸν σεμνὸν πολίτην κἀπὶ πλεῖστον ἄνδρ’ ἕνα ἐλθόντα , Φοῖβος σύγγονοί τ’ ἠσκήσαμεν . 
καὶ τῶνδε μισθὸν παῖδ’ ἔχουσ’ ἐν ἀγκάλαις θρηνῶ · σοφιστὴν δ’ ἄλλον οὐκ ἐπάξομαι . 
Χορός μάτην ἄρ’ ἡμᾶς Θρῄκιος τροχηλάτης ἐδέννασ’ , Ἕκτορ , τῷδε βουλεῦσαι φόνον . 
Ἕκτωρ ᾔδη τάδ’ · οὐδὲν μάντεων ἔδει φράσαι 
Ὀδυσσέως τέχναισι τόνδ’ ὀλωλότα . 
ἐγὼ δὲ γῆς ἔφεδρον Ἑλλήνων στρατὸν λεύσσων , τί μὴν ἔμελλον οὐ πέμψειν φίλοις κήρυκας , ἐλθεῖν κἀπικουρῆσαι χθονί ; 
ἔπεμψ’ · ὀφείλων δ’ ἦλθε συμπονεῖν ἐμοί . 
οὐ μὴν θανόντι γ’ οὐδαμῶς συνήδομαι . 
καὶ νῦν ἕτοιμος τῷδε καὶ τεῦξαι τάφον καὶ ξυμπυρῶσαι μυρίων πέπλων χλιδήν · 
φίλος γὰρ ἐλθὼν δυστυχῶς ἀπέρχεται . 
Μοῦσα οὐκ εἶσι γαίας ἐς μελάγχιμον πέδον · 
τοσόνδε Νύμφην τὴν ἔνερθ’ αἰτήσομαι , τῆς καρποποιοῦ παῖδα Δήμητρος θεᾶς , ψυχὴν ἀνεῖναι τοῦδ’ · ὀφειλέτις δέ μοι τοὺς Ὀρφέως τιμῶσα φαίνεσθαι φίλους . 
κἀμοὶ μὲν ὡς θανών τε κοὐ λεύσσων φάος ἔσται τὸ λοιπόν · οὐ γὰρ ἐς ταὐτόν ποτε οὔτ’ εἶσιν οὔτε μητρὸς ὄψεται δέμας · 
κρυπτὸς δ’ ἐν ἄντροις τῆς ὑπαργύρου χθονὸς ἀνθρωποδαίμων κείσεται βλέπων φάος , 
Βάκχου προφήτης ὥστε Παγγαίου πέτραν ᾤκησε , σεμνὸς τοῖσιν εἰδόσιν θεός . 
ῥᾷον δὲ πένθος τῆς θαλασσίας θεοῦ οἴσω · θανεῖν γὰρ καὶ τὸν ἐκ κείνης χρεών . 
θρήνοις δ’ ἀδελφαὶ πρῶτα μὲν σὲ ὑμνήσομεν , ἔπειτ’ Ἀχιλλέα Θέτιδος ἐν πένθει ποτέ . 
οὐ ῥύσεταί νιν Παλλάς , ἥ σ’ ἀπέκτανεν · 
τοῖον φαρέτρα Λοξίου σῴζει βέλος . 
ὦ παιδοποιοὶ συμφοραί , πόνοι βροτῶν · 
ὡς ὅστις ὑμᾶς μὴ κακῶς λογίζεται , ἄπαις διοίσει κοὐ τεκὼν θάψει τέκνα . 
Χορός οὗτος μὲν ἤδη μητρὶ κηδεύειν μέλει · 
σὺ δ’ εἴ τι πράσσειν τῶν προκειμένων θέλεις , 
Ἕκτορ , πάρεστι · φῶς γὰρ ἡμέρας τόδε . 
Ἕκτωρ χωρεῖτε , συμμάχους δ’ ὁπλίζεσθαι τάχος ἄνωχθε πληροῦν τ’ αὐχένας ξυνωρίδων . 
πανοὺς δ’ ἔχοντας χρὴ μένειν Τυρσηνικῆς σάλπιγγος αὐδήν · ὡς ὑπερβαλὼν στρατὸν τείχη τ’ Ἀχαιῶν ναυσὶν αἶθον ἐμβαλεῖν πέποιθα Τρωσί θ’ ἡμέραν ἐλευθέραν ἀκτῖνα τὴν στείχουσαν ἡλίου φέρειν . 
Χορός πείθου βασιλεῖ · στείχωμεν ὅπλοις κοσμησάμενοι καὶ ξυμμαχίᾳ τάδε φράζωμεν · τάχα δ’ ἂν νίκην δοίη δαίμων ὁ μεθ’ ἡμῶν .
