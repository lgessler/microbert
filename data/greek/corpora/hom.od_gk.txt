ἄνδρα μοι ἔννεπε , μοῦσα , πολύτροπον , ὃς μάλα πολλὰ πλάγχθη , ἐπεὶ Τροίης ἱερὸν πτολίεθρον ἔπερσεν · 
πολλῶν δ’ ἀνθρώπων ἴδεν ἄστεα καὶ νόον ἔγνω , πολλὰ δ’ ὅ γ’ ἐν πόντῳ πάθεν ἄλγεα ὃν κατὰ θυμόν , ἀρνύμενος ἥν τε ψυχὴν καὶ νόστον ἑταίρων . 
ἀλλ’ οὐδ’ ὣς ἑτάρους ἐρρύσατο , ἱέμενός περ · 
αὐτῶν γὰρ σφετέρῃσιν ἀτασθαλίῃσιν ὄλοντο , νήπιοι , οἳ κατὰ βοῦς Ὑπερίονος Ἠελίοιο ἤσθιον · αὐτὰρ ὁ τοῖσιν ἀφείλετο νόστιμον ἦμαρ . 
τῶν ἁμόθεν γε , θεά , θύγατερ Διός , εἰπὲ καὶ ἡμῖν . 
ἔνθ’ ἄλλοι μὲν πάντες , ὅσοι φύγον αἰπὺν ὄλεθρον , οἴκοι ἔσαν , πόλεμόν τε πεφευγότες ἠδὲ θάλασσαν · 
τὸν δ’ οἶον νόστου κεχρημένον ἠδὲ γυναικὸς νύμφη πότνῑ ἔρυκε Καλυψὼ δῖα θεάων ἐν σπέσσι γλαφυροῖσι , λιλαιομένη πόσιν εἶναι . 
ἀλλ’ ὅτε δὴ ἔτος ἦλθε περιπλομένων ἐνιαυτῶν , τῷ οἱ ἐπεκλώσαντο θεοὶ οἶκόνδε νέεσθαι εἰς Ἰθάκην , οὐδ’ ἔνθα πεφυγμένος ἦεν ἀέθλων καὶ μετὰ οἷσι φίλοισι . 
θεοὶ δ’ ἐλέαιρον ἅπαντες νόσφι Ποσειδάωνος · ὁ δ’ ἀσπερχὲς μενέαινεν ἀντιθέῳ Ὀδυσῆι πάρος ἣν γαῖαν ἱκέσθαι . 
ἀλλ’ ὁ μὲν Αἰθίοπας μετεκίαθε τηλόθ’ ἐόντας , 
Αἰθίοπας τοὶ διχθὰ δεδαίαται , ἔσχατοι ἀνδρῶν , οἱ μὲν δυσομένου Ὑπερίονος οἱ δ’ ἀνιόντος , ἀντιόων ταύρων τε καὶ ἀρνειῶν ἑκατόμβης . 
ἔνθ’ ὅ γ’ ἐτέρπετο δαιτὶ παρήμενος · οἱ δὲ δὴ ἄλλοι 
Ζηνὸς ἐνὶ μεγάροισιν Ὀλυμπίου ἁθρόοι ἦσαν . 
τοῖσι δὲ μύθων ἦρχε πατὴρ ἀνδρῶν τε θεῶν τε · 
μνήσατο γὰρ κατὰ θυμὸν ἀμύμονος Αἰγίσθοιο , τόν ῥ’ Ἀγαμεμνονίδης τηλεκλυτὸς ἔκταν’ Ὀρέστης · 
τοῦ ὅ γ’ ἐπιμνησθεὶς ἔπε’ ἀθανάτοισι μετηύδα · 
“ὢ πόποι , οἷον δή νυ θεοὺς βροτοὶ αἰτιόωνται · 
ἐξ ἡμέων γάρ φασι κάκ’ ἔμμεναι , οἱ δὲ καὶ αὐτοὶ σφῇσιν ἀτασθαλίῃσιν ὑπὲρ μόρον ἄλγε’ ἔχουσιν , ὡς καὶ νῦν Αἴγισθος ὑπὲρ μόρον Ἀτρεΐδαο γῆμ’ ἄλοχον μνηστήν , τὸν δ’ ἔκτανε νοστήσαντα , εἰδὼς αἰπὺν ὄλεθρον , ἐπεὶ πρό οἱ εἴπομεν ἡμεῖς , 
Ἑρμείαν πέμψαντες , ἐύσκοπον ἀργεϊφόντην , μήτ’ αὐτὸν κτείνειν μήτε μνάασθαι ἄκοιτιν · 
ἐκ γὰρ Ὀρέσταο τίσις ἔσσεται Ἀτρεΐδαο , ὁππότ’ ἂν ἡβήσῃ τε καὶ ἧς ἱμείρεται αἴης . 
ὣς ἔφαθ’ Ἑρμείας , ἀλλ’ οὐ φρένας Αἰγίσθοιο πεῖθ’ ἀγαθὰ φρονέων · νῦν δ’ ἁθρόα πάντ’ ἀπέτισεν.” τὸν δ’ ἠμείβετ’ ἔπειτα θεά , γλαυκῶπις Ἀθήνη · 
“ὦ πάτερ ἡμέτερε Κρονίδη , ὕπατε κρειόντων , καὶ λίην κεῖνός γε ἐοικότι κεῖται ὀλέθρῳ · 
ὡς ἀπόλοιτο καὶ ἄλλος , ὅτις τοιαῦτά γε ῥέζοι · 
ἀλλά μοι ἀμφ’ Ὀδυσῆι δαΐφρονι δαίεται ἦτορ , δυσμόρῳ , ὃς δὴ δηθὰ φίλων ἄπο πήματα πάσχει νήσῳ ἐν ἀμφιρύτῃ , ὅθι τ’ ὀμφαλός ἐστι θαλάσσης . 
νῆσος δενδρήεσσα , θεὰ δ’ ἐν δώματα ναίει , 
Ἄτλαντος θυγάτηρ ὀλοόφρονος , ὅς τε θαλάσσης πάσης βένθεα οἶδεν , ἔχει δέ τε κίονας αὐτὸς μακράς , αἳ γαῖάν τε καὶ οὐρανὸν ἀμφὶς ἔχουσιν . 
τοῦ θυγάτηρ δύστηνον ὀδυρόμενον κατερύκει , αἰεὶ δὲ μαλακοῖσι καὶ αἱμυλίοισι λόγοισιν θέλγει , ὅπως Ἰθάκης ἐπιλήσεται · αὐτὰρ Ὀδυσσεύς , ἱέμενος καὶ καπνὸν ἀποθρῴσκοντα νοῆσαι ἧς γαίης , θανέειν ἱμείρεται . 
οὐδέ νυ σοί περ ἐντρέπεται φίλον ἦτορ , Ὀλύμπιε . 
οὔ νύ τ’ Ὀδυσσεὺς 
Ἀργείων παρὰ νηυσὶ χαρίζετο ἱερὰ ῥέζων 
Τροίῃ ἐν εὐρείῃ ; 
τί νύ οἱ τόσον ὠδύσαο , Ζεῦ ; ” τὴν δ’ ἀπαμειβόμενος προσέφη νεφεληγερέτα Ζεύς · ” 
“τέκνον ἐμόν , ποῖόν σε ἔπος φύγεν ἕρκος ὀδόντων . 
πῶς ἂν ἔπειτ’ Ὀδυσῆος ἐγὼ θείοιο λαθοίμην , ὃς περὶ μὲν νόον ἐστὶ βροτῶν , περὶ δ’ ἱρὰ θεοῖσιν ἀθανάτοισιν ἔδωκε , τοὶ οὐρανὸν εὐρὺν ἔχουσιν ; 
ἀλλὰ Ποσειδάων γαιήοχος ἀσκελὲς αἰεὶ 
Κύκλωπος κεχόλωται , ὃν ὀφθαλμοῦ ἀλάωσεν , ἀντίθεον Πολύφημον , ὅου κράτος ἐστὶ μέγιστον πᾶσιν Κυκλώπεσσι · Θόωσα δέ μιν τέκε νύμφη , 
Φόρκυνος θυγάτηρ ἁλὸς ἀτρυγέτοιο μέδοντος , ἐν σπέσσι γλαφυροῖσι Ποσειδάωνι μιγεῖσα . 
ἐκ τοῦ δὴ Ὀδυσῆα Ποσειδάων ἐνοσίχθων οὔ τι κατακτείνει , πλάζει δ’ ἀπὸ πατρίδος αἴης . 
ἀλλ’ ἄγεθ’ , ἡμεῖς οἵδε περιφραζώμεθα πάντες νόστον , ὅπως ἔλθῃσι · Ποσειδάων δὲ μεθήσει ὃν χόλον · οὐ μὲν γὰρ τι δυνήσεται ἀντία πάντων ἀθανάτων ἀέκητι θεῶν ἐριδαινέμεν οἶος.” τὸν δ’ ἠμείβετ’ ἔπειτα θεά , γλαυκῶπις Ἀθήνη · 
“ὦ πάτερ ἡμέτερε Κρονίδη , ὕπατε κρειόντων , εἰ μὲν δὴ νῦν τοῦτο φίλον μακάρεσσι θεοῖσιν , νοστῆσαι Ὀδυσῆα πολύφρονα ὅνδε δόμονδε , 
Ἑρμείαν μὲν ἔπειτα διάκτορον ἀργεϊφόντην νῆσον ἐς Ὠγυγίην ὀτρύνομεν , ὄφρα τάχιστα νύμφῃ ἐυπλοκάμῳ εἴπῃ νημερτέα βουλήν , νόστον Ὀδυσσῆος ταλασίφρονος , ὥς κε νέηται · 
αὐτὰρ ἐγὼν Ἰθάκηνδ’ ἐσελεύσομαι , ὄφρα οἱ υἱὸν μᾶλλον ἐποτρύνω καί οἱ μένος ἐν φρεσὶ θείω , εἰς ἀγορὴν καλέσαντα κάρη κομόωντας Ἀχαιοὺς πᾶσι μνηστήρεσσιν ἀπειπέμεν , οἵ τέ οἱ αἰεὶ μῆλ’ ἁδινὰ σφάζουσι καὶ εἰλίποδας ἕλικας βοῦς . 
πέμψω δ’ ἐς Σπάρτην τε καὶ ἐς Πύλον ἠμαθόεντα νόστον πευσόμενον πατρὸς φίλου , ἤν που ἀκούσῃ , ἠδ’ ἵνα μιν κλέος ἐσθλὸν ἐν ἀνθρώποισιν ἔχῃσιν.” ὣς εἰποῦσ’ ὑπὸ ποσσὶν ἐδήσατο καλὰ πέδιλα , ἀμβρόσια χρύσεια , τά μιν φέρον ἠμὲν ἐφ’ ὑγρὴν ἠδ’ ἐπ’ ἀπείρονα γαῖαν ἅμα πνοιῇς ἀνέμοιο · 
εἵλετο δ’ ἄλκιμον ἔγχος , ἀκαχμένον ὀξέι χαλκῷ , βριθὺ μέγα στιβαρόν , τῷ δάμνησι στίχας ἀνδρῶν ἡρώων , τοῖσίν τε κοτέσσεται ὀβριμοπάτρη . 
βῆ δὲ κατ’ Οὐλύμποιο καρήνων ἀίξασα , στῆ δ’ Ἰθάκης ἐνὶ δήμῳ ἐπὶ προθύροις Ὀδυσῆος , οὐδοῦ ἐπ’ αὐλείου · παλάμῃ δ’ ἔχε χάλκεον ἔγχος , εἰδομένη ξείνῳ , Ταφίων ἡγήτορι Μέντῃ . 
εὗρε δ’ ἄρα μνηστῆρας ἀγήνορας . 
οἱ μὲν ἔπειτα πεσσοῖσι προπάροιθε θυράων θυμὸν ἔτερπον ἥμενοι ἐν ῥινοῖσι βοῶν , οὓς ἔκτανον αὐτοί · 
κήρυκες δ’ αὐτοῖσι καὶ ὀτρηροὶ θεράποντες οἱ μὲν οἶνον ἔμισγον ἐνὶ κρητῆρσι καὶ ὕδωρ , οἱ δ’ αὖτε σπόγγοισι πολυτρήτοισι τραπέζας νίζον καὶ πρότιθεν , τοὶ δὲ κρέα πολλὰ δατεῦντο . 
τὴν δὲ πολὺ πρῶτος ἴδε Τηλέμαχος θεοειδής , ἧστο γὰρ ἐν μνηστῆρσι φίλον τετιημένος ἦτορ , ὀσσόμενος πατέρ’ ἐσθλὸν ἐνὶ φρεσίν , εἴ ποθεν ἐλθὼν μνηστήρων τῶν μὲν σκέδασιν κατὰ δώματα θείη , τιμὴν δ’ αὐτὸς ἔχοι καὶ δώμασιν οἷσιν ἀνάσσοι . 
τὰ φρονέων , μνηστῆρσι μεθήμενος , εἴσιδ’ Ἀθήνην . 
βῆ δ’ ἰθὺς προθύροιο , νεμεσσήθη δ’ ἐνὶ θυμῷ ξεῖνον δηθὰ θύρῃσιν ἐφεστάμεν · ἐγγύθι δὲ στὰς χεῖρ’ ἕλε δεξιτερὴν καὶ ἐδέξατο χάλκεον ἔγχος , καί μιν φωνήσας ἔπεα πτερόεντα προσηύδα · 
“χαῖρε , ξεῖνε , παρ’ ἄμμι φιλήσεαι · αὐτὰρ ἔπειτα δείπνου πασσάμενος μυθήσεαι ὅττεό σε χρή.” 
“ὣς εἰπὼν ἡγεῖθ’ , ἡ δ’ ἕσπετο Παλλὰς Ἀθήνη . 
οἱ δ’ ὅτε δή ῥ’ ἔντοσθεν ἔσαν δόμου ὑψηλοῖο , ἔγχος μέν ῥ’ ἔστησε φέρων πρὸς κίονα μακρὴν δουροδόκης ἔντοσθεν ἐυξόου , ἔνθα περ ἄλλα ἔγχε’ Ὀδυσσῆος ταλασίφρονος ἵστατο πολλά , αὐτὴν δ’ ἐς θρόνον εἷσεν ἄγων , ὑπὸ λῖτα πετάσσας , καλὸν δαιδάλεον · ὑπὸ δὲ θρῆνυς ποσὶν ἦεν . 
πὰρ δ’ αὐτὸς κλισμὸν θέτο ποικίλον , ἔκτοθεν ἄλλων μνηστήρων , μὴ ξεῖνος ἀνιηθεὶς ὀρυμαγδῷ δείπνῳ ἁδήσειεν , ὑπερφιάλοισι μετελθών , ἠδ’ ἵνα μιν περὶ πατρὸς ἀποιχομένοιο ἔροιτο . 
χέρνιβα δ’ ἀμφίπολος προχόῳ ἐπέχευε φέρουσα καλῇ χρυσείῃ , ὑπὲρ ἀργυρέοιο λέβητος , νίψασθαι · παρὰ δὲ ξεστὴν ἐτάνυσσε τράπεζαν . 
σῖτον δ’ αἰδοίη ταμίη παρέθηκε φέρουσα , εἴδατα πόλλ’ ἐπιθεῖσα , χαριζομένη παρεόντων · 
δαιτρὸς δὲ κρειῶν πίνακας παρέθηκεν ἀείρας παντοίων , παρὰ δέ σφι τίθει χρύσεια κύπελλα · 
κῆρυξ δ’ αὐτοῖσιν θάμ’ ἐπῴχετο οἰνοχοεύων . 
ἐς δ’ ἦλθον μνηστῆρες ἀγήνορες . 
οἱ μὲν ἔπειτα ἑξείης ἕζοντο κατὰ κλισμούς τε θρόνους τε , τοῖσι δὲ κήρυκες μὲν ὕδωρ ἐπὶ χεῖρας ἔχευαν , σῖτον δὲ δμῳαὶ παρενήνεον ἐν κανέοισιν , κοῦροι δὲ κρητῆρας ἐπεστέψαντο ποτοῖο . 
οἱ δ’ ἐπ’ ὀνείαθ’ ἑτοῖμα προκείμενα χεῖρας ἴαλλον . 
αὐτὰρ ἐπεὶ πόσιος καὶ ἐδητύος ἐξ ἔρον ἕντο μνηστῆρες , τοῖσιν μὲν ἐνὶ φρεσὶν ἄλλα μεμήλει , μολπή τ’ ὀρχηστύς τε · τὰ γὰρ τ’ ἀναθήματα δαιτός · 
κῆρυξ δ’ ἐν χερσὶν κίθαριν περικαλλέα θῆκεν 
Φημίῳ , ὅς ῥ’ ἤειδε παρὰ μνηστῆρσιν ἀνάγκῃ . 
ἦ τοι ὁ φορμίζων ἀνεβάλλετο καλὸν ἀείδειν . 
αὐτὰρ Τηλέμαχος προσέφη γλαυκῶπιν Ἀθήνην , ἄγχι σχὼν κεφαλήν , ἵνα μὴ πευθοίαθ’ οἱ ἄλλοι · 
“ξεῖνε φίλ’ , ἦ καὶ μοι νεμεσήσεαι ὅττι κεν εἴπω ; 
τούτοισιν μὲν ταῦτα μέλει , κίθαρις καὶ ἀοιδή , ῥεῖ’ , ἐπεὶ ἀλλότριον βίοτον νήποινον ἔδουσιν , ἀνέρος , οὗ δή που λεύκ’ ὀστέα πύθεται ὄμβρῳ κείμεν’ ἐπ’ ἠπείρου , ἢ εἰν ἁλὶ κῦμα κυλίνδει . 
εἰ κεῖνόν γ’ Ἰθάκηνδε ἰδοίατο νοστήσαντα , πάντες κ’ ἀρησαίατ’ ἐλαφρότεροι πόδας εἶναι ἢ ἀφνειότεροι χρυσοῖό τε ἐσθῆτός τε . 
νῦν δ’ ὁ μὲν ὣς ἀπόλωλε κακὸν μόρον , οὐδέ τις ἡμῖν θαλπωρή , εἴ πέρ τις ἐπιχθονίων ἀνθρώπων φῇσιν ἐλεύσεσθαι · τοῦ δ’ ὤλετο νόστιμον ἦμαρ . 
ἀλλ’ ἄγε μοι τόδε εἰπὲ καὶ ἀτρεκέως κατάλεξον · 
τίς πόθεν εἰς ἀνδρῶν ; 
πόθι τοι πόλις ἠδὲ τοκῆες ; 
ὁπποίης τ’ ἐπὶ νηὸς ἀφίκεο · πῶς δέ σε ναῦται ἤγαγον εἰς Ἰθάκην ; 
τίνες ἔμμεναι εὐχετόωντο ; 
οὐ μὲν γὰρ τί σε πεζὸν ὀίομαι ἐνθάδ’ ἱκέσθαι . 
καί μοι τοῦτ’ ἀγόρευσον ἐτήτυμον , ὄφρ’ ἐὺ εἰδῶ , ἠὲ νέον μεθέπεις ἦ καὶ πατρώιός ἐσσι ξεῖνος , ἐπεὶ πολλοὶ ἴσαν ἀνέρες ἡμέτερον δῶ ἄλλοι , ἐπεὶ καὶ κεῖνος ἐπίστροφος ἦν ἀνθρώπων.” τὸν δ’ αὖτε προσέειπε θεά , γλαυκῶπις Ἀθήνη · 
“τοιγὰρ ἐγώ τοι ταῦτα μάλ’ ἀτρεκέως ἀγορεύσω . 
Μέντης Ἀγχιάλοιο δαΐφρονος εὔχομαι εἶναι υἱός , ἀτὰρ Ταφίοισι φιληρέτμοισιν ἀνάσσω . 
νῦν δ’ ὧδε ξὺν νηὶ κατήλυθον ἠδ’ ἑτάροισιν πλέων ἐπὶ οἴνοπα πόντον ἐπ’ ἀλλοθρόους ἀνθρώπους , ἐς Τεμέσην μετὰ χαλκόν , ἄγω δ’ αἴθωνα σίδηρον . 
νηῦς δέ μοι ἥδ’ ἕστηκεν ἐπ’ ἀγροῦ νόσφι πόληος , ἐν λιμένι Ῥείθρῳ ὑπὸ Νηίῳ ὑλήεντι . 
ξεῖνοι δ’ ἀλλήλων πατρώιοι εὐχόμεθ’ εἶναι ἐξ ἀρχῆς , εἴ πέρ τε γέροντ’ εἴρηαι ἐπελθὼν 
Λαέρτην ἥρωα , τὸν οὐκέτι φασὶ πόλινδε ἔρχεσθ’ , ἀλλ’ ἀπάνευθεν ἐπ’ ἀγροῦ πήματα πάσχειν γρηὶ σὺν ἀμφιπόλῳ , ἥ οἱ βρῶσίν τε πόσιν τε παρτιθεῖ , εὖτ’ ἄν μιν κάματος κατὰ γυῖα λάβῃσιν ἑρπύζοντ’ ἀνὰ γουνὸν ἀλωῆς οἰνοπέδοιο . 
νῦν δ’ ἦλθον · δὴ γάρ μιν ἔφαντ’ ἐπιδήμιον εἶναι , σὸν πατέρ’ · ἀλλά νυ τόν γε θεοὶ βλάπτουσι κελεύθου . 
οὐ γάρ πω τέθνηκεν ἐπὶ χθονὶ δῖος Ὀδυσσεύς , ἀλλ’ ἔτι που ζωὸς κατερύκεται εὐρέι πόντῳ νήσῳ ἐν ἀμφιρύτῃ , χαλεποὶ δέ μιν ἄνδρες ἔχουσιν ἄγριοι , οἵ που κεῖνον ἐρυκανόωσ’ ἀέκοντα . 
αὐτὰρ νῦν τοι ἐγὼ μαντεύσομαι , ὡς ἐνὶ θυμῷ ἀθάνατοι βάλλουσι καὶ ὡς τελέεσθαι ὀίω , οὔτε τι μάντις ἐὼν οὔτ’ οἰωνῶν σάφα εἰδώς . 
οὔ τοι ἔτι δηρόν γε φίλης ἀπὸ πατρίδος αἴης ἔσσεται , οὐδ’ εἴ πέρ τε σιδήρεα δέσματ’ ἔχῃσιν · 
φράσσεται ὥς κε νέηται , ἐπεὶ πολυμήχανός ἐστιν . 
ἀλλ’ ἄγε μοι τόδε εἰπὲ καὶ ἀτρεκέως κατάλεξον , εἰ δὴ ἐξ αὐτοῖο τόσος πάϊς εἰς Ὀδυσῆος . 
αἰνῶς μὲν κεφαλήν τε καὶ ὄμματα καλὰ ἔοικας κείνῳ , ἐπεὶ θαμὰ τοῖον ἐμισγόμεθ’ ἀλλήλοισιν , πρίν γε τὸν ἐς Τροίην ἀναβήμεναι , ἔνθα περ ἄλλοι 
Ἀργείων οἱ ἄριστοι ἔβαν κοίλῃς ἐνὶ νηυσίν · 
ἐκ τοῦ δ’ οὔτ’ Ὀδυσῆα ἐγὼν ἴδον οὔτ’ ἔμ’ ἐκεῖνος.” τὴν δ’ αὖ Τηλέμαχος πεπνυμένος ἀντίον ηὔδα · 
“τοιγὰρ ἐγώ τοι , ξεῖνε , μάλ’ ἀτρεκέως ἀγορεύσω . 
μήτηρ μέν τέ μέ φησι τοῦ ἔμμεναι , αὐτὰρ ἐγώ γε οὐκ οἶδ’ · οὐ γάρ πώ τις ἑὸν γόνον αὐτὸς ἀνέγνω . 
ὡς δὴ ἐγώ γ’ ὄφελον μάκαρός νύ τευ ἔμμεναι υἱὸς ἀνέρος , ὃν κτεάτεσσιν ἑοῖς ἔπι γῆρας ἔτετμε . 
νῦν δ’ ὃς ἀποτμότατος γένετο θνητῶν ἀνθρώπων , τοῦ μ’ ἔκ φασι γενέσθαι , ἐπεὶ σύ με τοῦτ’ ἐρεείνεις.” τὸν δ’ αὖτε προσέειπε θεά , γλαυκῶπις Ἀθήνη · 
“οὐ μέν τοι γενεήν γε θεοὶ νώνυμνον ὀπίσσω θῆκαν , ἐπεὶ σέ γε τοῖον ἐγείνατο Πηνελόπεια . 
ἀλλ’ ἄγε μοι τόδε εἰπὲ καὶ ἀτρεκέως κατάλεξον · 
τίς δαίς , τίς δὲ ὅμιλος ὅδ’ ἔπλετο ; 
τίπτε δέ σε χρεώ ; 
εἰλαπίνη ἠὲ γάμος ; 
ἐπεὶ οὐκ ἔρανος τάδε γ’ ἐστίν · 
ὥς τέ μοι ὑβρίζοντες ὑπερφιάλως δοκέουσι δαίνυσθαι κατὰ δῶμα . 
νεμεσσήσαιτό κεν ἀνὴρ αἴσχεα πόλλ’ ὁρόων , ὅς τις πινυτός γε μετέλθοι.” τὴν δ’ αὖ Τηλέμαχος πεπνυμένος ἀντίον ηὔδα · 
“ξεῖν’ , ἐπεὶ ἂρ δὴ ταῦτά μ’ ἀνείρεαι ἠδὲ μεταλλᾷς , μέλλεν μέν ποτε οἶκος ὅδ’ ἀφνειὸς καὶ ἀμύμων ἔμμεναι , ὄφρ’ ἔτι κεῖνος ἀνὴρ ἐπιδήμιος ἦεν · 
νῦν δ’ ἑτέρως ἐβόλοντο θεοὶ κακὰ μητιόωντες , οἳ κεῖνον μὲν ἄιστον ἐποίησαν περὶ πάντων ἀνθρώπων , ἐπεὶ οὔ κε θανόντι περ ὧδ’ ἀκαχοίμην , εἰ μετὰ οἷς ἑτάροισι δάμη Τρώων ἐνὶ δήμῳ , ἠὲ φίλων ἐν χερσίν , ἐπεὶ πόλεμον τολύπευσεν . 
τῷ κέν οἱ τύμβον μὲν ἐποίησαν Παναχαιοί , ἠδέ κε καὶ ᾧ παιδὶ μέγα κλέος ἤρατ’ ὀπίσσω . 
νῦν δέ μιν ἀκλειῶς ἅρπυιαι ἀνηρείψαντο · 
οἴχετ’ ἄιστος ἄπυστος , ἐμοὶ δ’ ὀδύνας τε γόους τε κάλλιπεν . 
οὐδέ τι κεῖνον ὀδυρόμενος στεναχίζω οἶον , ἐπεί νύ μοι ἄλλα θεοὶ κακὰ κήδε’ ἔτευξαν . 
ὅσσοι γὰρ νήσοισιν ἐπικρατέουσιν ἄριστοι , 
Δουλιχίῳ τε Σάμῃ τε καὶ ὑλήεντι Ζακύνθῳ , ἠδ’ ὅσσοι κραναὴν Ἰθάκην κάτα κοιρανέουσιν , τόσσοι μητέρ’ ἐμὴν μνῶνται , τρύχουσι δὲ οἶκον . 
ἡ δ’ οὔτ’ ἀρνεῖται στυγερὸν γάμον οὔτε τελευτὴν ποιῆσαι δύναται · τοὶ δὲ φθινύθουσιν ἔδοντες οἶκον ἐμόν · τάχα δή με διαρραίσουσι καὶ αὐτόν.” τὸν δ’ ἐπαλαστήσασα προσηύδα Παλλὰς Ἀθήνη · 
“ὢ πόποι , ἦ δὴ πολλὸν ἀποιχομένου Ὀδυσῆος δεύῃ , ὅ κε μνηστῆρσιν ἀναιδέσι χεῖρας ἐφείη . 
εἰ γὰρ νῦν ἐλθὼν δόμου ἐν πρώτῃσι θύρῃσι σταίη , ἔχων πήληκα καὶ ἀσπίδα καὶ δύο δοῦρε , τοῖος ἐὼν οἷόν μιν ἐγὼ τὰ πρῶτ’ ἐνόησα οἴκῳ ἐν ἡμετέρῳ πίνοντά τε τερπόμενόν τε , ἐξ Ἐφύρης ἀνιόντα παρ’ Ἴλου Μερμερίδαο— ᾤχετο γὰρ καὶ κεῖσε θοῆς ἐπὶ νηὸς Ὀδυσσεὺς φάρμακον ἀνδροφόνον διζήμενος , ὄφρα οἱ εἴη ἰοὺς χρίεσθαι χαλκήρεας · ἀλλ’ ὁ μὲν οὔ οἱ δῶκεν , ἐπεί ῥα θεοὺς νεμεσίζετο αἰὲν ἐόντας , ἀλλὰ πατήρ οἱ δῶκεν ἐμός · φιλέεσκε γὰρ αἰνῶς— τοῖος ἐὼν μνηστῆρσιν ὁμιλήσειεν Ὀδυσσεύς · 
πάντες κ’ ὠκύμοροί τε γενοίατο πικρόγαμοί τε . 
ἀλλ’ ἦ τοι μὲν ταῦτα θεῶν ἐν γούνασι κεῖται , ἤ κεν νοστήσας ἀποτίσεται , ἦε καὶ οὐκί , οἷσιν ἐνὶ μεγάροισι · σὲ δὲ φράζεσθαι ἄνωγα , ὅππως κε μνηστῆρας ἀπώσεαι ἐκ μεγάροιο . 
εἰ δ’ ἄγε νῦν ξυνίει καὶ ἐμῶν ἐμπάζεο μύθων · 
αὔριον εἰς ἀγορὴν καλέσας ἥρωας Ἀχαιοὺς μῦθον πέφραδε πᾶσι , θεοὶ δ’ ἐπὶ μάρτυροι ἔστων . 
μνηστῆρας μὲν ἐπὶ σφέτερα σκίδνασθαι ἄνωχθι , μητέρα δ’ , εἴ οἱ θυμὸς ἐφορμᾶται γαμέεσθαι , ἂψ ἴτω ἐς μέγαρον πατρὸς μέγα δυναμένοιο · 
οἱ δὲ γάμον τεύξουσι καὶ ἀρτυνέουσιν ἔεδνα πολλὰ μάλ’ , ὅσσα ἔοικε φίλης ἐπὶ παιδὸς ἕπεσθαι . 
σοὶ δ’ αὐτῷ πυκινῶς ὑποθήσομαι , αἴ κε πίθηαι · 
νῆ’ ἄρσας ἐρέτῃσιν ἐείκοσιν , ἥ τις ἀρίστη , ἔρχεο πευσόμενος πατρὸς δὴν οἰχομένοιο , ἤν τίς τοι εἴπῃσι βροτῶν , ἢ ὄσσαν ἀκούσῃς ἐκ Διός , ἥ τε μάλιστα φέρει κλέος ἀνθρώποισι . 
πρῶτα μὲν ἐς Πύλον ἐλθὲ καὶ εἴρεο Νέστορα δῖον , κεῖθεν δὲ Σπάρτηνδε παρὰ ξανθὸν Μενέλαον · 
ὃς γὰρ δεύτατος ἦλθεν Ἀχαιῶν χαλκοχιτώνων . 
εἰ μέν κεν πατρὸς βίοτον καὶ νόστον ἀκούσῃς , ἦ τ’ ἂν τρυχόμενός περ ἔτι τλαίης ἐνιαυτόν · 
εἰ δέ κε τεθνηῶτος ἀκούσῃς μηδ’ ἔτ’ ἐόντος , νοστήσας δὴ ἔπειτα φίλην ἐς πατρίδα γαῖαν σῆμά τέ οἱ χεῦαι καὶ ἐπὶ κτέρεα κτερεΐξαι πολλὰ μάλ’ , ὅσσα ἔοικε , καὶ ἀνέρι μητέρα δοῦναι . 
αὐτὰρ ἐπὴν δὴ ταῦτα τελευτήσῃς τε καὶ ἔρξῃς , φράζεσθαι δὴ ἔπειτα κατὰ φρένα καὶ κατὰ θυμὸν ὅππως κε μνηστῆρας ἐνὶ μεγάροισι τεοῖσι κτείνῃς ἠὲ δόλῳ ἢ ἀμφαδόν · οὐδέ τί σε χρὴ νηπιάας ὀχέειν , ἐπεὶ οὐκέτι τηλίκος ἐσσι . 
ἢ οὐκ ἀίεις οἷον κλέος ἔλλαβε δῖος Ὀρέστης πάντας ἐπ’ ἀνθρώπους , ἐπεὶ ἔκτανε πατροφονῆα , 
Αἴγισθον δολόμητιν , ὅ οἱ πατέρα κλυτὸν ἔκτα ; 
καὶ σύ , φίλος , μάλα γάρ σ’ ὁρόω καλόν τε μέγαν τε , ἄλκιμος ἔσσ’ , ἵνα τίς σε καὶ ὀψιγόνων ἐὺ εἴπῃ . 
αὐτὰρ ἐγὼν ἐπὶ νῆα θοὴν κατελεύσομαι ἤδη ἠδ’ ἑτάρους , οἵ πού με μάλ’ ἀσχαλόωσι μένοντες · 
σοὶ δ’ αὐτῷ μελέτω , καὶ ἐμῶν ἐμπάζεο μύθων.” τὴν δ’ αὖ Τηλέμαχος πεπνυμένος ἀντίον ηὔδα · 
“ξεῖν’ , ἦ τοι μὲν ταῦτα φίλα φρονέων ἀγορεύεις , ὥς τε πατὴρ ᾧ παιδί , καὶ οὔ ποτε λήσομαι αὐτῶν . 
ἀλλ’ ἄγε νῦν ἐπίμεινον , ἐπειγόμενός περ ὁδοῖο , ὄφρα λοεσσάμενός τε τεταρπόμενός τε φίλον κῆρ , δῶρον ἔχων ἐπὶ νῆα κίῃς , χαίρων ἐνὶ θυμῷ , τιμῆεν , μάλα καλόν , ὅ τοι κειμήλιον ἔσται ἐξ ἐμεῦ , οἷα φίλοι ξεῖνοι ξείνοισι διδοῦσι.” τὸν δ’ ἠμείβετ’ ἔπειτα θεά , γλαυκῶπις Ἀθήνη · 
“μή μ’ ἔτι νῦν κατέρυκε , λιλαιόμενόν περ ὁδοῖο . 
δῶρον δ’ ὅττι κέ μοι δοῦναι φίλον ἦτορ ἀνώγῃ , αὖτις ἀνερχομένῳ δόμεναι οἶκόνδε φέρεσθαι , καὶ μάλα καλὸν ἑλών · σοὶ δ’ ἄξιον ἔσται ἀμοιβῆς.” ἡ μὲν ἄρ’ ὣς εἰποῦσ’ ἀπέβη γλαυκῶπις Ἀθήνη , ὄρνις δ’ ὣς ἀνόπαια διέπτατο · τῷ δ’ ἐνὶ θυμῷ θῆκε μένος καὶ θάρσος , ὑπέμνησέν τέ ἑ πατρὸς μᾶλλον ἔτ’ ἢ τὸ πάροιθεν . 
ὁ δὲ φρεσὶν ᾗσι νοήσας θάμβησεν κατὰ θυμόν · ὀίσατο γὰρ θεὸν εἶναι . 
αὐτίκα δὲ μνηστῆρας ἐπῴχετο ἰσόθεος φώς . 
τοῖσι δ’ ἀοιδὸς ἄειδε περικλυτός , οἱ δὲ σιωπῇ ἥατ’ ἀκούοντες · ὁ δ’ Ἀχαιῶν νόστον ἄειδε λυγρόν , ὃν ἐκ Τροίης ἐπετείλατο Παλλὰς Ἀθήνη . 
τοῦ δ’ ὑπερωιόθεν φρεσὶ σύνθετο θέσπιν ἀοιδὴν κούρη Ἰκαρίοιο , περίφρων Πηνελόπεια · 
κλίμακα δ’ ὑψηλὴν κατεβήσετο οἷο δόμοιο , οὐκ οἴη , ἅμα τῇ γε καὶ ἀμφίπολοι δύ’ ἕποντο . 
ἡ δ’ ὅτε δὴ μνηστῆρας ἀφίκετο δῖα γυναικῶν , στῆ ῥα παρὰ σταθμὸν τέγεος πύκα ποιητοῖο , ἄντα παρειάων σχομένη λιπαρὰ κρήδεμνα · 
ἀμφίπολος δ’ ἄρα οἱ κεδνὴ ἑκάτερθε παρέστη . 
δακρύσασα δ’ ἔπειτα προσηύδα θεῖον ἀοιδόν · 
“Φήμιε , πολλὰ γὰρ ἄλλα βροτῶν θελκτήρια οἶδας , ἔργ’ ἀνδρῶν τε θεῶν τε , τά τε κλείουσιν ἀοιδοί · 
τῶν ἕν γέ σφιν ἄειδε παρήμενος , οἱ δὲ σιωπῇ οἶνον πινόντων · ταύτης δ’ ἀποπαύε’ ἀοιδῆς λυγρῆς , ἥ τέ μοι αἰεὶ ἐνὶ στήθεσσι φίλον κῆρ τείρει , ἐπεί με μάλιστα καθίκετο πένθος ἄλαστον . 
τοίην γὰρ κεφαλὴν ποθέω μεμνημένη αἰεί , ἀνδρός , τοῦ κλέος εὐρὺ καθ’ Ἑλλάδα καὶ μέσον Ἄργος.” τὴν δ’ αὖ Τηλέμαχος πεπνυμένος ἀντίον ηὔδα · 
“μῆτερ ἐμή , τί τ’ ἄρα φθονέεις ἐρίηρον ἀοιδὸν τέρπειν ὅππῃ οἱ νόος ὄρνυται ; 
οὔ νύ τ’ ἀοιδοὶ αἴτιοι , ἀλλά ποθι Ζεὺς αἴτιος , ὅς τε δίδωσιν ἀνδράσιν ἀλφηστῇσιν , ὅπως ἐθέλῃσιν , ἑκάστῳ . 
τούτῳ δ’ οὐ νέμεσις Δαναῶν κακὸν οἶτον ἀείδειν · 
τὴν γὰρ ἀοιδὴν μᾶλλον ἐπικλείουσ’ ἄνθρωποι , ἥ τις ἀκουόντεσσι νεωτάτη ἀμφιπέληται . 
σοί δ’ ἐπιτολμάτω κραδίη καὶ θυμὸς ἀκούειν · 
οὐ γὰρ Ὀδυσσεὺς οἶος ἀπώλεσε νόστιμον ἦμαρ ἐν Τροίῃ , πολλοὶ δὲ καὶ ἄλλοι φῶτες ὄλοντο . 
ἀλλ’ εἰς οἶκον ἰοῦσα τὰ σ’ αὐτῆς ἔργα κόμιζε , ἱστόν τ’ ἠλακάτην τε , καὶ ἀμφιπόλοισι κέλευε ἔργον ἐποίχεσθαι · μῦθος δ’ ἄνδρεσσι μελήσει πᾶσι , μάλιστα δ’ ἐμοί · τοῦ γὰρ κράτος ἔστ’ ἐνὶ οἴκῳ.” ἡ μὲν θαμβήσασα πάλιν οἶκόνδε βεβήκει · 
παιδὸς γὰρ μῦθον πεπνυμένον ἔνθετο θυμῷ . 
ἐς δ’ ὑπερῷ’ ἀναβᾶσα σὺν ἀμφιπόλοισι γυναιξὶ κλαῖεν ἔπειτ’ Ὀδυσῆα φίλον πόσιν , ὄφρα οἱ ὕπνον ἡδὺν ἐπὶ βλεφάροισι βάλε γλαυκῶπις Ἀθήνη . 
μνηστῆρες δ’ ὁμάδησαν ἀνὰ μέγαρα σκιόεντα , πάντες δ’ ἠρήσαντο παραὶ λεχέεσσι κλιθῆναι . 
τοῖσι δὲ Τηλέμαχος πεπνυμένος ἤρχετο μύθων · 
“μητρὸς ἐμῆς μνηστῆρες ὑπέρβιον ὕβριν ἔχοντες , νῦν μὲν δαινύμενοι τερπώμεθα , μηδὲ βοητὺς ἔστω , ἐπεὶ τόδε καλὸν ἀκουέμεν ἐστὶν ἀοιδοῦ τοιοῦδ’ οἷος ὅδ’ ἐστί , θεοῖς ἐναλίγκιος αὐδήν . 
ἠῶθεν δ’ ἀγορήνδε καθεζώμεσθα κιόντες πάντες , ἵν’ ὕμιν μῦθον ἀπηλεγέως ἀποείπω , ἐξιέναι μεγάρων · ἄλλας δ’ ἀλεγύνετε δαῖτας , ὑμὰ κτήματ’ ἔδοντες , ἀμειβόμενοι κατὰ οἴκους . 
εἰ δ’ ὕμιν δοκέει τόδε λωίτερον καὶ ἄμεινον ἔμμεναι , ἀνδρὸς ἑνὸς βίοτον νήποινον ὀλέσθαι , κείρετ’ · ἐγὼ δὲ θεοὺς ἐπιβώσομαι αἰὲν ἐόντας , αἴ κέ ποθι Ζεὺς δῷσι παλίντιτα ἔργα γενέσθαι · 
νήποινοί κεν ἔπειτα δόμων ἔντοσθεν ὄλοισθε.” 
“ὣς ἔφαθ’ , οἱ δ’ ἄρα πάντες ὀδὰξ ἐν χείλεσι φύντες 
Τηλέμαχον θαύμαζον , ὃ θαρσαλέως ἀγόρευεν . 
τὸν δ’ αὖτ’ Ἀντίνοος προσέφη , Εὐπείθεος υἱός · 
“Τηλέμαχ’ , ἦ μάλα δή σε διδάσκουσιν θεοὶ αὐτοὶ ὑψαγόρην τ’ ἔμεναι καὶ θαρσαλέως ἀγορεύειν · 
μὴ σέ γ’ ἐν ἀμφιάλῳ Ἰθάκῃ βασιλῆα Κρονίων ποιήσειεν , ὅ τοι γενεῇ πατρώιόν ἐστιν.” τὸν δ’ αὖ Τηλέμαχος πεπνυμένος ἀντίον ηὔδα · 
“Ἀντίνο’ , ἦ καί μοι νεμεσήσεαι ὅττι κεν εἴπω ; 
καὶ κεν τοῦτ’ ἐθέλοιμι Διός γε διδόντος ἀρέσθαι . 
ἦ φὴ|ς τοῦτο κάκιστον ἐν ἀνθρώποισι τετύχθαι ; 
οὐ μὲν γάρ τι κακὸν βασιλευέμεν · αἶψά τέ οἱ δῶ ἀφνειὸν πέλεται καὶ τιμηέστερος αὐτός . 
ἀλλ’ ἦ τοι βασιλῆες Ἀχαιῶν εἰσὶ καὶ ἄλλοι πολλοὶ ἐν ἀμφιάλῳ Ἰθάκῃ , νέοι ἠδὲ παλαιοί , τῶν κέν τις τόδ’ ἔχῃσιν , ἐπεὶ θάνε δῖος Ὀδυσσεύς · 
αὐτὰρ ἐγὼν οἴκοιο ἄναξ ἔσομ’ ἡμετέροιο καὶ δμώων , οὕς μοι ληίσσατο δῖος Ὀδυσσεύς.” τὸν δ’ αὖτ’ Εὐρύμαχος Πολύβου πάϊς ἀντίον ηὔδα · 
“Τηλέμαχ’ , ἦ τοι ταῦτα θεῶν ἐν γούνασι κεῖται , ὅς τις ἐν ἀμφιάλῳ Ἰθάκῃ βασιλεύσει Ἀχαιῶν · 
κτήματα δ’ αὐτὸς ἔχοις καὶ δώμασιν οἷσιν ἀνάσσοις . 
μὴ γὰρ ὅ γ’ ἔλθοι ἀνὴρ ὅς τίς σ’ ἀέκοντα βίηφιν κτήματ’ ἀπορραίσει , Ἰθάκης ἔτι ναιετοώσης . 
ἀλλ’ ἐθέλω σε , φέριστε , περὶ ξείνοιο ἐρέσθαι , ὁππόθεν οὗτος ἀνήρ , ποίης δ’ ἐξ εὔχεται εἶναι γαίης , ποῦ δέ νύ οἱ γενεὴ καὶ πατρὶς ἄρουρα . 
ἠέ τιν’ ἀγγελίην πατρὸς φέρει ἐρχομένοιο , ἦ ἑὸν αὐτοῦ χρεῖος ἐελδόμενος τόδ’ ἱκάνει ; 
οἷον ἀναΐξας ἄφαρ οἴχεται , οὐδ’ ὑπέμεινε γνώμεναι · οὐ μὲν γάρ τι κακῷ εἰς ὦπα ἐῴκει.” τὸν δ’ αὖ Τηλέμαχος πεπνυμένος ἀντίον ηὔδα · 
“Εὐρύμαχ’ , ἦ τοι νόστος ἀπώλετο πατρὸς ἐμοῖο · 
οὔτ’ οὖν ἀγγελίῃ ἔτι πείθομαι , εἴ ποθεν ἔλθοι , οὔτε θεοπροπίης ἐμπάζομαι , ἥν τινα μήτηρ ἐς μέγαρον καλέσασα θεοπρόπον ἐξερέηται . 
ξεῖνος δ’ οὗτος ἐμὸς πατρώιος ἐκ Τάφου ἐστίν , 
Μέντης δ’ Ἀγχιάλοιο δαΐφρονος εὔχεται εἶναι υἱός , ἀτὰρ Ταφίοισι φιληρέτμοισιν ἀνάσσει.” ὣς φάτο Τηλέμαχος , φρεσὶ δ’ ἀθανάτην θεὸν ἔγνω . 
οἱ δ’ εἰς ὀρχηστύν τε καὶ ἱμερόεσσαν ἀοιδὴν τρεψάμενοι τέρποντο , μένον δ’ ἐπὶ ἕσπερον ἐλθεῖν . 
τοῖσι δὲ τερπομένοισι μέλας ἐπὶ ἕσπερος ἦλθε · 
δὴ τότε κακκείοντες ἔβαν οἶκόνδε ἕκαστος . 
Τηλέμαχος δ’ , ὅθι οἱ θάλαμος περικαλλέος αὐλῆς ὑψηλὸς δέδμητο περισκέπτῳ ἐνὶ χώρῳ , ἔνθ’ ἔβη εἰς εὐνὴν πολλὰ φρεσὶ μερμηρίζων . 
τῷ δ’ ἄρ’ ἅμ’ αἰθομένας δαΐδας φέρε κεδνὰ ἰδυῖα 
Εὐρύκλεῑ , Ὦπος θυγάτηρ Πεισηνορίδαο , τήν ποτε Λαέρτης πρίατο κτεάτεσσιν ἑοῖσιν πρωθήβην ἔτ’ ἐοῦσαν , ἐεικοσάβοια δ’ ἔδωκεν , ἶσα δέ μιν κεδνῇ ἀλόχῳ τίεν ἐν μεγάροισιν , εὐνῇ δ’ οὔ ποτ’ ἔμικτο , χόλον δ’ ἀλέεινε γυναικός · 
ἥ οἱ ἅμ’ αἰθομένας δαΐδας φέρε , καί ἑ μάλιστα δμῳάων φιλέεσκε , καὶ ἔτρεφε τυτθὸν ἐόντα . 
ὤιξεν δὲ θύρας θαλάμου πύκα ποιητοῖο , ἕζετο δ’ ἐν λέκτρῳ , μαλακὸν δ’ ἔκδυνε χιτῶνα · 
καὶ τὸν μὲν γραίης πυκιμηδέος ἔμβαλε χερσίν . 
ἡ μὲν τὸν πτύξασα καὶ ἀσκήσασα χιτῶνα , πασσάλῳ ἀγκρεμάσασα παρὰ τρητοῖσι λέχεσσι βῆ ῥ’ ἴμεν ἐκ θαλάμοιο , θύρην δ’ ἐπέρυσσε κορώνῃ ἀργυρέῃ , ἐπὶ δὲ κληῖδ’ ἐτάνυσσεν ἱμάντι . 
ἔνθ’ ὅ γε παννύχιος , κεκαλυμμένος οἰὸς ἀώτῳ , βούλευε φρεσὶν ᾗσιν ὁδὸν τὴν πέφραδ’ Ἀθήνη . 
ἦμος δ’ ἠριγένεια φάνη ῥοδοδάκτυλος Ἠώς , ὤρνυτ’ ἄρ’ ἐξ εὐνῆφιν Ὀδυσσῆος φίλος υἱὸς εἵματα ἑσσάμενος , περὶ δὲ ξίφος ὀξὺ θέτ’ ὤμῳ , ποσσὶ δ’ ὑπὸ λιπαροῖσιν ἐδήσατο καλὰ πέδιλα , βῆ δ’ ἴμεν ἐκ θαλάμοιο θεῷ ἐναλίγκιος ἄντην . 
αἶψα δὲ κηρύκεσσι λιγυφθόγγοισι κέλευσε κηρύσσειν ἀγορήνδε κάρη κομόωντας Ἀχαιούς . 
οἱ μὲν ἐκήρυσσον , τοὶ δ’ ἠγείροντο μάλ’ ὦκα . 
αὐτὰρ ἐπεί ῥ’ ἤγερθεν ὁμηγερέες τ’ ἐγένοντο , βῆ ῥ’ ἴμεν εἰς ἀγορήν , παλάμῃ δ’ ἔχε χάλκεον ἔγχος , οὐκ οἶος , ἅμα τῷ γε δύω κύνες ἀργοὶ ἕποντο . 
θεσπεσίην δ’ ἄρα τῷ γε χάριν κατέχευεν Ἀθήνη . 
τὸν δ’ ἄρα πάντες λαοὶ ἐπερχόμενον θηεῦντο · 
ἕζετο δ’ ἐν πατρὸς θώκῳ , εἶξαν δὲ γέροντες . 
τοῖσι δ’ ἔπειθ’ ἥρως Αἰγύπτιος ἦρχ’ ἀγορεύειν , ὃς δὴ γήραϊ κυφὸς ἔην καὶ μυρία ᾔδη . 
καὶ γὰρ τοῦ φίλος υἱὸς ἅμ’ ἀντιθέῳ Ὀδυσῆι 
Ἴλιον εἰς ἐύπωλον ἔβη κοίλῃς ἐνὶ νηυσίν , 
Ἄντιφος αἰχμητής · τὸν δ’ ἄγριος ἔκτανε Κύκλωψ ἐν σπῆι γλαφυρῷ , πύματον δ’ ὡπλίσσατο δόρπον . 
τρεῖς δέ οἱ ἄλλοι ἔσαν , καὶ ὁ μὲν μνηστῆρσιν ὁμίλει , 
Εὐρύνομος , δύο δ’ αἰὲν ἔχον πατρώια ἔργα . 
ἀλλ’ οὐδ’ ὣς τοῦ λήθετ’ ὀδυρόμενος καὶ ἀχεύων . 
τοῦ ὅ γε δάκρυ χέων ἀγορήσατο καὶ μετέειπε · 
“κέκλυτε δὴ νῦν μευ , Ἰθακήσιοι , ὅττι κεν εἴπω · 
οὔτε ποθ’ ἡμετέρη ἀγορὴ γένετ’ οὔτε θόωκος ἐξ οὗ Ὀδυσσεὺς δῖος ἔβη κοίλῃς ἐνὶ νηυσί . 
νῦν δὲ τίς ὧδ’ ἤγειρε ; 
τίνα χρειὼ τόσον ἵκει ἠὲ νέων ἀνδρῶν ἢ οἳ προγενέστεροί εἰσιν ; 
ἠέ τιν’ ἀγγελίην στρατοῦ ἔκλυεν ἐρχομένοιο , ἥν χ’ ἡμῖν σάφα εἴποι , ὅτε πρότερός γε πύθοιτο ; 
ἦέ τι δήμιον ἄλλο πιφαύσκεται ἠδ’ ἀγορεύει ; 
ἐσθλός μοι δοκεῖ εἶναι , ὀνήμενος . 
εἴθε οἱ αὐτῷ 
Ζεὺς ἀγαθὸν τελέσειεν , ὅτι φρεσὶν ᾗσι μενοινᾷ.” ὣς φάτο , χαῖρε δὲ φήμῃ Ὀδυσσῆος φίλος υἱός , οὐδ’ ἄρ’ ἔτι δὴν ἧστο , μενοίνησεν δ’ ἀγορεύειν , στῆ δὲ μέσῃ ἀγορῇ · σκῆπτρον δέ οἱ ἔμβαλε χειρὶ κῆρυξ Πεισήνωρ πεπνυμένα μήδεα εἰδώς . 
πρῶτον ἔπειτα γέροντα καθαπτόμενος προσέειπεν · 
“ὦ γέρον , οὐχ ἑκὰς οὗτος ἀνήρ , τάχα δ’ εἴσεαι αὐτός , ὃς λαὸν ἤγειρα · μάλιστα δέ μ’ ἄλγος ἱκάνει . 
οὔτε τιν’ ἀγγελίην στρατοῦ ἔκλυον ἐρχομένοιο , ἥν χ’ ὑμῖν σάφα εἴπω , ὅτε πρότερός γε πυθοίμην , οὔτε τι δήμιον ἄλλο πιφαύσκομαι οὐδ’ ἀγορεύω , ἀλλ’ ἐμὸν αὐτοῦ χρεῖος , ὅ μοι κακὰ ἔμπεσεν οἴκῳ δοιά · τὸ μὲν πατέρ’ ἐσθλὸν ἀπώλεσα , ὅς ποτ’ ἐν ὑμῖν τοίσδεσσιν βασίλευε , πατὴρ δ’ ὣς ἤπιος ἦεν · 
νῦν δ’ αὖ καὶ πολὺ μεῖζον , ὃ δὴ τάχα οἶκον ἅπαντα πάγχυ διαρραίσει , βίοτον δ’ ἀπὸ πάμπαν ὀλέσσει . 
μητέρι μοι μνηστῆρες ἐπέχραον οὐκ ἐθελούσῃ , τῶν ἀνδρῶν φίλοι υἷες , οἳ ἐνθάδε γ’ εἰσὶν ἄριστοι , οἳ πατρὸς μὲν ἐς οἶκον ἀπερρίγασι νέεσθαι 
Ἰκαρίου , ὥς κ’ αὐτὸς ἐεδνώσαιτο θύγατρα , δοίη δ’ ᾧ κ’ ἐθέλοι καί οἱ κεχαρισμένος ἔλθοι · 
οἱ δ’ εἰς ἡμέτερον πωλεύμενοι ἤματα πάντα , βοῦς ἱερεύοντες καὶ ὄις καὶ πίονας αἶγας εἰλαπινάζουσιν πίνουσί τε αἴθοπα οἶνον μαψιδίως · τὰ δὲ πολλὰ κατάνεται . 
οὐ γὰρ ἔπ’ ἀνήρ , οἷος Ὀδυσσεὺς ἔσκεν , ἀρὴν ἀπὸ οἴκου ἀμῦναι . 
ἡμεῖς δ’ οὔ νύ τι τοῖοι ἀμυνέμεν · ἦ καὶ ἔπειτα λευγαλέοι τ’ ἐσόμεσθα καὶ οὐ δεδαηκότες ἀλκήν . 
ἦ τ’ ἂν ἀμυναίμην , εἴ μοι δύναμίς γε παρείη . 
οὐ γὰρ ἔτ’ ἀνσχετὰ ἔργα τετεύχαται , οὐδ’ ἔτι καλῶς οἶκος ἐμὸς διόλωλε . 
νεμεσσήθητε καὶ αὐτοί , ἄλλους τ’ αἰδέσθητε περικτίονας ἀνθρώπους , οἳ περιναιετάουσι · θεῶν δ’ ὑποδείσατε μῆνιν , μή τι μεταστρέψωσιν ἀγασσάμενοι κακὰ ἔργα . 
λίσσομαι ἠμὲν Ζηνὸς Ὀλυμπίου ἠδὲ Θέμιστος , ἥ τ’ ἀνδρῶν ἀγορὰς ἠμὲν λύει ἠδὲ καθίζει · 
σχέσθε , φίλοι , καί μ’ οἶον ἐάσατε πένθεϊ λυγρῷ τείρεσθ’ , εἰ μή πού τι πατὴρ ἐμὸς ἐσθλὸς Ὀδυσσεὺς δυσμενέων κάκ’ ἔρεξεν ἐυκνήμιδας Ἀχαιούς , τῶν μ’ ἀποτινύμενοι κακὰ ῥέζετε δυσμενέοντες , τούτους ὀτρύνοντες . 
ἐμοὶ δέ κε κέρδιον εἴη ὑμέας ἐσθέμεναι κειμήλιά τε πρόβασίν τε . 
εἴ χ’ ὑμεῖς γε φάγοιτε , τάχ’ ἄν ποτε καὶ τίσις εἴη · 
τόφρα γὰρ ἂν κατὰ ἄστυ ποτιπτυσσοίμεθα μύθῳ χρήματ’ ἀπαιτίζοντες , ἕως κ’ ἀπὸ πάντα δοθείη · 
νῦν δέ μοι ἀπρήκτους ὀδύνας ἐμβάλλετε θυμῷ.” ὣς φάτο χωόμενος , ποτὶ δὲ σκῆπτρον βάλε γαίῃ δάκρῡ ἀναπρήσας · οἶκτος δ’ ἕλε λαὸν ἅπαντα . 
ἔνθ’ ἄλλοι μὲν πάντες ἀκὴν ἔσαν , οὐδέ τις ἔτλη 
Τηλέμαχον μύθοισιν ἀμείψασθαι χαλεποῖσιν · 
Ἀντίνοος δέ μιν οἶος ἀμειβόμενος προσέειπε · 
“Τηλέμαχ’ ὑψαγόρη , μένος ἄσχετε , ποῖον ἔειπες ἡμέας αἰσχύνων · ἐθέλοις δέ κε μῶμον ἀνάψαι . 
σοὶ δ’ οὔ τι μνηστῆρες Ἀχαιῶν αἴτιοί εἰσιν , ἀλλὰ φίλη μήτηρ , ἥ τοι πέρι κέρδεα οἶδεν . 
ἤδη γὰρ τρίτον ἐστὶν ἔτος , τάχα δ’ εἶσι τέταρτον , ἐξ οὗ ἀτέμβει θυμὸν ἐνὶ στήθεσσιν Ἀχαιῶν . 
πάντας μέν ῥ’ ἔλπει καὶ ὑπίσχεται ἀνδρὶ ἑκάστῳ ἀγγελίας προϊεῖσα , νόος δέ οἱ ἄλλα μενοινᾷ . 
ἡ δὲ δόλον τόνδ’ ἄλλον ἐνὶ φρεσὶ μερμήριξε · 
στησαμένη μέγαν ἱστὸν ἐνὶ μεγάροισιν ὕφαινε , λεπτὸν καὶ περίμετρον · ἄφαρ δ’ ἡμῖν μετέειπε · 
“‘κοῦροι ἐμοὶ μνηστῆρες , ἐπεὶ θάνε δῖος Ὀδυσσεύς , μίμνετ’ ἐπειγόμενοι τὸν ἐμὸν γάμον , εἰς ὅ κε φᾶρος ἐκτελέσω , μή μοι μεταμώνια νήματ’ ὄληται , 
Λαέρτῃ ἥρωι ταφήιον , εἰς ὅτε κέν μιν μοῖρ’ ὀλοὴ καθέλῃσι τανηλεγέος θανάτοιο , μή τίς μοι κατὰ δῆμον Ἀχαιϊάδων νεμεσήσῃ . 
αἴ κεν ἄτερ σπείρου κεῖται πολλὰ κτεατίσσασ’ . 
“ὣς ἔφαθ’ , ἡμῖν δ’ αὖτ’ ἐπεπείθετο θυμὸς ἀγήνωρ . 
ἔνθα καὶ ἠματίη μὲν ὑφαίνεσκεν μέγαν ἱστόν , νύκτας δ’ ἀλλύεσκεν , ἐπεὶ δαΐδας παραθεῖτο . 
ὣς τρίετες μὲν ἔληθε δόλῳ καὶ ἔπειθεν Ἀχαιούς · 
ἀλλ’ ὅτε τέτρατον ἦλθεν ἔτος καὶ ἐπήλυθον ὧραι , καὶ τότε δή τις ἔειπε γυναικῶν , ἣ σάφα ᾔδη , καὶ τήν γ’ ἀλλύουσαν ἐφεύρομεν ἀγλαὸν ἱστόν . 
ὣς τὸ μὲν ἐξετέλεσσε καὶ οὐκ ἐθέλουσ’ ὑπ’ ἀνάγκης · 
σοὶ δ’ ὧδε μνηστῆρες ὑποκρίνονται , ἵν’ εἰδῇς αὐτὸς σῷ θυμῷ , εἰδῶσι δὲ πάντες Ἀχαιοί · 
μητέρα σὴν ἀπόπεμψον , ἄνωχθι δέ μιν γαμέεσθαι τῷ ὅτεῴ τε πατὴρ κέλεται καὶ ἁνδάνει αὐτῇ . 
εἰ δ’ ἔτ’ ἀνιήσει γε πολὺν χρόνον υἷας Ἀχαιῶν , τὰ φρονέουσ’ ἀνὰ θυμόν , ὅ οἱ πέρι δῶκεν Ἀθήνη ἔργα τ’ ἐπίστασθαι περικαλλέα καὶ φρένας ἐσθλὰς κέρδεά θ’ , οἷ’ οὔ πώ τιν’ ἀκούομεν οὐδὲ παλαιῶν , τάων αἳ πάρος ἦσαν ἐυπλοκαμῖδες Ἀχαιαί , 
Τυρώ τ’ Ἀλκμήνη τε ἐυστέφανός τε Μυκήνη · 
τάων οὔ τις ὁμοῖα νοήματα Πηνελοπείῃ ᾔδη · ἀτὰρ μὲν τοῦτό γ’ ἐναίσιμον οὐκ ἐνόησε . 
τόφρα γὰρ οὖν βίοτόν τε τεὸν καὶ κτήματ’ ἔδονται , ὄφρα κε κείνη τοῦτον ἔχῃ νόον , ὅν τινά οἱ νῦν ἐν στήθεσσι τιθεῖσι θεοί . 
μέγα μὲν κλέος αὐτῇ ποιεῖτ’ , αὐτὰρ σοί γε ποθὴν πολέος βιότοιο . 
ἡμεῖς δ’ οὔτ’ ἐπὶ ἔργα πάρος γ’ ἴμεν οὔτε πῃ ἄλλῃ , πρίν γ’ αὐτὴν γήμασθαι Ἀχαιῶν ᾧ κ’ ἐθέλῃσι.” τὸν δ’ αὖ Τηλέμαχος πεπνυμένος ἀντίον ηὔδα · 
“Ἀντίνο’ , οὔ πως ἔστι δόμων ἀέκουσαν ἀπῶσαι ἥ μ’ ἔτεχ’ , ἥ μ’ ἔθρεψε · πατὴρ δ’ ἐμὸς ἄλλοθι γαίης , ζώει ὅ γ’ ἦ τέθνηκε · κακὸν δέ με πόλλ’ ἀποτίνειν 
Ἰκαρίῳ , αἴ κ’ αὐτὸς ἑκὼν ἀπὸ μητέρα πέμψω . 
ἐκ γὰρ τοῦ πατρὸς κακὰ πείσομαι , ἄλλα δὲ δαίμων δώσει , ἐπεὶ μήτηρ στυγερὰς ἀρήσετ’ ἐρινῦς οἴκου ἀπερχομένη · νέμεσις δέ μοι ἐξ ἀνθρώπων ἔσσεται · ὣς οὐ τοῦτον ἐγώ ποτε μῦθον ἐνίψω . 
ὑμέτερος δ’ εἰ μὲν θυμὸς νεμεσίζεται αὐτῶν , ἔξιτέ μοι μεγάρων , ἄλλας δ’ ἀλεγύνετε δαῖτας ὑμὰ κτήματ’ ἔδοντες ἀμειβόμενοι κατὰ οἴκους . 
εἰ δ’ ὑμῖν δοκέει τόδε λωίτερον καὶ ἄμεινον ἔμμεναι , ἀνδρὸς ἑνὸς βίοτον νήποινον ὀλέσθαι , κείρετ’ · ἐγὼ δὲ θεοὺς ἐπιβώσομαι αἰὲν ἐόντας , αἴ κέ ποθι Ζεὺς δῷσι παλίντιτα ἔργα γενέσθαι . 
νήποινοί κεν ἔπειτα δόμων ἔντοσθεν ὄλοισθε.” 
“ὣς φάτο Τηλέμαχος , τῷ δ’ αἰετὼ εὐρύοπα Ζεὺς ὑψόθεν ἐκ κορυφῆς ὄρεος προέηκε πέτεσθαι . 
τὼ δ’ ἕως μέν ῥ’ ἐπέτοντο μετὰ πνοιῇς ἀνέμοιο πλησίω ἀλλήλοισι τιταινομένω πτερύγεσσιν · 
ἀλλ’ ὅτε δὴ μέσσην ἀγορὴν πολύφημον ἱκέσθην , ἔνθ’ ἐπιδινηθέντε τιναξάσθην πτερὰ πυκνά , ἐς δ’ ἰδέτην πάντων κεφαλάς , ὄσσοντο δ’ ὄλεθρον · 
δρυψαμένω δ’ ὀνύχεσσι παρειὰς ἀμφί τε δειρὰς δεξιὼ ἤιξαν διά τ’ οἰκία καὶ πόλιν αὐτῶν . 
θάμβησαν δ’ ὄρνιθας , ἐπεὶ ἴδον ὀφθαλμοῖσιν · 
ὥρμηναν δ’ ἀνὰ θυμὸν ἅ περ τελέεσθαι ἔμελλον . 
τοῖσι δὲ καὶ μετέειπε γέρων ἥρως Ἁλιθέρσης 
Μαστορίδης · ὁ γὰρ οἶος ὁμηλικίην ἐκέκαστο ὄρνιθας γνῶναι καὶ ἐναίσιμα μυθήσασθαι · 
ὅ σφιν ἐὺ φρονέων ἀγορήσατο καὶ μετέειπε · 
“κέκλυτε δὴ νῦν μευ , Ἰθακήσιοι , ὅττι κεν εἴπω · 
μνηστῆρσιν δὲ μάλιστα πιφαυσκόμενος τάδε εἴρω · 
τοῖσιν γὰρ μέγα πῆμα κυλίνδεται · οὐ γὰρ Ὀδυσσεὺς δὴν ἀπάνευθε φίλων ὧν ἔσσεται , ἀλλά που ἤδη ἐγγὺς ἐὼν τοῖσδεσσι φόνον καὶ κῆρα φυτεύει πάντεσσιν · πολέσιν δὲ καὶ ἄλλοισιν κακὸν ἔσται , οἳ νεμόμεσθ’ Ἰθάκην ἐυδείελον . 
ἀλλὰ πολὺ πρὶν φραζώμεσθ’ , ὥς κεν καταπαύσομεν · οἱ δὲ καὶ αὐτοὶ παυέσθων · καὶ γάρ σφιν ἄφαρ τόδε λώιόν ἐστιν . 
οὐ γὰρ ἀπείρητος μαντεύομαι , ἀλλ’ ἐὺ εἰδώς · 
καὶ γὰρ κείνῳ φημὶ τελευτηθῆναι ἅπαντα , ὥς οἱ ἐμυθεόμην , ὅτε Ἴλιον εἰσανέβαινον 
Ἀργεῖοι , μετὰ δέ σφιν ἔβη πολύμητις Ὀδυσσεύς . 
φῆν κακὰ πολλὰ παθόντ’ , ὀλέσαντ’ ἄπο πάντας ἑταίρους , ἄγνωστον πάντεσσιν ἐεικοστῷ ἐνιαυτῷ οἴκαδ’ ἐλεύσεσθαι · τὰ δὲ δὴ νῦν πάντα τελεῖται.” τὸν δ’ αὖτ’ Εὐρύμαχος Πολύβου πάϊς ἀντίον ηὔδα · 
“ὦ γέρον , εἰ δ’ ἄγε νῦν μαντεύεο σοῖσι τέκεσσιν οἴκαδ’ ἰών , μή πού τι κακὸν πάσχωσιν ὀπίσσω · 
ταῦτα δ’ ἐγὼ σέο πολλὸν ἀμείνων μαντεύεσθαι . 
ὄρνιθες δέ τε πολλοὶ ὑπ’ αὐγὰς ἠελίοιο φοιτῶσ’ , οὐδέ τε πάντες ἐναίσιμοι · αὐτὰρ Ὀδυσσεὺς ὤλετο τῆλ’ , ὡς καὶ σὺ καταφθίσθαι σὺν ἐκείνῳ ὤφελες . 
οὐκ ἂν τόσσα θεοπροπέων ἀγόρευες , οὐδέ κε Τηλέμαχον κεχολωμένον ὧδ’ ἀνιείης , σῷ οἴκῳ δῶρον ποτιδέγμενος , αἴ κε πόρῃσιν . 
ἀλλ’ ἔκ τοι ἐρέω , τὸ δὲ καὶ τετελεσμένον ἔσται · 
αἴ κε νεώτερον ἄνδρα παλαιά τε πολλά τε εἰδὼς παρφάμενος ἐπέεσσιν ἐποτρύνῃς χαλεπαίνειν , αὐτῷ μέν οἱ πρῶτον ἀνιηρέστερον ἔσται , πρῆξαι δ’ ἔμπης οὔ τι δυνήσεται εἵνεκα τῶνδε · 
σοὶ δέ , γέρον , θωὴν ἐπιθήσομεν , ἥν κ’ ἐνὶ θυμῷ τίνων ἀσχάλλῃς · χαλεπὸν δέ τοι ἔσσεται ἄλγος . 
Τηλεμάχῳ δ’ ἐν πᾶσιν ἐγὼν ὑποθήσομαι αὐτός · 
μητέρα ἣν ἐς πατρὸς ἀνωγέτω ἀπονέεσθαι · 
οἱ δὲ γάμον τεύξουσι καὶ ἀρτυνέουσιν ἔεδνα πολλὰ μάλ’ , ὅσσα ἔοικε φίλης ἐπὶ παιδὸς ἕπεσθαι . 
οὐ γὰρ πρὶν παύσεσθαι ὀίομαι υἷας Ἀχαιῶν μνηστύος ἀργαλέης , ἐπεὶ οὔ τινα δείδιμεν ἔμπης , οὔτ’ οὖν Τηλέμαχον μάλα περ πολύμυθον ἐόντα , οὔτε θεοπροπίης ἐμπαζόμεθ’ , ἣν σύ , γεραιέ , μυθέαι ἀκράαντον , ἀπεχθάνεαι δ’ ἔτι μᾶλλον . 
χρήματα δ’ αὖτε κακῶς βεβρώσεται , οὐδέ ποτ’ ἶσα ἔσσεται , ὄφρα κεν ἥ γε διατρίβῃσιν Ἀχαιοὺς ὃν γάμον · ἡμεῖς δ’ αὖ ποτιδέγμενοι ἤματα πάντα εἵνεκα τῆς ἀρετῆς ἐριδαίνομεν , οὐδὲ μετ’ ἄλλας ἐρχόμεθ’ , ἃς ἐπιεικὲς ὀπυιέμεν ἐστὶν ἑκάστῳ.” τὸν δ’ αὖ Τηλέμαχος πεπνυμένος ἀντίον ηὔδα · 
“Εὐρύμαχ’ ἠδὲ καὶ ἄλλοι , ὅσοι μνηστῆρες ἀγαυοί , ταῦτα μὲν οὐχ ὑμέας ἔτι λίσσομαι οὐδ’ ἀγορεύω · 
ἤδη γὰρ τὰ ἴσασι θεοὶ καὶ πάντες Ἀχαιοί . 
ἀλλ’ ἄγε μοι δότε νῆα θοὴν καὶ εἴκοσ’ ἑταίρους , οἵ κέ μοι ἔνθα καὶ ἔνθα διαπρήσσωσι κέλευθον . 
εἶμι γὰρ ἐς Σπάρτην τε καὶ ἐς Πύλον ἠμαθόεντα νόστον πευσόμενος πατρὸς δὴν οἰχομένοιο , ἤν τίς μοι εἴπῃσι βροτῶν ἢ ὄσσαν ἀκούσω ἐκ Διός , ἥ τε μάλιστα φέρει κλέος ἀνθρώποισιν · 
εἰ μέν κεν πατρὸς βίοτον καὶ νόστον ἀκούσω , ἦ τ’ ἄν , τρυχόμενός περ , ἔτι τλαίην ἐνιαυτόν · 
εἰ δέ κε τεθνηῶτος ἀκούσω μηδ’ ἔτ’ ἐόντος , νοστήσας δὴ ἔπειτα φίλην ἐς πατρίδα γαῖαν σῆμά τέ οἱ χεύω καὶ ἐπὶ κτέρεα κτερεΐξω πολλὰ μάλ’ , ὅσσα ἔοικε , καὶ ἀνέρι μητέρα δώσω.” ἦ τοι ὅ γ’ ὣς εἰπὼν κατ’ ἄρ’ ἕζετο , τοῖσι δ’ ἀνέστη 
Μέντωρ , ὅς ῥ’ Ὀδυσῆος ἀμύμονος ἦεν ἑταῖρος , καὶ οἱ ἰὼν ἐν νηυσὶν ἐπέτρεπεν οἶκον ἅπαντα , πείθεσθαί τε γέροντι καὶ ἔμπεδα πάντα φυλάσσειν · 
ὅ σφιν ἐὺ φρονέων ἀγορήσατο καὶ μετέειπεν · 
“κέκλυτε δὴ νῦν μευ , Ἰθακήσιοι , ὅττι κεν εἴπω · 
μή τις ἔτι πρόφρων ἀγανὸς καὶ ἤπιος ἔστω σκηπτοῦχος βασιλεύς , μηδὲ φρεσὶν αἴσιμα εἰδώς , ἀλλ’ αἰεὶ χαλεπός τ’ εἴη καὶ αἴσυλα ῥέζοι · 
ὡς οὔ τις μέμνηται Ὀδυσσῆος θείοιο λαῶν οἷσιν ἄνασσε , πατὴρ δ’ ὣς ἤπιος ἦεν . 
ἀλλ’ ἦ τοι μνηστῆρας ἀγήνορας οὔ τι μεγαίρω ἔρδειν ἔργα βίαια κακορραφίῃσι νόοιο · 
σφὰς γὰρ παρθέμενοι κεφαλὰς κατέδουσι βιαίως οἶκον Ὀδυσσῆος , τὸν δ’ οὐκέτι φασὶ νέεσθαι . 
νῦν δ’ ἄλλῳ δήμῳ νεμεσίζομαι , οἷον ἅπαντες ἧσθ’ ἄνεῳ , ἀτὰρ οὔ τι καθαπτόμενοι ἐπέεσσι παύρους μνηστῆρας καταπαύετε πολλοὶ ἐόντες.” τὸν δ’ Εὐηνορίδης Λειώκριτος ἀντίον ηὔδα · 
“Μέντορ ἀταρτηρέ , φρένας ἠλεέ , ποῖον ἔειπες ἡμέας ὀτρύνων καταπαυέμεν . 
ἀργαλέον δὲ ἀνδράσι καὶ πλεόνεσσι μαχήσασθαι περὶ δαιτί . 
εἴ περ γάρ κ’ Ὀδυσεὺς Ἰθακήσιος αὐτὸς ἐπελθὼν δαινυμένους κατὰ δῶμα ἑὸν μνηστῆρας ἀγαυοὺς ἐξελάσαι μεγάροιο μενοινήσεῑ ἐνὶ θυμῷ , οὔ κέν οἱ κεχάροιτο γυνή , μάλα περ χατέουσα , ἐλθόντ’ , ἀλλά κεν αὐτοῦ ἀεικέα πότμον ἐπίσποι , εἰ πλεόνεσσι μάχοιτο · σὺ δ’ οὐ κατὰ μοῖραν ἔειπες . 
ἀλλ’ ἄγε , λαοὶ μὲν σκίδνασθ’ ἐπὶ ἔργα ἕκαστος , τούτῳ δ’ ὀτρυνέει Μέντωρ ὁδὸν ἠδ’ Ἁλιθέρσης , οἵ τέ οἱ ἐξ ἀρχῆς πατρώιοί εἰσιν ἑταῖροι . 
ἀλλ’ ὀίω , καὶ δηθὰ καθήμενος ἀγγελιάων πεύσεται εἰν Ἰθάκῃ , τελέει δ’ ὁδὸν οὔ ποτε ταύτην.” ὣς ἄρ’ ἐφώνησεν , λῦσεν δ’ ἀγορὴν αἰψηρήν . 
οἱ μὲν ἄρ’ ἐσκίδναντο ἑὰ πρὸς δώμαθ’ ἕκαστος , μνηστῆρες δ’ ἐς δώματ’ ἴσαν θείου Ὀδυσῆος . 
Τηλέμαχος δ’ ἀπάνευθε κιὼν ἐπὶ θῖνα θαλάσσης , χεῖρας νιψάμενος πολιῆς ἁλὸς εὔχετ’ Ἀθήνῃ · 
“κλῦθί μευ , ὃ χθιζὸς θεὸς ἤλυθες ἡμέτερον δῶ καὶ μ’ ἐν νηὶ κέλευσας ἐπ’ ἠεροειδέα πόντον νόστον πευσόμενον πατρὸς δὴν οἰχομένοιο ἔρχεσθαι · τὰ δὲ πάντα διατρίβουσιν Ἀχαιοί , μνηστῆρες δὲ μάλιστα κακῶς ὑπερηνορέοντες.” ὣς ἔφατ’ εὐχόμενος , σχεδόθεν δέ οἱ ἦλθεν Ἀθήνη , 
Μέντορι εἰδομένη ἠμὲν δέμας ἠδὲ καὶ αὐδήν , καί μιν φωνήσασ’ ἔπεα πτερόεντα προσηύδα · 
“Τηλέμαχ’ , οὐδ’ ὄπιθεν κακὸς ἔσσεαι οὐδ’ ἀνοήμων , εἰ δή τοι σοῦ πατρὸς ἐνέστακται μένος ἠύ , οἷος κεῖνος ἔην τελέσαι ἔργον τε ἔπος τε · 
οὔ τοι ἔπειθ’ ἁλίη ὁδὸς ἔσσεται οὐδ’ ἀτέλεστος . 
εἰ δ’ οὐ κείνου γ’ ἐσσὶ γόνος καὶ Πηνελοπείης , οὐ σέ γ’ ἔπειτα ἔολπα τελευτήσειν , ἃ μενοινᾷς . 
παῦροι γάρ τοι παῖδες ὁμοῖοι πατρὶ πέλονται , οἱ πλέονες κακίους , παῦροι δέ τε πατρὸς ἀρείους . 
ἀλλ’ ἐπεὶ οὐδ’ ὄπιθεν κακὸς ἔσσεαι οὐδ’ ἀνοήμων , οὐδέ σε πάγχυ γε μῆτις Ὀδυσσῆος προλέλοιπεν , ἐλπωρή τοι ἔπειτα τελευτῆσαι τάδε ἔργα . 
τῶ νῦν μνηστήρων μὲν ἔα βουλήν τε νόον τε ἀφραδέων , ἐπεὶ οὔ τι νοήμονες οὐδὲ δίκαιοι · 
οὐδέ τι ἴσασιν θάνατον καὶ κῆρα μέλαιναν , ὃς δή σφι σχεδόν ἐστιν , ἐπ’ ἤματι πάντας ὀλέσθαι . 
σοὶ δ’ ὁδὸς οὐκέτι δηρὸν ἀπέσσεται ἣν σὺ μενοινᾷς · 
τοῖος γάρ τοι ἑταῖρος ἐγὼ πατρώιός εἰμι , ὅς τοι νῆα θοὴν στελέω καὶ ἅμ’ ἕψομαι αὐτός . 
ἀλλὰ σὺ μὲν πρὸς δώματ’ ἰὼν μνηστῆρσιν ὁμίλει , ὅπλισσόν τ’ ἤια καὶ ἄγγεσιν ἄρσον ἅπαντα , οἶνον ἐν ἀμφιφορεῦσι , καὶ ἄλφιτα , μυελὸν ἀνδρῶν , δέρμασιν ἐν πυκινοῖσιν · ἐγὼ δ’ ἀνὰ δῆμον ἑταίρους αἶψ’ ἐθελοντῆρας συλλέξομαι . 
εἰσὶ δὲ νῆες πολλαὶ ἐν ἀμφιάλῳ Ἰθάκῃ , νέαι ἠδὲ παλαιαί · 
τάων μέν τοι ἐγὼν ἐπιόψομαι ἥ τις ἀρίστη , ὦκα δ’ ἐφοπλίσσαντες ἐνήσομεν εὐρέι πόντῳ.” ὣς φάτ’ Ἀθηναίη κούρη Διός · οὐδ’ ἄρ’ ἔτι δὴν 
Τηλέμαχος παρέμιμνεν , ἐπεὶ θεοῦ ἔκλυεν αὐδήν . 
βῆ δ’ ἰέναι πρὸς δῶμα , φίλον τετιημένος ἦτορ , εὗρε δ’ ἄρα μνηστῆρας ἀγήνορας ἐν μεγάροισιν , αἶγας ἀνιεμένους σιάλους θ’ εὕοντας ἐν αὐλῇ . 
Ἀντίνοος δ’ ἰθὺς γελάσας κίε Τηλεμάχοιο , ἔν τ’ ἄρα οἱ φῦ χειρί , ἔπος τ’ ἔφατ’ ἔκ τ’ ὀνόμαζε · 
“Τηλέμαχ’ ὑψαγόρη , μένος ἄσχετε , μή τί τοι ἄλλο ἐν στήθεσσι κακὸν μελέτω ἔργον τε ἔπος τε , ἀλλά μοι ἐσθιέμεν καὶ πινέμεν , ὡς τὸ πάρος περ . 
ταῦτα δέ τοι μάλα πάντα τελευτήσουσιν Ἀχαιοί , νῆα καὶ ἐξαίτους ἐρέτας , ἵνα θᾶσσον ἵκηαι ἐς Πύλον ἠγαθέην μετ’ ἀγαυοῦ πατρὸς ἀκουήν.” τὸν δ’ αὖ Τηλέμαχος πεπνυμένος ἀντίον ηὔδα · 
“Ἀντίνο’ , οὔ πως ἔστιν ὑπερφιάλοισι μεθ’ ὑμῖν δαίνυσθαί τ’ ἀκέοντα καὶ εὐφραίνεσθαι ἕκηλον . 
ἦ οὐχ ἅλις ὡς τὸ πάροιθεν ἐκείρετε πολλὰ καὶ ἐσθλὰ κτήματ’ ἐμά , μνηστῆρες , ἐγὼ δ’ ἔτι νήπιος ἦα ; 
νῦν δ’ ὅτε δὴ μέγας εἰμὶ καὶ ἄλλων μῦθον ἀκούων πυνθάνομαι , καὶ δή μοι ἀέξεται ἔνδοθι θυμός , πειρήσω , ὥς κ’ ὔμμι κακὰς ἐπὶ κῆρας ἰήλω , ἠὲ Πύλονδ’ ἐλθών , ἢ αὐτοῦ τῷδ’ ἐνὶ δήμῳ . 
εἶμι μέν , οὐδ’ ἁλίη ὁδὸς ἔσσεται ἣν ἀγορεύω , ἔμπορος · οὐ γὰρ νηὸς ἐπήβολος οὐδ’ ἐρετάων γίγνομαι · ὥς νύ που ὔμμιν ἐείσατο κέρδιον εἶναι.” ἦ ῥα , καὶ ἐκ χειρὸς χεῖρα σπάσατ’ Ἀντινόοιο ῥεῖα · μνηστῆρες δὲ δόμον κάτα δαῖτα πένοντο . 
οἱ δ’ ἐπελώβευον καὶ ἐκερτόμεον ἐπέεσσιν . 
ὧδε δέ τις εἴπεσκε νέων ὑπερηνορεόντων · 
“ἦ μάλα Τηλέμαχος φόνον ἡμῖν μερμηρίζει . 
ἤ τινας ἐκ Πύλου ἄξει ἀμύντορας ἠμαθόεντος ἢ ὅ γε καὶ Σπάρτηθεν , ἐπεί νύ περ ἵεται αἰνῶς · 
ἠὲ καὶ εἰς Ἐφύρην ἐθέλει , πίειραν ἄρουραν , ἐλθεῖν , ὄφρ’ ἔνθεν θυμοφθόρα φάρμακ’ ἐνείκῃ , ἐν δὲ βάλῃ κρητῆρι καὶ ἡμέας πάντας ὀλέσσῃ.” ἄλλος δ’ αὖτ’ εἴπεσκε νέων ὑπερηνορεόντων · 
“τίς δ’ οἶδ’ , εἴ κε καὶ αὐτὸς ἰὼν κοίλης ἐπὶ νηὸς τῆλε φίλων ἀπόληται ἀλώμενος ὥς περ Ὀδυσσεύς ; 
οὕτω κεν καὶ μᾶλλον ὀφέλλειεν πόνον ἄμμιν · 
κτήματα γάρ κεν πάντα δασαίμεθα , οἰκία δ’ αὖτε τούτου μητέρι δοῖμεν ἔχειν ἠδ’ ὅς τις ὀπυίοι.” ὣς φάν , ὁ δ’ ὑψόροφον θάλαμον κατεβήσετο πατρὸς εὐρύν , ὅθι νητὸς χρυσὸς καὶ χαλκὸς ἔκειτο ἐσθής τ’ ἐν χηλοῖσιν ἅλις τ’ ἐυῶδες ἔλαιον · 
ἐν δὲ πίθοι οἴνοιο παλαιοῦ ἡδυπότοιο ἕστασαν , ἄκρητον θεῖον ποτὸν ἐντὸς ἔχοντες , ἑξείης ποτὶ τοῖχον ἀρηρότες , εἴ ποτ’ Ὀδυσσεὺς οἴκαδε νοστήσειε καὶ ἄλγεα πολλὰ μογήσας . 
κληισταὶ δ’ ἔπεσαν σανίδες πυκινῶς ἀραρυῖαι , δικλίδες · ἐν δὲ γυνὴ ταμίη νύκτας τε καὶ ἦμαρ ἔσχ’ , ἣ πάντ’ ἐφύλασσε νόου πολυϊδρείῃσιν , 
Εὐρύκλεῑ , Ὦπος θυγάτηρ Πεισηνορίδαο . 
τὴν τότε Τηλέμαχος προσέφη θαλαμόνδε καλέσσας · 
“μαῖ’ , ἄγε δή μοι οἶνον ἐν ἀμφιφορεῦσιν ἄφυσσον ἡδύν , ὅτις μετὰ τὸν λαρώτατος ὃν σὺ φυλάσσεις κεῖνον ὀιομένη τὸν κάμμορον , εἴ ποθεν ἔλθοι διογενὴς Ὀδυσεὺς θάνατον καὶ κῆρας ἀλύξας . 
δώδεκα δ’ ἔμπλησον καὶ πώμασιν ἄρσον ἅπαντας . 
ἐν δέ μοι ἄλφιτα χεῦον ἐϋρραφέεσσι δοροῖσιν · 
εἴκοσι δ’ ἔστω μέτρα μυληφάτου ἀλφίτου ἀκτῆς . 
αὐτὴ δ’ οἴη ἴσθι · τὰ δ’ ἁθρόα πάντα τετύχθω · 
ἑσπέριος γὰρ ἐγὼν αἱρήσομαι , ὁππότε κεν δὴ μήτηρ εἰς ὑπερῷ’ ἀναβῇ κοίτου τε μέδηται . 
εἶμι γὰρ ἐς Σπάρτην τε καὶ ἐς Πύλον ἠμαθόεντα νόστον πευσόμενος πατρὸς φίλου , ἤν που ἀκούσω.” ὣς φάτο , κώκυσεν δὲ φίλη τροφὸς Εὐρύκλεια , καί ῥ’ ὀλοφυρομένη ἔπεα πτερόεντα προσηύδα · 
“τίπτε δέ τοι , φίλε τέκνον , ἐνὶ φρεσὶ τοῦτο νόημα ἔπλετο ; 
πῇ δ’ ἐθέλεις ἰέναι πολλὴν ἐπὶ γαῖαν μοῦνος ἐὼν ἀγαπητός ; 
ὁ δ’ ὤλετο τηλόθι πάτρης διογενὴς Ὀδυσεὺς ἀλλογνώτῳ ἐνὶ δήμῳ . 
οἱ δέ τοι αὐτίκ’ ἰόντι κακὰ φράσσονται ὀπίσσω , ὥς κε δόλῳ φθίῃς , τάδε δ’ αὐτοὶ πάντα δάσονται . 
ἀλλὰ μέν’ αὖθ’ ἐπὶ σοῖσι καθήμενος · οὐδέ τί σε χρὴ πόντον ἐπ’ ἀτρύγετον κακὰ πάσχειν οὐδ’ ἀλάλησθαι.” τὴν δ’ αὖ Τηλέμαχος πεπνυμένος ἀντίον ηὔδα · 
“θάρσει , μαῖ’ , ἐπεὶ οὔ τοι ἄνευ θεοῦ ἥδε γε βουλή . 
ἀλλ’ ὄμοσον μὴ μητρὶ φίλῃ τάδε μυθήσασθαι , πρίν γ’ ὅτ’ ἂν ἑνδεκάτη τε δυωδεκάτη τε γένηται , ἢ αὐτὴν ποθέσαι καὶ ἀφορμηθέντος ἀκοῦσαι , ὡς ἂν μὴ κλαίουσα κατὰ χρόα καλὸν ἰάπτῃ.” ὣς ἄρ’ ἔφη , γρῆυς δὲ θεῶν μέγαν ὅρκον ἀπώμνυ . 
αὐτὰρ ἐπεί ῥ’ ὄμοσέν τε τελεύτησέν τε τὸν ὅρκον , αὐτίκ’ ἔπειτά οἱ οἶνον ἐν ἀμφιφορεῦσιν ἄφυσσεν , ἐν δέ οἱ ἄλφιτα χεῦεν ἐϋρραφέεσσι δοροῖσι . 
Τηλέμαχος δ’ ἐς δώματ’ ἰὼν μνηστῆρσιν ὁμίλει . 
ἔνθ’ αὖτ’ ἄλλ’ ἐνόησε θεά , γλαυκῶπις Ἀθήνη . 
Τηλεμάχῳ ἐικυῖα κατὰ πτόλιν ᾤχετο πάντῃ , καί ῥα ἑκάστῳ φωτὶ παρισταμένη φάτο μῦθον , ἑσπερίους δ’ ἐπὶ νῆα θοὴν ἀγέρεσθαι ἀνώγει . 
ἡ δ’ αὖτε Φρονίοιο Νοήμονα φαίδιμον υἱὸν ᾔτεε νῆα θοήν · ὁ δέ οἱ πρόφρων ὑπέδεκτο . 
δύσετό τ’ ἠέλιος σκιόωντό τε πᾶσαι ἀγυιαί , καὶ τότε νῆα θοὴν ἅλαδ’ εἴρυσε , πάντα δ’ ἐν αὐτῇ ὅπλ’ ἐτίθει , τά τε νῆες ἐύσσελμοι φορέουσι . 
στῆσε δ’ ἐπ’ ἐσχατιῇ λιμένος , περὶ δ’ ἐσθλοὶ ἑταῖροι ἁθρόοι ἠγερέθοντο · θεὰ δ’ ὤτρυνεν ἕκαστον . 
ἔνθ’ αὖτ’ ἄλλ’ ἐνόησε θεά , γλαυκῶπις Ἀθήνη . 
βῆ ῤ’ ἰέναι πρὸς δώματ’ Ὀδυσσῆος θείοιο · 
ἔνθα μνηστήρεσσιν ἐπὶ γλυκὺν ὕπνον ἔχευε , πλάζε δὲ πίνοντας , χειρῶν δ’ ἔκβαλλε κύπελλα . 
οἱ δ’ εὕδειν ὤρνυντο κατὰ πτόλιν , οὐδ’ ἄρ’ ἔτι δὴν ἥατ’ , ἐπεί σφισιν ὕπνος ἐπὶ βλεφάροισιν ἔπιπτεν . 
αὐτὰρ Τηλέμαχον προσέφη γλαυκῶπις Ἀθήνη ἐκπροκαλεσσαμένη μεγάρων ἐὺ ναιεταόντων , 
Μέντορι εἰδομένη ἠμὲν δέμας ἠδὲ καὶ αὐδήν · 
“Τηλέμαχ’ , ἤδη μέν τοι ἐυκνήμιδες ἑταῖροι ἥατ’ ἐπήρετμοι τὴν σὴν ποτιδέγμενοι ὁρμήν · 
ἀλλ’ ἴομεν , μὴ δηθὰ διατρίβωμεν ὁδοῖο.” ὣς ἄρα φωνήσασ’ ἡγήσατο Παλλὰς Ἀθήνη καρπαλίμως · ὁ δ’ ἔπειτα μετ’ ἴχνια βαῖνε θεοῖο . 
αὐτὰρ ἐπεί ῥ’ ἐπὶ νῆα κατήλυθον ἠδὲ θάλασσαν , εὗρον ἔπειτ’ ἐπὶ θινὶ κάρη κομόωντας ἑταίρους . 
τοῖσι δὲ καὶ μετέειφ’ ἱερὴ ἲς Τηλεμάχοιο · 
“δεῦτε , φίλοι , ἤια φερώμεθα · πάντα γὰρ ἤδη ἁθρό’ ἐνὶ μεγάρῳ . 
μήτηρ δ’ ἐμὴ οὔ τι πέπυσται , οὐδ’ ἄλλαι δμωαί , μία δ’ οἴη μῦθον ἄκουσεν.” ὣς ἄρα φωνήσας ἡγήσατο , τοὶ δ’ ἅμ’ ἕποντο . 
οἱ δ’ ἄρα πάντα φέροντες ἐυσσέλμῳ ἐπὶ νηὶ κάτθεσαν , ὡς ἐκέλευσεν Ὀδυσσῆος φίλος υἱός . 
ἂν δ’ ἄρα Τηλέμαχος νηὸς βαῖν’ , ἦρχε δ’ Ἀθήνη , νηὶ δ’ ἐνὶ πρυμνῇ κατ’ ἄρ’ ἕζετο · ἄγχι δ’ ἄρ’ αὐτῆς ἕζετο Τηλέμαχος . 
τοὶ δὲ πρυμνήσῑ ἔλυσαν , ἂν δὲ καὶ αὐτοὶ βάντες ἐπὶ κληῖσι καθῖζον . 
τοῖσιν δ’ ἴκμενον οὖρον ἵει γλαυκῶπις Ἀθήνη , ἀκραῆ Ζέφυρον , κελάδοντ’ ἐπὶ οἴνοπα πόντον . 
Τηλέμαχος δ’ ἑτάροισιν ἐποτρύνας ἐκέλευσεν ὅπλων ἅπτεσθαι · τοὶ δ’ ὀτρύνοντος ἄκουσαν . 
ἱστὸν δ’ εἰλάτινον κοίλης ἔντοσθε μεσόδμης στῆσαν ἀείραντες , κατὰ δὲ προτόνοισιν ἔδησαν , ἕλκον δ’ ἱστία λευκὰ ἐυστρέπτοισι βοεῦσιν . 
ἔπρησεν δ’ ἄνεμος μέσον ἱστίον , ἀμφὶ δὲ κῦμα στείρῃ πορφύρεον μεγάλ’ ἴαχε νηὸς ἰούσης · 
ἡ δ’ ἔθεεν κατὰ κῦμα διαπρήσσουσα κέλευθον . 
δησάμενοι δ’ ἄρα ὅπλα θοὴν ἀνὰ νῆα μέλαιναν στήσαντο κρητῆρας ἐπιστεφέας οἴνοιο , λεῖβον δ’ ἀθανάτοισι θεοῖς αἰειγενέτῃσιν , ἐκ πάντων δὲ μάλιστα Διὸς γλαυκώπιδι κούρῃ . 
παννυχίη μέν ῥ’ ἥ γε καὶ ἠῶ πεῖρε κέλευθον . 
Ἠέλιος δ’ ἀνόρουσε , λιπὼν περικαλλέα λίμνην , οὐρανὸν ἐς πολύχαλκον , ἵν’ ἀθανάτοισι φαείνοι καὶ θνητοῖσι βροτοῖσιν ἐπὶ ζείδωρον ἄρουραν · 
οἱ δὲ Πύλον , Νηλῆος ἐυκτίμενον πτολίεθρον , ἷξον · τοὶ δ’ ἐπὶ θινὶ θαλάσσης ἱερὰ ῥέζον , ταύρους παμμέλανας , ἐνοσίχθονι κυανοχαίτῃ . 
ἐννέα δ’ ἕδραι ἔσαν , πεντακόσιοι δ’ ἐν ἑκάστῃ ἥατο καὶ προύχοντο ἑκάστοθι ἐννέα ταύρους . 
εὖθ’ οἱ σπλάγχνα πάσαντο , θεῷ δ’ ἐπὶ μηρί’ ἔκαιον , οἱ δ’ ἰθὺς κατάγοντο ἰδ’ ἱστία νηὸς ἐίσης στεῖλαν ἀείραντες , τὴν δ’ ὥρμισαν , ἐκ δ’ ἔβαν αὐτοί · 
ἐκ δ’ ἄρα Τηλέμαχος νηὸς βαῖν’ , ἦρχε δ’ Ἀθήνη . 
τὸν προτέρη προσέειπε θεά , γλαυκῶπις Ἀθήνη · 
“Τηλέμαχ’ , οὐ μέν σε χρὴ ἔτ’ αἰδοῦς , οὐδ’ ἠβαιόν · 
τοὔνεκα γὰρ καὶ πόντον ἐπέπλως , ὄφρα πύθηαι πατρός , ὅπου κύθε γαῖα καὶ ὅν τινα πότμον ἐπέσπεν . 
ἀλλ’ ἄγε νῦν ἰθὺς κίε Νέστορος ἱπποδάμοιο · 
εἴδομεν ἥν τινα μῆτιν ἐνὶ στήθεσσι κέκευθε . 
λίσσεσθαι δέ μιν αὐτός , ὅπως νημερτέα εἴπῃ · 
ψεῦδος δ’ οὐκ ἐρέει · μάλα γὰρ πεπνυμένος ἐστί.” τὴν δ’ αὖ Τηλέμαχος πεπνυμένος ἀντίον ηὔδα · 
“Μέντορ , πῶς τ’ ἄρ’ ἴω ; 
πῶς τ’ ἂρ προσπτύξομαι αὐτόν ; 
οὐδέ τί πω μύθοισι πεπείρημαι πυκινοῖσιν · 
αἰδὼς δ’ αὖ νέον ἄνδρα γεραίτερον ἐξερέεσθαι.” τὸν δ’ αὖτε προσέειπε θεά , γλαυκῶπις Ἀθήνη · 
“Τηλέμαχ’ , ἄλλα μὲν αὐτὸς ἐνὶ φρεσὶ σῇσι νοήσεις , ἄλλα δὲ καὶ δαίμων ὑποθήσεται · οὐ γὰρ ὀίω οὔ σε θεῶν ἀέκητι γενέσθαι τε τραφέμεν τε.” ὣς ἄρα φωνήσασ’ ἡγήσατο Παλλὰς Ἀθήνη καρπαλίμως · ὁ δ’ ἔπειτα μετ’ ἴχνια βαῖνε θεοῖο . 
ἷξον δ’ ἐς Πυλίων ἀνδρῶν ἄγυρίν τε καὶ ἕδρας , ἔνθ’ ἄρα Νέστωρ ἧστο σὺν υἱάσιν , ἀμφὶ δ’ ἑταῖροι δαῖτ’ ἐντυνόμενοι κρέα τ’ ὤπτων ἄλλα τ’ ἔπειρον . 
οἱ δ’ ὡς οὖν ξείνους ἴδον , ἁθρόοι ἦλθον ἅπαντες , χερσίν τ’ ἠσπάζοντο καὶ ἑδριάασθαι ἄνωγον . 
πρῶτος Νεστορίδης Πεισίστρατος ἐγγύθεν ἐλθὼν ἀμφοτέρων ἕλε χεῖρα καὶ ἵδρυσεν παρὰ δαιτὶ κώεσιν ἐν μαλακοῖσιν ἐπὶ ψαμάθοις ἁλίῃσιν πάρ τε κασιγνήτῳ Θρασυμήδεϊ καὶ πατέρι ᾧ · 
δῶκε δ’ ἄρα σπλάγχνων μοίρας , ἐν δ’ οἶνον ἔχευεν χρυσείῳ δέπαϊ · δειδισκόμενος δὲ προσηύδα 
Παλλάδ’ Ἀθηναίην κούρην Διὸς αἰγιόχοιο · 
“εὔχεο νῦν , ὦ ξεῖνε , Ποσειδάωνι ἄνακτι · 
τοῦ γὰρ καὶ δαίτης ἠντήσατε δεῦρο μολόντες . 
αὐτὰρ ἐπὴν σπείσῃς τε καὶ εὔξεαι , ἣ θέμις ἐστί , δὸς καὶ τούτῳ ἔπειτα δέπας μελιηδέος οἴνου σπεῖσαι , ἐπεὶ καὶ τοῦτον ὀίομαι ἀθανάτοισιν εὔχεσθαι · πάντες δὲ θεῶν χατέουσ’ ἄνθρωποι . 
ἀλλὰ νεώτερός ἐστιν , ὁμηλικίη δ’ ἐμοὶ αὐτῷ · 
τοὔνεκα σοὶ προτέρῳ δώσω χρύσειον ἄλεισον.” ὣς εἰπὼν ἐν χειρὶ τίθει δέπας ἡδέος οἴνου · 
χαῖρε δ’ Ἀθηναίη πεπνυμένῳ ἀνδρὶ δικαίῳ , οὕνεκα οἷ προτέρῃ δῶκε χρύσειον ἄλεισον · 
αὐτίκα δ’ εὔχετο πολλὰ Ποσειδάωνι ἄνακτι · 
“κλῦθι , Ποσείδαον γαιήοχε , μηδὲ μεγήρῃς ἡμῖν εὐχομένοισι τελευτῆσαι τάδε ἔργα . 
Νέστορι μὲν πρώτιστα καὶ υἱάσι κῦδος ὄπαζε , αὐτὰρ ἔπειτ’ ἄλλοισι δίδου χαρίεσσαν ἀμοιβὴν σύμπασιν Πυλίοισιν ἀγακλειτῆς ἑκατόμβης . 
δὸς δ’ ἔτι Τηλέμαχον καὶ ἐμὲ πρήξαντα νέεσθαι , οὕνεκα δεῦρ’ ἱκόμεσθα θοῇ σὺν νηὶ μελαίνῃ.” ὣς ἄρ’ ἔπειτ’ ἠρᾶτο καὶ αὐτὴ πάντα τελεύτα . 
δῶκε δὲ Τηλεμάχῳ καλὸν δέπας ἀμφικύπελλον · 
ὣς δ’ αὔτως ἠρᾶτο Ὀδυσσῆος φίλος υἱός . 
οἱ δ’ ἐπεί ὤπτησαν κρέ’ ὑπέρτερα καὶ ἐρύσαντο , μοίρας δασσάμενοι δαίνυντ’ ἐρικυδέα δαῖτα . 
αὐτὰρ ἐπεὶ πόσιος καὶ ἐδητύος ἐξ ἔρον ἕντο , τοῖς ἄρα μύθων ἦρχε Γερήνιος ἱππότα Νέστωρ · 
“νῦν δὴ κάλλίον ἐστι μεταλλῆσαι καὶ ἐρέσθαι ξείνους , οἱ τινές εἰσιν , ἐπεὶ τάρπησαν ἐδωδῆς . 
ὦ ξεῖνοι , τίνες ἐστέ ; 
πόθεν πλεῖθ’ ὑγρὰ κέλευθα ; 
ἤ τι κατά πρῆξιν ἦ μαψιδίως ἀλάλησθε οἷά τε ληιστῆρες ὑπεὶρ ἅλα , τοί τ’ ἀλόωνται ψυχὰς παρθέμενοι κακὸν ἀλλοδαποῖσι πέροντες ; ” τὸν δ’ αὖ Τηλέμαχος πεπνυμένος ἀντίον ηὔδα θαρσήσας · αὐτὴ γὰρ ἐνὶ φρεσὶ θάρσος Ἀθήνη θῆχ’ , ἵνα μιν περὶ πατρὸς ἀποιχομένοιο ἔροιτο ἠδ’ ἵνα μιν κλέος ἐσθλὸν ἐν ἀνθρώποισιν ἔχῃσιν · 
“ὦ Νέστορ Νηληϊάδη , μέγα κῦδος Ἀχαιῶν , εἴρεαι ὁππόθεν εἰμέν · ἐγὼ δέ κέ τοι καταλέξω . 
ἡμεῖς ἐξ Ἰθάκης ὑπονηίου εἰλήλουθμεν · 
πρῆξις δ’ ἥδ’ ἰδίη , οὐ δήμιος , ἣν ἀγορεύω . 
πατρὸς ἐμοῦ κλέος εὐρὺ μετέρχομαι , ἤν που ἀκούσω , δίου Ὀδυσσῆος ταλασίφρονος , ὅν ποτέ φασι σὺν σοὶ μαρνάμενον Τρώων πόλιν ἐξαλαπάξαι . 
ἄλλους μὲν γὰρ πάντας , ὅσοι Τρωσὶν πολέμιξον , πευθόμεθ’ , ἧχι ἕκαστος ἀπώλετο λυγρῷ ὀλέθρῳ , κείνου δ’ αὖ καὶ ὄλεθρον ἀπευθέα θῆκε Κρονίων . 
οὐ γάρ τις δύναται σάφα εἰπέμεν ὁππόθ’ ὄλωλεν , εἴθ’ ὅ γ’ ἐπ’ ἠπείρου δάμη ἀνδράσι δυσμενέεσσιν , εἴτε καὶ ἐν πελάγει μετὰ κύμασιν Ἀμφιτρίτης . 
τοὔνεκα νῦν τὰ σὰ γούναθ’ ἱκάνομαι , αἴ κ’ ἐθέλῃσθα κείνου λυγρὸν ὄλεθρον ἐνισπεῖν , εἴ που ὄπωπας ὀφθαλμοῖσι τεοῖσιν ἢ ἄλλου μῦθον ἄκουσας πλαζομένου · πέρι γάρ μιν ὀιζυρὸν τέκε μήτηρ . 
μηδέ τί μ’ αἰδόμενος μειλίσσεο μηδ’ ἐλεαίρων , ἀλλ’ εὖ μοι κατάλεξον ὃπως ἤντησας ὀπωπῆς . 
λίσσομαι , εἴ ποτέ τοί τι πατὴρ ἐμός , ἐσθλὸς Ὀδυσσεύς , ἢ ἔπος ἠέ τι ἔργον ὑποστὰς ἐξετέλεσσε δήμῳ ἔνι Τρώων , ὅθι πάσχετε πήματ’ Ἀχαιοί , τῶν νῦν μοι μνῆσαι , καί μοι νημερτὲς ἐνίσπες . 
τὸν δ’ ἠμείβετ’ ἔπειτα Γερήνιος ἱππότα Νέστωρ · 
“ὦ φίλ’ , ἐπεί μ’ ἔμνησας ὀιζύος , ἥν ἐν ἐκείνῳ δήμῳ ἀνέτλημεν μένος ἄσχετοι υἷες Ἀχαιῶν , ἠμέν ὅσα ξὺν νηυσίν ἐπ’ ἠεροειδέα πόντον πλαζόμενοι κατὰ ληίδ’ , ὅπῃ ἄρξειεν Ἀχιλλεύς , ἠδ’ ὅσα καὶ περί ἄστυ μέγα Πριάμοιο ἄνακτος μαρνάμεθ’ · ἔνθα δ’ ἔπειτα κατέκταθεν ὅσσοι ἄριστοι . 
ἔνθα μὲν Αἴας κεῖται ἀρήιος , ἔνθα δ’ Ἀχιλλεύς , ἔνθα δὲ Πάτροκλος , θεόφιν μήστωρ ἀτάλαντος , ἔνθα δ’ ἐμὸς φίλος υἱός , ἅμα κρατερὸς καὶ ἀμύμων , 
Ἀντίλοχος , πέρι μὲν θείειν ταχὺς ἠδὲ μαχητής · 
ἄλλα τε πόλλ’ ἐπὶ τοῖς πάθομεν κακά · τίς κεν ἐκεῖνα πάντα γε μυθήσαιτο καταθνητῶν ἀνθρώπων ; 
οὐδ’ εἰ πεντάετές γε καὶ ἑξάετες παραμίμνων ἐξερέοις ὅσα κεῖθι πάθον κακὰ δῖοι Ἀχαιοί · 
πρίν κεν ἀνιηθεὶς σὴν πατρίδα γαῖαν ἵκοιο . 
εἰνάετες γάρ σφιν κακὰ ῥάπτομεν ἀμφιέποντες παντοίοισι δόλοισι , μόγις δ’ ἐτέλεσσε Κρονίων . 
ἔνθ’ οὔ τίς ποτε μῆτιν ὁμοιωθήμεναι ἄντην ἤθελ’ , ἐπεὶ μάλα πολλὸν ἐνίκα δῖος Ὀδυσσεὺς παντοίοισι δόλοισι , πατὴρ τεός , εἰ ἐτεόν γε κείνου ἔκγονός ἐσσι · σέβας μ’ ἔχει εἰσορόωντα . 
ἦ τοι γὰρ μῦθοί γε ἐοικότες , οὐδέ κε φαίης ἄνδρα νεώτερον ὧδε ἐοικότα μυθήσασθαι . 
ἔνθ’ ἦ τοι ἧος μὲν ἐγὼ καὶ δῖος Ὀδυσσεὺς οὔτε ποτ’ εἰν ἀγορῇ δίχ’ ἐβάζομεν οὔτ’ ἐνὶ βουλῇ , ἀλλ’ ἕνα θυμὸν ἔχοντε νόω καὶ ἐπίφρονι βουλῇ φραζόμεθ’ Ἀργείοισιν ὅπως ὄχ’ ἄριστα γένοιτο . 
αὐτὰρ ἐπεὶ Πριάμοιο πόλιν διεπέρσαμεν αἰπήν , βῆμεν δ’ ἐν νήεσσι , θεὸς δ’ ἐσκέδασσεν Ἀχαιούς , καὶ τότε δὴ Ζεὺς λυγρὸν ἐνὶ φρεσὶ μήδετο νόστον 
Ἀργείοις , ἐπεὶ οὔ τι νοήμονες οὐδὲ δίκαιοι πάντες ἔσαν · τῶ σφεων πολέες κακὸν οἶτον ἐπέσπον μήνιος ἐξ ὀλοῆς γλαυκώπιδος ὀβριμοπάτρης . 
ἥ τ’ ἔριν Ἀτρεΐδῃσι μετ’ ἀμφοτέροισιν ἔθηκε . 
τὼ δὲ καλεσσαμένω ἀγορὴν ἐς πάντας Ἀχαιούς , μάψ , ἀτὰρ οὐ κατὰ κόσμον , ἐς ἠέλιον καταδύντα , οἱ ἦλθον οἴνῳ βεβαρηότες υἷες Ἀχαιῶν , μῦθον μυθείσθην , τοῦ εἵνεκα λαὸν ἄγειραν . 
ἔνθ’ ἤ τοι Μενέλαος ἀνώγει πάντας Ἀχαιοὺς νόστου μιμνήσκεσθαι ἐπ’ εὐρέα νῶτα θαλάσσης , οὐδ’ Ἀγαμέμνονι πάμπαν ἑήνδανε · βούλετο γάρ ῥα λαὸν ἐρυκακέειν ῥέξαι θ’ ἱερὰς ἑκατόμβας , ὡς τὸν Ἀθηναίης δεινὸν χόλον ἐξακέσαιτο , νήπιος , οὐδὲ τὸ ᾔδη , ὃ οὐ πείσεσθαι ἔμελλεν · 
οὐ γάρ τ’ αἶψα θεῶν τρέπεται νόος αἰέν ἐόντων . 
ὣς τὼ μὲν χαλεποῖσιν ἀμειβομένω ἐπέεσσιν ἕστασαν · οἱ δ’ ἀνόρουσαν ἐυκνήμιδες Ἀχαιοὶ ἠχῇ θεσπεσίῃ , δίχα δέ σφισιν ἥνδανε βουλή . 
νύκτα μὲν ἀέσαμεν χαλεπὰ φρεσὶν ὁρμαίνοντες ἀλλήλοις · ἐπὶ γὰρ Ζεὺς ἤρτυε πῆμα κακοῖο · 
ἠῶθεν δ’ οἱ μὲν νέας ἕλκομεν εἰς ἅλα δῖαν κτήματά τ’ ἐντιθέμεσθα βαθυζώνους τε γυναῖκας . 
ἡμίσεες δ’ ἄρα λαοὶ ἐρητύοντο μένοντες αὖθι παρ’ Ἀτρεΐδῃ Ἀγαμέμνονι , ποιμένι λαῶν · 
ἡμίσεες δ’ ἀναβάντες ἐλαύνομεν · αἱ δὲ μάλ’ ὦκα ἔπλεον , ἐστόρεσεν δέ θεὸς μεγακήτεα πόντον . 
ἐς Τένεδον δ’ ἐλθόντες ἐρέξαμεν ἱρὰ θεοις=ν , οἴκαδε ἱέμενοι · Ζεὺς δ’ οὔ πω μήδετο νόστον , σχέτλιος , ὅς ῥ’ ἔριν ὦρσε κακήν ἔπι δεύτερον αὖτις . 
οἱ μὲν ἀποστρέψαντες ἔβαν νέας ἀμφιελίσσας ἀμφ’ Ὀδυσῆα ἄνακτα δαΐφρονα , ποικιλομήτην , αὖτις ἐπ’ Ἀτρεΐδῃ Ἀγαμέμνονι ἦρα φέροντες · 
αὐτὰρ ἐγὼ σὺν νηυσὶν ἀολλέσιν , αἵ μοι ἕποντο , φεῦγον , ἐπεὶ γίγνωσκον , ὃδὴ κακὰ μήδετο δαίμων . 
φεῦγε δὲ Τυδέος υἱὸς ἀρήιος , ὦρσε δ’ ἑταίρους . 
ὀψὲ δὲ δὴ μετὰ νῶι κίε ξανθὸς Μενέλαος , ἐν Λέσβῳ δ’ ἔκιχεν δολιχὸν πλόον ὁρμαίνοντας , ἢ καθύπερθε Χίοιο νεοίμεθα παιπαλοέσσης , νήσου ἔπι Ψυρίης , αὐτὴν ἐπ’ ἀριστέρ’ ἔχοντες , ἦ ὑπένερθε Χίοιο , παρ’ ἠνεμόεντα Μίμαντα . 
ᾐτέομεν δὲ θεὸν φῆναι τέρας · αὐτὰρ ὅ γ’ ἡμῖν δεῖξε , καὶ ἠνώγει πέλαγος μέσον εἰς Εὔβοιαν τέμνειν , ὄφρα τάχιστα ὑπὲκ κακότητα φύγοιμεν . 
ὦρτο δ’ ἐπὶ λιγὺς οὖρος ἀήμεναι · αἱ δὲ μάλ’ ὦκα ἰχθυόεντα κέλευθα διέδραμον , ἐς δὲ Γεραιστὸν ἐννύχιαι κατάγοντο · Ποσειδάωνι δὲ ταύρων πόλλ’ ἐπὶ μῆρ’ ἔθεμεν , πέλαγος μέγα μετρήσαντες . 
τέτρατον ἦμαρ ἔην , ὅτ’ ἐν Ἄργεϊ νῆας ἐίσας 
Τυδεΐδεω ἕταροι Διομήδεος ἱπποδάμοιο ἵστασαν · αὐτάρ ἐγώ γε Πύλονδ’ ἔχον , οὐδέ ποτ’ ἔσβη οὖρος , ἐπεὶ δὴ πρῶτα θεὸς προέηκεν ἀῆναι . 
“ὣς ἦλθον , φίλε τέκνον , ἀπευθής , οὐδέ τι οἶδα κείνων , οἵ τ’ ἐσάωθεν Ἀχαιῶν οἵ τ’ ἀπόλοντο . 
ὅσσα δ’ ἐνὶ μεγάροισι καθήμενος ἡμετέροισι πεύθομαι , ἣ θέμις ἐστί , δαήσεαι , κοὐδέ σε δεύσω . 
εὖ μὲν Μυρμιδόνας φάσ’ ἐλθέμεν ἐγχεσιμώρους , οὓς ἄγ’ Ἀχιλλῆος μεγαθύμου φαίδιμος υἱός , εὖ δὲ Φιλοκτήτην , Ποιάντιον ἀγλαὸν υἱόν . 
πάντας δ’ Ἰδομενεὺς Κρήτην εἰσήγαγ’ ἑταίρους , οἳ φύγον ἐκ πολέμου , πόντος δέ οἱ οὔ τιν’ ἀπηύρα . 
Ἀτρεΐδην δὲ καὶ αὐτοὶ ἀκούετε , νόσφιν ἐόντες , ὥς τ’ ἦλθ’ , ὥς τ’ Αἴγισθος ἐμήσατο λυγρὸν ὄλεθρον . 
ἀλλ’ ἦ τοι κεῖνος μὲν ἐπισμυγερῶς ἀπέτισεν · 
ὡς ἀγαθὸν καὶ παῖδα καταφθιμένοιο λιπέσθαι ἀνδρός , ἐπεὶ καὶ κεῖνος ἐτίσατο πατροφονῆα , 
Αἴγισθον δολόμητιν , ὅ οἱ πατέρα κλυτὸν ἔκτα . 
καὶ σὺ φίλος , μάλα γάρ σ’ ὁρόω καλόν τε μέγαν τε , ἄλκιμος ἔσσ’ , ἵνα τίς σε καὶ ὀψιγόνων ἐὺ εἴπῃ.” τὸν δ’ αὖ Τηλέμαχος πεπνυμένος ἀντίον ηὔδα · 
“ὦ Νέστορ Νηληϊάδη , μέγα κῦδος Ἀχαιῶν , καὶ λίην κεῖνος μὲν ἐτίσατο , καί οἱ Ἀχαιοὶ οἴσουσι κλέος εὐρὺ καὶ ἐσσομένοισι πυθέσθαι · 
αἲ γὰρ ἐμοὶ τοσσήνδε θεοὶ δύναμιν περιθεῖεν , τίσασθαι μνηστῆρας ὑπερβασίης ἀλεγεινῆς , οἵ τέ μοι ὑβρίζοντες ἀτάσθαλα μηχανόωνται . 
ἀλλ’ οὔ μοι τοιοῦτον ἐπέκλωσαν θεοὶ ὄλβον , πατρί τ’ ἐμῷ καὶ ἐμοί · νῦν δὲ χρὴ τετλάμεν ἔμπης.” τὸν δ’ ἠμείβετ’ ἔπειτα Γερήνιος ἱππότα Νέστωρ · 
“ὦ φίλ’ , ἐπεὶ δὴ ταῦτά μ’ ἀνέμνησας καὶ ἔειπες , φασὶ μνηστῆρας σῆς μητέρος εἵνεκα πολλοὺς ἐν μεγάροις ἀέκητι σέθεν κακὰ μηχανάασθαι · 
εἰπέ μοι , ἠὲ ἑκὼν ὑποδάμνασαι , ἦ σέ γε λαοὶ ἐχθαίρουσ’ ἀνὰ δῆμον , ἐπισπόμενοι θεοῦ ὀμφῇ . 
τίς δ’ οἶδ’ εἴ κέ ποτέ σφι βίας ἀποτίσεται ἐλθών , ἢ ὅ γε μοῦνος ἐὼν ἢ καὶ σύμπαντες Ἀχαιοί ; 
εἰ γάρ σ’ ὣς ἐθέλοι φιλέειν γλαυκῶπις Ἀθήνη , ὡς τότ’ Ὀδυσσῆος περικήδετο κυδαλίμοιο δήμῳ ἔνι Τρώων , ὅθι πάσχομεν ἄλγε’ Ἀχαιοί— οὐ γάρ πω ἴδον ὧδε θεοὺς ἀναφανδὰ φιλεῦντας , ὡς κείνῳ ἀναφανδὰ παρίστατο Παλλὰς Ἀθήνη— εἴ σ’ οὕτως ἐθέλοι φιλέειν κήδοιτό τε θυμῷ , τῶ κέν τις κείνων γε καὶ ἐκλελάθοιτο γάμοιο.” τὸν δ’ αὖ Τηλέμαχος πεπνυμένος ἀντίον ηὔδα · 
“ὦ γέρον , οὔ πω τοῦτο ἔπος τελέεσθαι ὀίω · 
λίην γὰρ μέγα εἶπες · ἄγη μ’ ἔχει . 
οὐκ ἂν ἐμοί γε ἐλπομένω τὰ γένοιτ’ , οὐδ’ εἰ θεοὶ ὣς ἐθέλοιεν.” τὸν δ’ αὖτε προσέειπε θεά , γλαυκῶπις Ἀθήνη · 
“Τηλέμαχε , ποῖόν σε ἔπος φύγεν ἕρκος ὀδόντων . 
ῥεῖα θεός γ’ ἐθέλων καὶ τηλόθεν ἄνδρα σαώσαι . 
βουλοίμην δ’ ἂν ἐγώ γε καὶ ἄλγεα πολλὰ μογήσας οἴκαδέ τ’ ἐλθέμεναι καὶ νόστιμον ἦμαρ ἰδέσθαι , ἢ ἐλθὼν ἀπολέσθαι ἐφέστιος , ὡς Ἀγαμέμνων ὤλεθ’ ὑπ’ Αἰγίσθοιο δόλῳ καὶ ἧς ἀλόχοιο . 
ἀλλ’ ἦ τοι θάνατον μὲν ὁμοίιον οὐδὲ θεοί περ καὶ φίλῳ ἀνδρὶ δύνανται ἀλαλκέμεν , ὁππότε κεν δὴ μοῖρ’ ὀλοὴ καθέλῃσι τανηλεγέος θανάτοιο.” τὴν δ’ αὖ Τηλέμαχος πεπνυμένος ἀντίον ηὔδα · 
“Μέντορ , μηκέτι ταῦτα λεγώμεθα κηδόμενοί περ · 
κείνῳ δ’ οὐκέτι νόστος ἐτήτυμος , ἀλλά οἱ ἤδη φράσσαντ’ ἀθάνατοι θάνατον καὶ κῆρα μέλαιναν . 
νῦν δ’ ἐθέλω ἔπος ἄλλο μεταλλῆσαι καὶ ἐρέσθαι 
Νέστορ’ , ἐπεὶ περὶ οἶδε δίκας ἠδὲ φρόνιν ἄλλων · 
τρὶς γὰρ δή μίν φασιν ἀνάξασθαι γένε’ ἀνδρῶν · 
ὥς τέ μοι ἀθάνατος ἰνδάλλεται εἰσοράασθαι . 
ὦ Νέστορ Νηληϊάδη , σὺ δ’ ἀληθὲς ἐνίσπες · 
πῶς ἔθαν’ Ἀτρεΐδης εὐρὺ κρείων Ἀγαμέμνων ; 
ποῦ Μενέλαος ἔην ; 
τίνα δ’ αὐτῷ μήσατ’ ὄλεθρον 
Αἴγισθος δολόμητις , ἐπεὶ κτάνε πολλὸν ἀρείω ; 
ἦ οὐκ Ἄργεος ἦεν Ἀχαιικοῦ , ἀλλά πῃ ἄλλῃ πλάζετ’ ἐπ’ ἀνθρώπους , ὁ δὲ θαρσήσας κατέπεφνε ; ” τὸν δ’ ἠμείβετ’ ἔπειτα Γερήνιος ἱππότα Νέστωρ · 
“τοιγὰρ ἐγώ τοι , τέκνον , ἀληθέα πάντ’ ἀγορεύσω . 
ἦ τοι μὲν τάδε καὐτὸς ὀίεαι , ὥς κεν ἐτύχθη , εἰ ζωόν γ’ Αἴγισθον ἐνὶ μεγάροισιν ἔτετμεν 
Ἀτρεΐδης Τροίηθεν ἰών , ξανθὸς Μενέλαος · 
τῶ κέ οἱ οὐδὲ θανόντι χυτὴν ἐπὶ γαῖαν ἔχευαν , ἀλλ’ ἄρα τόν γε κύνες τε καὶ οἰωνοὶ κατέδαψαν κείμενον ἐν πεδίῳ ἑκὰς ἄστεος , οὐδέ κέ τίς μιν κλαῦσεν Ἀχαιιάδων · μάλα γὰρ μέγα μήσατο ἔργον . 
ἡμεῖς μὲν γὰρ κεῖθι πολέας τελέοντες ἀέθλους ἥμεθ’ · ὁ δ’ εὔκηλος μυχῷ Ἄργεος ἱπποβότοιο πόλλ’ Ἀγαμεμνονέην ἄλοχον θέλγεσκ’ ἐπέεσσιν . 
ἡ δ’ ἦ τοι τὸ πρὶν μὲν ἀναίνετο ἔργον ἀεικὲς δῖα Κλυταιμνήστρη · φρεσὶ γὰρ κέχρητ’ ἀγαθῇσι · 
πὰρ δ’ ἄρ’ ἔην καὶ ἀοιδὸς ἀνήρ , ᾧ πόλλ’ ἐπέτελλεν 
Ἀτρεΐδης Τροίηνδε κιὼν ἔρυσασθαι ἄκοιτιν . 
ἀλλ’ ὅτε δή μιν μοῖρα θεῶν ἐπέδησε δαμῆναι , δὴ τότε τὸν μὲν ἀοιδὸν ἄγων ἐς νῆσον ἐρήμην κάλλιπεν οἰωνοῖσιν ἕλωρ καὶ κύρμα γενέσθαι , τὴν δ’ ἐθέλων ἐθέλουσαν ἀνήγαγεν ὅνδε δόμονδε . 
πολλὰ δὲ μηρί’ ἔκηε θεῶν ἱεροῖς ἐπὶ βωμοῖς , πολλὰ δ’ ἀγάλματ’ ἀνῆψεν , ὑφάσματά τε χρυσόν τε , ἐκτελέσας μέγα ἔργον , ὃ οὔ ποτε ἔλπετο θυμῷ . 
“ἡμεῖς μὲν γὰρ ἅμα πλέομεν Τροίηθεν ἰόντες , 
Ἀτρεΐδης καὶ ἐγώ , φίλα εἰδότες ἀλλήλοισιν · 
ἀλλ’ ὅτε Σούνιον ἱρὸν ἀφικόμεθ’ , ἄκρον Ἀθηνέων , ἔνθα κυβερνήτην Μενελάου Φοῖβος Ἀπόλλων οἷς ἀγανοῖς βελέεσσιν ἐποιχόμενος κατέπεφνε , πηδάλιον μετὰ χερσὶ θεούσης νηὸς ἔχοντα , 
Φρόντιν Ὀνητορίδην , ὃς ἐκαίνυτο φῦλ’ ἀνθρώπων νῆα κυβερνῆσαι , ὁπότε σπέρχοιεν ἄελλαι . 
ὣς ὁ μὲν ἔνθα κατέσχετ’ , ἐπειγόμενός περ ὁδοῖο , ὄφρ’ ἕταρον θάπτοι καὶ ἐπὶ κτέρεα κτερίσειεν . 
ἀλλ’ ὅτε δὴ καὶ κεῖνος ἰὼν ἐπὶ οἴνοπα πόντον ἐν νηυσὶ γλαφυρῇσι Μαλειάων ὄρος αἰπὺ ἷξε θέων , τότε δὴ στυγερὴν ὁδὸν εὐρύοπα Ζεὺς ἐφράσατο , λιγέων δ’ ἀνέμων ἐπ’ ἀυτμένα χεῦε , κύματά τε τροφέοντο πελώρια , ἶσα ὄρεσσιν . 
ἔνθα διατμήξας τὰς μὲν Κρήτῃ ἐπέλασσεν , ἧχι Κύδωνες ἔναιον Ἰαρδάνου ἀμφὶ ῥέεθρα . 
ἔστι δέ τις λισσὴ αἰπεῖά τε εἰς ἅλα πέτρη ἐσχατιῇ Γόρτυνος ἐν ἠεροειδέι πόντῳ · 
ἔνθα Νότος μέγα κῦμα ποτὶ σκαιὸν ῥίον ὠθεῖ , ἐς Φαιστόν , μικρὸς δὲ λίθος μέγα κῦμ’ ἀποέργει . 
αἱ μὲν ἄρ’ ἔνθ’ ἦλθον , σπουδῇ δ’ ἤλυξαν ὄλεθρον ἄνδρες , ἀτὰρ νῆάς γε ποτὶ σπιλάδεσσιν ἔαξαν κύματ’ · ἀτὰρ τὰς πέντε νέας κυανοπρῳρείους 
Αἰγύπτῳ ἐπέλασσε φέρων ἄνεμός τε καὶ ὕδωρ . 
ὣς ὁ μὲν ἔνθα πολὺν βίοτον καὶ χρυσὸν ἀγείρων ἠλᾶτο ξὺν νηυσὶ κατ’ ἀλλοθρόους ἀνθρώπους · 
τόφρα δὲ ταῦτ’ Αἴγισθος ἐμήσατο οἴκοθι λυγρά . 
ἑπτάετες δ’ ἤνασσε πολυχρύσοιο Μυκήνης , κτείνας Ἀτρεΐδην , δέδμητο δὲ λαὸς ὑπ’ αὐτῷ . 
τῷ δέ οἱ ὀγδοάτῳ κακὸν ἤλυθε δῖος Ὀρέστης ἂψ ἀπ’ Ἀθηνάων , κατὰ δ’ ἔκτανε πατροφονῆα , 
Αἴγισθον δολόμητιν , ὅ οἱ πατέρα κλυτὸν ἔκτα . 
ἦ τοι ὁ τὸν κτείνας δαίνυ τάφον Ἀργείοισιν μητρός τε στυγερῆς καὶ ἀνάλκιδος Αἰγίσθοιο · 
αὐτῆμαρ δέ οἱ ἦλθε βοὴν ἀγαθὸς Μενέλαος πολλὰ κτήματ’ ἄγων , ὅσα οἱ νέες ἄχθος ἄειραν . 
“καὶ σύ , φίλος , μὴ δηθὰ δόμων ἄπο τῆλ’ ἀλάλησο , κτήματά τε προλιπὼν ἄνδρας τ’ ἐν σοῖσι δόμοισιν οὕτω ὑπερφιάλους , μή τοι κατὰ πάντα φάγωσιν κτήματα δασσάμενοι , σὺ δὲ τηϋσίην ὁδὸν ἔλθῃς . 
ἀλλ’ ἐς μὲν Μενέλαον ἐγὼ κέλομαι καὶ ἄνωγα ἐλθεῖν · κεῖνος γὰρ νέον ἄλλοθεν εἰλήλουθεν , ἐκ τῶν ἀνθρώπων , ὅθεν οὐκ ἔλποιτό γε θυμῷ ἐλθέμεν , ὅν τινα πρῶτον ἀποσφήλωσιν ἄελλαι ἐς πέλαγος μέγα τοῖον , ὅθεν τέ περ οὐδ’ οἰωνοὶ αὐτόετες οἰχνεῦσιν , ἐπεὶ μέγα τε δεινόν τε . 
ἀλλ’ ἴθι νῦν σὺν νηί τε σῇ καὶ σοῖς ἑτάροισιν · 
εἰ δ’ ἐθέλεις πεζός , πάρα τοι δίφρος τε καὶ ἵπποι , πὰρ δὲ τοι υἷες ἐμοί , οἵ τοι πομπῆες ἔσονται ἐς Λακεδαίμονα δῖαν , ὅθι ξανθὸς Μενέλαος . 
λίσσεσθαι δέ μιν αὐτός , ἵνα νημερτὲς ἐνίσπῃ · 
ψεῦδος δ’ οὐκ ἐρέει · μάλα γὰρ πεπνυμένος ἐστίν.” ὣς ἔφατ’ , ἠέλιος δ’ ἄρ’ ἔδυ καὶ ἐπὶ κνέφας ἦλθε . 
τοῖσι δὲ καὶ μετέειπε θεά , γλαυκῶπις Ἀθήνη · 
“ὦ γέρον , ἦ τοι ταῦτα κατὰ μοῖραν κατέλεξας · 
ἀλλ’ ἄγε τάμνετε μὲν γλώσσας , κεράασθε δὲ οἶνον , ὄφρα Ποσειδάωνι καὶ ἄλλοις ἀθανάτοισιν σπείσαντες κοίτοιο μεδώμεθα · τοῖο γὰρ ὥρη . 
ἤδη γὰρ φάος οἴχεθ’ ὑπὸ ζόφον , οὐδὲ ἔοικεν · 
δηθὰ θεῶν ἐν δαιτὶ θαασσέμεν , ἀλλὰ νέεσθαι.” ἦ ῥα Διὸς θυγάτηρ , οἱ δ’ ἔκλυον αὐδησάσης . 
τοῖσι δὲ κήρυκες μὲν ὕδωρ ἐπὶ χεῖρας ἔχευαν , κοῦροι δὲ κρητῆρας ἐπεστέψαντο ποτοῖο , νώμησαν δ’ ἄρα πᾶσιν ἐπαρξάμενοι δεπάεσσι · 
γλώσσας δ’ ἐν πυρὶ βάλλον , ἀνιστάμενοι δ’ ἐπέλειβον . 
αὐτὰρ ἐπεὶ σπεῖσάν τ’ ἔπιον θ’ , ὅσον ἤθελε θυμός , δὴ τότ’ Ἀθηναίη καὶ Τηλέμαχος θεοειδὴς ἄμφω ἱέσθην κοίλην ἐπὶ νῆα νέεσθαι . 
Νέστωρ δ’ αὖ κατέρυκε καθαπτόμενος ἐπέεσσιν · 
“Ζεὺς τό γ’ ἀλεξήσειε καὶ ἀθάνατοι θεοὶ ἄλλοι , ὡς ὑμεῖς παρ’ ἐμεῖο θοὴν ἐπὶ νῆα κίοιτε ὥς τέ τευ ἦ παρὰ πάμπαν ἀνείμονος ἠδὲ πενιχροῦ , ᾧ οὔ τι χλαῖναι καὶ ῥήγεα πόλλ’ ἐνὶ οἴκῳ , οὔτ’ αὐτῷ μαλακῶς οὔτε ξείνοισιν ἐνεύδειν . 
αὐτὰρ ἐμοὶ πάρα μὲν χλαῖναι καὶ ῥήγεα καλά . 
οὔ θην δὴ τοῦδ’ ἀνδρὸς Ὀδυσσῆος φίλος υἱὸς νηὸς ἐπ’ ἰκριόφιν καταλέξεται , ὄφρ’ ἂν ἐγώ γε ζώω , ἔπειτα δὲ παῖδες ἐνὶ μεγάροισι λίπωνται , ξείνους ξεινίζειν , ὅς τίς κ’ ἐμὰ δώμαθ’ ἵκηται.” τὸν δ’ αὖτε προσέειπε θεά , γλαυκῶπις Ἀθήνη · 
“εὖ δὴ ταῦτά γ’ ἔφησθα , γέρον φίλε · σοὶ δὲ ἔοικεν 
Τηλέμαχον πείθεσθαι , ἐπεὶ πολὺ κάλλιον οὕτως . 
ἀλλ’ οὗτος μὲν νῦν σοὶ ἅμ’ ἕψεται , ὄφρα κεν εὕδῃ σοῖσιν ἐνὶ μεγάροισιν · ἐγὼ δ’ ἐπὶ νῆα μέλαιναν εἶμ’ , ἵνα θαρσύνω θ’ ἑτάρους εἴπω τε ἕκαστα . 
οἶος γὰρ μετὰ τοῖσι γεραίτερος εὔχομαι εἶναι · 
οἱ δ’ ἄλλοι φιλότητι νεώτεροι ἄνδρες ἕπονται , πάντες ὁμηλικίη μεγαθύμου Τηλεμάχοιο . 
ἔνθα κε λεξαίμην κοίλῃ παρὰ νηὶ μελαίνῃ νῦν · ἀτὰρ ἠῶθεν μετὰ Καύκωνας μεγαθύμους εἶμ’ ἔνθα χρεῖός μοι ὀφέλλεται , οὔ τι νέον γε οὐδ’ ὀλίγον . 
σὺ δὲ τοῦτον , ἐπεὶ τεὸν ἵκετο δῶμα , πέμψον σὺν δίφρῳ τε καὶ υἱέι · δὸς δέ οἱ ἵππους , οἵ τοι ἐλαφρότατοι θείειν καὶ κάρτος ἄριστοι.” ὣς ἄρα φωνήσασ’ ἀπέβη γλαυκῶπις Ἀθήνη φήνῃ εἰδομένη · θάμβος δ’ ἕλε πάντας ἰδόντας . 
θαύμαζεν δ’ ὁ γεραιός , ὅπως ἴδεν ὀφθαλμοῖς · 
Τηλεμάχου δ’ ἕλε χεῖρα , ἔπος τ’ ἔφατ’ ἔκ τ’ ὀνόμαζεν · 
“ὦ φίλος , οὔ σε ἔολπα κακὸν καὶ ἄναλκιν ἔσεσθαι , εἰ δή τοι νέῳ ὧδε θεοὶ πομπῆες ἕπονται . 
οὐ μὲν γάρ τις ὅδ’ ἄλλος Ὀλύμπια δώματ’ ἐχόντων , ἀλλὰ Διὸς θυγάτηρ , κυδίστη Τριτογένεια , ἥ τοι καὶ πατέρ’ ἐσθλὸν ἐν Ἀργείοισιν ἐτίμα . 
ἀλλὰ ἄνασσ’ ἵληθι , δίδωθι δέ μοι κλέος ἐσθλόν , αὐτῷ καὶ παίδεσσι καὶ αἰδοίῃ παρακοίτι · 
σοὶ δ’ αὖ ἐγὼ ῥέξω βοῦν ἦνιν εὐρυμέτωπον ἀδμήτην , ἣν οὔ πω ὕπὸ ζυγὸν ἤγαγεν ἀνήρ · 
τήν τοι ἐγὼ ῥέξω χρυσὸν κέρασιν περιχεύας.” ὣς ἔφατ’ εὐχόμενος , τοῦ δ’ ἔκλυε Παλλὰς Ἀθήνη . 
τοῖσιν δ’ ἡγεμόνευε Γερήνιος ἱππότα Νέστωρ , υἱάσι καὶ γαμβροῖσιν , ἑὰ πρὸς δώματα καλά . 
ἀλλ’ ὅτε δώμαθ’ ἵκοντο ἀγακλυτὰ τοῖο ἄνακτος , ἑξείης ἕζοντο κατὰ κλισμούς τε θρόνους τε · 
τοῖς δ’ ὁ γέρων ἐλθοῦσιν ἀνὰ κρητῆρα κέρασσεν οἴνου ἡδυπότοιο , τὸν ἑνδεκάτῳ ἐνιαυτῷ ὤιξεν ταμίη καὶ ἀπὸ κρήδεμνον ἔλυσε · 
τοῦ ὁ γέρων κρητῆρα κεράσσατο , πολλὰ δ’ Ἀθήνῃ εὔχετ’ ἀποσπένδων , κούρῃ Διὸς αἰγιόχοιο . 
αὐτὰρ ἐπεὶ σπεῖσάν τ’ ἔπιον θ’ , ὅσον ἤθελε θυμός , οἱ μὲν κακκείοντες ἔβαν οἶκόνδε ἕκαστος , τὸν δ’ αὐτοῦ κοίμησε Γερήνιος ἱππότα Νέστωρ , 
Τηλέμαχον , φίλον υἱὸν Ὀδυσσῆος θείοιο , τρητοῖς ἐν λεχέεσσιν ὑπ’ αἰθούσῃ ἐριδούπῳ , πὰρ’ δ’ ἄρ’ ἐυμμελίην Πεισίστρατον , ὄρχαμον ἀνδρῶν , ὅς οἱ ἔτ’ ἠίθεος παίδων ἦν ἐν μεγάροισιν · 
αὐτὸς δ’ αὖτε καθεῦδε μυχῷ δόμου ὑψηλοῖο , τῷ δ’ ἄλοχος δέσποινα λέχος πόρσυνε καὶ εὐνήν . 
ἦμος δ’ ἠριγένεια φάνη ῥοδοδάκτυλος Ἠώς , ὤρνυτ’ ἄρ’ ἐξ εὐνῆφι Γερήνιος ἱππότα Νέστωρ , ἐκ δ’ ἐλθὼν κατ’ ἄρ’ ἕζετ’ ἐπὶ ξεστοῖσι λίθοισιν , οἵ οἱ ἔσαν προπάροιθε θυράων ὑψηλάων , λευκοί , ἀποστίλβοντες ἀλείφατος · οἷς ἔπι μὲν πρὶν 
Νηλεὺς ἵζεσκεν , θεόφιν μήστωρ ἀτάλαντος · 
ἀλλ’ ὁ μὲν ἤδη κηρὶ δαμεὶς Ἄϊδόσδε βεβήκει , 
Νέστωρ αὖ τότ’ ἐφῖζε Γερήνιος , οὖρος Ἀχαιῶν , σκῆπτρον ἔχων . 
περὶ δ’ υἷες ἀολλέες ἠγερέθοντο ἐκ θαλάμων ἐλθόντες , Ἐχέφρων τε Στρατίος τε 
Περσεύς τ’ Ἄρητός τε καὶ ἀντίθεος Θρασυμήδης . 
τοῖσι δ’ ἔπειθ’ ἕκτος Πεισίστρατος ἤλυθεν ἥρως , πὰρ δ’ ἄρα Τηλέμαχον θεοείκελον εἷσαν ἄγοντες . 
τοῖσι δὲ μύθων ἦρχε Γερήνιος ἱππότα Νέστωρ · 
“καρπαλίμως μοι , τέκνα φίλα , κρηήνατ’ ἐέλδωρ , ὄφρ’ ἦ τοι πρώτιστα θεῶν ἱλάσσομ’ Ἀθήνην , ἥ μοι ἐναργὴς ἦλθε θεοῦ ἐς δαῖτα θάλειαν . 
ἀλλ’ ἄγ’ ὁ μὲν πεδίονδ’ ἐπὶ βοῦν , ἴτω , ὄφρα τάχιστα ἔλθῃσιν , ἐλάσῃ δὲ βοῶν ἐπιβουκόλος ἀνήρ · 
εἷς δ’ ἐπὶ Τηλεμάχου μεγαθύμου νῆα μέλαιναν πάντας ἰὼν ἑτάρους ἀγέτω , λιπέτω δὲ δύ’ οἴους · 
εἷς δ’ αὖ χρυσοχόον Λαέρκεα δεῦρο κελέσθω ἐλθεῖν , ὄφρα βοὸς χρυσὸν κέρασιν περιχεύῃ . 
οἱ δ’ ἄλλοι μένετ’ αὐτοῦ ἀολλέες , εἴπατε δ’ εἴσω δμῳῇσιν κατὰ δώματ’ ἀγακλυτὰ δαῖτα πένεσθαι , ἕδρας τε ξύλα τ’ ἀμφὶ καὶ ἀγλαὸν οἰσέμεν ὕδωρ.” ὣς ἔφαθ’ , οἱ δ’ ἄρα πάντες ἐποίπνυον . 
ἦλθε μὲν ἂρ βοῦς ἐκ πεδίου , ἦλθον δὲ θοῆς παρὰ νηὸς ἐίσης 
Τηλεμάχου ἕταροι μεγαλήτορος , ἦλθε δὲ χαλκεὺς ὅπλ’ ἐν χερσὶν ἔχων χαλκήια , πείρατα τέχνης , ἄκμονά τε σφῦραν τ’ ἐυποίητόν τε πυράγρην , οἷσίν τε χρυσὸν εἰργάξετο · ἦλθε δ’ Ἀθήνη ἱρῶν ἀντιόωσα . 
γέρων δ’ ἱππηλάτα Νέστωρ χρυσὸν ἔδωχ’ · ὁ δ’ ἔπειτα βοὸς κέρασιν περίχευεν ἀσκήσας , ἵν’ ἄγαλμα θεὰ κεχάροιτο ἰδοῦσα . 
βοῦν δ’ ἀγέτην κεράων Στρατίος καὶ δῖος Ἐχέφρων . 
χέρνιβα δέ σφ’ Ἄρητος ἐν ἀνθεμόεντι λέβητι ἤλυθεν ἐκ θαλάμοιο φέρων , ἑτέρῃ δ’ ἔχεν οὐλὰς ἐν κανέῳ πέλεκυν δὲ μενεπτόλεμος Θρασυμήδης ὀξὺν ἔχων ἐν χειρὶ παρίστατο βοῦν ἐπικόψων . 
Περσεὺς δ’ ἀμνίον εἶχε · γέρων δ’ ἱππηλάτα Νέστωρ χέρνιβά τ’ οὐλοχύτας τε κατήρχετο , πολλὰ δ’ Ἀθήνῃ εὔχετ’ ἀπαρχόμενος , κεφαλῆς τρίχας ἐν πυρὶ βάλλων . 
αὐτὰρ ἐπεί ῥ’ εὔξαντο καὶ οὐλοχύτας προβάλοντο , αὐτίκα Νέστορος υἱὸς ὑπέρθυμος Θρασυμήδης ἤλασεν ἄγχι στάς · πέλεκυς δ’ ἀπέκοψε τένοντας αὐχενίους , λῦσεν δὲ βοὸς μένος . 
αἱ δ’ ὀλόλυξαν θυγατέρες τε νυοί τε καὶ αἰδοίη παράκοιτις 
Νέστορος , Εὐρυδίκη , πρέσβα Κλυμένοιο θυγατρῶν . 
οἱ μὲν ἔπειτ’ ἀνελόντες ἀπὸ χθονὸς εὐρυοδείης ἔσχον · ἀτὰρ σφάξεν Πεισίστρατος , ὄρχαμος ἀνδρῶν . 
τῆς δ’ ἐπεὶ ἐκ μέλαν αἷμα ῥύη , λίπε δ’ ὀστέα θυμός , αἶψ’ ἄρα μιν διέχευαν , ἄφαρ δ’ ἐκ μηρία τάμνον πάντα κατὰ μοῖραν , κατά τε κνίσῃ ἐκάλυψαν δίπτυχα ποιήσαντες , ἐπ’ αὐτῶν δ’ ὠμοθέτησαν . 
καῖε δ’ ἐπὶ σχίζῃς ὁ γέρων , ἐπὶ δ’ αἴθοπα οἶνον λεῖβε · νέοι δὲ παρ’ αὐτὸν ἔχον πεμπώβολα χερσίν . 
αὐτὰρ ἐπεὶ κατὰ μῆρ’ ἐκάη καὶ σπλάγχνα πάσαντο , μίστυλλόν τ’ ἄρα τἆλλα καὶ ἀμφ’ ὀβελοῖσιν ἔπειραν , ὤπτων δ’ ἀκροπόρους ὀβελοὺς ἐν χερσὶν ἔχοντες . 
τόφρα δὲ Τηλέμαχον λοῦσεν καλὴ Πολυκάστη , 
Νέστορος ὁπλοτάτη θυγάτηρ Νηληϊάδαο . 
αὐτὰρ ἐπεὶ λοῦσέν τε καὶ ἔχρισεν λίπ’ ἐλαίῳ , ἀμφὶ δέ μιν φᾶρος καλὸν βάλεν ἠδὲ χιτῶνα , ἔκ ῥ’ ἀσαμίνθου βῆ δέμας ἀθανάτοισιν ὁμοῖος · 
πὰρ δ’ ὅ γε Νέστορ’ ἰὼν κατ’ ἄρ’ ἕζετο , ποιμένα λαῶν . 
οἱ δ’ ἐπεὶ ὤπτησαν κρέ’ ὑπέρτερα καὶ ἐρύσαντο , δαίνυνθ’ ἑζόμενοι · ἐπὶ δ’ ἀνέρες ἐσθλοὶ ὄροντο οἶνον οἰνοχοεῦντες ἐνὶ χρυσέοις δεπάεσσιν . 
αὐτὰρ ἐπεὶ πόσιος καὶ ἐδητύος ἐξ ἔρον ἕντο , τοῖσι δὲ μύθων ἦρχε Γερήνιος ἱππότα Νέστωρ · 
“παῖδες ἐμοί , ἄγε Τηλεμάχῳ καλλίτριχας ἵππους ζεύξαθ’ ὑφ’ ἅρματ’ ἄγοντες , ἵνα πρήσσῃσιν ὁδοῖο.” ὣς ἔφαθ’ , οἱ δ’ ἄρα τοῦ μάλα μὲν κλύον ἠδ’ ἐπίθοντο , καρπαλίμως δ’ ἔζευξαν ὑφ’ ἅρμασιν ὠκέας ἵππους . 
ἐν δὲ γυνὴ ταμίη σῖτον καὶ οἶνον ἔθηκεν ὄψα τε , οἷα ἔδουσι διοτρεφέες βασιλῆες . 
ἂν δ’ ἄρα Τηλέμαχος περικαλλέα βήσετο δίφρον · 
πὰρ δ’ ἄρα Νεστορίδης Πεισίστρατος , ὄρχαμος ἀνδρῶν , ἐς δίφρον τ’ ἀνέβαινε καὶ ἡνία λάζετο χερσί , μάστιξεν δ’ ἐλάαν , τὼ δ’ οὐκ ἀέκοντε πετέσθην ἐς πεδίον , λιπέτην δὲ Πύλου αἰπὺ πτολίεθρον . 
οἱ δὲ πανημέριοι σεῖον ζυγὸν ἀμφὶς ἔχοντες . 
δύσετό τ’ ἠέλιος σκιόωντό τε πᾶσαι ἀγυιαί , ἐς Φηρὰς δ’ ἵκοντο Διοκλῆος ποτὶ δῶμα , υἱέος Ὀρτιλόχοιο , τὸν Ἀλφειὸς τέκε παῖδα . 
ἔνθα δὲ νύκτ’ ἄεσαν , ὁ δὲ τοῖς πὰρ ξείνια θῆκεν . 
ἦμος δ’ ἠριγένεια φάνη ῥοδοδάκτυλος Ἠώς , ἵππους τε ζεύγνυντ’ ἀνά θ’ ἅρματα ποικίλ’ ἔβαινον · 
ἐκ δ’ ἔλασαν προθύροιο καὶ αἰθούσης ἐριδούπου · 
μάστιξεν δ’ ἐλάαν , τὼ δ’ οὐκ ἀέκοντε πετέσθην . 
ἷξον δ’ ἐς πεδίον πυρηφόρον , ἔνθα δ’ ἔπειτα ἦνον ὁδόν · τοῖον γὰρ ὑπέκφερον ὠκέες ἵπποι . 
δύσετό τ’ ἠέλιος σκιόωντό τε πᾶσαι ἀγυιαί . 
οἱ δ’ ἷξον κοίλην Λακεδαίμονα κητώεσσαν , πρὸς δ’ ἄρα δώματ’ ἔλων Μενελάου κυδαλίμοιο . 
τὸν δ’ εὗρον δαινύντα γάμον πολλοῖσιν ἔτῃσιν υἱέος ἠδὲ θυγατρὸς ἀμύμονος ᾧ ἐνὶ οἴκῳ . 
τὴν μὲν Ἀχιλλῆος ῥηξήνορος υἱέι πέμπεν · 
ἐν Τροίῃ γὰρ πρῶτον ὑπέσχετο καὶ κατένευσε δωσέμεναι , τοῖσιν δὲ θεοὶ γάμον ἐξετέλειον . 
τὴν ἄρ’ ὅ γ’ ἔνθ’ ἵπποισι καὶ ἅρμασι πέμπε νέεσθαι 
Μυρμιδόνων προτὶ ἄστυ περικλυτόν , οἷσιν ἄνασσεν . 
υἱέι δὲ Σπάρτηθεν Ἀλέκτορος ἤγετο κούρην , ὅς οἱ τηλύγετος γένετο κρατερὸς Μεγαπένθης ἐκ δούλης · Ἑλένῃ δὲ θεοὶ γόνον οὐκέτ’ ἔφαινον , ἐπεὶ δὴ τὸ πρῶτον ἐγείνατο παῖδ’ ἐρατεινήν , 
Ἑρμιόνην , ἣ εἶδος ἔχε χρυσέης Ἀφροδίτης . 
ὣς οἱ μὲν δαίνυντο καθ’ ὑψερεφὲς μέγα δῶμα γείτονες ἠδὲ ἔται Μενελάου κυδαλίμοιο , τερπόμενοι · μετὰ δέ σφιν ἐμέλπετο θεῖος ἀοιδὸς φορμίζων , δοιὼ δὲ κυβιστητῆρε κατ’ αὐτούς , μολπῆς ἐξάρχοντος , ἐδίνευον κατὰ μέσσους . 
τὼ δ’ αὖτ’ ἐν προθύροισι δόμων αὐτώ τε καὶ ἵππω , 
Τηλέμαχός θ’ ἥρως καὶ Νέστορος ἀγλαὸς υἱός , στῆσαν · ὁ δὲ προμολὼν ἴδετο κρείων Ἐτεωνεύς , ὀτρηρὸς θεράπων Μενελάου κυδαλίμοιο , βῆ δ’ ἴμεν ἀγγελέων διὰ δώματα ποιμένι λαῶν , ἀγχοῦ δ’ ἱστάμενος ἔπεα πτερόεντα προσηύδα · 
“ξείνω δή τινε τώδε , διοτρεφὲς ὦ Μενέλαε , ἄνδρε δύω , γενεῇ δὲ Διὸς μεγάλοιο ἔικτον . 
ἀλλ’ εἴπ’ , ἤ σφωιν καταλύσομεν ὠκέας ἵππους , ἦ ἄλλον πέμπωμεν ἱκανέμεν , ὅς κε φιλήσῃ.” τὸν δὲ μέγ’ ὀχθήσας προσέφη ξανθὸς Μενέλαος · 
“οὐ μὲν νήπιος ἦσθα , Βοηθοΐδη Ἐτεωνεῦ , τὸ πρίν · ἀτὰρ μὲν νῦν γε πάϊς ὣς νήπια βάζεις . 
ἦ μὲν δὴ νῶι ξεινήια πολλὰ φαγόντε ἄλλων ἀνθρώπων δεῦρ’ ἱκόμεθ’ , αἴ κέ ποθι Ζεὺς ἐξοπίσω περ παύσῃ ὀιζύος . 
ἀλλὰ λύ’ ἵππους ξείνων , ἐς δ’ αὐτοὺς προτέρω ἄγε θοινηθῆναι.” ὣς φάθ’ , ὁ δὲ μεγάροιο διέσσυτο , κέκλετο δ’ ἄλλους ὀτρηροὺς θεράποντας ἅμα σπέσθαι ἑοῖ αὐτῷ . 
οἱ δ’ ἵππους μὲν λῦσαν ὑπὸ ζυγοῦ ἱδρώοντας , καὶ τοὺς μὲν κατέδησαν ἐφ’ ἱππείῃσι κάπῃσι , πὰρ δ’ ἔβαλον ζειάς , ἀνὰ δὲ κρῖ λευκὸν ἔμιξαν , ἅρματα δ’ ἔκλιναν πρὸς ἐνώπια παμφανόωντα , αὐτοὺς δ’ εἰσῆγον θεῖον δόμον . 
οἱ δὲ ἰδόντες θαύμαζον κατὰ δῶμα διοτρεφέος βασιλῆος · 
ὥς τε γὰρ ἠελίου αἴγλη πέλεν ἠὲ σελήνης δῶμα καθ’ ὑψερεφὲς Μενελάου κυδαλίμοιο . 
αὐτὰρ ἐπεὶ τάρπησαν ὁρώμενοι ὀφθαλμοῖσιν , ἔς ῥ’ ἀσαμίνθους βάντες ἐυξέστας λούσαντο . 
τοὺς δ’ ἐπεὶ οὖν δμῳαὶ λοῦσαν καὶ χρῖσαν ἐλαίῳ , ἀμφὶ δ’ ἄρα χλαίνας οὔλας βάλον ἠδὲ χιτῶνας , ἔς ῥα θρόνους ἕζοντο παρ’ Ἀτρεΐδην Μενέλαον . 
χέρνιβα δ’ ἀμφίπολος προχόῳ ἐπέχευε φέρουσα καλῇ χρυσείῃ ὑπὲρ ἀργυρέοιο λέβητος , νίψασθαι · παρὰ δὲ ξεστὴν ἐτάνυσσε τράπεζαν . 
σῖτον δ’ αἰδοίη ταμίη παρέθηκε φέρουσα , εἴδατα πόλλ’ ἐπιθεῖσα , χαριζομένη παρεόντων . 
δαιτρὸς δὲ κρειῶν πίνακας παρέθηκεν ἀείρας παντοίων , παρὰ δέ σφι τίθει χρύσεια κύπελλα . 
τὼ καὶ δεικνύμενος προσέφη ξανθὸς Μενέλαος · 
“σίτου θ’ ἅπτεσθον καὶ χαίρετον . 
αὐτὰρ ἔπειτα δείπνου πασσαμένω εἰρησόμεθ’ , οἵ τινές ἐστον ἀνδρῶν · οὐ γὰρ σφῷν γε γένος ἀπόλωλε τοκήων , ἀλλ’ ἀνδρῶν γένος ἐστὲ διοτρεφέων βασιλήων σκηπτούχων , ἐπεὶ οὔ κε κακοὶ τοιούσδε τέκοιεν.” ὣς φάτο , καί σφιν νῶτα βοὸς παρὰ πίονα θῆκεν ὄπτ’ ἐν χερσὶν ἑλών , τά ῥά οἱ γέρα πάρθεσαν αὐτῷ . 
οἱ δ’ ἐπ’ ὀνείαθ’ ἑτοῖμα προκείμενα χεῖρας ἴαλλον . 
αὐτὰρ ἐπεὶ πόσιος καὶ ἐδητύος ἐξ ἔρον ἕντο , δὴ τότε Τηλέμαχος προσεφώνεε Νέστορος υἱόν , ἄγχι σχὼν κεφαλήν , ἵνα μὴ πευθοίαθ’ οἱ ἄλλοι · 
“φράζεο , Νεστορίδη , τῷ ἐμῷ κεχαρισμένε θυμῷ , χαλκοῦ τε στεροπὴν κὰδ δώματα ἠχήεντα χρυσοῦ τ’ ἠλέκτρου τε καὶ ἀργύρου ἠδ’ ἐλέφαντος . 
Ζηνός που τοιήδε γ’ Ὀλυμπίου ἔνδοθεν αὐλή , ὅσσα τάδ’ ἄσπετα πολλά · σέβας μ’ ἔχει εἰσορόωντα.” τοῦ δ’ ἀγορεύοντος ξύνετο ξανθὸς Μενέλαος , καί σφεας φωνήσας ἔπεα πτερόεντα προσηύδα · 
“τέκνα φίλ’ , ἦ τοι Ζηνὶ βροτῶν οὐκ ἄν τις ἐρίζοι · 
ἀθάνατοι γὰρ τοῦ γε δόμοι καὶ κτήματ’ ἔασιν · 
ἀνδρῶν δ’ ἤ κέν τίς μοι ἐρίσσεται , ἠὲ καὶ οὐκί , κτήμασιν . 
ἦ γὰρ πολλὰ παθὼν καὶ πόλλ’ ἐπαληθεὶς ἠγαγόμην ἐν νηυσὶ καὶ ὀγδοάτῳ ἔτει ἦλθον , 
Κύπρον Φοινίκην τε καὶ Αἰγυπτίους ἐπαληθείς , 
Αἰθίοπάς θ’ ἱκόμην καὶ Σιδονίους καὶ Ἐρεμβοὺς καὶ Λιβύην , ἵνα τ’ ἄρνες ἄφαρ κεραοὶ τελέθουσι . 
τρὶς γὰρ τίκτει μῆλα τελεσφόρον εἰς ἐνιαυτόν . 
ἔνθα μὲν οὔτε ἄναξ ἐπιδευὴς οὔτε τι ποιμὴν τυροῦ καὶ κρειῶν οὐδὲ γλυκεροῖο γάλακτος , ἀλλ’ αἰεὶ παρέχουσιν ἐπηετανὸν γάλα θῆσθαι . 
ἧος ἐγὼ περὶ κεῖνα πολὺν βίοτον συναγείρων ἠλώμην , τῆός μοι ἀδελφεὸν ἄλλος ἔπεφνεν λάθρῃ , ἀνωιστί , δόλῳ οὐλομένης ἀλόχοιο · 
ὣς οὔ τοι χαίρων τοῖσδε κτεάτεσσιν ἀνάσσω . 
καὶ πατέρων τάδε μέλλετ’ ἀκουέμεν , οἵ τινες ὑμῖν εἰσίν , ἐπεὶ μάλα πολλὰ πάθον , καὶ ἀπώλεσα οἶκον εὖ μάλα ναιετάοντα , κεχανδότα πολλὰ καὶ ἐσθλά . 
ὧν ὄφελον τριτάτην περ ἔχων ἐν δώμασι μοῖραν ναίειν , οἱ δ’ ἄνδρες σόοι ἔμμεναι , οἳ τότ’ ὄλοντο 
Τροίῃ ἐν εὐρείῃ ἑκὰς Ἄργεος ἱπποβότοιο . 
ἀλλ’ ἔμπης πάντας μὲν ὀδυρόμενος καὶ ἀχεύων πολλάκις ἐν μεγάροισι καθήμενος ἡμετέροισιν ἄλλοτε μέν τε γόῳ φρένα τέρπομαι , ἄλλοτε δ’ αὖτε παύομαι · αἰψηρὸς δὲ κόρος κρυεροῖο γόοιο . 
τῶν πάντων οὐ τόσσον ὀδύρομαι , ἀχνύμενός περ , ὡς ἑνός , ὅς τέ μοι ὕπνον ἀπεχθαίρει καὶ ἐδωδὴν μνωομένῳ , ἐπεὶ οὔ τις Ἀχαιῶν τόσσ’ ἐμόγησεν , ὅσσ’ Ὀδυσεὺς ἐμόγησε καὶ ἤρατο . 
τῷ δ’ ἄρ’ ἔμελλεν αὐτῷ κήδε’ ἔσεσθαι , ἐμοὶ δ’ ἄχος αἰὲν ἄλαστον κείνου , ὅπως δὴ δηρὸν ἀποίχεται , οὐδέ τι ἴδμεν , ζώει ὅ γ’ ἦ τέθνηκεν . 
ὀδύρονταί νύ που αὐτὸν 
Λαέρτης θ’ ὁ γέρων καὶ ἐχέφρων Πηνελόπεια 
Τηλέμαχός θ’ , ὃν ἔλειπε νέον γεγαῶτ’ ἐνὶ οἴκῳ.” ὣς φάτο , τῷ δ’ ἄρα πατρὸς ὑφ’ ἵμερον ὦρσε γόοιο . 
δάκρυ δ’ ἀπὸ βλεφάρων χαμάδις βάλε πατρὸς ἀκούσας , χλαῖναν πορφυρέην ἄντ’ ὀφθαλμοῖιν ἀνασχὼν ἀμφοτέρῃσιν χερσί . 
νόησε δέ μιν Μενέλαος , μερμήριξε δ’ ἔπειτα κατὰ φρένα καὶ κατὰ θυμόν , ἠέ μιν αὐτὸν πατρὸς ἐάσειε μνησθῆναι ἦ πρῶτ’ ἐξερέοιτο ἕκαστά τε πειρήσαιτο . 
ἧος ὁ ταῦθ’ ὥρμαινε κατὰ φρένα καὶ κατὰ θυμόν , ἐκ δ’ Ἑλένη θαλάμοιο θυώδεος ὑψορόφοιο ἤλυθεν Ἀρτέμιδι χρυσηλακάτῳ ἐικυῖα . 
τῇ δ’ ἄρ’ ἅμ’ Ἀδρήστη κλισίην εὔτυκτον ἔθηκεν , 
Ἀλκίππη δὲ τάπητα φέρεν μαλακοῦ ἐρίοιο , 
Φυλὼ δ’ ἀργύρεον τάλαρον φέρε , τόν οἱ ἔθηκεν 
Ἀλκάνδρη , Πολύβοιο δάμαρ , ὃς ἔναῑ ἐνὶ Θήβῃς 
Αἰγυπτίῃς , ὅθι πλεῖστα δόμοις ἐν κτήματα κεῖται · 
ὃς Μενελάῳ δῶκε δύ’ ἀργυρέας ἀσαμίνθους , δοιοὺς δὲ τρίποδας , δέκα δὲ χρυσοῖο τάλαντα . 
χωρὶς δ’ αὖθ’ Ἑλένῃ ἄλοχος πόρε κάλλιμα δῶρα · 
χρυσέην τ’ ἠλακάτην τάλαρόν θ’ ὑπόκυκλον ὄπασσεν ἀργύρεον , χρυσῷ δ’ ἐπὶ χείλεα κεκράαντο . 
τόν ῥά οἱ ἀμφίπολος Φυλὼ παρέθηκε φέρουσα νήματος ἀσκητοῖο βεβυσμένον · αὐτὰρ ἐπ’ αὐτῷ ἠλακάτη τετάνυστο ἰοδνεφὲς εἶρος ἔχουσα . 
ἕζετο δ’ ἐν κλισμῷ , ὑπὸ δὲ θρῆνυς ποσὶν ἦεν . 
αὐτίκα δ’ ἥ γ’ ἐπέεσσι πόσιν ἐρέεινεν ἕκαστα · 
“ἴδμεν δή , Μενέλαε διοτρεφές , οἵ τινες οἵδε ἀνδρῶν εὐχετόωνται ἱκανέμεν ἡμέτερον δῶ ; 
ψεύσομαι ἦ ἔτυμον ἐρέω ; 
κέλεται δέ με θυμός . 
οὐ γάρ πώ τινά φημι ἐοικότα ὧδε ἰδέσθαι οὔτ’ ἄνδρ’ οὔτε γυναῖκα , σέβας μ’ ἔχει εἰσορόωσαν , ὡς ὅδ’ Ὀδυσσῆος μεγαλήτορος υἷι ἔοικε , 
Τηλεμάχῳ , τὸν ἔλειπε νέον γεγαῶτ’ ἐνὶ οἴκῳ κεῖνος ἀνήρ , ὅτ’ ἐμεῖο κυνώπιδος εἵνεκ’ Ἀχαιοὶ ἤλθεθ’ ὑπὸ Τροίην πόλεμον θρασὺν ὁρμαίνοντες.” τὴν δ’ ἀπαμειβόμενος προσέφη ξανθὸς Μενέλαος · 
“οὕτω νῦν καὶ ἐγὼ νοέω , γύναι , ὡς σὺ ἐίσκεις · 
κείνου γὰρ τοιοίδε πόδες τοιαίδε τε χεῖρες ὀφθαλμῶν τε βολαὶ κεφαλή τ’ ἐφύπερθέ τε χαῖται . 
καὶ νῦν ἦ τοι ἐγὼ μεμνημένος ἀμφ’ Ὀδυσῆι μυθεόμην , ὅσα κεῖνος ὀιζύσας ἐμόγησεν ἀμφ’ ἐμοί , αὐτὰρ ὁ πικρὸν ὑπ’ ὀφρύσι δάκρυον εἶβε , χλαῖναν πορφυρέην ἄντ’ ὀφθαλμοῖιν ἀνασχών.” τὸν δ’ αὖ Νεστορίδης Πεισίστρατος ἀντίον ηὔδα · 
“Ἀτρεΐδη Μενέλαε διοτρεφές , ὄρχαμε λαῶν , κείνου μέν τοι ὅδ’ υἱὸς ἐτήτυμον , ὡς ἀγορεύεις · 
ἀλλὰ σαόφρων ἐστί , νεμεσσᾶται δ’ ἐνὶ θυμῷ ὧδ’ ἐλθὼν τὸ πρῶτον ἐπεσβολίας ἀναφαίνειν ἄντα σέθεν , τοῦ νῶι θεοῦ ὣς τερπόμεθ’ αὐδῇ . 
αὐτὰρ ἐμὲ προέηκε Γερήνιος ἱππότα Νέστωρ τῷ ἅμα πομπὸν ἕπεσθαι · ἐέλδετο γάρ σε ἰδέσθαι , ὄφρα οἱ ἤ τι ἔπος ὑποθήσεαι ἠέ τι ἔργον . 
πολλὰ γὰρ ἄλγε’ ἔχει πατρὸς πάϊς οἰχομένοιο ἐν μεγάροις , ᾧ μὴ ἄλλοι ἀοσσητῆρες ἔωσιν , ὡς νῦν Τηλεμάχῳ ὁ μὲν οἴχεται , οὐδέ οἱ ἄλλοι εἴσ’ οἵ κεν κατὰ δῆμον ἀλάλκοιεν κακότητα.” τὸν δ’ ἀπαμειβόμενος προσέφη ξανθὸς Μενέλαος · 
“ὢ πόποι , ἦ μάλα δὴ φίλου ἀνέρος υἱὸς ἐμὸν δῶ ἵκεθ’ , ὃς εἵνεκ’ ἐμεῖο πολέας ἐμόγησεν ἀέθλους · 
καί μιν ἔφην ἐλθόντα φιλησέμεν ἔξοχον ἄλλων 
Ἀργείων , εἰ νῶιν ὑπεὶρ ἅλα νόστον ἔδωκε νηυσὶ θοῇσι γενέσθαι Ὀλύμπιος εὐρύοπα Ζεύς . 
καί κέ οἱ Ἄργεϊ νάσσα πόλιν καὶ δώματ’ ἔτευξα , ἐξ Ἰθάκης ἀγαγὼν σὺν κτήμασι καὶ τέκεϊ ᾧ καὶ πᾶσιν λαοῖσι , μίαν πόλιν ἐξαλαπάξας , αἳ περιναιετάουσιν , ἀνάσσονται δ’ ἐμοὶ αὐτῷ . 
καί κε θάμ’ ἐνθάδ’ ἐόντες ἐμισγόμεθ’ · οὐδέ κεν ἡμέας ἄλλο διέκρινεν φιλέοντέ τε τερπομένω τε , πρίν γ’ ὅτε δὴ θανάτοιο μέλαν νέφος ἀμφεκάλυψεν . 
ἀλλὰ τὰ μέν που μέλλεν ἀγάσσεσθαι θεὸς αὐτός , ὃς κεῖνον δύστηνον ἀνόστιμον οἶον ἔθηκεν.” ὣς φάτο , τοῖσι δὲ πᾶσιν ὑφ’ ἵμερον ὦρσε γόοιο . 
κλαῖε μὲν Ἀργείη Ἑλένη , Διὸς ἐκγεγαυῖα , κλαῖε δὲ Τηλέμαχός τε καὶ Ἀτρεΐδης Μενέλαος , οὐδ’ ἄρα Νέστορος υἱὸς ἀδακρύτω ἔχεν ὄσσε · 
μνήσατο γὰρ κατὰ θυμὸν ἀμύμονος Ἀντιλόχοιο , τόν ῥ’ Ἠοῦς ἔκτεινε φαεινῆς ἀγλαὸς υἱός · 
τοῦ ὅ γ’ ἐπιμνησθεὶς ἔπεα πτερόεντ’ ἀγόρευεν · 
“Ἀτρεΐδη , περὶ μέν σε βροτῶν πεπνυμένον εἶναι 
Νέστωρ φάσχ’ ὁ γέρων , ὅτ’ ἐπιμνησαίμεθα σεῖο οἷσιν ἐνὶ μεγάροισι , καὶ ἀλλήλους ἐρέοιμεν . 
καὶ νῦν , εἴ τί που ἔστι , πίθοιό μοι · οὐ γὰρ ἐγώ γε τέρπομ’ ὀδυρόμενος μεταδόρπιος , ἀλλὰ καὶ ἠὼς ἔσσεται ἠριγένεια · νεμεσσῶμαί γε μὲν οὐδὲν κλαίειν ὅς κε θάνῃσι βροτῶν καὶ πότμον ἐπίσπῃ . 
τοῦτό νυ καὶ γέρας οἶον ὀιζυροῖσι βροτοῖσιν , κείρασθαί τε κόμην βαλέειν τ’ ἀπὸ δάκρυ παρειῶν . 
καὶ γὰρ ἐμὸς τέθνηκεν ἀδελφεός , οὔ τι κάκιστος 
Ἀργείων · μέλλεις δὲ σὺ ἴδμεναι · οὐ γὰρ ἐγώ γε ἤντησ’ οὐδὲ ἴδον · περὶ δ’ ἄλλων φασὶ γενέσθαι 
Ἀντίλοχον , πέρι μὲν θείειν ταχὺν ἠδὲ μαχητήν.” τὸν δ’ ἀπαμειβόμενος προσέφη ξανθὸς Μενέλαος · 
“ὦ φίλ’ , ἐπεὶ τόσα εἶπες , ὅσ’ ἂν πεπνυμένος ἀνὴρ εἴποι καὶ ῥέξειε , καὶ ὃς προγενέστερος εἴη · 
τοίου γὰρ καὶ πατρός , ὃ καὶ πεπνυμένα βάζεις , ῥεῖα δ’ ἀρίγνωτος γόνος ἀνέρος ᾧ τε Κρονίων ὄλβον ἐπικλώσῃ γαμέοντί τε γεινομένῳ τε , ὡς νῦν Νέστορι δῶκε διαμπερὲς ἤματα πάντα αὐτὸν μὲν λιπαρῶς γηρασκέμεν ἐν μεγάροισιν , υἱέας αὖ πινυτούς τε καὶ ἔγχεσιν εἶναι ἀρίστους . 
ἡμεῖς δὲ κλαυθμὸν μὲν ἐάσομεν , ὃς πρὶν ἐτύχθη , δόρπου δ’ ἐξαῦτις μνησώμεθα , χερσὶ δ’ ἐφ’ ὕδωρ χευάντων . 
μῦθοι δὲ καὶ ἠῶθέν περ ἔσονται 
Τηλεμάχῳ καὶ ἐμοὶ διαειπέμεν ἀλλήλοισιν.” ὣς ἔφατ’ , Ἀσφαλίων δ’ ἄρ ὕδωρ ἐπὶ χεῖρας ἔχευεν , ὀτρηρὸς θεράπων Μενελάου κυδαλίμοιο . 
οἱ δ’ ἐπ’ ὀνείαθ’ ἑτοῖμα προκείμενα χεῖρας ἴαλλον . 
ἔνθ’ αὖτ’ ἄλλ’ ἐνόησ’ Ἑλένη Διὸς ἐκγεγαυῖα · 
αὐτίκ’ ἄρ’ εἰς οἶνον βάλε φάρμακον , ἔνθεν ἔπινον , νηπενθές τ’ ἄχολόν τε , κακῶν ἐπίληθον ἁπάντων . 
ὃς τὸ καταβρόξειεν , ἐπὴν κρητῆρι μιγείη , οὔ κεν ἐφημέριός γε βάλοι κατὰ δάκρυ παρειῶν , οὐδ’ εἴ οἱ κατατεθναίη μήτηρ τε πατήρ τε , οὐδ’ εἴ οἱ προπάροιθεν ἀδελφεὸν ἢ φίλον υἱὸν χαλκῷ δηιόῳεν , ὁ δ’ ὀφθαλμοῖσιν ὁρῷτο . 
τοῖα Διὸς θυγάτηρ ἔχε φάρμακα μητιόεντα , ἐσθλά , τά οἱ Πολύδαμνα πόρεν , Θῶνος παράκοιτις 
Αἰγυπτίη , τῇ πλεῖστα φέρει ζείδωρος ἄρουρα φάρμακα , πολλὰ μὲν ἐσθλὰ μεμιγμένα πολλὰ δὲ λυγρά · 
ἰητρὸς δὲ ἕκαστος ἐπιστάμενος περὶ πάντων ἀνθρώπων · ἦ γὰρ Παιήονός εἰσι γενέθλης . 
αὐτὰρ ἐπεί ῥ’ ἐνέηκε κέλευσέ τε οἰνοχοῆσαι , ἐξαῦτις μύθοισιν ἀμειβομένη προσέειπεν · 
“Ἀτρεΐδη Μενέλαε διοτρεφὲς ἠδὲ καὶ οἵδε ἀνδρῶν ἐσθλῶν παῖδες · ἀτὰρ θεὸς ἄλλοτε ἄλλῳ 
Ζεὺς ἀγαθόν τε κακόν τε διδοῖ · δύναται γὰρ ἅπαντα · 
ἦ τοι νῦν δαίνυσθε καθήμενοι ἐν μεγάροισι καὶ μύθοις τέρπεσθε · ἐοικότα γὰρ καταλέξω . 
πάντα μὲν οὐκ ἂν ἐγὼ μυθήσομαι οὐδ’ ὀνομήνω , ὅσσοι Ὀδυσσῆος ταλασίφρονός εἰσιν ἄεθλοι · 
ἀλλ’ οἷον τόδ’ ἔρεξε καὶ ἔτλη καρτερὸς ἀνὴρ δήμῳ ἔνι Τρώων , ὅθι πάσχετε πήματ’ Ἀχαιοί . 
αὐτόν μιν πληγῇσιν ἀεικελίῃσι δαμάσσας , σπεῖρα κάκ’ ἀμφ’ ὤμοισι βαλών , οἰκῆι ἐοικώς , ἀνδρῶν δυσμενέων κατέδυ πόλιν εὐρυάγυιαν · 
ἄλλῳ δ’ αὐτὸν φωτὶ κατακρύπτων ἤισκε , δέκτῃ , ὃς οὐδὲν τοῖος ἔην ἐπὶ νηυσὶν Ἀχαιῶν . 
τῷ ἴκελος κατέδυ Τρώων πόλιν , οἱ δ’ ἀβάκησαν πάντες · ἐγὼ δέ μιν οἴη ἀνέγνων τοῖον ἐόντα , καί μιν ἀνηρώτων · ὁ δὲ κερδοσύνῃ ἀλέεινεν . 
ἀλλ’ ὅτε δή μιν ἐγὼ λόεον καὶ χρῖον ἐλαίῳ , ἀμφὶ δὲ εἵματα ἕσσα καὶ ὤμοσα καρτερὸν ὅρκον μὴ μὲν πρὶν Ὀδυσῆα μετὰ Τρώεσσ’ ἀναφῆναι , πρίν γε τὸν ἐς νῆάς τε θοὰς κλισίας τ’ ἀφικέσθαι , καὶ τότε δή μοι πάντα νόον κατέλεξεν Ἀχαιῶν . 
πολλοὺς δὲ Τρώων κτείνας ταναήκεϊ χαλκῷ ἦλθε μετ’ Ἀργείους , κατὰ δὲ φρόνιν ἤγαγε πολλήν . 
ἔνθ’ ἄλλαι Τρῳαὶ λίγ’ ἐκώκυον · αὐτὰρ ἐμὸν κῆρ χαῖρ’ , ἐπεὶ ἤδη μοι κραδίη τέτραπτο νέεσθαι ἂψ οἶκόνδ’ , ἄτην δὲ μετέστενον , ἣν Ἀφροδίτη δῶχ’ , ὅτε μ’ ἤγαγε κεῖσε φίλης ἀπὸ πατρίδος αἴης , παῖδά τ’ ἐμὴν νοσφισσαμένην θάλαμόν τε πόσιν τε οὔ τευ δευόμενον , οὔτ’ ἂρ φρένας οὔτε τι εἶδος.” τὴν δ’ ἀπαμειβόμενος προσέφη ξανθὸς Μενέλαος · 
“ναὶ δὴ ταῦτά γε πάντα , γύναι , κατὰ μοῖραν ἔειπες . 
ἤδη μὲν πολέων ἐδάην βουλήν τε νόον τε ἀνδρῶν ἡρώων , πολλὴν δ’ ἐπελήλυθα γαῖαν · 
ἀλλ’ οὔ πω τοιοῦτον ἐγὼν ἴδον ὀφθαλμοῖσιν , οἷν Ὀδυσσῆος ταλασίφρονος ἔσκε φίλον κῆρ . 
οἷον καὶ τόδ’ ἔρεξε καὶ ἔτλη καρτερὸς ἀνὴρ ἵππῳ ἔνι ξεστῷ , ἵν’ ἐνήμεθα πάντες ἄριστοι 
Ἀργείων Τρώεσσι φόνον καὶ κῆρα φέροντες . 
ἦλθες ἔπειτα σὺ κεῖσε · κελευσέμεναι δέ σ’ ἔμελλε δαίμων , ὃς Τρώεσσιν ἐβούλετο κῦδος ὀρέξαι · 
καί τοι Δηΐφοβος θεοείκελος ἕσπετ’ ἰούσῃ . 
τρὶς δὲ περίστειξας κοῖλον λόχον ἀμφαφόωσα , ἐκ δ’ ὀνομακλήδην Δαναῶν ὀνόμαζες ἀρίστους , πάντων Ἀργείων φωνὴν ἴσκουσ’ ἀλόχοισιν . 
αὐτὰρ ἐγὼ καὶ Τυδεΐδης καὶ δῖος Ὀδυσσεὺς ἥμενοι ἐν μέσσοισιν ἀκούσαμεν ὡς ἐβόησας . 
νῶι μὲν ἀμφοτέρω μενεήναμεν ὁρμηθέντε ἢ ἐξελθέμεναι , ἢ ἔνδοθεν αἶψ’ ὑπακοῦσαι · 
ἀλλ’ Ὀδυσεὺς κατέρυκε καὶ ἔσχεθεν ἱεμένω περ . 
ἔνθ’ ἄλλοι μὲν πάντες ἀκὴν ἔσαν υἷες Ἀχαιῶν , 
Ἄντικλος δὲ σέ γ’ οἶος ἀμείψασθαι ἐπέεσσιν ἤθελεν . 
ἀλλ’ Ὀδυσεὺς ἐπὶ μάστακα χερσὶ πίεζεν νωλεμέως κρατερῇσι , σάωσε δὲ πάντας Ἀχαιούς · 
τόφρα δ’ ἔχ’ , ὄφρα σε νόσφιν ἀπήγαγε Παλλὰς Ἀθήνη.” τὸν δ’ αὖ Τηλέμαχος πεπνυμένος ἀντίον ηὔδα · 
“Ἀτρεΐδη Μενέλαε διοτρεφές , ὄρχαμε λαῶν , ἄλγιον · οὐ γάρ οἵ τι τάδ’ ἤρκεσε λυγρὸν ὄλεθρον , οὐδ’ εἴ οἱ κραδίη γε σιδηρέη ἔνδοθεν ἦεν . 
ἀλλ’ ἄγετ’ εἰς εὐνὴν τράπεθ’ ἡμέας , ὄφρα καὶ ἤδη ὕπνῳ ὕπο γλυκερῷ ταρπώμεθα κοιμηθέντες.” ὣς ἔφατ’ , Ἀργείη δ’ Ἑλένη δμῳῇσι κέλευσεν δέμνῑ ὑπ’ αἰθούσῃ θέμεναι καὶ ῥήγεα καλὰ πορφύρε’ ἐμβαλέειν στορέσαι τ’ ἐφύπερθε τάπητας , χλαίνας τ’ ἐνθέμεναι οὔλας καθύπερθεν ἕσασθαι . 
αἱ δ’ ἴσαν ἐκ μεγάροιο δάος μετὰ χερσὶν ἔχουσαι , δέμνια δὲ στόρεσαν · ἐκ δὲ ξείνους ἄγε κῆρυξ . 
οἱ μὲν ἄρ’ ἐν προδόμῳ δόμου αὐτόθι κοιμήσαντο , 
Τηλέμαχός θ’ ἥρως καὶ Νέστορος ἀγλαὸς υἱός · 
Ἀτρεΐδης δὲ καθεῦδε μυχῷ δόμου ὑψηλοῖο , πὰρ δ’ Ἑλένη τανύπεπλος ἐλέξατο , δῖα γυναικῶν . 
ἦμος δ’ ἠριγένεια φάνη ῥοδοδάκτυλος Ἠώς , ὤρνυτ’ ἄρ’ ἐξ εὐνῆφι βοὴν ἀγαθὸς Μενέλαος εἵματα ἑσσάμενος , περὶ δὲ ξίφος ὀξὺ θέτ’ ὤμῳ , ποσσὶ δ’ ὑπὸ λιπαροῖσιν ἐδήσατο καλὰ πέδιλα , βῆ δ’ ἴμεν ἐκ θαλάμοιο θεῷ ἐναλίγκιος ἄντην , 
Τηλεμάχῳ δὲ παρῖζεν , ἔπος τ’ ἔφατ’ ἔκ τ’ ὀνόμαζεν · 
“τίπτε δέ σε χρειὼ δεῦρ’ ἤγαγε , Τηλέμαχ’ ἥρως , ἐς Λακεδαίμονα δῖαν , ἐπ’ εὐρέα νῶτα θαλάσσης ; 
δήμιον ἦ ἴδιον ; 
τόδε μοι νημερτὲς ἐνίσπες.” τὸν δ’ αὖ Τηλέμαχος πεπνυμένος ἀντίον ηὔδα · 
“Ἀτρεΐδη Μενέλαε διοτρεφές , ὄρχαμε λαῶν , ἤλυθον , εἴ τινά μοι κληηδόνα πατρὸς ἐνίσποις . 
ἐσθίεταί μοι οἶκος , ὄλωλε δὲ πίονα ἔργα , δυσμενέων δ’ ἀνδρῶν πλεῖος δόμος , οἵ τέ μοι αἰεὶ μῆλ’ ἁδινὰ σφάζουσι καὶ εἰλίποδας ἕλικας βοῦς , μητρὸς ἐμῆς μνηστῆρες ὑπέρβιον ὕβριν ἔχοντες . 
τοὔνεκα νῦν τὰ σὰ γούναθ’ ἱκάνομαι , αἴ κ’ ἐθέλῃσθα κείνου λυγρὸν ὄλεθρον ἐνισπεῖν , εἴ που ὄπωπας ὀφθαλμοῖσι τεοῖσιν ἢ ἄλλου μῦθον ἄκουσας πλαζομένου · περὶ γάρ μιν ὀιζυρὸν τέκε μήτηρ . 
μηδέ τί μ’ αἰδόμενος μειλίσσεο μηδ’ ἐλεαίρων , ἀλλ’ εὖ μοι κατάλεξον ὅπως ἤντησας ὀπωπῆς . 
λίσσομαι , εἴ ποτέ τοί τι πατὴρ ἐμός , ἐσθλὸς Ὀδυσσεὺς ἢ ἔπος ἠέ τι ἔργον ὑποστὰς ἐξετέλεσσε δήμῳ ἔνι Τρώων , ὅθι πάσχετε πήματ’ Ἀχαιοί , τῶν νῦν μοι μνῆσαι , καί μοι νημερτὲς ἐνίσπες.” τὸν δὲ μέγ’ ὀχθήσας προσέθη ξανθὸς Μενέλαος · 
“ὢ πόποι , ἦ μάλα δὴ κρατερόφρονος ἀνδρὸς ἐν εὐνῇ ἤθελον εὐνηθῆναι ἀνάλκιδες αὐτοὶ ἐόντες . 
ὡς δ’ ὁπότ’ ἐν ξυλόχῳ ἔλαφος κρατεροῖο λέοντος νεβροὺς κοιμήσασα νεηγενέας γαλαθηνοὺς κνημοὺς ἐξερέῃσι καὶ ἄγκεα ποιήεντα βοσκομένη , ὁ δ’ ἔπειτα ἑὴν εἰσήλυθεν εὐνήν , ἀμφοτέροισι δὲ τοῖσιν ἀεικέα πότμον ἐφῆκεν , ὣς Ὀδυσεὺς κείνοισιν ἀεικέα πότμον ἐφήσει . 
αἲ γάρ , Ζεῦ τε πάτερ καὶ Ἀθηναίη καὶ Ἄπολλον , τοῖος ἐών , οἷός ποτ’ ἐυκτιμένῃ ἐνὶ Λέσβῳ ἐξ ἔριδος Φιλομηλεΐδῃ ἐπάλαισεν ἀναστάς , κὰδ δ’ ἔβαλε κρατερῶς , κεχάροντο δὲ πάντες Ἀχαιοί , τοῖος ἐὼν μνηστῆρσιν ὁμιλήσειεν Ὀδυσσεύς · 
πάντες κ’ ὠκύμοροί τε γενοίατο πικρόγαμοί τε . 
ταῦτα δ’ ἅ μ’ εἰρωτᾷς καὶ λίσσεαι , οὐκ ἂν ἐγώ γε ἄλλα παρὲξ εἴποιμι παρακλιδόν , οὐδ’ ἀπατήσω , ἀλλὰ τὰ μέν μοι ἔειπε γέρων ἅλιος νημερτής , τῶν οὐδέν τοι ἐγὼ κρύψω ἔπος οὐδ’ ἐπικεύσω . 
“Αἰγύπτῳ μ’ ἔτι δεῦρο θεοὶ μεμαῶτα νέεσθαι ἔσχον , ἐπεὶ οὔ σφιν ἔρεξα τεληέσσας ἑκατόμβας . 
οἱ δ’ αἰεὶ βούλοντο θεοὶ μεμνῆσθαι ἐφετμέων . 
νῆσος ἔπειτά τις ἔστι πολυκλύστῳ ἐνὶ πόντῳ 
Αἰγύπτου προπάροιθε , Φάρον δέ ἑ κικλήσκουσι , τόσσον ἄνευθ’ ὅσσον τε πανημερίη γλαφυρὴ νηῦς ἤνυσεν , ᾗ λιγὺς οὖρος ἐπιπνείῃσιν ὄπισθεν · 
ἐν δὲ λιμὴν ἐύορμος , ὅθεν τ’ ἀπὸ νῆας ἐίσας ἐς πόντον βάλλουσιν , ἀφυσσάμενοι μέλαν ὕδωρ . 
ἔνθα μ’ ἐείκοσιν ἤματ’ ἔχον θεοί , οὐδέ ποτ’ οὖροι πνείοντες φαίνονθ’ ἁλιαέες , οἵ ῥά τε νηῶν πομπῆες γίγνονται ἐπ’ εὐρέα νῶτα θαλάσσης . 
καί νύ κεν ἤια πάντα κατέφθιτο καὶ μένε’ ἀνδρῶν , εἰ μή τίς με θεῶν ὀλοφύρατο καί μ’ ἐσάωσε , 
Πρωτέος ἰφθίμου θυγάτηρ ἁλίοιο γέροντος , 
Εἰδοθέη · τῇ γάρ ῥα μάλιστά γε θυμὸν ὄρινα . 
ἥ μ’ οἴῳ ἔρροντι συνήντετο νόσφιν ἑταίρων · 
αἰεὶ γὰρ περὶ νῆσον ἀλώμενοι ἰχθυάασκον γναμπτοῖς ἀγκίστροισιν , ἔτειρε δὲ γαστέρα λιμός . 
ἡ δέ μευ ἄγχι στᾶσα ἔπος φάτο φώνησέν τε · 
“‘νήπιός εἰς , ὦ ξεῖνε , λίην τόσον ἠδὲ χαλίφρων , ἦε ἑκὼν μεθίεις καὶ τέρπεαι ἄλγεα πάσχων ; 
ὡς δὴ δήθ’ ἐνὶ νήσῳ ἐρύκεαι , οὐδέ τι τέκμωρ εὑρέμεναι δύνασαι , μινύθει δέ τοι ἦτορ ἑταίρων.’” 
“ὣς ἔφατ’ , αὐτὰρ ἐγώ μιν ἀμειβόμενος προσέειπον · 
‘ἐκ μέν τοι ἐρέω , ἥ τις σύ πέρ ἐσσι θεάων , ὡς ἐγὼ οὔ τι ἑκὼν κατερύκομαι , ἀλλά νυ μέλλω ἀθανάτους ἀλιτέσθαι , οἳ οὐρανὸν εὐρὺν ἔχουσιν . 
ἀλλὰ σύ πέρ μοι εἰπέ , θεοὶ δέ τε πάντα ἴσασιν , ὅς τίς μ’ ἀθανάτων πεδάᾳ καὶ ἔδησε κελεύθου , νόστον θ’ , ὡς ἐπὶ πόντον ἐλεύσομαι ἰχθυόεντα.’ 
“ὣς ἐφάμην , ἡ δ’ αὐτίκ’ ἀμείβετο δῖα θεάων · 
‘τοιγὰρ ἐγώ τοι , ξεῖνε , μάλ’ ἀτρεκέως ἀγορεύσω . 
πωλεῖταί τις δεῦρο γέρων ἅλιος νημερτὴς ἀθάνατος Πρωτεὺς Αἰγύπτιος , ὅς τε θαλάσσης πάσης βένθεα οἶδε , Ποσειδάωνος ὑποδμώς · 
τὸν δέ τ’ ἐμόν φασιν πατέρ’ ἔμμεναι ἠδὲ τεκέσθαι . 
τόν γ’ εἴ πως σὺ δύναιο λοχησάμενος λελαβέσθαι , ὅς κέν τοι εἴπῃσιν ὁδὸν καὶ μέτρα κελεύθου νόστον θ’ , ὡς ἐπὶ πόντον ἐλεύσεαι ἰχθυόεντα . 
καὶ δέ κέ τοι εἴπῃσι , διοτρεφές , αἴ κ’ ἐθέλῃσθα , ὅττι τοι ἐν μεγάροισι κακόν τ’ ἀγαθόν τε τέτυκται οἰχομένοιο σέθεν δολιχὴν ὁδὸν ἀργαλέην τε.’ 
“ὣς ἔφατ’ , αὐτὰρ ἐγώ μιν ἀμειβόμενος προσέειπον · 
‘αὐτὴ νῦν φράζευ σὺ λόχον θείοιο γέροντος , μή πώς με προϊδὼν ἠὲ προδαεὶς ἀλέηται · 
ἀργαλέος γάρ τ’ ἐστὶ θεὸς βροτῷ ἀνδρὶ δαμῆναι.’ 
“ὣς ἐφάμην , ἡ δ’ αὐτίκ’ ἀμείβετο δῖα θεάων · 
‘τοιγὰρ ἐγώ τοι , ξεῖνε , μάλ’ ἀτρεκέως ἀγορεύσω . 
ἦμος δ’ ἠέλιος μέσον οὐρανὸν ἀμφιβεβήκῃ , τῆμος ἄρ’ ἐξ ἁλὸς εἶσι γέρων ἅλιος νημερτὴς πνοιῇ ὕπο Ζεφύροιο μελαίνῃ φρικὶ καλυφθείς , ἐκ δ’ ἐλθὼν κοιμᾶται ὑπὸ σπέσσι γλαφυροῖσιν · 
ἀμφὶ δέ μιν φῶκαι νέποδες καλῆς ἁλοσύδνης ἁθρόαι εὕδουσιν , πολιῆς ἁλὸς ἐξαναδῦσαι , πικρὸν ἀποπνείουσαι ἁλὸς πολυβενθέος ὀδμήν . 
ἔνθα σ’ ἐγὼν ἀγαγοῦσα ἅμ’ ἠοῖ φαινομένηφιν εὐνάσω ἑξείης · σὺ δ’ ἐὺ κρίνασθαι ἑταίρους τρεῖς , οἵ τοι παρὰ νηυσὶν ἐυσσέλμοισιν ἄριστοι . 
πάντα δέ τοι ἐρέω ὀλοφώια τοῖο γέροντος . 
φώκας μέν τοι πρῶτον ἀριθμήσει καὶ ἔπεισιν · 
αὐτὰρ ἐπὴν πάσας πεμπάσσεται ἠδὲ ἴδηται , λέξεται ἐν μέσσῃσι νομεὺς ὣς πώεσι μήλων . 
τὸν μὲν ἐπὴν δὴ πρῶτα κατευνηθέντα ἴδησθε , καὶ τότ’ ἔπειθ’ ὑμῖν μελέτω κάρτος τε βίη τε , αὖθι δ’ ἔχειν μεμαῶτα καὶ ἐσσύμενόν περ ἀλύξαι . 
πάντα δὲ γιγνόμενος πειρήσεται , ὅσσ’ ἐπὶ γαῖαν ἑρπετὰ γίγνονται , καὶ ὕδωρ καὶ θεσπιδαὲς πῦρ · 
ὑμεῖς δ’ ἀστεμφέως ἐχέμεν μᾶλλόν τε πιέζειν . 
ἀλλ’ ὅτε κεν δή σ’ αὐτὸς ἀνείρηται ἐπέεσσι , τοῖος ἐὼν οἷόν κε κατευνηθέντα ἴδησθε , καὶ τότε δὴ σχέσθαι τε βίης λῦσαί τε γέροντα , ἥρως , εἴρεσθαι δέ , θεῶν ὅς τίς σε χαλέπτει , νόστον θ’ , ὡς ἐπὶ πόντον ἐλεύσεαι ἰχθυόεντα.’ 
“ὣς εἰποῦσ’ ὑπὸ πόντον ἐδύσετο κυμαίνοντα . 
αὐτὰρ ἐγὼν ἐπὶ νῆας , ὅθ’ ἕστασαν ἐν ψαμάθοισιν , ἤια · πολλὰ δέ μοι κραδίη πόρφυρε κιόντι . 
αὐτὰρ ἐπεί ῥ’ ἐπὶ νῆα κατήλυθον ἠδὲ θάλασσαν , δόρπον θ’ ὁπλισάμεσθ’ , ἐπί τ’ ἤλυθεν ἀμβροσίη νύξ · 
δὴ τότε κοιμήθημεν ἐπὶ ῥηγμῖνι θαλάσσης . 
ἦμος δ’ ἠριγένεια φάνη ῥοδοδάκτυλος Ἠώς , καὶ τότε δὴ παρὰ θῖνα θαλάσσης εὐρυπόροιο ἤια πολλὰ θεοὺς γουνούμενος · αὐτὰρ ἑταίρους τρεῖς ἄγον , οἷσι μάλιστα πεποίθεα πᾶσαν ἐπ’ ἰθύν . 
“τόφρα δ’ ἄρ’ ἥ γ’ ὑποδῦσα θαλάσσης εὐρέα κόλπον τέσσαρα φωκάων ἐκ πόντου δέρματ’ ἔνεικε · 
πάντα δ’ ἔσαν νεόδαρτα · δόλον δ’ ἐπεμήδετο πατρί . 
εὐνὰς δ’ ἐν ψαμάθοισι διαγλάψασ’ ἁλίῃσιν ἧστο μένουσ’ · ἡμεῖς δὲ μάλα σχεδὸν ἤλθομεν αὐτῆς · 
ἑξείης δ’ εὔνησε , βάλεν δ’ ἐπὶ δέρμα ἑκάστῳ . 
ἔνθα κεν αἰνότατος λόχος ἔπλετο · τεῖρε γὰρ αἰνῶς φωκάων ἁλιοτρεφέων ὀλοώτατος ὀδμή · 
τίς γάρ κ’ εἰναλίῳ παρὰ κήτεϊ κοιμηθείη ; 
ἀλλ’ αὐτὴ ἐσάωσε καὶ ἐφράσατο μέγ’ ὄνειαρ · 
ἀμβροσίην ὑπὸ ῥῖνα ἑκάστῳ θῆκε φέρουσα ἡδὺ μάλα πνείουσαν , ὄλεσσε δὲ κήτεος ὀδμήν . 
πᾶσαν δ’ ἠοίην μένομεν τετληότι θυμῷ · 
φῶκαι δ’ ἐξ ἁλὸς ἦλθον ἀολλέες . 
αἱ μὲν ἔπειτα ἑξῆς εὐνάζοντο παρὰ ῥηγμῖνι θαλάσσης · 
ἔνδιος δ’ ὁ γέρων ἦλθ’ ἐξ ἁλός , εὗρε δὲ φώκας ζατρεφέας , πάσας δ’ ἄρ’ ἐπῴχετο , λέκτο δ’ ἀριθμόν · 
ἐν δ’ ἡμέας πρώτους λέγε κήτεσιν , οὐδέ τι θυμῷ ὠΐσθη δόλον εἶναι · ἔπειτα δὲ λέκτο καὶ αὐτός . 
ἡμεῖς δὲ ἰάχοντες ἐπεσσύμεθ’ , ἀμφὶ δὲ χεῖρας βάλλομεν · οὐδ’ ὁ γέρων δολίης ἐπελήθετο τέχνης , ἀλλ’ ἦ τοι πρώτιστα λέων γένετ’ ἠυγένειος , αὐτὰρ ἔπειτα δράκων καὶ πάρδαλις ἠδὲ μέγας σῦς · 
γίγνετο δ’ ὑγρὸν ὕδωρ καὶ δένδρεον ὑψιπέτηλον · 
ἡμεῖς δ’ ἀστεμφέως ἔχομεν τετληότι θυμῷ . 
ἀλλ’ ὅτε δή ῥ’ ἀνίαζ’ ὁ γέρων ὀλοφώια εἰδώς , καὶ τότε δή μ’ ἐπέεσσιν ἀνειρόμενος προσέειπε · 
“‘τίς νύ τοι , Ἀτρέος υἱέ , θεῶν συμφράσσατο βουλάς , ὄφρα μ’ ἕλοις ἀέκοντα λοχησάμενος ; 
τέο σε χρή ; ’ 
“ὣς ἔφατ’ , αὐτὰρ ἐγώ μιν ἀμειβόμενος προσέειπον · 
‘οἶσθα , γέρον , τί με ταῦτα παρατροπέων ἐρεείνεις ; 
ὡς δὴ δήθ’ ἐνὶ νήσῳ ἐρύκομαι , οὐδέ τι τέκμωρ εὑρέμεναι δύναμαι , μινύθει δέ μοι ἔνδοθεν ἦτορ . 
ἀλλὰ σύ πέρ μοι εἰπέ , θεοὶ δέ τε πάντα ἴσασιν , ὅς τίς μ’ ἀθανάτων πεδάᾳ καὶ ἔδησε κελεύθου , νόστον θ’ , ὡς ἐπὶ πόντον ἐλεύσομαι ἰχθυόεντα.’ 
“ὣς ἐφάμην , ὁ δέ μ’ αὐτίκ’ ἀμειβόμενος προσέειπεν · 
‘ἀλλὰ μάλ’ ὤφελλες Διί τ’ ἄλλοισίν τε θεοῖσι ῥέξας ἱερὰ κάλ’ ἀναβαινέμεν , ὄφρα τάχιστα σὴν ἐς πατρίδ’ ἵκοιο πλέων ἐπὶ οἴνοπα πόντον . 
οὐ γάρ τοι πρὶν μοῖρα φίλους τ’ ἰδέειν καὶ ἱκέσθαι οἶκον ἐυκτίμενον καὶ σὴν ἐς πατρίδα γαῖαν , πρίν γ’ ὅτ’ ἂν Αἰγύπτοιο , διιπετέος ποταμοῖο , αὖτις ὕδωρ ἔλθῃς ῥέξῃς θ’ ἱερὰς ἑκατόμβας ἀθανάτοισι θεοῖσι , τοὶ οὐρανὸν εὐρὺν ἔχουσι · 
καὶ τότε τοι δώσουσιν ὁδὸν θεοί , ἣν σὺ μενοινᾷς.’ 
“ὣς ἔφατ’ , αὐτὰρ ἐμοί γε κατεκλάσθη φίλον ἦτορ , οὕνεκά μ’ αὖτις ἄνωγεν ἐπ’ ἠεροειδέα πόντον 
Αἴγυπτόνδ’ ἰέναι , δολιχὴν ὁδὸν ἀργαλέην τε . 
ἀλλὰ καὶ ὣς μύθοισιν ἀμειβόμενος προσέειπον · 
“‘ταῦτα μὲν οὕτω δὴ τελέω , γέρον , ὡς σὺ κελεύεις . 
ἀλλ’ ἄγε μοι τόδε εἰπὲ καὶ ἀτρεκέως κατάλεξον , ἢ πάντες σὺν νηυσὶν ἀπήμονες ἦλθον Ἀχαιοί , οὓς Νέστωρ καὶ ἐγὼ λίπομεν Τροίηθεν ἰόντες , ἦέ τις ὤλετ’ ὀλέθρῳ ἀδευκέι ἧς ἐπὶ νηὸς ἠὲ φίλων ἐν χερσίν , ἐπεὶ πόλεμον τολύπευσεν’ . 
“ὣς ἐφάμην , ὁ δέ μ’ αὐτίκ’ ἀμειβόμενος προσέειπεν · 
Ἀτρεΐδη , τί με ταῦτα διείρεαι ; 
οὐδέ τί σε χρὴ ἴδμεναι , οὐδὲ δαῆναι ἐμὸν νόον · οὐδέ σέ φημι δὴν ἄκλαυτον ἔσεσθαι , ἐπὴν ἐὺ πάντα πύθηαι . 
πολλοὶ μὲν γὰρ τῶν γε δάμεν , πολλοὶ δὲ λίποντο · 
ἀρχοὶ δ’ αὖ δύο μοῦνοι Ἀχαιῶν χαλκοχιτώνων ἐν νόστῳ ἀπόλοντο · μάχῃ δέ τε καὶ σὺ παρῆσθα . 
εἷς δ’ ἔτι που ζωὸς κατερύκεται εὐρέι πόντῳ . 
“Αἴας μὲν μετὰ νηυσὶ δάμη δολιχηρέτμοισι . 
Γυρῇσίν μιν πρῶτα Ποσειδάων ἐπέλασσεν πέτρῃσιν μεγάλῃσι καὶ ἐξεσάωσε θαλάσσης · 
καί νύ κεν ἔκφυγε κῆρα καὶ ἐχθόμενός περ Ἀθήνῃ , εἰ μὴ ὑπερφίαλον ἔπος ἔκβαλε καὶ μέγ’ ἀάσθη · 
φῆ ῥ’ ἀέκητι θεῶν φυγέειν μέγα λαῖτμα θαλάσσης . 
τοῦ δὲ Ποσειδάων μεγάλ’ ἔκλυεν αὐδήσαντος · 
αὐτίκ’ ἔπειτα τρίαιναν ἑλὼν χερσὶ στιβαρῇσιν ἤλασε Γυραίην πέτρην , ἀπὸ δ’ ἔσχισεν αὐτήν · 
καὶ τὸ μὲν αὐτόθι μεῖνε , τὸ δὲ τρύφος ἔμπεσε πόντῳ , τῷ ῥ’ Αἴας τὸ πρῶτον ἐφεζόμενος μέγ’ ἀάσθη · 
τὸν δ’ ἐφόρει κατὰ πόντον ἀπείρονα κυμαίνοντα . 
ὣς ὁ μὲν ἔνθ’ ἀπόλωλεν , ἐπεὶ πίεν ἁλμυρὸν ὕδωρ . 
“‘σὸς δέ που ἔκφυγε κῆρας ἀδελφεὸς ἠδ’ ὑπάλυξεν ἐν νηυσὶ γλαφυρῇσι · σάωσε δὲ πότνια Ἥρη . 
ἀλλ’ ὅτε δὴ τάχ’ ἔμελλε Μαλειάων ὄρος αἰπὺ ἵξεσθαι , τότε δή μιν ἀναρπάξασα θύελλα πόντον ἐπ’ ἰχθυόεντα φέρεν βαρέα στενάχοντα , ἀγροῦ ἐπ’ ἐσχατιήν , ὅθι δώματα ναῖε Θυέστης τὸ πρίν , ἀτὰρ τότ’ ἔναιε Θυεστιάδης Αἴγισθος . 
ἀλλ’ ὅτε δὴ καὶ κεῖθεν ἐφαίνετο νόστος ἀπήμων , ἂψ δὲ θεοὶ οὖρον στρέψαν , καὶ οἴκαδ’ ἵκοντο , ἦ τοι ὁ μὲν χαίρων ἐπεβήσετο πατρίδος αἴης καὶ κύνει ἁπτόμενος ἣν πατρίδα · πολλὰ δ’ ἀπ’ αὐτοῦ δάκρυα θερμὰ χέοντ’ , ἐπεὶ ἀσπασίως ἴδε γαῖαν . 
τὸν δ’ ἄρ’ ἀπὸ σκοπιῆς εἶδε σκοπός , ὅν ῥα καθεῖσεν 
Αἴγισθος δολόμητις ἄγων , ὑπὸ δ’ ἔσχετο μισθὸν χρυσοῦ δοιὰ τάλαντα · φύλασσε δ’ ὅ γ’ εἰς ἐνιαυτόν , μή ἑ λάθοι παριών , μνήσαιτο δὲ θούριδος ἀλκῆς . 
βῆ δ’ ἴμεν ἀγγελέων πρὸς δώματα ποιμένι λαῶν . 
αὐτίκα δ’ Αἴγισθος δολίην ἐφράσσατο τέχνην · 
κρινάμενος κατὰ δῆμον ἐείκοσι φῶτας ἀρίστους εἷσε λόχον , ἑτέρωθι δ’ ἀνώγει δαῖτα πένεσθαι . 
αὐτὰρ ὁ βῆ καλέων Ἀγαμέμνονα , ποιμένα λαῶν ἵπποισιν καὶ ὄχεσφιν , ἀεικέα μερμηρίζων . 
τὸν δ’ οὐκ εἰδότ’ ὄλεθρον ἀνήγαγε καὶ κατέπεφνεν δειπνίσσας , ὥς τίς τε κατέκτανε βοῦν ἐπὶ φάτνῃ . 
οὐδέ τις Ἀτρεΐδεω ἑτάρων λίπεθ’ οἵ οἱ ἕποντο , οὐδέ τις Αἰγίσθου , ἀλλ’ ἔκταθεν ἐν μεγάροισιν’ . 
“ὣς ἔφατ’ , αὐτὰρ ἐμοί γε κατεκλάσθη φίλον ἦτορ , κλαῖον δ’ ἐν ψαμάθοισι καθήμενος , οὐδέ νύ μοι κῆρ ἤθελ’ ἔτι ζώειν καὶ ὁρᾶν φάος ἠελίοιο . 
αὐτὰρ ἐπεὶ κλαίων τε κυλινδόμενός τε κορέσθην , δὴ τότε με προσέειπε γέρων ἅλιος νημερτής · 
“‘μηκέτι , Ἀτρέος υἱέ , πολὺν χρόνον ἀσκελὲς οὕτω κλαῖ’ , ἐπεὶ οὐκ ἄνυσίν τινα δήομεν · ἀλλὰ τάχιστα πείρα ὅπως κεν δὴ σὴν πατρίδα γαῖαν ἵκηαι . 
ἢ γάρ μιν ζωόν γε κιχήσεαι , ἤ κεν Ὀρέστης κτεῖνεν ὑποφθάμενος , σὺ δέ κεν τάφου ἀντιβολήσαις.’ 
“ὣς ἔφατ’ , αὐτὰρ ἐμοὶ κραδίη καὶ θυμὸς ἀγήνωρ αὖτις ἐνὶ στήθεσσι καὶ ἀχνυμένῳ περ ἰάνθη , καί μιν φωνήσας ἔπεα πτερόεντα προσηύδων · 
“‘τούτους μὲν δὴ οἶδα · σὺ δὲ τρίτον ἄνδρ’ ὀνόμαζε , ὅς τις ἔτι ζωὸς κατερύκεται εὐρέι πόντῳ ἠὲ θανών · ἐθέλω δὲ καὶ ἀχνύμενός περ ἀκοῦσαι’ . 
“ὣς ἐφάμην , ὁ δέ μ’ αὐτίκ’ ἀμειβόμενος προσέειπεν · 
‘υἱὸς Λαέρτεω , Ἰθάκῃ ἔνι οἰκία ναίων · 
τὸν δ’ ἴδον ἐν νήσῳ θαλερὸν κατὰ δάκρυ χέοντα , νύμφης ἐν μεγάροισι Καλυψοῦς , ἥ μιν ἀνάγκῃ ἴσχει · ὁ δ’ οὐ δύναται ἣν πατρίδα γαῖαν ἱκέσθαι · 
οὐ γάρ οἱ πάρα νῆες ἐπήρετμοι καὶ ἑταῖροι , οἵ κέν μιν πέμποιεν ἐπ’ εὐρέα νῶτα θαλάσσης . 
σοι δ’ οὐ θέσφατόν ἐστι , διοτρεφὲς ὦ Μενέλαε , 
Ἄργει ἐν ἱπποβότῳ θανέειν καὶ πότμον ἐπισπεῖν , ἀλλά σ’ ἐς Ἠλύσιον πεδίον καὶ πείρατα γαίης ἀθάνατοι πέμψουσιν , ὅθι ξανθὸς Ῥαδάμανθυς , τῇ περ ῥηίστη βιοτὴ πέλει ἀνθρώποισιν · 
οὐ νιφετός , οὔτ’ ἂρ χειμὼν πολὺς οὔτε ποτ’ ὄμβρος , ἀλλ’ αἰεὶ Ζεφύροιο λιγὺ πνείοντος ἀήτας 
Ὠκεανὸς ἀνίησιν ἀναψύχειν ἀνθρώπους · 
οὕνεκ’ ἔχεις Ἑλένην καί σφιν γαμβρὸς Διός ἐσσι’ . 
“ὣς εἰπὼν ὑπὸ πόντον ἐδύσετο κυμαίνοντα . 
αὐτὰρ ἐγὼν ἐπὶ νῆας ἅμ’ ἀντιθέοις ἑτάροισιν ἤια , πολλὰ δέ μοι κραδίη πόρφυρε κιόντι . 
αὐτὰρ ἐπεί ῥ’ ἐπὶ νῆα κατήλθομεν ἠδὲ θάλασσαν , δόρπον θ’ ὁπλισάμεσθ’ , ἐπί τ’ ἤλυθεν ἀμβροσίη νύξ , δὴ τότε κοιμήθημεν ἐπὶ ῥηγμῖνι θαλάσσης . 
ἦμος δ’ ἠριγένεια φάνη ῥοδοδάκτυλος Ἠώς , νῆας μὲν πάμπρωτον ἐρύσσαμεν εἰς ἅλα δῖαν , ἐν δ’ ἱστοὺς τιθέμεσθα καὶ ἱστία νηυσὶν ἐίσῃς , ἂν δὲ καὶ αὐτοὶ βάντες ἐπὶ κληῖσι καθῖζον · 
ἑξῆς δ’ ἑζόμενοι πολιὴν ἅλα τύπτον ἐρετμοῖς . 
ἂψ δ’ εἰς Αἰγύπτοιο διιπετέος ποταμοῖο στῆσα νέας , καὶ ἔρεξα τεληέσσας ἑκατόμβας . 
αὐτὰρ ἐπεὶ κατέπαυσα θεῶν χόλον αἰὲν ἐόντων , χεῦ’ Ἀγαμέμνονι τύμβον , ἵν’ ἄσβεστον κλέος εἴη . 
ταῦτα τελευτήσας νεόμην , ἔδοσαν δέ μοι οὖρον ἀθάνατοι , τοί μ’ ὦκα φίλην ἐς πατρίδ’ ἔπεμψαν . 
ἀλλ’ ἄγε νῦν ἐπίμεινον ἐνὶ μεγάροισιν ἐμοῖσιν , ὄφρα κεν ἑνδεκάτη τε δυωδεκάτη τε γένηται · 
καὶ τότε σ’ εὖ πέμψω , δώσω δέ τοι ἀγλαὰ δῶρα , τρεῖς ἵππους καὶ δίφρον ἐύξοον · αὐτὰρ ἔπειτα δώσω καλὸν ἄλεισον , ἵνα σπένδῃσθα θεοῖσιν ἀθανάτοις ἐμέθεν μεμνημένος ἤματα πάντα.” τὸν δ’ αὖ Τηλέμαχος πεπνυμένος ἀντίον ηὔδα · 
“Ἀτρεΐδη , μὴ δή με πολὺν χρόνον ἐνθάδ’ ἔρυκε . 
καὶ γάρ κ’ εἰς ἐνιαυτὸν ἐγὼ παρὰ σοί γ’ ἀνεχοίμην ἥμενος , οὐδέ κέ μ’ οἴκου ἕλοι πόθος οὐδὲ τοκήων · 
αἰνῶς γὰρ μύθοισιν ἔπεσσί τε σοῖσιν ἀκούων τέρπομαι . 
ἀλλ’ ἤδη μοι ἀνιάζουσιν ἑταῖροι ἐν Πύλῳ ἠγαθέῃ · σὺ δέ με χρόνον ἐνθάδ’ ἐρύκεις . 
δῶρον δ’ ὅττι κέ μοι δοίης , κειμήλιον ἔστω · 
ἵππους δ’ εἰς Ἰθάκην οὐκ ἄξομαι , ἀλλὰ σοὶ αὐτῷ ἐνθάδε λείψω ἄγαλμα · σὺ γὰρ πεδίοιο ἀνάσσεις εὐρέος , ᾧ ἔνι μὲν λωτὸς πολύς , ἐν δὲ κύπειρον πυροί τε ζειαί τε ἰδ’ εὐρυφυὲς κρῖ λευκόν . 
ἐν δ’ Ἰθάκῃ οὔτ’ ἂρ δρόμοι εὐρέες οὔτε τι λειμών · 
αἰγίβοτος , καὶ μᾶλλον ἐπήρατος ἱπποβότοιο . 
οὐ γάρ τις νήσων ἱππήλατος οὐδ’ ἐυλείμων , αἵ θ’ ἁλὶ κεκλίαται · Ἰθάκη δέ τε καὶ περὶ πασέων.” ὣς φάτο , μείδησεν δὲ βοὴν ἀγαθὸς Μενέλαος , χειρί τέ μιν κατέρεξεν ἔπος τ’ ἔφατ’ ἔκ τ’ ὀνόμαζεν · 
“αἵματός εἰς ἀγαθοῖο , φίλον τέκος , οἷ’ ἀγορεύεις · 
τοιγὰρ ἐγώ τοι ταῦτα μεταστήσω · δύναμαι γάρ . 
δώρων δ’ ὅσσ’ ἐν ἐμῷ οἴκῳ κειμήλια κεῖται , δώσω ὃ κάλλιστον καὶ τιμηέστατόν ἐστιν · 
δώσω τοι κρητῆρα τετυγμένον · ἀργύρεος δὲ ἔστιν ἅπας , χρυσῷ δ’ χείλεα κεκράανται , ἔργον δ’ Ἡφαίστοιο . 
πόρεν δέ ἑ Φαίδιμος ἥρως , 
Σιδονίων βασιλεύς , ὅθ’ ἑὸς δόμος ἀμφεκάλυψε κεῖσέ με νοστήσαντα · τεῒν δ’ ἐθέλω τόδ’ ὀπάσσαι.” ὣς οἱ μὲν τοιαῦτα πρὸς ἀλλήλους ἀγόρευον , δαιτυμόνες δ’ ἐς δώματ’ ἴσαν θείου βασιλῆος . 
οἱ δ’ ἦγον μὲν μῆλα , φέρον δ’ ἐυήνορα οἶνον · 
σῖτον δέ σφ’ ἄλοχοι καλλικρήδεμνοι ἔπεμπον . 
ὣς οἱ μὲν περὶ δεῖπνον ἐνὶ μεγάροισι πένοντο . 
μνηστῆρες δὲ πάροιθεν Ὀδυσσῆος μεγάροιο δίσκοισιν τέρποντο καὶ αἰγανέῃσιν ἱέντες ἐν τυκτῷ δαπέδῳ , ὅθι περ πάρος , ὕβριν ἔχοντες . 
Ἀντίνοος δὲ καθῆστο καὶ Εὐρύμαχος θεοειδής , ἀρχοὶ μνηστήρων , ἀρετῇ δ’ ἔσαν ἔξοχ’ ἄριστοι . 
τοῖς δ’ υἱὸς Φρονίοιο Νοήμων ἐγγύθεν ἐλθὼν 
Ἀντίνοον μύθοισιν ἀνειρόμενος προσέειπεν · 
“Ἀντίνο’ , ἦ ῥά τι ἴδμεν ἐνὶ φρεσίν , ἦε καὶ οὐκί , ὁππότε Τηλέμαχος νεῖτ’ ἐκ Πύλου ἠμαθόεντος ; 
νῆά μοι οἴχετ’ ἄγων · ἐμὲ δὲ χρεὼ γίγνεται αὐτῆς 
Ἤλιδ’ ἐς εὐρύχορον διαβήμεναι , ἔνθα μοι ἵπποι δώδεκα θήλειαι , ὑπὸ δ’ ἡμίονοι ταλαεργοὶ ἀδμῆτες · τῶν κέν τιν’ ἐλασσάμενος δαμασαίμην.” ὣς ἔφαθ’ , οἱ δ’ ἀνὰ θυμὸν ἐθάμβεον · οὐ γὰρ ἔφαντο ἐς Πύλον οἴχεσθαι Νηλήιον , ἀλλά που αὐτοῦ ἀγρῶν ἢ μήλοισι παρέμμεναι ἠὲ συβώτη . 
τὸν δ’ αὖτ’ Ἀντίνοος προσέφη Εὐπείθεος υἱός · 
“νημερτές μοι ἔνισπε , πότ’ ᾤχετο καὶ τίνες αὐτῷ κοῦροι ἕποντ’ ; 
Ἰθάκης ἐξαίρετοι , ἦ ἑοὶ αὐτοῦ θῆτές τε δμῶές τε ; 
δύναιτό κε καὶ τὸ τελέσσαι . 
καί μοι τοῦτ’ ἀγόρευσον ἐτήτυμον , ὄφρ’ ἐὺ εἰδῶ , ἤ σε βίῃ ἀέκοντος ἀπηύρα νῆα μέλαιναν , ἦε ἑκών οἱ δῶκας , ἐπεὶ προσπτύξατο μύθῳ.” τὸν δ’ υἱὸς Φρονίοιο Νοήμων ἀντίον ηὔδα · 
“αὐτὸς ἑκών οἱ δῶκα · τί κεν ῥέξειε καὶ ἄλλος , ὁππότ’ ἀνὴρ τοιοῦτος ἔχων μελεδήματα θυμῷ αἰτίζῃ ; 
χαλεπόν κεν ἀνήνασθαι δόσιν εἴη . 
κοῦροι δ’ , οἳ κατὰ δῆμον ἀριστεύουσι μεθ’ ἡμέας , οἵ οἱ ἕποντ’ · ἐν δ’ ἀρχὸν ἐγὼ βαίνοντ’ ἐνόησα 
Μέντορα , ἠὲ θεόν , τῷ δ’ αὐτῷ πάντα ἐῴκει . 
ἀλλὰ τὸ θαυμάζω · ἴδον ἐνθάδε Μέντορα δῖον χθιζὸν ὑπηοῖον , τότε δ’ ἔμβη νηὶ Πύλονδε.” ὣς ἄρα φωνήσας ἀπέβη πρὸς δώματα πατρός , τοῖσιν δ’ ἀμφοτέροισιν ἀγάσσατο θυμὸς ἀγήνωρ . 
μνηστῆρας δ’ ἄμυδις κάθισαν καὶ παῦσαν ἀέθλων . 
τοῖσιν δ’ Ἀντίνοος μετέφη Εὐπείθεος υἱός , ἀχνύμενος · μένεος δὲ μέγα φρένες ἀμφιμέλαιναι πίμπλαντ’ , ὄσσε δέ οἱ πυρὶ λαμπετόωντι ἐίκτην · 
“ὢ πόποι , ἦ μέγα ἔργον ὑπερφιάλως ἐτελέσθη 
Τηλεμάχῳ ὁδὸς ἥδε · φάμεν δέ οἱ οὐ τελέεσθαι . 
ἐκ τοσσῶνδ’ ἀέκητι νέος πάϊς οἴχεται αὔτως νῆα ἐρυσσάμενος , κρίνας τ’ ἀνὰ δῆμον ἀρίστους . 
ἄρξει καὶ προτέρω κακὸν ἔμμεναι · ἀλλά οἱ αὐτῷ 
Ζεὺς ὀλέσειε βίην , πρὶν ἥβης μέτρον ἱκέσθαι . 
ἀλλ’ ἄγε μοι δότε νῆα θοὴν καὶ εἴκοσ’ ἑταίρους , ὄφρα μιν αὐτὸν ἰόντα λοχήσομαι ἠδὲ φυλάξω ἐν πορθμῷ Ἰθάκης τε Σάμοιό τε παιπαλοέσσης , ὡς ἂν ἐπισμυγερῶς ναυτίλλεται εἵνεκα πατρός.” 
“ὣς ἔφαθ’ , οἱ δ’ ἄρα πάντες ἐπῄνεον ἠδ’ ἐκέλευον . 
αὐτίκ’ ἔπειτ’ ἀνστάντες ἔβαν δόμον εἰς Ὀδυσῆος . 
οὐδ’ ἄρα Πηνελόπεια πολὺν χρόνον ἦεν ἄπυστος μύθων , οὓς μνηστῆρες ἐνὶ φρεσὶ βυσσοδόμευον · 
κῆρυξ γάρ οἱ ἔειπε Μέδων , ὃς ἐπεύθετο βουλὰς αὐλῆς ἐκτὸς ἐών · οἱ δ’ ἔνδοθι μῆτιν ὕφαινον . 
βῆ δ’ ἴμεν ἀγγελέων διὰ δώματα Πηνελοπείῃ · 
τὸν δὲ κατ’ οὐδοῦ βάντα προσηύδα Πηνελόπεια · 
“κῆρυξ , τίπτε δέ σε πρόεσαν μνηστῆρες ἀγαυοί ; 
ἦ εἰπέμεναι δμῳῇσιν Ὀδυσσῆος θείοιο ἔργων παύσασθαι , σφίσι δ’ αὐτοῖς δαῖτα πένεσθαι ; 
μὴ μνηστεύσαντες μηδ’ ἄλλοθ’ ὁμιλήσαντες ὕστατα καὶ πύματα νῦν ἐνθάδε δειπνήσειαν · 
οἳ θάμ’ ἀγειρόμενοι βίοτον κατακείρετε πολλόν , κτῆσιν Τηλεμάχοιο δαΐφρονος · οὐδέ τι πατρῶν ὑμετέρων τὸ πρόσθεν ἀκούετε , παῖδες ἐόντες , οἷος Ὀδυσσεὺς ἔσκε μεθ’ ὑμετέροισι τοκεῦσιν , οὔτε τινὰ ῥέξας ἐξαίσιον οὔτε τι εἰπὼν ἐν δήμῳ , ἥ τ’ ἐστὶ δίκη θείων βασιλήων · 
ἄλλον κ’ ἐχθαίρῃσι βροτῶν , ἄλλον κε φιλοίη . 
κεῖνος δ’ οὔ ποτε πάμπαν ἀτάσθαλον ἄνδρα ἐώργει . 
ἀλλ’ ὁ μὲν ὑμέτερος θυμὸς καὶ ἀεικέα ἔργα φαίνεται , οὐδέ τίς ἐστι χάρις μετόπισθ’ ἐυεργέων.” τὴν δ’ αὖτε προσέειπε Μέδων πεπνυμένα εἰδώς · 
“αἲ γὰρ δή , βασίλεια , τόδε πλεῖστον κακὸν εἴη . 
ἀλλὰ πολὺ μεῖζόν τε καὶ ἀργαλεώτερον ἄλλο μνηστῆρες φράζονται , ὃ μὴ τελέσειε Κρονίων · 
Τηλέμαχον μεμάασι κατακτάμεν ὀξέι χαλκῷ οἴκαδε νισόμενον · ὁ δ’ ἔβη μετὰ πατρὸς ἀκουὴν ἐς Πύλον ἠγαθέην ἠδ’ ἐς Λακεδαίμονα δῖαν.” ὣς φάτο , τῆς δ’ αὐτοῦ λύτο γούνατα καὶ φίλον ἦτορ , δὴν δέ μιν ἀμφασίη ἐπέων λάβε · τὼ δέ οἱ ὄσσε δακρυόφι πλῆσθεν , θαλερὴ δέ οἱ ἔσχετο φωνή . 
ὀψὲ δὲ δή μιν ἔπεσσιν ἀμειβομένη προσέειπε · 
“κῆρυξ , τίπτε δέ μοι πάϊς οἴχεται ; 
οὐδέ τί μιν χρεὼ νηῶν ὠκυπόρων ἐπιβαινέμεν , αἵ θ’ ἁλὸς ἵπποι ἀνδράσι γίγνονται , περόωσι δὲ πουλὺν ἐφ’ ὑγρήν . 
ἦ ἵνα μηδ’ ὄνομ’ αὐτοῦ ἐν ἀνθρώποισι λίπηται ; ” τὴν δ’ ἠμείβετ’ ἔπειτα Μέδων πεπνυμένα εἰδώς · 
“οὐκ οἶδ’ ἤ τίς μιν θεὸς ὤρορεν , ἦε καὶ αὐτοῦ θυμὸς ἐφωρμήθη ἴμεν ἐς Πύλον , ὄφρα πύθηται πατρὸς ἑοῦ ἢ νόστον ἢ ὅν τινα πότμον ἐπέσπεν.” ὣς ἄρα φωνήσας ἀπέβη κατὰ δῶμ’ Ὀδυσῆος . 
τὴν δ’ ἄχος ἀμφεχύθη θυμοφθόρον , οὐδ’ ἄρ’ ἔτ’ ἔτλη δίφρῳ ἐφέζεσθαι πολλῶν κατὰ οἶκον ἐόντων , ἀλλ’ ἄρ’ ἐπ’ οὐδοῦ ἷζε πολυκμήτου θαλάμοιο οἴκτρ’ ὀλοφυρομένη · περὶ δὲ δμῳαὶ μινύριζον πᾶσαι , ὅσαι κατὰ δώματ’ ἔσαν νέαι ἠδὲ παλαιαί . 
τῇς δ’ ἁδινὸν γοόωσα μετηύδα Πηνελόπεια · 
“κλῦτε , φίλαι · πέρι γάρ μοι Ὀλύμπιος ἄλγε’ ἔδωκεν ἐκ πασέων , ὅσσαι μοι ὁμοῦ τράφεν ἠδ’ ἐγένοντο · 
ἣ πρὶν μὲν πόσιν ἐσθλὸν ἀπώλεσα θυμολέοντα , παντοίῃς ἀρετῇσι κεκασμένον ἐν Δαναοῖσιν , ἐσθλόν , τοῦ κλέος εὐρὺ καθ’ Ἑλλάδα καὶ μέσον Ἄργος . 
νῦν αὖ παῖδ’ ἀγαπητὸν ἀνηρείψαντο θύελλαι ἀκλέα ἐκ μεγάρων , οὐδ’ ὁρμηθέντος ἄκουσα . 
σχέτλιαι , οὐδ’ ὑμεῖς περ ἐνὶ φρεσὶ θέσθε ἑκάστη ἐκ λεχέων μ’ ἀνεγεῖραι , ἐπιστάμεναι σάφα θυμῷ , ὁππότ’ ἐκεῖνος ἔβη κοίλην ἐπὶ νῆα μέλαιναν . 
εἰ γὰρ ἐγὼ πυθόμην ταύτην ὁδὸν ὁρμαίνοντα , τῷ κε μάλ’ ἤ κεν ἔμεινε καὶ ἐσσύμενός περ ὁδοῖο , ἤ κέ με τεθνηκυῖαν ἐνὶ μεγάροισιν ἔλειπεν . 
ἀλλά τις ὀτρηρῶς Δολίον καλέσειε γέροντα , δμῶ’ ἐμόν , ὅν μοι δῶκε πατὴρ ἔτι δεῦρο κιούσῃ , καί μοι κῆπον ἔχει πολυδένδρεον , ὄφρα τάχιστα 
Λαέρτῃ τάδε πάντα παρεζόμενος καταλέξῃ , εἰ δή πού τινα κεῖνος ἐνὶ φρεσὶ μῆτιν ὑφήνας ἐξελθὼν λαοῖσιν ὀδύρεται , οἳ μεμάασιν ὃν καὶ Ὀδυσσῆος φθῖσαι γόνον ἀντιθέοιο.” τὴν δ’ αὖτε προσέειπε φίλη τροφὸς Εὐρύκλεια · 
“νύμφα φίλη , σὺ μὲν ἄρ με κατάκτανε νηλέι χαλκῷ ἢ ἔα ἐν μεγάρῳ · μῦθον δέ τοι οὐκ ἐπικεύσω . 
ᾔδε’ ἐγὼ τάδε πάντα , πόρον δέ οἱ ὅσσ’ ἐκέλευε , σῖτον καὶ μέθυ ἡδύ · ἐμεῦ δ’ ἕλετο μέγαν ὅρκον μὴ πρὶν σοὶ ἐρέειν , πρὶν δωδεκάτην γε γενέσθαι ἢ σ’ αὐτὴν ποθέσαι καὶ ἀφορμηθέντος ἀκοῦσαι , ὡς ἂν μὴ κλαίουσα κατὰ χρόα καλὸν ἰάπτῃς . 
ἀλλ’ ὑδρηναμένη , καθαρὰ χροῒ εἵμαθ’ ἑλοῦσα , εἰς ὑπερῷ’ ἀναβᾶσα σὺν ἀμφιπόλοισι γυναιξὶν εὔχε’ Ἀθηναίῃ κούρῃ Διὸς αἰγιόχοιο · 
ἡ γάρ κέν μιν ἔπειτα καὶ ἐκ θανάτοιο σαώσαι . 
μηδὲ γέροντα κάκου κεκακωμένον · οὐ γὰρ ὀίω πάγχυ θεοῖς μακάρεσσι γονὴν Ἀρκεισιάδαο ἔχθεσθ’ , ἀλλ’ ἔτι πού τις ἐπέσσεται ὅς κεν ἔχῃσι δώματά θ’ ὑψερεφέα καὶ ἀπόπροθι πίονας ἀγρούς.” ὣς φάτο , τῆς δ’ εὔνησε γόον , σχέθε δ’ ὄσσε γόοιο . 
ἡ δ’ ὑδρηναμένη , καθαρὰ χροῒ εἵμαθ’ ἑλοῦσα εἰς ὑπερῷ’ ἀνέβαινε σὺν ἀμφιπόλοισι γυναιξίν , ἐν δ’ ἔθετ’ οὐλοχύτας κανέῳ , ἠρᾶτο δ’ Ἀθήνῃ · 
“κλῦθί μευ , αἰγιόχοιο Διὸς τέκος , Ἀτρυτώνη , εἴ ποτέ τοι πολύμητις ἐνὶ μεγάροισιν Ὀδυσσεὺς ἢ βοὸς ἢ ὄϊος κατὰ πίονα μηρί’ ἔκηε , τῶν νῦν μοι μνῆσαι , καί μοι φίλον υἷα σάωσον , μνηστῆρας δ’ ἀπάλαλκε κακῶς ὑπερηνορέοντας.” ὣς εἰποῦσ’ ὀλόλυξε , θεὰ δέ οἱ ἔκλυεν ἀρῆς . 
μνηστῆρες δ’ ὁμάδησαν ἀνὰ μέγαρα σκιόεντα · 
ὧδε δέ τις εἴπεσκε νέων ὑπερηνορεόντων · 
“ἦ μάλα δὴ γάμον ἄμμι πολυμνήστη βασίλεια ἀρτύει , οὐδέ τι οἶδεν ὅ οἱ φόνος υἷι τέτυκται.” 
“ὣς ἄρα τις εἴπεσκε , τὰ δ’ οὐκ ἴσαν ὡς ἐτέτυκτο . 
τοῖσιν δ’ Ἀντίνοος ἀγορήσατο καὶ μετέειπε · 
“δαιμόνιοι , μύθους μὲν ὑπερφιάλους ἀλέασθε πάντας ὁμῶς , μή πού τις ἀπαγγείλῃσι καὶ εἴσω . 
ἀλλ’ ἄγε σιγῇ τοῖον ἀναστάντες τελέωμεν μῦθον , ὃ δὴ καὶ πᾶσιν ἐνὶ φρεσὶν ἤραρεν ἡμῖν.” ὣς εἰπὼν ἐκρίνατ’ ἐείκοσι φῶτας ἀρίστους , βὰν δ’ ἰέναι ἐπὶ νῆα θοὴν καὶ θῖνα θαλάσσης . 
νῆα μὲν οὖν πάμπρωτον ἁλὸς βένθοσδε ἔρυσσαν , ἐν δ’ ἱστόν τ’ ἐτίθεντο καὶ ἱστία νηὶ μελαίνῃ , ἠρτύναντο δ’ ἐρετμὰ τροποῖς ἐν δερματίνοισιν , πάντα κατὰ μοῖραν , ἀνά θ’ ἱστία λευκὰ πέτασσαν · 
τεύχεα δέ σφ’ ἤνεικαν ὑπέρθυμοι θεράποντες . 
ὑψοῦ δ’ ἐν νοτίῳ τήν γ’ ὥρμισαν , ἐκ δ’ ἔβαν αὐτοί · 
ἔνθα δὲ δόρπον ἕλοντο , μένον δ’ ἐπὶ ἕσπερον ἐλθεῖν . 
ἡ δ’ ὑπερωίῳ αὖθι περίφρων Πηνελόπεια κεῖτ’ ἄρ’ ἄσιτος , ἄπαστος ἐδητύος ἠδὲ ποτῆτος , ὁρμαίνουσ’ ἤ οἱ θάνατον φύγοι υἱὸς ἀμύμων , ἦ ὅ γ’ ὑπὸ μνηστῆρσιν ὑπερφιάλοισι δαμείη . 
ὅσσα δὲ μερμήριξε λέων ἀνδρῶν ἐν ὁμίλῳ δείσας , ὁππότε μιν δόλιον περὶ κύκλον ἄγωσι , τόσσα μιν ὁρμαίνουσαν ἐπήλυθε νήδυμος ὕπνος · 
εὗδε δ’ ἀνακλινθεῖσα , λύθεν δέ οἱ ἅψεα πάντα . 
ἔνθ’ αὖτ’ ἄλλ’ ἐνόησε θεά , γλαυκῶπις Ἀθήνη · 
εἴδωλον ποίησε , δέμας δ’ ἤικτο γυναικί , 
Ἰφθίμῃ , κούρῃ μεγαλήτορος Ἰκαρίοιο , τὴν Εὔμηλος ὄπυιε Φερῇς ἔνι οἰκία ναίων . 
πέμπε δέ μιν πρὸς δώματ’ Ὀδυσσῆος θείοιο , ἧος Πηνελόπειαν ὀδυρομένην γοόωσαν παύσειε κλαυθμοῖο γόοιό τε δακρυόεντος . 
ἐς θάλαμον δ’ εἰσῆλθε παρὰ κληῖδος ἱμάντα , στῆ δ’ ἄρ ὑπὲρ κεφαλῆς , καί μιν πρὸς μῦθον ἔειπεν · 
“εὕδεις , Πηνελόπεια , φίλον τετιημένη ἦτορ ; 
οὐ μέν σ’ οὐδὲ ἐῶσι θεοὶ ῥεῖα ζώοντες κλαίειν οὐδ’ ἀκάχησθαι , ἐπεί ῥ’ ἔτι νόστιμός ἐστι σὸς παῖς · οὐ μὲν γάρ τι θεοῖς ἀλιτήμενός ἐστι.” τὴν δ’ ἠμείβετ’ ἔπειτα περίφρων Πηνελόπεια , ἡδὺ μάλα κνώσσουσ’ ἐν ὀνειρείῃσι πύλῃσιν · 
“τίπτε , κασιγνήτη , δεῦρ’ ἤλυθες ; 
οὔ τι πάρος γε πωλέ’ , ἐπεὶ μάλα πολλὸν ἀπόπροθι δώματα ναίεις · 
καί με κέλεαι παύσασθαι ὀιζύος ἠδ’ ὀδυνάων πολλέων , αἵ μ’ ἐρέθουσι κατὰ φρένα καὶ κατὰ θυμόν , ἣ πρὶν μὲν πόσιν ἐσθλὸν ἀπώλεσα θυμολέοντα , παντοίῃς ἀρετῇσι κεκασμένον ἐν Δαναοῖσιν , ἐσθλόν , τοῦ κλέος εὐρὺ καθ’ Ἑλλάδα καὶ μέσον Ἄργος · 
νῦν αὖ παῖς ἀγαπητὸς ἔβη κοίλης ἐπὶ νηός , νήπιος , οὔτε πόνων ἐὺ εἰδὼς οὔτ’ ἀγοράων . 
τοῦ δὴ ἐγὼ καὶ μᾶλλον ὀδύρομαι ἤ περ ἐκείνου · 
τοῦ δ’ ἀμφιτρομέω καὶ δείδια , μή τι πάθῃσιν , ἢ ὅ γε τῶν ἐνὶ δήμῳ , ἵν’ οἴχεται , ἢ ἐνὶ πόντῳ · 
δυσμενέες γὰρ πολλοὶ ἐπ’ αὐτῷ μηχανόωνται , ἱέμενοι κτεῖναι πρὶν πατρίδα γαῖαν ἱκέσθαι.” τὴν δ’ ἀπαμειβόμενον προσέφη εἴδωλον ἀμαυρόν · 
“θάρσει , μηδέ τι πάγχυ μετὰ φρεσὶ δείδιθι λίην · 
τοίη γάρ οἱ πομπὸς ἅμ’ ἔρχεται , ἥν τε καὶ ἄλλοι ἀνέρες ἠρήσαντο παρεστάμεναι , δύναται γάρ , 
Παλλὰς Ἀθηναίη · σὲ δ’ ὀδυρομένην ἐλεαίρει · 
ἣ νῦν με προέηκε τεῒν τάδε μυθήσασθαι.” τὴν δ’ αὖτε προσέειπε περίφρων Πηνελόπεια · 
“εἰ μὲν δὴ θεός ἐσσι θεοῖό τε ἔκλυες αὐδῆς , εἰ δ’ ἄγε μοι καὶ κεῖνον ὀιζυρὸν κατάλεξον , ἤ που ἔτι ζώει καὶ ὁρᾷ φάος ἠελίοιο , ἦ ἤδη τέθνηκε καὶ εἰν Ἀίδαο δόμοισι.” τὴν δ’ ἀπαμειβόμενον προσέφη εἴδωλον ἀμαυρόν · 
“οὐ μέν τοι κεῖνόν γε διηνεκέως ἀγορεύσω , ζώει ὅ γ’ ἦ τέθνηκε · κακὸν δ’ ἀνεμώλια βάζειν.” ὣς εἰπὸν σταθμοῖο παρὰ κληῖδα λιάσθη ἐς πνοιὰς ἀνέμων . 
ἡ δ’ ἐξ ὕπνου ἀνόρουσε κούρη Ἰκαρίοιο · φίλον δέ οἱ ἦτορ ἰάνθη , ὥς οἱ ἐναργὲς ὄνειρον ἐπέσσυτο νυκτὸς ἀμολγῷ . 
μνηστῆρες δ’ ἀναβάντες ἐπέπλεον ὑγρὰ κέλευθα 
Τηλεμάχῳ φόνον αἰπὺν ἐνὶ φρεσὶν ὁρμαίνοντες . 
ἔστι δέ τις νῆσος μέσσῃ ἁλὶ πετρήεσσα , μεσσηγὺς Ἰθάκης τε Σάμοιό τε παιπαλοέσσης , 
Ἀστερίς , οὐ μεγάλη · λιμένες δ’ ἔνι ναύλοχοι αὐτῇ ἀμφίδυμοι · τῇ τόν γε μένον λοχόωντες Ἀχαιοί . 
Ἠὼς δ’ ἐκ λεχέων παρ’ ἀγαυοῦ Τιθωνοῖο ὤρνυθ’ , ἵν’ ἀθανάτοισι φόως φέροι ἠδὲ βροτοῖσιν · 
οἱ δὲ θεοὶ θῶκόνδε καθίζανον , ἐν δ’ ἄρα τοῖσι 
Ζεὺς ὑψιβρεμέτης , οὗ τε κράτος ἐστὶ μέγιστον . 
τοῖσι δ’ Ἀθηναίη λέγε κήδεα πόλλ’ Ὀδυσῆος μνησαμένη · μέλε γάρ οἱ ἐὼν ἐν δώμασι νύμφης · 
“Ζεῦ πάτερ ἠδ’ ἄλλοι μάκαρες θεοὶ αἰὲν ἐόντες , μή τις ἔτι πρόφρων ἀγανὸς καὶ ἤπιος ἔστω σκηπτοῦχος βασιλεύς , μηδὲ φρεσὶν αἴσιμα εἰδώς , ἀλλ’ αἰεὶ χαλεπός τ’ εἴη καὶ αἴσυλα ῥέζοι · 
ὡς οὔ τις μέμνηται Ὀδυσσῆος θείοιο λαῶν οἷσιν ἄνασσε , πατὴρ δ’ ὣς ἤπιος ἦεν . 
ἀλλ’ ὁ μὲν ἐν νήσῳ κεῖται κρατέρ’ ἄλγεα πάσχων νύμφης ἐν μεγάροισι Καλυψοῦς , ἥ μιν ἀνάγκῃ ἴσχει · ὁ δ’ οὐ δύναται ἣν πατρίδα γαῖαν ἱκέσθαι · 
οὐ γάρ οἱ πάρα νῆες ἐπήρετμοι καὶ ἑταῖροι , οἵ κέν μιν πέμποιεν ἐπ’ εὐρέα νῶτα θαλάσσης . 
νῦν αὖ παῖδ’ ἀγαπητὸν ἀποκτεῖναι μεμάασιν οἴκαδε νισόμενον · ὁ δ’ ἔβη μετὰ πατρὸς ἀκουὴν ἐς Πύλον ἠγαθέην ἠδ’ ἐς Λακεδαίμονα δῖαν.” τὴν δ’ ἀπαμειβόμενος προσέφη νεφεληγερέτα Ζεύς · 
“τέκνον ἐμόν , ποῖόν σε ἔπος φύγεν ἕρκος ὀδόντων . 
οὐ γὰρ δὴ τοῦτον μὲν ἐβούλευσας νόον αὐτή , ὡς ἦ τοι κείνους Ὀδυσεὺς ἀποτίσεται ἐλθών ; 
Τηλέμαχον δὲ σὺ πέμψον ἐπισταμένως , δύνασαι γάρ , ὥς κε μάλ’ ἀσκηθὴς ἣν πατρίδα γαῖαν ἵκηται , μνηστῆρες δ’ ἐν νηὶ · παλιμπετὲς ἀπονέωνται.” ἦ ῥα καὶ Ἑρμείαν , υἱὸν φίλον , ἀντίον ηὔδα · 
“Ἑρμεία , σὺ γὰρ αὖτε τά τ’ ἄλλα περ ἄγγελός ἐσσι , νύμφῃ ἐυπλοκάμῳ εἰπεῖν νημερτέα βουλήν , νόστον Ὀδυσσῆος ταλασίφρονος , ὥς κε νέηται οὔτε θεῶν πομπῇ οὔτε θνητῶν ἀνθρώπων · 
ἀλλ’ ὅ γ’ ἐπὶ σχεδίης πολυδέσμου πήματα πάσχων ἤματί κ’ εἰκοστῷ Σχερίην ἐρίβωλον ἵκοιτο , 
Φαιήκων ἐς γαῖαν , οἳ ἀγχίθεοι γεγάασιν , οἵ κέν μιν περὶ κῆρι θεὸν ὣς τιμήσουσιν , πέμψουσιν δ’ ἐν νηὶ φίλην ἐς πατρίδα γαῖαν , χαλκόν τε χρυσόν τε ἅλις ἐσθῆτά τε δόντες , πόλλ’ , ὅσ’ ἂν οὐδέ ποτε Τροίης ἐξήρατ’ Ὀδυσσεύς , εἴ περ ἀπήμων ἦλθε , λαχὼν ἀπὸ ληίδος αἶσαν . 
ὣς γάρ οἱ μοῖρ’ ἐστὶ φίλους τ’ ἰδέειν καὶ ἱκέσθαι οἶκον ἐς ὑψόροφον καὶ ἑὴν ἐς πατρίδα γαῖαν.” ὣς ἔφατ’ , οὐδ’ ἀπίθησε διάκτορος ἀργεϊφόντης . 
αὐτίκ’ ἔπειθ’ ὑπὸ ποσσὶν ἐδήσατο καλὰ πέδιλα , ἀμβρόσια χρύσεια , τά μιν φέρον ἠμὲν ἐφ’ ὑγρὴν ἠδ’ ἐπ’ ἀπείρονα γαῖαν ἅμα πνοιῇς ἀνέμοιο . 
εἵλετο δὲ ῥάβδον , τῇ τ’ ἀνδρῶν ὄμματα θέλγει , ὧν ἐθέλει , τοὺς δ’ αὖτε καὶ ὑπνώοντας ἐγείρει . 
τὴν μετὰ χερσὶν ἔχων πέτετο κρατὺς ἀργεϊφόντης . 
Πιερίην δ’ ἐπιβὰς ἐξ αἰθέρος ἔμπεσε πόντῳ · 
σεύατ’ ἔπειτ’ ἐπὶ κῦμα λάρῳ ὄρνιθι ἐοικώς , ὅς τε κατὰ δεινοὺς κόλπους ἁλὸς ἀτρυγέτοιο ἰχθῦς ἀγρώσσων πυκινὰ πτερὰ δεύεται ἅλμῃ · 
τῷ ἴκελος πολέεσσιν ὀχήσατο κύμασιν Ἑρμῆς . 
ἀλλ’ ὅτε δὴ τὴν νῆσον ἀφίκετο τηλόθ’ ἐοῦσαν , ἔνθ’ ἐκ πόντου βὰς ἰοειδέος ἤπειρόνδε ἤιεν , ὄφρα μέγα σπέος ἵκετο , τῷ ἔνι νύμφη ναῖεν ἐυπλόκαμος · τὴν δ’ ἔνδοθι τέτμεν ἐοῦσαν . 
πῦρ μὲν ἐπ’ ἐσχαρόφιν μέγα καίετο , τηλόσε δ’ ὀδμὴ κέδρου τ’ εὐκεάτοιο θύου τ’ ἀνὰ νῆσον ὀδώδει δαιομένων · ἡ δ’ ἔνδον ἀοιδιάουσ’ ὀπὶ καλῇ ἱστὸν ἐποιχομένη χρυσείῃ κερκίδ’ ὕφαινεν . 
ὕλη δὲ σπέος ἀμφὶ πεφύκει τηλεθόωσα , κλήθρη τ’ αἴγειρός τε καὶ εὐώδης κυπάρισσος . 
ἔνθα δέ τ’ ὄρνιθες τανυσίπτεροι εὐνάζοντο , σκῶπές τ’ ἴρηκές τε τανύγλωσσοί τε κορῶναι εἰνάλιαι , τῇσίν τε θαλάσσια ἔργα μέμηλεν . 
ἡ δ’ αὐτοῦ τετάνυστο περὶ σπείους γλαφυροῖο ἡμερὶς ἡβώωσα , τεθήλει δὲ σταφυλῇσι . 
κρῆναι δ’ ἑξείης πίσυρες ῥέον ὕδατι λευκῷ , πλησίαι ἀλλήλων τετραμμέναι ἄλλυδις ἄλλη . 
ἀμφὶ δὲ λειμῶνες μαλακοὶ ἴου ἠδὲ σελίνου θήλεον . 
ἔνθα κ’ ἔπειτα καὶ ἀθάνατός περ ἐπελθὼν θηήσαιτο ἰδὼν καὶ τερφθείη φρεσὶν ᾗσιν . 
ἔνθα στὰς θηεῖτο διάκτορος ἀργεϊφόντης . 
αὐτὰρ ἐπεὶ δὴ πάντα ἑῷ θηήσατο θυμῷ , αὐτίκ’ ἄρ’ εἰς εὐρὺ σπέος ἤλυθεν . 
οὐδέ μιν ἄντην ἠγνοίησεν ἰδοῦσα Καλυψώ , δῖα θεάων · 
οὐ γάρ τ’ ἀγνῶτες θεοὶ ἀλλήλοισι πέλονται ἀθάνατοι , οὐδ’ εἴ τις ἀπόπροθι δώματα ναίει . 
οὐδ’ ἄρ’ Ὀδυσσῆα μεγαλήτορα ἔνδον ἔτετμεν , ἀλλ’ ὅ γ’ ἐπ’ ἀκτῆς κλαῖε καθήμενος , ἔνθα πάρος περ , δάκρυσι καὶ στοναχῇσι καὶ ἄλγεσι θυμὸν ἐρέχθων . 
πόντον ἐπ’ ἀτρύγετον δερκέσκετο δάκρυα λείβων . 
Ἑρμείαν δ’ ἐρέεινε Καλυψώ , δῖα θεάων , ἐν θρόνῳ ἱδρύσασα φαεινῷ σιγαλόεντι · 
“τίπτε μοι , Ἑρμεία χρυσόρραπι , εἰλήλουθας αἰδοῖός τε φίλος τε ; 
πάρος γε μὲν οὔ τι θαμίζεις . 
αὔδα ὅ τι φρονέεις · τελέσαι δέ με θυμὸς ἄνωγεν , εἰ δύναμαι τελέσαι γε καὶ εἰ τετελεσμένον ἐστίν . 
ἀλλ’ ἕπεο προτέρω , ἵνα τοι πὰρ ξείνια θείω.” ὥς ἄρα φωνήσασα θεὰ παρέθηκε τράπεζαν ἀμβροσίης πλήσασα , κέρασσε δὲ νέκταρ ἐρυθρόν . 
αὐτὰρ ὁ πῖνε καὶ ἦσθε διάκτορος ἀργεϊφόντης . 
αὐτὰρ ἐπεὶ δείπνησε καὶ ἤραρε θυμὸν ἐδωδῇ , καὶ τότε δή μιν ἔπεσσιν ἀμειβόμενος προσέειπεν · 
“εἰρωτᾷς μ’ ἐλθόντα θεὰ θεόν · αὐτὰρ ἐγώ τοι νημερτέως τὸν μῦθον ἐνισπήσω · κέλεαι γάρ . 
Ζεὺς ἐμέ γ’ ἠνώγει δεῦρ’ ἐλθέμεν οὐκ ἐθέλοντα · 
τίς δ’ ἂν ἑκὼν τοσσόνδε διαδράμοι ἁλμυρὸν ὕδωρ ἄσπετον ; 
οὐδέ τις ἄγχι βροτῶν πόλις , οἵ τε θεοῖσιν ἱερά τε ῥέζουσι καὶ ἐξαίτους ἑκατόμβας . 
ἀλλὰ μάλ’ οὔ πως ἔστι Διὸς νόον αἰγιόχοιο οὔτε παρεξελθεῖν ἄλλον θεὸν οὔθ’ ἁλιῶσαι . 
φησί τοι ἄνδρα παρεῖναι ὀιζυρώτατον ἄλλων , τῶν ἀνδρῶν , οἳ ἄστυ πέρι Πριάμοιο μάχοντο εἰνάετες , δεκάτῳ δὲ πόλιν πέρσαντες ἔβησαν οἴκαδ’ · ἀτὰρ ἐν νόστῳ Ἀθηναίην ἀλίτοντο , ἥ σφιν ἐπῶρσ’ ἄνεμόν τε κακὸν καὶ κύματα μακρά . 
ἔνθ’ ἄλλοι μὲν πάντες ἀπέφθιθεν ἐσθλοὶ ἑταῖροι , τὸν δ’ ἄρα δεῦρ’ ἄνεμός τε φέρων καὶ κῦμα πέλασσε . 
τὸν νῦν σ’ ἠνώγειν ἀποπεμπέμεν ὅττι τάχιστα · 
οὐ γάρ οἱ τῇδ’ αἶσα φίλων ἀπονόσφιν ὀλέσθαι , ἀλλ’ ἔτι οἱ μοῖρ’ ἐστὶ φίλους τ’ ἰδέειν καὶ ἱκέσθαι οἶκον ἐς ὑψόροφον καὶ ἑὴν ἐς πατρίδα γαῖαν.” ὣς φάτο , ῥίγησεν δὲ Καλυψώ , δῖα θεάων , καί μιν φωνήσασ’ ἔπεα πτερόεντα προσηύδα · 
“σχέτλιοί ἐστε , θεοί , ζηλήμονες ἔξοχον ἄλλων , οἵ τε θεαῖς ἀγάασθε παρ’ ἀνδράσιν εὐνάζεσθαι ἀμφαδίην , ἤν τίς τε φίλον ποιήσετ’ ἀκοίτην . 
ὣς μὲν ὅτ’ Ὠρίων’ ἕλετο ῥοδοδάκτυλος Ἠώς , τόφρα οἱ ἠγάασθε θεοὶ ῥεῖα ζώοντες , ἧος ἐν Ὀρτυγίῃ χρυσόθρονος Ἄρτεμις ἁγνὴ οἷς ἀγανοῖς βελέεσσιν ἐποιχομένη κατέπεφνεν . 
ὣς δ’ ὁπότ’ Ἰασίωνι ἐυπλόκαμος Δημήτηρ , ᾧ θυμῷ εἴξασα , μίγη φιλότητι καὶ εὐνῇ νειῷ ἔνι τριπόλῳ · οὐδὲ δὴν ἦεν ἄπυστος 
Ζεύς , ὅς μιν κατέπεφνε βαλὼν ἀργῆτι κεραυνῷ . 
ὥς δ’ αὖ νῦν μοι ἄγασθε , θεοί , βροτὸν ἄνδρα παρεῖναι . 
τὸν μὲν ἐγὼν ἐσάωσα περὶ τρόπιος βεβαῶτα οἶον , ἐπεί οἱ νῆα θοὴν ἀργῆτι κεραυνῷ 
Ζεὺς ἔλσας ἐκέασσε μέσῳ ἐνὶ οἴνοπι πόντῳ . 
ἔνθ’ ἄλλοι μὲν πάντες ἀπέφθιθεν ἐσθλοὶ ἑταῖροι , τὸν δ’ ἄρα δεῦρ’ ἄνεμός τε φέρων καὶ κῦμα πέλασσε . 
τὸν μὲν ἐγὼ φίλεόν τε καὶ ἔτρεφον , ἠδὲ ἔφασκον θήσειν ἀθάνατον καὶ ἀγήραον ἤματα πάντα . 
ἀλλ’ ἐπεὶ οὔ πως ἔστι Διὸς νόον αἰγιόχοιο οὔτε παρεξελθεῖν ἄλλον θεὸν οὔθ’ ἁλιῶσαι , ἐρρέτω , εἴ μιν κεῖνος ἐποτρύνει καὶ ἀνώγει , πόντον ἐπ’ ἀτρύγετον · πέμψω δέ μιν οὔ πῃ ἐγώ γε · 
οὐ γάρ μοι πάρα νῆες ἐπήρετμοι καὶ ἑταῖροι , οἵ κέν μιν πέμποιεν ἐπ’ εὐρέα νῶτα θαλάσσης . 
αὐτάρ οἱ πρόφρων ὑποθήσομαι , οὐδ’ ἐπικεύσω , ὥς κε μάλ’ ἀσκηθὴς ἣν πατρίδα γαῖαν ἵκηται.” τὴν δ’ αὖτε προσέειπε διάκτορος ἀργεϊφόντης · 
“οὕτω νῦν ἀπόπεμπε , Διὸς δ’ ἐποπίζεο μῆνιν , μή πώς τοι μετόπισθε κοτεσσάμενος χαλεπήνῃ.” ὣς ἄρα φωνήσας ἀπέβη κρατὺς ἀργεϊφόντης · 
ἡ δ’ ἐπ’ Ὀδυσσῆα μεγαλήτορα πότνια νύμφη ἤῑ , ἐπεὶ δὴ Ζηνὸς ἐπέκλυεν ἀγγελιάων . 
τὸν δ’ ἄρ’ ἐπ’ ἀκτῆς εὗρε καθήμενον · οὐδέ ποτ’ ὄσσε δακρυόφιν τέρσοντο , κατείβετο δὲ γλυκὺς αἰὼν νόστον ὀδυρομένῳ , ἐπεὶ οὐκέτι ἥνδανε νύμφη . 
ἀλλ’ ἦ τοι νύκτας μὲν ἰαύεσκεν καὶ ἀνάγκῃ ἐν σπέσσι γλαφυροῖσι παρ’ οὐκ ἐθέλων ἐθελούσῃ · 
ἤματα δ’ ἂμ πέτρῃσι καὶ ἠιόνεσσι καθίζων δάκρυσι καὶ στοναχῇσι καὶ ἄλγεσι θυμὸν ἐρέχθων πόντον ἐπ’ ἀτρύγετον δερκέσκετο δάκρυα λείβων . 
ἀγχοῦ δ’ ἱσταμένη προσεφώνεε δῖα θεάων · 
“κάμμορε , μή μοι ἔτ’ ἐνθάδ’ ὀδύρεο , μηδέ τοι αἰὼν φθινέτω · ἤδη γάρ σε μάλα πρόφρασσ’ ἀποπέμψω . 
ἀλλ’ ἄγε δούρατα μακρὰ ταμὼν ἁρμόζεο χαλκῷ εὐρεῖαν σχεδίην · ἀτὰρ ἴκρια πῆξαι ἐπ’ αὐτῆς ὑψοῦ , ὥς σε φέρῃσιν ἐπ’ ἠεροειδέα πόντον . 
αὐτὰρ ἐγὼ σῖτον καὶ ὕδωρ καὶ οἶνον ἐρυθρὸν ἐνθήσω μενοεικέ’ , ἅ κέν τοι λιμὸν ἐρύκοι , εἵματά τ’ ἀμφιέσω · πέμψω δέ τοι οὖρον ὄπισθεν , ὥς κε μάλ’ ἀσκηθὴς σὴν πατρίδα γαῖαν ἵκηαι , αἴ κε θεοί γ’ ἐθέλωσι , τοὶ οὐρανὸν εὐρὺν ἔχουσιν , οἵ μευ φέρτεροί εἰσι νοῆσαί τε κρῆναί τε.” ὣς φάτο , ῥίγησεν δὲ πολύτλας δῖος Ὀδυσσεύς , καί μιν φωνήσας ἔπεα πτερόεντα προσηύδα · 
“ἄλλο τι δὴ σύ , θεά , τόδε μήδεαι , οὐδέ τι πομπήν , ἥ με κέλεαι σχεδίῃ περάαν μέγα λαῖτμα θαλάσσης , δεινόν τ’ ἀργαλέον τε · τὸ δ’ οὐδ’ ἐπὶ νῆες ἐῖσαι ὠκύποροι περόωσιν , ἀγαλλόμεναι Διὸς οὔρῳ . 
οὐδ’ ἂν ἐγὼν ἀέκητι σέθεν σχεδίης ἐπιβαίην , εἰ μή μοι τλαίης γε , θεά , μέγαν ὅρκον ὀμόσσαι μή τί μοι αὐτῷ πῆμα κακὸν βουλευσέμεν ἄλλο.” ὣς φάτο , μείδησεν δὲ Καλυψὼ δῖα θεάων , χειρί τέ μιν κατέρεξεν ἔπος τ’ ἔφατ’ ἔκ τ’ ὀνόμαζεν · 
“ἦ δὴ ἀλιτρός γ’ ἐσσὶ καὶ οὐκ ἀποφώλια εἰδώς , οἷον δὴ τὸν μῦθον ἐπεφράσθης ἀγορεῦσαι . 
ἴστω νῦν τόδε γαῖα καὶ οὐρανὸς εὐρὺς ὕπερθε καὶ τὸ κατειβόμενον Στυγὸς ὕδωρ , ὅς τε μέγιστος ὅρκος δεινότατός τε πέλει μακάρεσσι θεοῖσι , μή τί τοι αὐτῷ πῆμα κακὸν βουλευσέμεν ἄλλο . 
ἀλλὰ τὰ μὲν νοέω καὶ φράσσομαι , ἅσσ’ ἂν ἐμοί περ αὐτῇ μηδοίμην , ὅτε με χρειὼ τόσον ἵκοι · 
καὶ γὰρ ἐμοὶ νόος ἐστὶν ἐναίσιμος , οὐδέ μοι αὐτῇ θυμὸς ἐνὶ στήθεσσι σιδήρεος , ἀλλ’ ἐλεήμων.” ὣς ἄρα φωνήσασ’ ἡγήσατο δῖα θεάων καρπαλίμως · ὁ δ’ ἔπειτα μετ’ ἴχνια βαῖνε θεοῖο . 
ἷξον δὲ σπεῖος γλαφυρὸν θεὸς ἠδὲ καὶ ἀνήρ , καί ῥ’ ὁ μὲν ἔνθα καθέζετ’ ἐπὶ θρόνου ἔνθεν ἀνέστη 
Ἑρμείας , νύμφη δ’ ἐτίθει πάρα πᾶσαν ἐδωδήν , ἔσθειν καὶ πίνειν , οἷα βροτοὶ ἄνδρες ἔδουσιν · 
αὐτὴ δ’ ἀντίον ἷζεν Ὀδυσσῆος θείοιο , τῇ δὲ παρ’ ἀμβροσίην δμῳαὶ καὶ νέκταρ ἔθηκαν . 
οἱ δ’ ἐπ’ ὀνείαθ’ ἑτοῖμα προκείμενα χεῖρας ἴαλλον . 
αὐτὰρ ἐπεὶ τάρπησαν ἐδητύος ἠδὲ ποτῆτος , τοῖς ἄρα μύθων ἦρχε Καλυψώ , δῖα θεάων · 
“διογενὲς Λαερτιάδη , πολυμήχαν’ Ὀδυσσεῦ , οὕτω δὴ οἶκόνδε φίλην ἐς πατρίδα γαῖαν αὐτίκα νῦν ἐθέλεις ἰέναι ; 
σὺ δὲ χαῖρε καὶ ἔμπης . 
εἴ γε μὲν εἰδείης σῇσι φρεσὶν ὅσσα τοι αἶσα κήδε’ ἀναπλῆσαι , πρὶν πατρίδα γαῖαν ἱκέσθαι , ἐνθάδε κ’ αὖθι μένων σὺν ἐμοὶ τόδε δῶμα φυλάσσοις ἀθάνατός τ’ εἴης , ἱμειρόμενός περ ἰδέσθαι σὴν ἄλοχον , τῆς τ’ αἰὲν ἐέλδεαι ἤματα πάντα . 
οὐ μέν θην κείνης γε χερείων εὔχομαι εἶναι , οὐ δέμας οὐδὲ φυήν , ἐπεὶ οὔ πως οὐδὲ ἔοικεν θνητὰς ἀθανάτῃσι δέμας καὶ εἶδος ἐρίζειν.” τὴν δ’ ἀπαμειβόμενος προσέφη πολύμητις Ὀδυσσεύς · 
“πότνα θεά , μή μοι τόδε χώεο · οἶδα καὶ αὐτὸς πάντα μάλ’ , οὕνεκα σεῖο περίφρων Πηνελόπεια εἶδος ἀκιδνοτέρη μέγεθός τ’ εἰσάντα ἰδέσθαι · 
ἡ μὲν γὰρ βροτός ἐστι , σὺ δ’ ἀθάνατος καὶ ἀγήρως . 
ἀλλὰ καὶ ὣς ἐθέλω καὶ ἐέλδομαι ἤματα πάντα οἴκαδέ τ’ ἐλθέμεναι καὶ νόστιμον ἦμαρ ἰδέσθαι . 
εἰ δ’ αὖ τις ῥαίῃσι θεῶν ἐνὶ οἴνοπι πόντῳ , τλήσομαι ἐν στήθεσσιν ἔχων ταλαπενθέα θυμόν · 
ἤδη γὰρ μάλα πολλὰ πάθον καὶ πολλὰ μόγησα κύμασι καὶ πολέμῳ · μετὰ καὶ τόδε τοῖσι γενέσθω.” ὣς ἔφατ’ , ἠέλιος δ’ ἄρ’ ἔδυ καὶ ἐπὶ κνέφας ἦλθεν · 
ἐλθόντες δ’ ἄρα τώ γε μυχῷ σπείους γλαφυροῖο τερπέσθην φιλότητι , παρ’ ἀλλήλοισι μένοντες . 
ἦμος δ’ ἠριγένεια φάνη ῥοδοδάκτυλος Ἠώς , αὐτίχ’ ὁ μὲν χλαῖνάν τε χιτῶνά τε ἕννυτ’ Ὀδυσσεύς , αὐτὴ δ’ ἀργύφεον φᾶρος μέγα ἕννυτο νύμφη , λεπτὸν καὶ χαρίεν , περὶ δὲ ζώνην βάλετ’ ἰξυῖ καλὴν χρυσείην , κεφαλῇ δ’ ἐφύπερθε καλύπτρην . 
καὶ τότ’ Ὀδυσσῆι μεγαλήτορι μήδετο πομπήν · 
δῶκέν οἱ πέλεκυν μέγαν , ἄρμενον ἐν παλάμῃσι , χάλκεον , ἀμφοτέρωθεν ἀκαχμένον · αὐτὰρ ἐν αὐτῷ στειλειὸν περικαλλὲς ἐλάινον , εὖ ἐναρηρός · 
δῶκε δ’ ἔπειτα σκέπαρνον ἐύξοον · ἦρχε δ’ ὁδοῖο νήσου ἐπ’ ἐσχατιῆς , ὅθι δένδρεα μακρὰ πεφύκει , κλήθρη τ’ αἴγειρός τ’ , ἐλάτη τ’ ἦν οὐρανομήκης , αὖα πάλαι , περίκηλα , τά οἱ πλώοιεν ἐλαφρῶς . 
αὐτὰρ ἐπεὶ δὴ δεῖξ’ , ὅθι δένδρεα μακρὰ πεφύκει , ἡ μὲν ἔβη πρὸς δῶμα Καλυψώ , δῖα θεάων , αὐτὰρ ὁ τάμνετο δοῦρα · θοῶς δέ οἱ ἤνυτο ἔργον . 
εἴκοσι δ’ ἔκβαλε πάντα , πελέκκησεν δ’ ἄρα χαλκῷ , ξέσσε δ’ ἐπισταμένως καὶ ἐπὶ στάθμην ἴθυνεν . 
τόφρα δ’ ἔνεικε τέρετρα Καλυψώ , δῖα θεάων · 
τέτρηνεν δ’ ἄρα πάντα καὶ ἥρμοσεν ἀλλήλοισιν , γόμφοισιν δ’ ἄρα τήν γε καὶ ἁρμονίῃσιν ἄρασσεν . 
ὅσσον τίς τ’ ἔδαφος νηὸς τορνώσεται ἀνὴρ φορτίδος εὐρείης , ἐὺ εἰδὼς τεκτοσυνάων , τόσσον ἔπ’ εὐρεῖαν σχεδίην ποιήσατ’ Ὀδυσσεύς . 
ἴκρια δὲ στήσας , ἀραρὼν θαμέσι σταμίνεσσι , ποίει · ἀτὰρ μακρῇσιν ἐπηγκενίδεσσι τελεύτα . 
ἐν δ’ ἱστὸν ποίει καὶ ἐπίκριον ἄρμενον αὐτῷ · 
πρὸς δ’ ἄρα πηδάλιον ποιήσατο , ὄφρ’ ἰθύνοι . 
φράξε δέ μιν ῥίπεσσι διαμπερὲς οἰσυΐνῃσι κύματος εἶλαρ ἔμεν · πολλὴν δ’ ἐπεχεύατο ὕλην . 
τόφρα δὲ φάρε’ ἔνεικε Καλυψώ , δῖα θεάων , ἱστία ποιήσασθαι · ὁ δ’ εὖ τεχνήσατο καὶ τά . 
ἐν δ’ ὑπέρας τε κάλους τε πόδας τ’ ἐνέδησεν ἐν αὐτῇ , μοχλοῖσιν δ’ ἄρα τήν γε κατείρυσεν εἰς ἅλα δῖαν . 
τέτρατον ἦμαρ ἔην , καὶ τῷ τετέλεστο ἅπαντα · 
τῷ δ’ ἄρα πέμπτῳ πέμπ’ ἀπὸ νήσου δῖα Καλυψώ , εἵματά τ’ ἀμφιέσασα θυώδεα καὶ λούσασα . 
ἐν δέ οἱ ἀσκὸν ἔθηκε θεὰ μέλανος οἴνοιο τὸν ἕτερον , ἕτερον δ’ ὕδατος μέγαν , ἐν δὲ καὶ ᾖα κωρύκῳ · ἐν δέ οἱ ὄψα τίθει μενοεικέα πολλά · 
οὖρον δὲ προέηκεν ἀπήμονά τε λιαρόν τε . 
γηθόσυνος δ’ οὔρῳ πέτασ’ ἱστία δῖος Ὀδυσσεύς . 
αὐτὰρ ὁ πηδαλίῳ ἰθύνετο τεχνηέντως ἥμενος , οὐδέ οἱ ὕπνος ἐπὶ βλεφάροισιν ἔπιπτεν 
Πληιάδας τ’ ἐσορῶντι καὶ ὀψὲ δύοντα Βοώτην 
Ἄρκτον θ’ , ἣν καὶ ἄμαξαν ἐπίκλησιν καλέουσιν , ἥ τ’ αὐτοῦ στρέφεται καί τ’ Ὠρίωνα δοκεύει , οἴη δ’ ἄμμορός ἐστι λοετρῶν Ὠκεανοῖο · 
τὴν γὰρ δή μιν ἄνωγε Καλυψώ , δῖα θεάων , ποντοπορευέμεναι ἐπ’ ἀριστερὰ χειρὸς ἔχοντα . 
ἑπτὰ δὲ καὶ δέκα μὲν πλέεν ἤματα ποντοπορεύων , ὀκτωκαιδεκάτῃ δ’ ἐφάνη ὄρεα σκιόεντα γαίης Φαιήκων , ὅθι τ’ ἄγχιστον πέλεν αὐτῷ · 
εἴσατο δ’ ὡς ὅτε ῥινὸν ἐν ἠεροειδέι πόντῳ . 
τὸν δ’ ἐξ Αἰθιόπων ἀνιὼν κρείων ἐνοσίχθων τηλόθεν ἐκ Σολύμων ὀρέων ἴδεν · εἴσατο γάρ οἱ πόντον ἐπιπλώων . 
ὁ δ’ ἐχώσατο κηρόθι μᾶλλον , κινήσας δὲ κάρη προτὶ ὃν μυθήσατο θυμόν · 
“ὢ πόποι , ἦ μάλα δὴ μετεβούλευσαν θεοὶ ἄλλως ἀμφ’ Ὀδυσῆι ἐμεῖο μετ’ Αἰθιόπεσσιν ἐόντος , καὶ δὴ Φαιήκων γαίης σχεδόν , ἔνθα οἱ αἶσα ἐκφυγέειν μέγα πεῖραρ ὀιζύος , ἥ μιν ἱκάνει . 
ἀλλ’ ἔτι μέν μίν φημι ἅδην ἐλάαν κακότητος.” ὣς εἰπὼν σύναγεν νεφέλας , ἐτάραξε δὲ πόντον χερσὶ τρίαιναν ἑλών · πάσας δ’ ὀρόθυνεν ἀέλλας παντοίων ἀνέμων , σὺν δὲ νεφέεσσι κάλυψε γαῖαν ὁμοῦ καὶ πόντον · ὀρώρει δ’ οὐρανόθεν νύξ . 
σὺν δ’ Εὖρός τε Νότος τ’ ἔπεσον Ζέφυρός τε δυσαὴς καὶ Βορέης αἰθρηγενέτης , μέγα κῦμα κυλίνδων . 
καὶ τότ’ Ὀδυσσῆος λύτο γούνατα καὶ φίλον ἦτορ , ὀχθήσας δ’ ἄρα εἶπε πρὸς ὃν μεγαλήτορα θυμόν · 
“ὤ μοι ἐγὼ δειλός , τί νύ μοι μήκιστα γένηται ; 
δείδω μὴ δὴ πάντα θεὰ νημερτέα εἶπεν , ἥ μ’ ἔφατ’ ἐν πόντῳ , πρὶν πατρίδα γαῖαν ἱκέσθαι , ἄλγε’ ἀναπλήσειν · τὰ δὲ δὴ νῦν πάντα τελεῖται . 
οἵοισιν νεφέεσσι περιστέφει οὐρανὸν εὐρὺν 
Ζεύς , ἐτάραξε δὲ πόντον , ἐπισπέρχουσι δ’ ἄελλαι παντοίων ἀνέμων . 
νῦν μοι σῶς αἰπὺς ὄλεθρος . 
τρὶς μάκαρες Δαναοὶ καὶ τετράκις , οἳ τότ’ ὄλοντο 
Τροίῃ ἐν εὐρείῃ χάριν Ἀτρεΐδῃσι φέροντες . 
ὡς δὴ ἐγώ γ’ ὄφελον θανέειν καὶ πότμον ἐπισπεῖν ἤματι τῷ ὅτε μοι πλεῖστοι χαλκήρεα δοῦρα 
Τρῶες ἐπέρριψαν περὶ Πηλεΐωνι θανόντι . 
τῷ κ’ ἔλαχον κτερέων , καί μευ κλέος ἦγον Ἀχαιοί · 
νῦν δέ λευγαλέῳ θανάτῳ εἵμαρτο ἁλῶναι.” ὣς ἄρα μιν εἰπόντ’ ἔλασεν μέγα κῦμα κατ’ ἄκρης δεινὸν ἐπεσσύμενον , περὶ δὲ σχεδίην ἐλέλιξε . 
τῆλε δ’ ἀπὸ σχεδίης αὐτὸς πέσε , πηδάλιον δὲ ἐκ χειρῶν προέηκε · μέσον δέ οἱ ἱστὸν ἔαξεν δεινὴ μισγομένων ἀνέμων ἐλθοῦσα θύελλα , τηλοῦ δὲ σπεῖρον καὶ ἐπίκριον ἔμπεσε πόντῳ . 
τὸν δ’ ἄρ’ ὑπόβρυχα θῆκε πολὺν χρόνον , οὐδ’ ἐδυνάσθη αἶψα μάλ’ ἀνσχεθέειν μεγάλου ὑπὸ κύματος ὁρμῆς · 
εἵματα γάρ ῥ’ ἐβάρυνε , τά οἱ πόρε δῖα Καλυψώ . 
ὀψὲ δὲ δή ῥ’ ἀνέδυ , στόματος δ’ ἐξέπτυσεν ἅλμην πικρήν , ἥ οἱ πολλὴ ἀπὸ κρατὸς κελάρυζεν . 
ἀλλ’ οὐδ’ ὣς σχεδίης ἐπελήθετο , τειρόμενός περ , ἀλλὰ μεθορμηθεὶς ἐνὶ κύμασιν ἐλλάβετ’ αὐτῆς , ἐν μέσσῃ δὲ καθῖζε τέλος θανάτου ἀλεείνων . 
τὴν δ’ ἐφόρει μέγα κῦμα κατὰ ῥόον ἔνθα καὶ ἔνθα . 
ὡς δ’ ὅτ’ ὀπωρινὸς Βορέης φορέῃσιν ἀκάνθας ἂμ πεδίον , πυκιναὶ δὲ πρὸς ἀλλήλῃσιν ἔχονται , ὣς τὴν ἂμ πέλαγος ἄνεμοι φέρον ἔνθα καὶ ἔνθα · 
ἄλλοτε μέν τε Νότος Βορέῃ προβάλεσκε φέρεσθαι , ἄλλοτε δ’ αὖτ’ Εὖρος Ζεφύρῳ εἴξασκε διώκειν . 
τὸν δὲ ἴδεν Κάδμου θυγάτηρ , καλλίσφυρος Ἰνώ , 
Λευκοθέη , ἣ πρὶν μὲν ἔην βροτὸς αὐδήεσσα , νῦν δ’ ἁλὸς ἐν πελάγεσσι θεῶν ἒξ ἔμμορε τιμῆς . 
ἥ ῥ’ Ὀδυσῆ’ ἐλέησεν ἀλώμενον , ἄλγε’ ἔχοντα , αἰθυίῃ δ’ ἐικυῖα ποτῇ ἀνεδύσετο λίμνης , ἷζε δ’ ἐπὶ σχεδίης πολυδέσμου εἶπέ τε μῦθον · 
“κάμμορε , τίπτε τοι ὧδε Ποσειδάων ἐνοσίχθων ὠδύσατ’ ἐκπάγλως , ὅτι τοι κακὰ πολλὰ φυτεύει ; 
οὐ μὲν δή σε καταφθίσει μάλα περ μενεαίνων . 
ἀλλὰ μάλ’ ὧδ’ ἔρξαι , δοκέεις δέ μοι οὐκ ἀπινύσσειν · 
εἵματα ταῦτ’ ἀποδὺς σχεδίην ἀνέμοισι φέρεσθαι κάλλιπ’ , ἀτὰρ χείρεσσι νέων ἐπιμαίεο νόστου γαίης Φαιήκων , ὅθι τοι μοῖρ’ ἐστὶν ἀλύξαι . 
τῆ δέ , τόδε κρήδεμνον ὑπὸ στέρνοιο τανύσσαι ἄμβροτον · οὐδέ τί τοι παθέειν δέος οὐδ’ ἀπολέσθαι . 
αὐτὰρ ἐπὴν χείρεσσιν ἐφάψεαι ἠπείροιο , ἂψ ἀπολυσάμενος βαλέειν εἰς οἴνοπα πόντον πολλὸν ἀπ’ ἠπείρου , αὐτὸς δ’ ἀπονόσφι τραπέσθαι.” ὣς ἄρα φωνήσασα θεὰ κρήδεμνον ἔδωκεν , αὐτὴ δ’ ἂψ ἐς πόντον ἐδύσετο κυμαίνοντα αἰθυίῃ ἐικυῖα · μέλαν δέ ἑ κῦμα κάλυψεν . 
αὐτὰρ ὁ μερμήριξε πολύτλας δῖος Ὀδυσσεύς , ὀχθήσας δ’ ἄρα εἶπε πρὸς ὃν μεγαλήτορα θυμόν · 
“ὤ μοι ἐγώ , μή τίς μοι ὑφαίνῃσιν δόλον αὖτε ἀθανάτων , ὅ τέ με σχεδίης ἀποβῆναι ἀνώγει . 
ἀλλὰ μάλ’ οὔ πω πείσομ’ , ἐπεὶ ἑκὰς ὀφθαλμοῖσιν γαῖαν ἐγὼν ἰδόμην , ὅθι μοι φάτο φύξιμον εἶναι . 
ἀλλὰ μάλ’ ὧδ’ ἔρξω , δοκέει δέ μοι εἶναι ἄριστον · 
ὄφρ’ ἂν μέν κεν δούρατ’ ἐν ἁρμονίῃσιν ἀρήρῃ , τόφρ’ αὐτοῦ μενέω καὶ τλήσομαι ἄλγεα πάσχων · 
αὐτὰρ ἐπὴν δή μοι σχεδίην διὰ κῦμα τινάξῃ , νήξομ’ , ἐπεὶ οὐ μέν τι πάρα προνοῆσαι ἄμεινον.” ἧος ὁ ταῦθ’ ὥρμαινε κατὰ φρένα καὶ κατὰ θυμόν , ὦρσε δ’ ἐπὶ μέγα κῦμα Ποσειδάων ἐνοσίχθων , δεινόν τ’ ἀργαλέον τε , κατηρεφές , ἤλασε δ’ αὐτόν . 
ὡς δ’ ἄνεμος ζαὴς ἠΐων θημῶνα τινάξῃ καρφαλέων · τὰ μὲν ἄρ τε διεσκέδασ’ ἄλλυδις ἄλλῃ · 
ὣς τῆς δούρατα μακρὰ διεσκέδασ’ . 
αὐτὰρ Ὀδυσσεὺς ἀμφ’ ἑνὶ δούρατι βαῖνε , κέληθ’ ὡς ἵππον ἐλαύνων , εἵματα δ’ ἐξαπέδυνε , τά οἱ πόρε δῖα Καλυψώ . 
αὐτίκα δὲ κρήδεμνον ὑπὸ στέρνοιο τάνυσσεν , αὐτὸς δὲ πρηνὴς ἁλὶ κάππεσε , χεῖρε πετάσσας , νηχέμεναι μεμαώς . 
ἴδε δὲ κρείων ἐνοσίχθων , κινήσας δὲ κάρη προτὶ ὃν μυθήσατο θυμόν · 
“οὕτω νῦν κακὰ πολλὰ παθὼν ἀλόω κατὰ πόντον , εἰς ὅ κεν ἀνθρώποισι διοτρεφέεσσι μιγήῃς . 
ἀλλ’ οὐδ’ ὥς σε ἔολπα ὀνόσσεσθαι κακότητος.” ὣς ἄρα φωνήσας ἵμασεν καλλίτριχας ἵππους , ἵκετο δ’ εἰς Αἰγάς , ὅθι οἱ κλυτὰ δώματ’ ἔασιν . 
αὐτὰρ Ἀθηναίη κούρη Διὸς ἄλλ’ ἐνόησεν . 
ἦ τοι τῶν ἄλλων ἀνέμων κατέδησε κελεύθους , παύσασθαι δ’ ἐκέλευσε καὶ εὐνηθῆναι ἅπαντας · 
ὦρσε δ’ ἐπὶ κραιπνὸν Βορέην , πρὸ δὲ κύματ’ ἔαξεν , ἧος ὃ Φαιήκεσσι φιληρέτμοισι μιγείη διογενὴς Ὀδυσεὺς θάνατον καὶ κῆρας ἀλύξας . 
ἔνθα δύω νύκτας δύο τ’ ἤματα κύματι πηγῷ πλάζετο , πολλὰ δέ οἱ κραδίη προτιόσσετ’ ὄλεθρον . 
ἀλλ’ ὅτε δὴ τρίτον ἦμαρ ἐυπλόκαμος τέλεσ’ Ἠώς , καὶ τότ’ ἔπειτ’ ἄνεμος μὲν ἐπαύσατο ἠδὲ γαλήνη ἔπλετο νηνεμίη · ὁ δ’ ἄρα σχεδὸν εἴσιδε γαῖαν ὀξὺ μάλα προϊδών , μεγάλου ὑπὸ κύματος ἀρθείς . 
ὡς δ’ ὅτ’ ἂν ἀσπάσιος βίοτος παίδεσσι φανήῃ πατρός , ὃς ἐν νούσῳ κεῖται κρατέρ’ ἄλγεα πάσχων , δηρὸν τηκόμενος , στυγερὸς δέ οἱ ἔχραε δαίμων , ἀσπάσιον δ’ ἄρα τόν γε θεοὶ κακότητος ἔλυσαν , ὣς Ὀδυσεῖ ἀσπαστὸν ἐείσατο γαῖα καὶ ὕλη , νῆχε δ’ ἐπειγόμενος ποσὶν ἠπείρου ἐπιβῆναι . 
ἀλλ’ ὅτε τόσσον ἀπῆν ὅσσον τε γέγωνε βοήσας , καὶ δὴ δοῦπον ἄκουσε ποτὶ σπιλάδεσσι θαλάσσης · 
ῥόχθει γὰρ μέγα κῦμα ποτὶ ξερὸν ἠπείροιο δεινὸν ἐρευγόμενον , εἴλυτο δὲ πάνθ’ ἁλὸς ἄχνῃ · 
οὐ γὰρ ἔσαν λιμένες νηῶν ὄχοι , οὐδ’ ἐπιωγαί . 
ἀλλ’ ἀκταὶ προβλῆτες ἔσαν σπιλάδες τε πάγοι τε · 
καὶ τότ’ Ὀδυσσῆος λύτο γούνατα καὶ φίλον ἦτορ , ὀχθήσας δ’ ἄρα εἶπε πρὸς ὃν μεγαλήτορα θυμόν · 
“ὤ μοι , ἐπεὶ δὴ γαῖαν ἀελπέα δῶκεν ἰδέσθαι 
Ζεύς , καὶ δὴ τόδε λαῖτμα διατμήξας ἐπέρησα , ἔκβασις οὔ πῃ φαίνεθ’ ἁλὸς πολιοῖο θύραζε · 
ἔκτοσθεν μὲν γὰρ πάγοι ὀξέες , ἀμφὶ δὲ κῦμα βέβρυχεν ῥόθιον , λισσὴ δ’ ἀναδέδρομε πέτρη , ἀγχιβαθὴς δὲ θάλασσα , καὶ οὔ πως ἔστι πόδεσσι στήμεναι ἀμφοτέροισι καὶ ἐκφυγέειν κακότητα · 
μή πώς μ’ ἐκβαίνοντα βάλῃ λίθακι ποτὶ πέτρῃ κῦμα μέγ’ ἁρπάξαν · μελέη δέ μοι ἔσσεται ὁρμή . 
εἰ δέ κ’ ἔτι προτέρω παρανήξομαι , ἤν που ἐφεύρω ἠιόνας τε παραπλῆγας λιμένας τε θαλάσσης , δείδω μή μ’ ἐξαῦτις ἀναρπάξασα θύελλα πόντον ἐπ’ ἰχθυόεντα φέρῃ βαρέα στενάχοντα , ἠέ τί μοι καὶ κῆτος ἐπισσεύῃ μέγα δαίμων ἐξ ἁλός , οἷά τε πολλὰ τρέφει κλυτὸς Ἀμφιτρίτη · 
οἶδα γάρ , ὥς μοι ὀδώδυσται κλυτὸς ἐννοσίγαιος.” ἧος ὁ ταῦθ’ ὥρμαινε κατὰ φρένα καὶ κατὰ θυμόν , τόφρα δέ μιν μέγα κῦμα φέρε τρηχεῖαν ἐπ’ ἀκτήν . 
ἔνθα κ’ ἀπὸ ῥινοὺς δρύφθη , σὺν δ’ ὀστέ’ ἀράχθη , εἰ μὴ ἐπὶ φρεσὶ θῆκε θεά , γλαυκῶπις Ἀθήνη · 
ἀμφοτέρῃσι δὲ χερσὶν ἐπεσσύμενος λάβε πέτρης , τῆς ἔχετο στενάχων , ἧος μέγα κῦμα παρῆλθε . 
καὶ τὸ μὲν ὣς ὑπάλυξε , παλιρρόθιον δέ μιν αὖτις πλῆξεν ἐπεσσύμενον , τηλοῦ δέ μιν ἔμβαλε πόντῳ . 
ὡς δ’ ὅτε πουλύποδος θαλάμης ἐξελκομένοιο πρὸς κοτυληδονόφιν πυκιναὶ λάιγγες ἔχονται , ὣς τοῦ πρὸς πέτρῃσι θρασειάων ἀπὸ χειρῶν ῥινοὶ ἀπέδρυφθεν · τὸν δὲ μέγα κῦμα κάλυψεν . 
ἔνθα κε δὴ δύστηνος ὑπὲρ μόρον ὤλετ’ Ὀδυσσεύς , εἰ μὴ ἐπιφροσύνην δῶκε γλαυκῶπις Ἀθήνη . 
κύματος ἐξαναδύς , τά τ’ ἐρεύγεται ἤπειρόνδε , νῆχε παρέξ , ἐς γαῖαν ὁρώμενος , εἴ που ἐφεύροι ἠιόνας τε παραπλῆγας λιμένας τε θαλάσσης . 
ἀλλ’ ὅτε δὴ ποταμοῖο κατὰ στόμα καλλιρόοιο ἷξε νέων , τῇ δή οἱ ἐείσατο χῶρος ἄριστος , λεῖος πετράων , καὶ ἐπὶ σκέπας ἦν ἀνέμοιο , ἔγνω δὲ προρέοντα καὶ εὔξατο ὃν κατὰ θυμόν · 
“κλῦθι , ἄναξ , ὅτις ἐσσί · πολύλλιστον δέ σ’ ἱκάνω , φεύγων ἐκ πόντοιο Ποσειδάωνος ἐνιπάς . 
αἰδοῖος μέν τ’ ἐστὶ καὶ ἀθανάτοισι θεοῖσιν ἀνδρῶν ὅς τις ἵκηται ἀλώμενος , ὡς καὶ ἐγὼ νῦν σόν τε ῥόον σά τε γούναθ’ ἱκάνω πολλὰ μογήσας . 
ἀλλ’ ἐλέαιρε , ἄναξ · ἱκέτης δέ τοι εὔχομαι εἶναι.” ὣς φάθ’ , ὁ δ’ αὐτίκα παῦσεν ἑὸν ῥόον , ἔσχε δὲ κῦμα , πρόσθε δέ οἱ ποίησε γαλήνην , τὸν δ’ ἐσάωσεν ἐς ποταμοῦ προχοάς . 
ὁ δ’ ἄρ’ ἄμφω γούνατ’ ἔκαμψε χεῖράς τε στιβαράς . 
ἁλὶ γὰρ δέδμητο φίλον κῆρ . 
ᾤδεε δὲ χρόα πάντα , θάλασσα δὲ κήκιε πολλὴ ἂν στόμα τε ῥῖνάς θ’ · ὁ δ’ ἄρ’ ἄπνευστος καὶ ἄναυδος κεῖτ’ ὀλιγηπελέων , κάματος δέ μιν αἰνὸς ἵκανεν . 
ἀλλ’ ὅτε δή ῥ’ ἄμπνυτο καὶ ἐς φρένα θυμὸς ἀγέρθη , καὶ τότε δὴ κρήδεμνον ἀπὸ ἕο λῦσε θεοῖο . 
καὶ τὸ μὲν ἐς ποταμὸν ἁλιμυρήεντα μεθῆκεν , ἂψ δ’ ἔφερεν μέγα κῦμα κατὰ ῥόον , αἶψα δ’ ἄρ’ Ἰνὼ δέξατο χερσὶ φίλῃσιν · ὁ δ’ ἐκ ποταμοῖο λιασθεὶς σχοίνῳ ὑπεκλίνθη , κύσε δὲ ζείδωρον ἄρουραν . 
ὀχθήσας δ’ ἄρα εἶπε πρὸς ὃν μεγαλήτορα θυμόν · 
“ὤ μοι ἐγώ , τί πάθω ; 
τί νύ μοι μήκιστα γένηται ; 
εἰ μέν κ’ ἐν ποταμῷ δυσκηδέα νύκτα φυλάσσω , μή μ’ ἄμυδις στίβη τε κακὴ καὶ θῆλυς ἐέρση ἐξ ὀλιγηπελίης δαμάσῃ κεκαφηότα θυμόν · 
αὔρη δ’ ἐκ ποταμοῦ ψυχρὴ πνέει ἠῶθι πρό . 
εἰ δέ κεν ἐς κλιτὺν ἀναβὰς καὶ δάσκιον ὕλην θάμνοις ἐν πυκινοῖσι καταδράθω , εἴ με μεθείη ῥῖγος καὶ κάματος , γλυκερὸς δέ μοι ὕπνος ἐπέλθῃ , δείδω , μὴ θήρεσσιν ἕλωρ καὶ κύρμα γένωμαι.” ὣς ἄρα οἱ φρονέοντι δοάσσατο κέρδιον εἶναι · 
βῆ ῥ’ ἴμεν εἰς ὕλην · τὴν δὲ σχεδὸν ὕδατος εὗρεν ἐν περιφαινομένῳ · δοιοὺς δ’ ἄρ’ ὑπήλυθε θάμνους , ἐξ ὁμόθεν πεφυῶτας · ὁ μὲν φυλίης , ὁ δ’ ἐλαίης . 
τοὺς μὲν ἄρ’ οὔτ’ ἀνέμων διάη μένος ὑγρὸν ἀέντων , οὔτε ποτ’ ἠέλιος φαέθων ἀκτῖσιν ἔβαλλεν , οὔτ’ ὄμβρος περάασκε διαμπερές · ὣς ἄρα πυκνοὶ ἀλλήλοισιν ἔφυν ἐπαμοιβαδίς · οὓς ὑπ’ Ὀδυσσεὺς δύσετ’ . 
ἄφαρ δ’ εὐνὴν ἐπαμήσατο χερσὶ φίλῃσιν εὐρεῖαν · φύλλων γὰρ ἔην χύσις ἤλιθα πολλή , ὅσσον τ’ ἠὲ δύω ἠὲ τρεῖς ἄνδρας ἔρυσθαι ὥρῃ χειμερίῃ , εἰ καὶ μάλα περ χαλεπαίνοι . 
τὴν μὲν ἰδὼν γήθησε πολύτλας δῖος Ὀδυσσεύς , ἐν δ’ ἄρα μέσσῃ λέκτο , χύσιν δ’ ἐπεχεύατο φύλλων . 
ὡς δ’ ὅτε τις δαλὸν σποδιῇ ἐνέκρυψε μελαίνῃ ἀγροῦ ἐπ’ ἐσχατιῆς , ᾧ μὴ πάρα γείτονες ἄλλοι , σπέρμα πυρὸς σώζων , ἵνα μή ποθεν ἄλλοθεν αὔοι , ὣς Ὀδυσεὺς φύλλοισι καλύψατο · τῷ δ’ ἄρ’ Ἀθήνη ὕπνον ἐπ’ ὄμμασι χεῦ’ , ἵνα μιν παύσειε τάχιστα δυσπονέος καμάτοιο φίλα βλέφαρ’ ἀμφικαλύψας . 
ὣς ὁ μὲν ἔνθα καθεῦδε πολύτλας δῖος Ὀδυσσεὺς ὕπνῳ καὶ καμάτῳ ἀρημένος · αὐτὰρ Ἀθήνη βῆ ῥ’ ἐς Φαιήκων ἀνδρῶν δῆμόν τε πόλιν τε , οἳ πρὶν μέν ποτ’ ἔναιον ἐν εὐρυχόρῳ Ὑπερείῃ , ἀγχοῦ Κυκλώπων ἀνδρῶν ὑπερηνορεόντων , οἵ σφεας σινέσκοντο , βίηφι δὲ φέρτεροι ἦσαν . 
ἔνθεν ἀναστήσας ἄγε Ναυσίθοος θεοειδής , εἷσεν δὲ Σχερίῃ , ἑκὰς ἀνδρῶν ἀλφηστάων , ἀμφὶ δὲ τεῖχος ἔλασσε πόλει , καὶ ἐδείματο οἴκους , καὶ νηοὺς ποίησε θεῶν , καὶ ἐδάσσατ’ ἀρούρας . 
ἀλλ’ ὁ μὲν ἤδη κηρὶ δαμεὶς Ἄϊδόσδε βεβήκει , 
Ἀλκίνοος δὲ τότ’ ἦρχε , θεῶν ἄπο μήδεα εἰδώς . 
τοῦ μὲν ἔβη πρὸς δῶμα θεά , γλαυκῶπις Ἀθήνη , νόστον Ὀδυσσῆι μεγαλήτορι μητιόωσα . 
βῆ δ’ ἴμεν ἐς θάλαμον πολυδαίδαλον , ᾧ ἔνι κούρη κοιμᾶτ’ ἀθανάτῃσι φυὴν καὶ εἶδος ὁμοίη , 
Ναυσικάα , θυγάτηρ μεγαλήτορος Ἀλκινόοιο , πὰρ δὲ δύ’ ἀμφίπολοι , Χαρίτων ἄπο κάλλος ἔχουσαι , σταθμοῖιν ἑκάτερθε · θύραι δ’ ἐπέκειντο φαειναί . 
ἡ δ’ ἀνέμου ὡς πνοιὴ ἐπέσσυτο δέμνια κούρης , στῆ δ’ ἄρ’ ὑπὲρ κεφαλῆς , καί μιν πρὸς μῦθον ἔειπεν , εἰδομένη κούρῃ ναυσικλειτοῖο Δύμαντος , ἥ οἱ ὁμηλικίη μὲν ἔην , κεχάριστο δὲ θυμῷ . 
τῇ μιν ἐεισαμένη προσέφη γλαυκῶπις Ἀθήνη · 
“Ναυσικάα , τί νύ σ’ ὧδε μεθήμονα γείνατο μήτηρ ; 
εἵματα μέν τοι κεῖται ἀκηδέα σιγαλόεντα , σοὶ δὲ γάμος σχεδόν ἐστιν , ἵνα χρὴ καλὰ μὲν αὐτὴν ἕννυσθαι , τὰ δὲ τοῖσι παρασχεῖν , οἵ κέ σ’ ἄγωνται . 
ἐκ γάρ τοι τούτων φάτις ἀνθρώπους ἀναβαίνει ἐσθλή , χαίρουσιν δὲ πατὴρ καὶ πότνια μήτηρ . 
ἀλλ’ ἴομεν πλυνέουσαι ἅμ’ ἠοῖ φαινομένηφι · 
καί τοι ἐγὼ συνέριθος ἅμ’ ἕψομαι , ὄφρα τάχιστα ἐντύνεαι , ἐπεὶ οὔ τοι ἔτι δὴν παρθένος ἔσσεαι · 
ἤδη γάρ σε μνῶνται ἀριστῆες κατὰ δῆμον πάντων Φαιήκων , ὅθι τοι γένος ἐστὶ καὶ αὐτῇ . 
ἀλλ’ ἄγ’ ἐπότρυνον πατέρα κλυτὸν ἠῶθι πρὸ ἡμιόνους καὶ ἄμαξαν ἐφοπλίσαι , ἥ κεν ἄγῃσι ζῶστρά τε καὶ πέπλους καὶ ῥήγεα σιγαλόεντα . 
καὶ δὲ σοὶ ὧδ’ αὐτῇ πολὺ κάλλιον ἠὲ πόδεσσιν ἔρχεσθαι · πολλὸν γὰρ ἀπὸ πλυνοί εἰσι πόληος.” ἡ μὲν ἄρ’ ὣς εἰποῦσ’ ἀπέβη γλαυκῶπις Ἀθήνη 
Οὔλυμπόνδ’ , ὅθι φασὶ θεῶν ἕδος ἀσφαλὲς αἰεὶ ἔμμεναι . 
οὔτ’ ἀνέμοισι τινάσσεται οὔτε ποτ’ ὄμβρῳ δεύεται οὔτε χιὼν ἐπιπίλναται , ἀλλὰ μάλ’ αἴθρη πέπταται ἀνέφελος , λευκὴ δ’ ἐπιδέδρομεν αἴγλη · 
τῷ ἔνι τέρπονται μάκαρες θεοὶ ἤματα πάντα . 
ἔνθ’ ἀπέβη γλαυκῶπις , ἐπεὶ διεπέφραδε κούρῃ . 
αὐτίκα δ’ Ἠὼς ἦλθεν ἐύθρονος , ἥ μιν ἔγειρε 
Ναυσικάαν ἐύπεπλον · ἄφαρ δ’ ἀπεθαύμασ’ ὄνειρον , βῆ δ’ ἰέναι διὰ δώμαθ’ , ἵν’ ἀγγείλειε τοκεῦσιν , πατρὶ φίλῳ καὶ μητρί · κιχήσατο δ’ ἔνδον ἐόντας · 
ἡ μὲν ἐπ’ ἐσχάρῃ ἧστο σὺν ἀμφιπόλοισι γυναιξὶν ἠλάκατα στρωφῶσ’ ἁλιπόρφυρα · τῷ δὲ θύραζε ἐρχομένῳ ξύμβλητο μετὰ κλειτοὺς βασιλῆας ἐς βουλήν , ἵνα μιν κάλεον Φαίηκες ἀγαυοί . 
ἡ δὲ μάλ’ ἄγχι στᾶσα φίλον πατέρα προσέειπε · 
“πάππα φίλ’ , οὐκ ἂν δή μοι ἐφοπλίσσειας ἀπήνην ὑψηλὴν ἐύκυκλον , ἵνα κλυτὰ εἵματ’ ἄγωμαι ἐς ποταμὸν πλυνέουσα , τά μοι ῥερυπωμένα κεῖται ; 
καὶ δὲ σοὶ αὐτῷ ἔοικε μετὰ πρώτοισιν ἐόντα . 
βουλὰς βουλεύειν καθαρὰ χροΐ εἵματ’ ἔχοντα . 
πέντε δέ τοι φίλοι υἷες ἐνὶ μεγάροις γεγάασιν , οἱ δύ’ ὀπυίοντες , τρεῖς δ’ ἠίθεοι θαλέθοντες · 
οἱ δ’ αἰεὶ ἐθέλουσι νεόπλυτα εἵματ’ ἔχοντες ἐς χορὸν ἔρχεσθαι · τὰ δ’ ἐμῇ φρενὶ πάντα μέμηλεν.” ὣς ἔφατ’ · αἴδετο γὰρ θαλερὸν γάμον ἐξονομῆναι πατρὶ φίλῳ . 
ὁ δὲ πάντα νόει καὶ ἀμείβετο μύθῳ · 
“οὔτε τοι ἡμιόνων φθονέω , τέκος , οὔτε τευ ἄλλου . 
ἔρχευ · ἀτάρ τοι δμῶες ἐφοπλίσσουσιν ἀπήνην ὑψηλὴν ἐύκυκλον , ὑπερτερίῃ ἀραρυῖαν.” ὣς εἰπὼν δμώεσσιν ἐκέκλετο , τοὶ δ’ ἐπίθοντο . 
οἱ μὲν ἄρ’ ἐκτὸς ἄμαξαν ἐύτροχον ἡμιονείην ὥπλεον , ἡμιόνους θ’ ὕπαγον ζεῦξάν θ’ ὑπ’ ἀπήνῃ · 
κούρη δ’ ἐκ θαλάμοιο φέρεν ἐσθῆτα φαεινήν . 
καὶ τὴν μὲν κατέθηκεν ἐυξέστῳ ἐπ’ ἀπήνῃ , μήτηρ δ’ ἐν κίστῃ ἐτίθει μενοεικέ’ ἐδωδὴν παντοίην , ἐν δ’ ὄψα τίθει , ἐν δ’ οἶνον ἔχευεν ἀσκῷ ἐν αἰγείῳ · κούρη δ’ ἐπεβήσετ’ ἀπήνης . 
δῶκεν δὲ χρυσέῃ ἐν ληκύθῳ ὑγρὸν ἔλαιον , ἧος χυτλώσαιτο σὺν ἀμφιπόλοισι γυναιξίν . 
ἡ δ’ ἔλαβεν μάστιγα καὶ ἡνία σιγαλόεντα , μάστιξεν δ’ ἐλάαν · καναχὴ δ’ ἦν ἡμιόνοιιν . 
αἱ δ’ ἄμοτον τανύοντο , φέρον δ’ ἐσθῆτα καὶ αὐτήν , οὐκ οἴην , ἅμα τῇ γε καὶ ἀμφίπολοι κίον ἄλλαι . 
αἱ δ’ ὅτε δὴ ποταμοῖο ῥόον περικαλλέ’ ἵκοντο , ἔνθ’ ἦ τοι πλυνοὶ ἦσαν ἐπηετανοί , πολὺ δ’ ὕδωρ καλὸν ὑπεκπρόρεεν μάλα περ ῥυπόωντα καθῆραι , ἔνθ’ αἵ γ’ ἡμιόνους μὲν ὑπεκπροέλυσαν ἀπήνης . 
καὶ τὰς μὲν σεῦαν ποταμὸν πάρα δινήεντα τρώγειν ἄγρωστιν μελιηδέα · ταὶ δ’ ἀπ’ ἀπήνης εἵματα χερσὶν ἕλοντο καὶ ἐσφόρεον μέλαν ὕδωρ , στεῖβον δ’ ἐν βόθροισι θοῶς ἔριδα προφέρουσαι . 
αὐτὰρ ἐπεὶ πλῦνάν τε κάθηράν τε ῥύπα πάντα , ἑξείης πέτασαν παρὰ θῖν’ ἁλός , ἧχι μάλιστα λάιγγας ποτὶ χέρσον ἀποπλύνεσκε θάλασσα . 
αἱ δὲ λοεσσάμεναι καὶ χρισάμεναι λίπ’ ἐλαίῳ δεῖπνον ἔπειθ’ εἵλοντο παρ’ ὄχθῃσιν ποταμοῖο , εἵματα δ’ ἠελίοιο μένον τερσήμεναι αὐγῇ . 
αὐτὰρ ἐπεὶ σίτου τάρφθεν δμῳαί τε καὶ αὐτή , σφαίρῃ ταὶ δ’ ἄρ’ ἔπαιζον , ἀπὸ κρήδεμνα βαλοῦσαι · 
τῇσι δὲ Ναυσικάα λευκώλενος ἤρχετο μολπῆς . 
οἵη δ’ Ἄρτεμις εἶσι κατ’ οὔρεα ἰοχέαιρα , ἢ κατὰ Τηΰγετον περιμήκετον ἢ Ἐρύμανθον , τερπομένη κάπροισι καὶ ὠκείῃς ἐλάφοισι · 
τῇ δέ θ’ ἅμα νύμφαι , κοῦραι Διὸς αἰγιόχοιο , ἀγρονόμοι παίζουσι , γέγηθε δέ τε φρένα Λητώ · 
πασάων δ’ ὑπὲρ ἥ γε κάρη ἔχει ἠδὲ μέτωπα , ῥεῖά τ’ ἀριγνώτη πέλεται , καλαὶ δέ τε πᾶσαι · 
ὣς ἥ γ’ ἀμφιπόλοισι μετέπρεπε παρθένος ἀδμής . 
ἀλλ’ ὅτε δὴ ἄρ’ ἔμελλε πάλιν οἶκόνδε νέεσθαι ζεύξασ’ ἡμιόνους πτύξασά τε εἵματα καλά , ἔνθ’ αὖτ’ ἄλλ’ ἐνόησε θεά , γλαυκῶπις Ἀθήνη , ὡς Ὀδυσεὺς ἔγροιτο , ἴδοι τ’ ἐυώπιδα κούρην , ἥ οἱ Φαιήκων ἀνδρῶν πόλιν ἡγήσαιτο . 
σφαῖραν ἔπειτ’ ἔρριψε μετ’ ἀμφίπολον βασίλεια · 
ἀμφιπόλου μὲν ἅμαρτε , βαθείῃ δ’ ἔμβαλε δίνῃ · 
αἱ δ’ ἐπὶ μακρὸν ἄυσαν · ὁ δ’ ἔγρετο δῖος Ὀδυσσεύς , ἑζόμενος δ’ ὥρμαινε κατὰ φρένα καὶ κατὰ θυμόν · 
“ὤ μοι ἐγώ , τέων αὖτε βροτῶν ἐς γαῖαν ἱκάνω ; 
ἦ ῥ’ οἵ γ’ ὑβρισταί τε καὶ ἄγριοι οὐδὲ δίκαιοι , ἦε φιλόξεινοι καί σφιν νόος ἐστὶ θεουδής ; 
ὥς τέ με κουράων ἀμφήλυθε θῆλυς ἀυτή · 
νυμφάων , αἳ ἔχουσ’ ὀρέων αἰπεινὰ κάρηνα καὶ πηγὰς ποταμῶν καὶ πίσεα ποιήεντα . 
ἦ νύ που ἀνθρώπων εἰμὶ σχεδὸν αὐδηέντων ; 
ἀλλ’ ἄγ’ ἐγὼν αὐτὸς πειρήσομαι ἠδὲ ἴδωμαι.” ὣς εἰπὼν θάμνων ὑπεδύσετο δῖος Ὀδυσσεύς , ἐκ πυκινῆς δ’ ὕλης πτόρθον κλάσε χειρὶ παχείῃ φύλλων , ὡς ῥύσαιτο περὶ χροῒ μήδεα φωτός . 
βῆ δ’ ἴμεν ὥς τε λέων ὀρεσίτροφος ἀλκὶ πεποιθώς , ὅς τ’ εἶσ’ ὑόμενος καὶ ἀήμενος , ἐν δέ οἱ ὄσσε δαίεται · αὐτὰρ ὁ βουσὶ μετέρχεται ἢ ὀίεσσιν ἠὲ μετ’ ἀγροτέρας ἐλάφους · κέλεται δέ ἑ γαστὴρ μήλων πειρήσοντα καὶ ἐς πυκινὸν δόμον ἐλθεῖν · 
ὣς Ὀδυσεὺς κούρῃσιν ἐυπλοκάμοισιν ἔμελλε μίξεσθαι , γυμνός περ ἐών · χρειὼ γὰρ ἵκανε . 
σμερδαλέος δ’ αὐτῇσι φάνη κεκακωμένος ἅλμῃ , τρέσσαν δ’ ἄλλυδις ἄλλη ἐπ’ ἠιόνας προὐχούσας · 
οἴη δ’ Ἀλκινόου θυγάτηρ μένε · τῇ γὰρ Ἀθήνη θάρσος ἐνὶ φρεσὶ θῆκε καὶ ἐκ δέος εἵλετο γυίων . 
στῆ δ’ ἄντα σχομένη · ὁ δὲ μερμήριξεν Ὀδυσσεύς , ἢ γούνων λίσσοιτο λαβὼν ἐυώπιδα κούρην , ἦ αὔτως ἐπέεσσιν ἀποσταδὰ μειλιχίοισι λίσσοιτ’ , εἰ δείξειε πόλιν καὶ εἵματα δοίη . 
ὣς ἄρα οἱ φρονέοντι δοάσσατο κέρδιον εἶναι , λίσσεσθαι ἐπέεσσιν ἀποσταδὰ μειλιχίοισι , μή οἱ γοῦνα λαβόντι χολώσαιτο φρένα κούρη . 
αὐτίκα μειλίχιον καὶ κερδαλέον φάτο μῦθον . 
“γουνοῦμαί σε , ἄνασσα · θεός νύ τις , ἦ βροτός ἐσσι ; 
εἰ μέν τις θεός ἐσσι , τοὶ οὐρανὸν εὐρὺν ἔχουσιν , 
Ἀρτέμιδί σε ἐγώ γε , Διὸς κούρῃ μεγάλοιο , εἶδός τε μέγεθός τε φυήν τ’ ἄγχιστα ἐίσκω · 
εἰ δέ τίς ἐσσι βροτῶν , τοὶ ἐπὶ χθονὶ ναιετάουσιν , τρὶς μάκαρες μὲν σοί γε πατὴρ καὶ πότνια μήτηρ , τρὶς μάκαρες δὲ κασίγνητοι · μάλα πού σφισι θυμὸς αἰὲν ἐυφροσύνῃσιν ἰαίνεται εἵνεκα σεῖο , λευσσόντων τοιόνδε θάλος χορὸν εἰσοιχνεῦσαν . 
κεῖνος δ’ αὖ περὶ κῆρι μακάρτατος ἔξοχον ἄλλων , ὅς κέ σ’ ἐέδνοισι βρίσας οἶκόνδ’ ἀγάγηται . 
οὐ γάρ πω τοιοῦτον ἴδον βροτὸν ὀφθαλμοῖσιν , οὔτ’ ἄνδρ’ οὔτε γυναῖκα · σέβας μ’ ἔχει εἰσορόωντα . 
Δήλῳ δή ποτε τοῖον Ἀπόλλωνος παρὰ βωμῷ φοίνικος νέον ἔρνος ἀνερχόμενον ἐνόησα · 
ἦλθον γὰρ καὶ κεῖσε , πολὺς δέ μοι ἕσπετο λαός , τὴν ὁδὸν ᾗ δὴ μέλλεν ἐμοὶ κακὰ κήδε’ ἔσεσθαι . 
ὣς δ’ αὔτως καὶ κεῖνο ἰδὼν ἐτεθήπεα θυμῷ δήν , ἐπεὶ οὔ πω τοῖον ἀνήλυθεν ἐκ δόρυ γαίης , ὡς σέ , γύναι , ἄγαμαί τε τέθηπά τε , δείδια δ’ αἰνῶς γούνων ἅψασθαι · χαλεπὸν δέ με πένθος ἱκάνει . 
χθιζὸς ἐεικοστῷ φύγον ἤματι οἴνοπα πόντον · 
τόφρα δέ μ’ αἰεὶ κῦμ’ ἐφόρει κραιπναί τε θύελλαι νήσου ἀπ’ Ὠγυγίης . 
νῦν δ’ ἐνθάδε κάββαλε δαίμων , ὄφρ’ ἔτι που καὶ τῇδε πάθω κακόν · οὐ γὰρ ὀίω παύσεσθ’ , ἀλλ’ ἔτι πολλὰ θεοὶ τελέουσι πάροιθεν . 
ἀλλά , ἄνασσ’ , ἐλέαιρε · σὲ γὰρ κακὰ πολλὰ μογήσας ἐς πρώτην ἱκόμην , τῶν δ’ ἄλλων οὔ τινα οἶδα ἀνθρώπων , οἳ τήνδε πόλιν καὶ γαῖαν ἔχουσιν . 
ἄστυ δέ μοι δεῖξον , δὸς δὲ ῥάκος ἀμφιβαλέσθαι , εἴ τί που εἴλυμα σπείρων ἔχες ἐνθάδ’ ἰοῦσα . 
σοὶ δὲ θεοὶ τόσα δοῖεν ὅσα φρεσὶ σῇσι μενοινᾷς , ἄνδρα τε καὶ οἶκον , καὶ ὁμοφροσύνην ὀπάσειαν ἐσθλήν · οὐ μὲν γὰρ τοῦ γε κρεῖσσον καὶ ἄρειον , ἢ ὅθ’ ὁμοφρονέοντε νοήμασιν οἶκον ἔχητον ἀνὴρ ἠδὲ γυνή · πόλλ’ ἄλγεα δυσμενέεσσι , χάρματα δ’ εὐμενέτῃσι , μάλιστα δέ τ’ ἔκλυον αὐτοί.” τὸν δ’ αὖ Ναυσικάα λευκώλενος ἀντίον ηὔδα · 
“ξεῖν’ , ἐπεὶ οὔτε κακῷ οὔτ’ ἄφρονι φωτὶ ἔοικας · 
Ζεὺς δ’ αὐτὸς νέμει ὄλβον Ὀλύμπιος ἀνθρώποισιν , ἐσθλοῖς ἠδὲ κακοῖσιν , ὅπως ἐθέλῃσιν , ἑκάστῳ · 
καί που σοὶ τάδ’ ἔδωκε , σὲ δὲ χρὴ τετλάμεν ἔμπης . 
νῦν δ’ , ἐπεὶ ἡμετέρην τε πόλιν καὶ γαῖαν ἱκάνεις , οὔτ’ οὖν ἐσθῆτος δευήσεαι οὔτε τευ ἄλλου , ὧν ἐπέοιχ’ ἱκέτην ταλαπείριον ἀντιάσαντα . 
ἄστυ δέ τοι δείξω , ἐρέω δέ τοι οὔνομα λαῶν . 
Φαίηκες μὲν τήνδε πόλιν καὶ γαῖαν ἔχουσιν , εἰμὶ δ’ ἐγὼ θυγάτηρ μεγαλήτορος Ἀλκινόοιο , τοῦ δ’ ἐκ Φαιήκων ἔχεται κάρτος τε βίη τε.” ἦ ῥα καὶ ἀμφιπόλοισιν ἐυπλοκάμοισι κέλευσε · 
“στῆτέ μοι , ἀμφίπολοι · πόσε φεύγετε φῶτα ἰδοῦσαι ; 
ἦ μή πού τινα δυσμενέων φάσθ’ ἔμμεναι ἀνδρῶν ; 
οὐκ ἔσθ’ οὗτος ἀνὴρ διερὸς βροτὸς οὐδὲ γένηται , ὅς κεν Φαιήκων ἀνδρῶν ἐς γαῖαν ἵκηται δηιοτῆτα φέρων · μάλα γὰρ φίλοι ἀθανάτοισιν . 
οἰκέομεν δ’ ἀπάνευθε πολυκλύστῳ ἐνὶ πόντῳ , ἔσχατοι , οὐδέ τις ἄμμι βροτῶν ἐπιμίσγεται ἄλλος . 
ἀλλ’ ὅδε τις δύστηνος ἀλώμενος ἐνθάδ’ ἱκάνει , τὸν νῦν χρὴ κομέειν · πρὸς γὰρ Διός εἰσιν ἅπαντες ξεῖνοί τε πτωχοί τε , δόσις δ’ ὀλίγη τε φίλη τε . 
ἀλλὰ δότ’ , ἀμφίπολοι , ξείνῳ βρῶσίν τε πόσιν τε , λούσατέ τ’ ἐν ποταμῷ , ὅθ’ ἐπὶ σκέπας ἔστ’ ἀνέμοιο.” ὣς ἔφαθ’ , αἱ δ’ ἔσταν τε καὶ ἀλλήλῃσι κέλευσαν , κὰδ δ’ ἄρ’ Ὀδυσσῆ’ εἷσαν ἐπὶ σκέπας , ὡς ἐκέλευσεν 
Ναυσικάα θυγάτηρ μεγαλήτορος Ἀλκινόοιο · 
πὰρ δ’ ἄρα οἱ φᾶρός τε χιτῶνά τε εἵματ’ ἔθηκαν , δῶκαν δὲ χρυσέῃ ἐν ληκύθῳ ὑγρὸν ἔλαιον , ἤνωγον δ’ ἄρα μιν λοῦσθαι ποταμοῖο ῥοῇσιν . 
δή ῥα τότ’ ἀμφιπόλοισι μετηύδα δῖος Ὀδυσσεύς · 
“ἀμφίπολοι , στῆθ’ οὕτω ἀπόπροθεν , ὄφρ’ ἐγὼ αὐτὸς ἅλμην ὤμοιιν ἀπολούσομαι , ἀμφὶ δ’ ἐλαίῳ χρίσομαι · ἦ γὰρ δηρὸν ἀπὸ χροός ἐστιν ἀλοιφή . 
ἄντην δ’ οὐκ ἂν ἐγώ γε λοέσσομαι · αἰδέομαι γὰρ γυμνοῦσθαι κούρῃσιν ἐυπλοκάμοισι μετελθών.” ὣς ἔφαθ’ , αἱ δ’ ἀπάνευθεν ἴσαν , εἶπον δ’ ἄρα κούρῃ . 
αὐτὰρ ὁ ἐκ ποταμοῦ χρόα νίζετο δῖος Ὀδυσσεὺς ἅλμην , ἥ οἱ νῶτα καὶ εὐρέας ἄμπεχεν ὤμους , ἐκ κεφαλῆς δ’ ἔσμηχεν ἁλὸς χνόον ἀτρυγέτοιο . 
αὐτὰρ ἐπεὶ δὴ πάντα λοέσσατο καὶ λίπ’ ἄλειψεν , ἀμφὶ δὲ εἵματα ἕσσαθ’ ἅ οἱ πόρε παρθένος ἀδμής , τὸν μὲν Ἀθηναίη θῆκεν Διὸς ἐκγεγαυῖα μείζονά τ’ εἰσιδέειν καὶ πάσσονα , κὰδ δὲ κάρητος οὔλας ἧκε κόμας , ὑακινθίνῳ ἄνθει ὁμοίας . 
ὡς δ’ ὅτε τις χρυσὸν περιχεύεται ἀργύρῳ ἀνὴρ ἴδρις , ὃν Ἥφαιστος δέδαεν καὶ Παλλὰς Ἀθήνη τέχνην παντοίην , χαρίεντα δὲ ἔργα τελείει , ὣς ἄρα τῷ κατέχευε χάριν κεφαλῇ τε καὶ ὤμοις . 
ἕζετ’ ἔπειτ’ ἀπάνευθε κιὼν ἐπὶ θῖνα θαλάσσης , κάλλεϊ καὶ χάρισι στίλβων · θηεῖτο δὲ κούρη . 
δή ῥα τότ’ ἀμφιπόλοισιν ἐυπλοκάμοισι μετηύδα · 
“κλῦτέ μευ , ἀμφίπολοι λευκώλενοι , ὄφρα τι εἴπω . 
οὐ πάντων ἀέκητι θεῶν , οἳ Ὄλυμπον ἔχουσιν , 
Φαιήκεσσ’ ὅδ’ ἀνὴρ ἐπιμίσγεται ἀντιθέοισι · 
πρόσθεν μὲν γὰρ δή μοι ἀεικέλιος δέατ’ εἶναι , νῦν δὲ θεοῖσιν ἔοικε , τοὶ οὐρανὸν εὐρὺν ἔχουσιν . 
αἲ γὰρ ἐμοὶ τοιόσδε πόσις κεκλημένος εἴη ἐνθάδε ναιετάων , καὶ οἱ ἅδοι αὐτόθι μίμνειν . 
ἀλλὰ δότ’ , ἀμφίπολοι , ξείνῳ βρῶσίν τε πόσιν τε.” ὣς ἔφαθ’ , αἱ δ’ ἄρα τῆς μάλα μὲν κλύον ἠδ’ ἐπίθοντο , πὰρ δ’ ἄρ’ Ὀδυσσῆι ἔθεσαν βρῶσίν τε πόσιν τε . 
ἦ τοι ὁ πῖνε καὶ ἦσθε πολύτλας δῖος Ὀδυσσεὺς ἁρπαλέως · δηρὸν γὰρ ἐδητύος ἦεν ἄπαστος . 
αὐτὰρ Ναυσικάα λευκώλενος ἄλλ’ ἐνόησεν · 
εἵματ’ ἄρα πτύξασα τίθει καλῆς ἐπ’ ἀπήνης , ζεῦξεν δ’ ἡμιόνους κρατερώνυχας , ἂν δ’ ἔβη αὐτή , ὤτρυνεν δ’ Ὀδυσῆα , ἔπος τ’ ἔφατ’ ἔκ τ’ ὀνόμαζεν · 
“ὄρσεο δὴ νῦν , ξεῖνε , πόλινδ’ ἴμεν ὄφρα σε πέμψω πατρὸς ἐμοῦ πρὸς δῶμα δαΐφρονος , ἔνθα σέ φημι πάντων Φαιήκων εἰδησέμεν ὅσσοι ἄριστοι . 
ἀλλὰ μάλ’ ὧδ’ ἔρδειν , δοκέεις δέ μοι οὐκ ἀπινύσσειν · 
ὄφρ’ ἂν μέν κ’ ἀγροὺς ἴομεν καὶ ἔργ’ ἀνθρώπων , τόφρα σὺν ἀμφιπόλοισι μεθ’ ἡμιόνους καὶ ἄμαξαν καρπαλίμως ἔρχεσθαι · ἐγὼ δ’ ὁδὸν ἡγεμονεύσω . 
αὐτὰρ ἐπὴν πόλιος ἐπιβήομεν , ἣν πέρι πύργος ὑψηλός , καλὸς δὲ λιμὴν ἑκάτερθε πόληος , λεπτὴ δ’ εἰσίθμη · νῆες δ’ ὁδὸν ἀμφιέλισσαι εἰρύαται · πᾶσιν γὰρ ἐπίστιόν ἐστιν ἑκάστῳ . 
ἔνθα δέ τέ σφ’ ἀγορὴ καλὸν Ποσιδήιον ἀμφίς , ῥυτοῖσιν λάεσσι κατωρυχέεσσ’ ἀραρυῖα . 
ἔνθα δὲ νηῶν ὅπλα μελαινάων ἀλέγουσι , πείσματα καὶ σπεῖρα , καὶ ἀποξύνουσιν ἐρετμά . 
οὐ γὰρ Φαιήκεσσι μέλει βιὸς οὐδὲ φαρέτρη , ἀλλ’ ἱστοὶ καὶ ἐρετμὰ νεῶν καὶ νῆες ἐῖσαι , ᾗσιν ἀγαλλόμενοι πολιὴν περόωσι θάλασσαν . 
τῶν ἀλεείνω φῆμιν ἀδευκέα , μή τις ὀπίσσω μωμεύῃ · μάλα δ’ εἰσὶν ὑπερφίαλοι κατὰ δῆμον · 
καί νύ τις ὧδ’ εἴπῃσι κακώτερος ἀντιβολήσας · 
‘τίς δ’ ὅδε Ναυσικάᾳ ἕπεται καλός τε μέγας τε ξεῖνος ; 
ποῦ δέ μιν εὗρε ; 
πόσις νύ οἱ ἔσσεται αὐτῇ . 
ἦ τινά που πλαγχθέντα κομίσσατο ἧς ἀπὸ νηὸς ἀνδρῶν τηλεδαπῶν , ἐπεὶ οὔ τινες ἐγγύθεν εἰσίν · 
ἤ τίς οἱ εὐξαμένῃ πολυάρητος θεὸς ἦλθεν οὐρανόθεν καταβάς , ἕξει δέ μιν ἤματα πάντα . 
βέλτερον , εἰ καὐτή περ ἐποιχομένη πόσιν εὗρεν ἄλλοθεν · ἦ γὰρ τούσδε γ’ ἀτιμάζει κατὰ δῆμον 
Φαίηκας , τοί μιν μνῶνται πολέες τε καὶ ἐσθλοί.’ ὣς ἐρέουσιν , ἐμοὶ δέ κ’ ὀνείδεα ταῦτα γένοιτο . 
καὶ δ’ ἄλλῃ νεμεσῶ , ἥ τις τοιαῦτά γε ῥέζοι , ἥ τ’ ἀέκητι φίλων πατρὸς καὶ μητρὸς ἐόντων , ἀνδράσι μίσγηται , πρίν γ’ ἀμφάδιον γάμον ἐλθεῖν . 
ξεῖνε , σὺ δ’ ὦκ’ ἐμέθεν ξυνίει ἔπος , ὄφρα τάχιστα πομπῆς καὶ νόστοιο τύχῃς παρὰ πατρὸς ἐμοῖο . 
δήεις ἀγλαὸν ἄλσος Ἀθήνης ἄγχι κελεύθου αἰγείρων · ἐν δὲ κρήνη νάει , ἀμφὶ δὲ λειμών · 
ἔνθα δὲ πατρὸς ἐμοῦ τέμενος τεθαλυῖά τ’ ἀλωή , τόσσον ἀπὸ πτόλιος , ὅσσον τε γέγωνε βοήσας . 
ἔνθα καθεζόμενος μεῖναι χρόνον , εἰς ὅ κεν ἡμεῖς ἄστυδε ἔλθωμεν καὶ ἱκώμεθα δώματα πατρός . 
αὐτὰρ ἐπὴν ἡμέας ἔλπῃ ποτὶ δώματ’ ἀφῖχθαι , καὶ τότε Φαιήκων ἴμεν ἐς πόλιν ἠδ’ ἐρέεσθαι δώματα πατρὸς ἐμοῦ μεγαλήτορος Ἀλκινόοιο . 
ῥεῖα δ’ ἀρίγνωτ’ ἐστί , καὶ ἂν πάϊς ἡγήσαιτο νήπιος · οὐ μὲν γάρ τι ἐοικότα τοῖσι τέτυκται δώματα Φαιήκων , οἷος δόμος Ἀλκινόοιο ἥρωος . 
ἀλλ’ ὁπότ’ ἄν σε δόμοι κεκύθωσι καὶ αὐλή , ὦκα μάλα μεγάροιο διελθέμεν , ὄφρ’ ἂν ἵκηαι μητέρ’ ἐμήν · ἡ δ’ ἧσται ἐπ’ ἐσχάρῃ ἐν πυρὸς αὐγῇ , ἠλάκατα στρωφῶσ’ ἁλιπόρφυρα , θαῦμα ἰδέσθαι , κίονι κεκλιμένη · δμωαὶ δέ οἱ εἵατ’ ὄπισθεν . 
ἔνθα δὲ πατρὸς ἐμοῖο θρόνος ποτικέκλιται αὐτῇ , τῷ ὅ γε οἰνοποτάζει ἐφήμενος ἀθάνατος ὥς . 
τὸν παραμειψάμενος μητρὸς περὶ γούνασι χεῖρας βάλλειν ἡμετέρης , ἵνα νόστιμον ἦμαρ ἴδηαι χαίρων καρπαλίμως , εἰ καὶ μάλα τηλόθεν ἐσσί . 
εἴ κέν τοι κείνη γε φίλα φρονέῃσ’ ἐνὶ θυμῷ , ἐλπωρή τοι ἔπειτα φίλους τ’ ἰδέειν καὶ ἱκέσθαι οἶκον ἐυκτίμενον καὶ σὴν ἐς πατρίδα γαῖαν.” ὣς ἄρα φωνήσασ’ ἵμασεν μάστιγι φαεινῇ ἡμιόνους · αἱ δ’ ὦκα λίπον ποταμοῖο ῥέεθρα . 
αἱ δ’ ἐὺ μὲν τρώχων , ἐὺ δὲ πλίσσοντο πόδεσσιν · 
ἡ δὲ μάλ’ ἡνιόχευεν , ὅπως ἅμ’ ἑποίατο πεζοὶ ἀμφίπολοί τ’ Ὀδυσεύς τε , νόῳ δ’ ἐπέβαλλεν ἱμάσθλην . 
δύσετό τ’ ἠέλιος καὶ τοὶ κλυτὸν ἄλσος ἵκοντο ἱρὸν Ἀθηναίης , ἵν’ ἄρ’ ἕζετο δῖος Ὀδυσσεύς . 
αὐτίκ’ ἔπειτ’ ἠρᾶτο Διὸς κούρῃ μεγάλοιο · 
“κλῦθί μευ , αἰγιόχοιο Διὸς τέκος , Ἀτρυτώνη · 
νῦν δή πέρ μευ ἄκουσον , ἐπεὶ πάρος οὔ ποτ’ ἄκουσας ῥαιομένου , ὅτε μ’ ἔρραιε κλυτὸς ἐννοσίγαιος . 
δός μ’ ἐς Φαίηκας φίλον ἐλθεῖν ἠδ’ ἐλεεινόν.” ὣς ἔφατ’ εὐχόμενος , τοῦ δ’ ἔκλυε Παλλὰς Ἀθήνη . 
αὐτῷ δ’ οὔ πω φαίνετ’ ἐναντίη · αἴδετο γάρ ῥα πατροκασίγνητον · ὁ δ’ ἐπιζαφελῶς μενέαινεν ἀντιθέῳ Ὀδυσῆι πάρος ἣν γαῖαν ἱκέσθαι . 
ὧς ὁ μὲν ἔνθ’ ἠρᾶτο πολύτλας δῖος Ὀδυσσεύς , κούρην δὲ προτὶ ἄστυ φέρεν μένος ἡμιόνοιιν . 
ἡ δ’ ὅτε δὴ οὗ πατρὸς ἀγακλυτὰ δώμαθ’ ἵκανε , στῆσεν ἄρ’ ἐν προθύροισι , κασίγνητοι δέ μιν ἀμφὶς ἵσταντ’ ἀθανάτοις ἐναλίγκιοι , οἵ ῥ’ ὑπ’ ἀπήνης ἡμιόνους ἔλυον ἐσθῆτά τε ἔσφερον εἴσω . 
αὐτὴ δ’ ἐς θάλαμον ἑὸν ἤιε · δαῖε δέ οἱ πῦρ γρῆυς Ἀπειραίη , θαλαμηπόλος Εὐρυμέδουσα , τήν ποτ’ Ἀπείρηθεν νέες ἤγαγον ἀμφιέλισσαι · 
Ἀλκινόῳ δ’ αὐτὴν γέρας ἔξελον , οὕνεκα πᾶσιν 
Φαιήκεσσιν ἄνασσε , θεοῦ δ’ ὣς δῆμος ἄκουεν · 
ἣ τρέφε Ναυσικάαν λευκώλενον ἐν μεγάροισιν . 
ἥ οἱ πῦρ ἀνέκαιε καὶ εἴσω δόρπον ἐκόσμει . 
καὶ τότ’ Ὀδυσσεὺς ὦρτο πόλινδ’ ἴμεν · ἀμφὶ δ’ Ἀθήνη πολλὴν ἠέρα χεῦε φίλα φρονέουσ’ Ὀδυσῆι , μή τις Φαιήκων μεγαθύμων ἀντιβολήσας κερτομέοι τ’ ἐπέεσσι καὶ ἐξερέοιθ’ ὅτις εἴη . 
ἀλλ’ ὅτε δὴ ἄρ’ ἔμελλε πόλιν δύσεσθαι ἐραννήν , ἔνθα οἱ ἀντεβόλησε θεά , γλαυκῶπις Ἀθήνη , παρθενικῇ ἐικυῖα νεήνιδι , κάλπιν ἐχούσῃ . 
στῆ δὲ πρόσθ’ αὐτοῦ , ὁ δ’ ἀνείρετο δῖος Ὀδυσσεύς · 
“ὦ τέκος , οὐκ ἄν μοι δόμον ἀνέρος ἡγήσαιο 
Ἀλκινόου , ὃς τοῖσδε μετ’ ἀνθρώποισι ἀνάσσει ; 
καὶ γὰρ ἐγὼ ξεῖνος ταλαπείριος ἐνθάδ’ ἱκάνω τηλόθεν ἐξ ἀπίης γαίης · τῷ οὔ τινα οἶδα ἀνθρώπων , οἳ τήνδε πόλιν καὶ γαῖαν ἔχουσιν.” τὸν δ’ αὖτε προσέειπε θεά , γλαυκῶπις Ἀθήνη · 
“τοιγὰρ ἐγώ τοι , ξεῖνε πάτερ , δόμον , ὅν με κελεύεις , δείξω , ἐπεί μοι πατρὸς ἀμύμονος ἐγγύθι ναίει . 
ἀλλ’ ἴθι σιγῇ τοῖον , ἐγὼ δ’ ὁδὸν ἡγεμονεύσω , μηδέ τιν’ ἀνθρώπων προτιόσσεο μηδ’ ἐρέεινε . 
οὐ γὰρ ξείνους οἵδε μάλ’ ἀνθρώπους ἀνέχονται , οὐδ’ ἀγαπαζόμενοι φιλέουσ’ ὅς κ’ ἄλλοθεν ἔλθῃ . 
νηυσὶ θοῇσιν τοί γε πεποιθότες ὠκείῃσι λαῖτμα μέγ’ ἐκπερόωσιν , ἐπεί σφισι δῶκ’ ἐνοσίχθων · 
τῶν νέες ὠκεῖαι ὡς εἰ πτερὸν ἠὲ νόημα.” ὣς ἄρα φωνήσασ’ ἡγήσατο Παλλὰς Ἀθήνη καρπαλίμως · ὁ δ’ ἔπειτα μετ’ ἴχνια βαῖνε θεοῖο . 
τὸν δ’ ἄρα Φαίηκες ναυσικλυτοὶ οὐκ ἐνόησαν ἐρχόμενον κατὰ ἄστυ διὰ σφέας · οὐ γὰρ Ἀθήνη εἴα ἐυπλόκαμος , δεινὴ θεός , ἥ ῥά οἱ ἀχλὺν θεσπεσίην κατέχευε φίλα φρονέουσ’ ἐνὶ θυμῷ . 
θαύμαζεν δ’ Ὀδυσεὺς λιμένας καὶ νῆας ἐίσας αὐτῶν θ’ ἡρώων ἀγορὰς καὶ τείχεα μακρὰ ὑψηλά , σκολόπεσσιν ἀρηρότα , θαῦμα ἰδέσθαι . 
ἀλλ’ ὅτε δὴ βασιλῆος ἀγακλυτὰ δώμαθ’ ἵκοντο , τοῖσι δὲ μύθων ἦρχε θεά , γλαυκῶπις Ἀθήνη · 
“οὗτος δή τοι , ξεῖνε πάτερ , δόμος , ὅν με κελεύεις πεφραδέμεν · δήεις δὲ διοτρεφέας βασιλῆας δαίτην δαινυμένους · σὺ δ’ ἔσω κίε , μηδέ τι θυμῷ τάρβει · θαρσαλέος γὰρ ἀνὴρ ἐν πᾶσιν ἀμείνων ἔργοισιν τελέθει , εἰ καί ποθεν ἄλλοθεν ἔλθοι . 
δέσποιναν μὲν πρῶτα κιχήσεαι ἐν μεγάροισιν · 
Ἀρήτη δ’ ὄνομ’ ἐστὶν ἐπώνυμον , ἐκ δὲ τοκήων τῶν αὐτῶν οἵ περ τέκον Ἀλκίνοον βασιλῆα . 
Ναυσίθοον μὲν πρῶτα Ποσειδάων ἐνοσίχθων γείνατο καὶ Περίβοια , γυναικῶν εἶδος ἀρίστη , ὁπλοτάτη θυγάτηρ μεγαλήτορος Εὐρυμέδοντος , ὅς ποθ’ ὑπερθύμοισι Γιγάντεσσιν βασίλευεν . 
ἀλλ’ ὁ μὲν ὤλεσε λαὸν ἀτάσθαλον , ὤλετο δ’ αὐτός · 
τῇ δὲ Ποσειδάων ἐμίγη καὶ ἐγείνατο παῖδα 
Ναυσίθοον μεγάθυμον , ὃς ἐν Φαίηξιν ἄνασσε · 
Ναυσίθοος δ’ ἔτεκεν Ῥηξήνορά τ’ Ἀλκίνοόν τε . 
τὸν μὲν ἄκουρον ἐόντα βάλ’ ἀργυρότοξος Ἀπόλλων νυμφίον ἐν μεγάρῳ , μίαν οἴην παῖδα λιπόντα 
Ἀρήτην · τὴν δ’ Ἀλκίνοος ποιήσατ’ ἄκοιτιν , καί μιν ἔτισ’ , ὡς οὔ τις ἐπὶ χθονὶ τίεται ἄλλη , ὅσσαι νῦν γε γυναῖκες ὑπ’ ἀνδράσιν οἶκον ἔχουσιν . 
ὣς κείνη περὶ κῆρι τετίμηταί τε καὶ ἔστιν ἔκ τε φίλων παίδων ἔκ τ’ αὐτοῦ Ἀλκινόοιο καὶ λαῶν , οἵ μίν ῥα θεὸν ὣς εἰσορόωντες δειδέχαται μύθοισιν , ὅτε στείχῃσ’ ἀνὰ ἄστυ . 
οὐ μὲν γάρ τι νόου γε καὶ αὐτὴ δεύεται ἐσθλοῦ · 
ᾗσι τ’ ἐὺ φρονέῃσι καὶ ἀνδράσι νείκεα λύει . 
εἴ κέν τοι κείνη γε φίλα φρονέῃσ’ ἐνὶ θυμῷ , ἐλπωρή τοι ἔπειτα φίλους τ’ ἰδέειν καὶ ἱκέσθαι οἶκον ἐς ὑψόροφον καὶ σὴν ἐς πατρίδα γαῖαν.” ὣς ἄρα φωνήσασ’ ἀπέβη γλαυκῶπις Ἀθήνη πόντον ἐπ’ ἀτρύγετον , λίπε δὲ Σχερίην ἐρατεινήν , ἵκετο δ’ ἐς Μαραθῶνα καὶ εὐρυάγυιαν Ἀθήνην , δῦνε δ’ Ἐρεχθῆος πυκινὸν δόμον . 
αὐτὰρ Ὀδυσσεὺς 
Ἀλκινόου πρὸς δώματ’ ἴε κλυτά · πολλὰ δέ οἱ κῆρ ὥρμαιν’ ἱσταμένῳ , πρὶν χάλκεον οὐδὸν ἱκέσθαι . 
ὥς τε γὰρ ἠελίου αἴγλη πέλεν ἠὲ σελήνης δῶμα καθ’ ὑψερεφὲς μεγαλήτορος Ἀλκινόοιο . 
χάλκεοι μὲν γὰρ τοῖχοι ἐληλέδατ’ ἔνθα καὶ ἔνθα , ἐς μυχὸν ἐξ οὐδοῦ , περὶ δὲ θριγκὸς κυάνοιο · 
χρύσειαι δὲ θύραι πυκινὸν δόμον ἐντὸς ἔεργον · 
σταθμοὶ δ’ ἀργύρεοι ἐν χαλκέῳ ἕστασαν οὐδῷ , ἀργύρεον δ’ ἐφ’ ὑπερθύριον , χρυσέη δὲ κορώνη . 
χρύσειοι δ’ ἑκάτερθε καὶ ἀργύρεοι κύνες ἦσαν , οὓς Ἥφαιστος ἔτευξεν ἰδυίῃσι πραπίδεσσι δῶμα φυλασσέμεναι μεγαλήτορος Ἀλκινόοιο , ἀθανάτους ὄντας καὶ ἀγήρως ἤματα πάντα . 
ἐν δὲ θρόνοι περὶ τοῖχον ἐρηρέδατ’ ἔνθα καὶ ἔνθα , ἐς μυχὸν ἐξ οὐδοῖο διαμπερές , ἔνθ’ ἐνὶ πέπλοι λεπτοὶ ἐύννητοι βεβλήατο , ἔργα γυναικῶν . 
ἔνθα δὲ Φαιήκων ἡγήτορες ἑδριόωντο πίνοντες καὶ ἔδοντες · ἐπηετανὸν γὰρ ἔχεσκον . 
χρύσειοι δ’ ἄρα κοῦροι ἐυδμήτων ἐπὶ βωμῶν ἕστασαν αἰθομένας δαΐδας μετὰ χερσὶν ἔχοντες , φαίνοντες νύκτας κατὰ δώματα δαιτυμόνεσσι . 
πεντήκοντα δέ οἱ δμωαὶ κατὰ δῶμα γυναῖκες αἱ μὲν ἀλετρεύουσι μύλῃς ἔπι μήλοπα καρπόν , αἱ δ’ ἱστοὺς ὑφόωσι καὶ ἠλάκατα στρωφῶσιν ἥμεναι , οἷά τε φύλλα μακεδνῆς αἰγείροιο · 
καιρουσσέων δ’ ὀθονέων ἀπολείβεται ὑγρὸν ἔλαιον . 
ὅσσον Φαίηκες περὶ πάντων ἴδριες ἀνδρῶν νῆα θοὴν ἐνὶ πόντῳ ἐλαυνέμεν , ὣς δὲ γυναῖκες ἱστῶν τεχνῆσσαι · πέρι γάρ σφισι δῶκεν Ἀθήνη ἔργα τ’ ἐπίστασθαι περικαλλέα καὶ φρένας ἐσθλάς . 
ἔκτοσθεν δ’ αὐλῆς μέγας ὄρχατος ἄγχι θυράων τετράγυος · περὶ δ’ ἕρκος ἐλήλαται ἀμφοτέρωθεν . 
ἔνθα δὲ δένδρεα μακρὰ πεφύκασι τηλεθόωντα , ὄγχναι καὶ ῥοιαὶ καὶ μηλέαι ἀγλαόκαρποι συκέαι τε γλυκεραὶ καὶ ἐλαῖαι τηλεθόωσαι . 
τάων οὔ ποτε καρπὸς ἀπόλλυται οὐδ’ ἀπολείπει χείματος οὐδὲ θέρευς , ἐπετήσιος · ἀλλὰ μάλ’ αἰεὶ 
Ζεφυρίη πνείουσα τὰ μὲν φύει , ἄλλα δὲ πέσσει . 
ὄγχνη ἐπ’ ὄγχνῃ γηράσκει , μῆλον δ’ ἐπὶ μήλῳ , αὐτὰρ ἐπὶ σταφυλῇ σταφυλή , σῦκον δ’ ἐπὶ σύκῳ . 
ἔνθα δέ οἱ πολύκαρπος ἀλωὴ ἐρρίζωται , τῆς ἕτερον μὲν θειλόπεδον λευρῷ ἐνὶ χώρῳ τέρσεται ἠελίῳ , ἑτέρας δ’ ἄρα τε τρυγόωσιν , ἄλλας δὲ τραπέουσι · πάροιθε δέ τ’ ὄμφακές εἰσιν ἄνθος ἀφιεῖσαι , ἕτεραι δ’ ὑποπερκάζουσιν . 
ἔνθα δὲ κοσμηταὶ πρασιαὶ παρὰ νείατον ὄρχον παντοῖαι πεφύασιν , ἐπηετανὸν γανόωσαι · 
ἐν δὲ δύω κρῆναι ἡ μέν τ’ ἀνὰ κῆπον ἅπαντα σκίδναται , ἡ δ’ ἑτέρωθεν ὑπ’ αὐλῆς οὐδὸν ἵησι πρὸς δόμον ὑψηλόν , ὅθεν ὑδρεύοντο πολῖται . 
τοῖ’ ἄρ’ ἐν Ἀλκινόοιο θεῶν ἔσαν ἀγλαὰ δῶρα . 
ἔνθα στὰς θηεῖτο πολύτλας δῖος Ὀδυσσεύς . 
αὐτὰρ ἐπεὶ δὴ πάντα ἑῷ θηήσατο θυμῷ , καρπαλίμως ὑπὲρ οὐδὸν ἐβήσετο δώματος εἴσω . 
εὗρε δὲ Φαιήκων ἡγήτορας ἠδὲ μέδοντας σπένδοντας δεπάεσσιν ἐυσκόπῳ ἀργεϊφόντῃ , ᾧ πυμάτῳ σπένδεσκον , ὅτε μνησαίατο κοίτου . 
αὐτὰρ ὁ βῆ διὰ δῶμα πολύτλας δῖος Ὀδυσσεὺς πολλὴν ἠέρ’ ἔχων , ἥν οἱ περίχευεν Ἀθήνη , ὄφρ’ ἵκετ’ Ἀρήτην τε καὶ Ἀλκίνοον βασιλῆα . 
ἀμφὶ δ’ ἄρ’ Ἀρήτης βάλε γούνασι χεῖρας Ὀδυσσεύς , καὶ τότε δή ῥ’ αὐτοῖο πάλιν χύτο θέσφατος ἀήρ . 
οἱ δ’ ἄνεῳ ἐγένοντο , δόμον κάτα φῶτα ἰδόντες · 
θαύμαζον δ’ ὁρόωντες . 
ὁ δὲ λιτάνευεν Ὀδυσσεύς · 
“Ἀρήτη , θύγατερ Ῥηξήνορος ἀντιθέοιο , σόν τε πόσιν σά τε γούναθ’ ἱκάνω πολλὰ μογήσας τούσδε τε δαιτυμόνας · τοῖσιν θεοὶ ὄλβια δοῖεν ζωέμεναι , καὶ παισὶν ἐπιτρέψειεν ἕκαστος κτήματ’ ἐνὶ μεγάροισι γέρας θ’ ὅ τι δῆμος ἔδωκεν · 
αὐτὰρ ἐμοὶ πομπὴν ὀτρύνετε πατρίδ’ ἱκέσθαι θᾶσσον , ἐπεὶ δὴ δηθὰ φίλων ἄπο πήματα πάσχω.” ὣς εἰπὼν κατ’ ἄρ’ ἕζετ’ ἐπ’ ἐσχάρῃ ἐν κονίῃσιν πὰρ πυρί · οἱ δ’ ἄρα πάντες ἀκὴν ἐγένοντο σιωπῇ . 
ὀψὲ δὲ δὴ μετέειπε γέρων ἥρως Ἐχένηος , ὃς δὴ Φαιήκων ἀνδρῶν προγενέστερος ἦεν καὶ μύθοισι κέκαστο , παλαιά τε πολλά τε εἰδώς · 
ὅ σφιν ἐὺ φρονέων ἀγορήσατο καὶ μετέειπεν · 
“Ἀλκίνο’ , οὐ μέν τοι τόδε κάλλιον , οὐδὲ ἔοικε , ξεῖνον μὲν χαμαὶ ἧσθαι ἐπ’ ἐσχάρῃ ἐν κονίῃσιν , οἵδε δὲ σὸν μῦθον ποτιδέγμενοι ἰσχανόωνται . 
ἄλλ’ ἄγε δὴ ξεῖνον μὲν ἐπὶ θρόνου ἀργυροήλου εἷσον ἀναστήσας , σὺ δὲ κηρύκεσσι κέλευσον οἶνον ἐπικρῆσαι , ἵνα καὶ Διὶ τερπικεραύνῳ σπείσομεν , ὅς θ’ ἱκέτῃσιν ἅμ’ αἰδοίοισιν ὀπηδεῖ · 
δόρπον δὲ ξείνῳ ταμίη δότω ἔνδον ἐόντων.” αὐτὰρ ἐπεὶ τό γ’ ἄκουσ’ ἱερὸν μένος Ἀλκινόοιο , χειρὸς ἑλὼν Ὀδυσῆα δαΐφρονα ποικιλομήτην ὦρσεν ἀπ’ ἐσχαρόφιν καὶ ἐπὶ θρόνου εἷσε φαεινοῦ , υἱὸν ἀναστήσας ἀγαπήνορα Λαοδάμαντα , ὅς οἱ πλησίον ἷζε , μάλιστα δέ μιν φιλέεσκεν . 
χέρνιβα δ’ ἀμφίπολος προχόῳ ἐπέχευε φέρουσα καλῇ χρυσείῃ ὑπὲρ ἀργυρέοιο λέβητος , νίψασθαι · παρὰ δὲ ξεστὴν ἐτάνυσσε τράπεζαν . 
σῖτον δ’ αἰδοίη ταμίη παρέθηκε φέρουσα , εἴδατα πόλλ’ ἐπιθεῖσα , χαριζομένη παρεόντων . 
αὐτὰρ ὁ πῖνε καὶ ἦσθε πολύτλας δῖος Ὀδυσσεύς . 
καὶ τότε κήρυκα προσέφη μένος Ἀλκινόοιο · 
“Ποντόνοε , κρητῆρα κερασσάμενος μέθυ νεῖμον πᾶσιν ἀνὰ μέγαρον , ἵνα καὶ Διὶ τερπικεραύνῳ σπείσομεν , ὅς θ’ ἱκέτῃσιν ἅμ’ αἰδοίοισιν ὀπηδεῖ.” ὣς φάτο , Ποντόνοος δὲ μελίφρονα οἶνον ἐκίρνα , νώμησεν δ’ ἄρα πᾶσιν ἐπαρξάμενος δεπάεσσιν . 
αὐτὰρ ἐπεὶ σπεῖσάν τ’ ἔπιόν θ’ , ὅσον ἤθελε θυμός , τοῖσιν δ’ Ἀλκίνοος ἀγορήσατο καὶ μετέειπε · 
“κέκλυτε , Φαιήκων ἡγήτορες ἠδὲ μέδοντες ὄφρ’ εἴπω τά με θυμὸς ἐνὶ στήθεσσι κελεύει . 
νῦν μὲν δαισάμενοι κατακείετε οἴκαδ’ ἰόντες · 
ἠῶθεν δὲ γέροντας ἐπὶ πλέονας καλέσαντες ξεῖνον ἐνὶ μεγάροις ξεινίσσομεν ἠδὲ θεοῖσιν ῥέξομεν ἱερὰ καλά , ἔπειτα δὲ καὶ περὶ πομπῆς μνησόμεθ’ , ὥς χ’ ὁ ξεῖνος ἄνευθε πόνου καὶ ἀνίης πομπῇ ὑφ’ ἡμετέρῃ ἣν πατρίδα γαῖαν ἵκηται χαίρων καρπαλίμως , εἰ καὶ μάλα τηλόθεν ἐστί , μηδέ τι μεσσηγύς γε κακὸν καὶ πῆμα πάθῃσι , πρίν γε τὸν ἧς γαίης ἐπιβήμεναι · ἔνθα δ’ ἔπειτα πείσεται , ἅσσα οἱ αἶσα κατὰ κλῶθές τε βαρεῖαι γιγνομένῳ νήσαντο λίνῳ , ὅτε μιν τέκε μήτηρ . 
εἰ δέ τις ἀθανάτων γε κατ’ οὐρανοῦ εἰλήλουθεν , ἄλλο τι δὴ τόδ’ ἔπειτα θεοὶ περιμηχανόωνται . 
αἰεὶ γὰρ τὸ πάρος γε θεοὶ φαίνονται ἐναργεῖς ἡμῖν , εὖτ’ ἔρδωμεν ἀγακλειτὰς ἑκατόμβας , δαίνυνταί τε παρ’ ἄμμι καθήμενοι ἔνθα περ ἡμεῖς . 
εἰ δ’ ἄρα τις καὶ μοῦνος ἰὼν ξύμβληται ὁδίτης , οὔ τι κατακρύπτουσιν , ἐπεί σφισιν ἐγγύθεν εἰμέν , ὥς περ Κύκλωπές τε καὶ ἄγρια φῦλα Γιγάντων.” τὸν δ’ ἀπαμειβόμενος προσέφη πολύμητις Ὀδυσσεύς · 
“Ἀλκίνο’ , ἄλλο τί τοι μελέτω φρεσίν · οὐ γὰρ ἐγώ γε ἀθανάτοισιν ἔοικα , τοὶ οὐρανὸν εὐρὺν ἔχουσιν , οὐ δέμας οὐδὲ φυήν , ἀλλὰ θνητοῖσι βροτοῖσιν . 
οὕς τινας ὑμεῖς ἴστε μάλιστ’ ὀχέοντας ὀιζὺν ἀνθρώπων , τοῖσίν κεν ἐν ἄλγεσιν ἰσωσαίμην . 
καὶ δ’ ἔτι κεν καὶ μᾶλλον ἐγὼ κακὰ μυθησαίμην , ὅσσα γε δὴ ξύμπαντα θεῶν ἰότητι μόγησα . 
ἀλλ’ ἐμὲ μὲν δορπῆσαι ἐάσατε κηδόμενόν περ · 
οὐ γάρ τι στυγερῇ ἐπὶ γαστέρι κύντερον ἄλλο ἔπλετο , ἥ τ’ ἐκέλευσεν ἕο μνήσασθαι ἀνάγκῃ καὶ μάλα τειρόμενον καὶ ἐνὶ φρεσὶ πένθος ἔχοντα , ὡς καὶ ἐγὼ πένθος μὲν ἔχω φρεσίν , ἡ δὲ μάλ’ αἰεὶ ἐσθέμεναι κέλεται καὶ πινέμεν , ἐκ δέ με πάντων ληθάνει ὅσσ’ ἔπαθον , καὶ ἐνιπλησθῆναι ἀνώγει . 
ὑμεῖς δ’ ὀτρύνεσθαι ἅμ’ ἠοῖ φαινομένηφιν , ὥς κ’ ἐμὲ τὸν δύστηνον ἐμῆς ἐπιβήσετε πάτρης καί περ πολλὰ παθόντα · ἰδόντα με καὶ λίποι αἰὼν κτῆσιν ἐμήν , δμῶάς τε καὶ ὑψερεφὲς μέγα δῶμα.” ὣς ἔφαθ’ , οἱ δ’ ἄρα πάντες ἐπῄνεον ἠδ’ ἐκέλευον πεμπέμεναι τὸν ξεῖνον , ἐπεὶ κατὰ μοῖραν ἔειπεν . 
αὐτὰρ ἐπεὶ σπεῖσάν τ’ ἔπιον θ’ ὅσον ἤθελε θυμός , οἱ μὲν κακκείοντες ἔβαν οἶκόνδε ἕκαστος , αὐτὰρ ὁ ἐν μεγάρῳ ὑπελείπετο δῖος Ὀδυσσεύς , πὰρ δέ οἱ Ἀρήτη τε καὶ Ἀλκίνοος θεοειδὴς ἥσθην · ἀμφίπολοι δ’ ἀπεκόσμεον ἔντεα δαιτός . 
τοῖσιν δ’ Ἀρήτη λευκώλενος ἤρχετο μύθων · 
ἔγνω γὰρ φᾶρός τε χιτῶνά τε εἵματ’ ἰδοῦσα καλά , τά ῥ’ αὐτὴ τεῦξε σὺν ἀμφιπόλοισι γυναιξί · 
καί μιν φωνήσασ’ ἔπεα πτερόεντα προσηύδα · 
“ξεῖνε , τὸ μέν σε πρῶτον ἐγὼν εἰρήσομαι αὐτή · 
τίς πόθεν εἰς ἀνδρῶν ; 
τίς τοι τάδε εἵματ’ ἔδωκεν ; 
οὐ δὴ φῆς ἐπὶ πόντον ἀλώμενος ἐνθάδ’ ἱκέσθαι ; ” τὴν δ’ ἀπαμειβόμενος προσέφη πολύμητις Ὀδυσσεύς · 
“ἀργαλέον , βασίλεια , διηνεκέως ἀγορεῦσαι κήδε’ , ἐπεί μοι πολλὰ δόσαν θεοὶ Οὐρανίωνες · 
τοῦτο δέ τοι ἐρέω ὅ μ’ ἀνείρεαι ἠδὲ μεταλλᾷς . 
Ὠγυγίη τις νῆσος ἀπόπροθεν εἰν ἁλὶ κεῖται · 
ἔνθα μὲν Ἄτλαντος θυγάτηρ , δολόεσσα Καλυψὼ ναίει ἐυπλόκαμος , δεινὴ θεός · οὐδέ τις αὐτῇ μίσγεται οὔτε θεῶν οὔτε θνητῶν ἀνθρώπων . 
ἀλλ’ ἐμὲ τὸν δύστηνον ἐφέστιον ἤγαγε δαίμων οἶον , ἐπεί μοι νῆα θοὴν ἀργῆτι κεραυνῷ 
Ζεὺς ἔλσας ἐκέασσε μέσῳ ἐνὶ οἴνοπι πόντῳ . 
ἔνθ’ ἄλλοι μὲν πάντες ἀπέφθιθεν ἐσθλοὶ ἑταῖροι , αὐτὰρ ἐγὼ τρόπιν ἀγκὰς ἑλὼν νεὸς ἀμφιελίσσης ἐννῆμαρ φερόμην · δεκάτῃ δέ με νυκτὶ μελαίνῃ νῆσον ἐς Ὠγυγίην πέλασαν θεοί , ἔνθα Καλυψὼ ναίει ἐυπλόκαμος , δεινὴ θεός , ἥ με λαβοῦσα ἐνδυκέως ἐφίλει τε καὶ ἔτρεφεν ἠδὲ ἔφασκε θήσειν ἀθάνατον καὶ ἀγήραον ἤματα πάντα · 
ἀλλ’ ἐμὸν οὔ ποτε θυμὸν ἐνὶ στήθεσσιν ἔπειθεν . 
ἔνθα μὲν ἑπτάετες μένον ἔμπεδον , εἵματα δ’ αἰεὶ δάκρυσι δεύεσκον , τά μοι ἄμβροτα δῶκε Καλυψώ · 
ἀλλ’ ὅτε δὴ ὀγδόατόν μοι ἐπιπλόμενον ἔτος ἦλθεν , καὶ τότε δή μ’ ἐκέλευσεν ἐποτρύνουσα νέεσθαι 
Ζηνὸς ὑπ’ ἀγγελίης , ἢ καὶ νόος ἐτράπετ’ αὐτῆς . 
πέμπε δ’ ἐπὶ σχεδίης πολυδέσμου , πολλὰ δ’ ἔδωκε , σῖτον καὶ μέθυ ἡδύ , καὶ ἄμβροτα εἵματα ἕσσεν , οὖρον δὲ προέηκεν ἀπήμονά τε λιαρόν τε . 
ἑπτὰ δὲ καὶ δέκα μὲν πλέον ἤματα ποντοπορεύων , ὀκτωκαιδεκάτῃ δ’ ἐφάνη ὄρεα σκιόεντα γαίης ὑμετέρης , γήθησε δέ μοι φίλον ἦτορ δυσμόρῳ · ἦ γὰρ ἔμελλον ἔτι ξυνέσεσθαι ὀιζυῖ πολλῇ , τήν μοι ἐπῶρσε Ποσειδάων ἐνοσίχθων , ὅς μοι ἐφορμήσας ἀνέμους κατέδησε κέλευθον , ὤρινεν δὲ θάλασσαν ἀθέσφατον , οὐδέ τι κῦμα εἴα ἐπὶ σχεδίης ἁδινὰ στενάχοντα φέρεσθαι . 
τὴν μὲν ἔπειτα θύελλα διεσκέδασ’ · αὐτὰρ ἐγώ γε νηχόμενος τόδε λαῖτμα διέτμαγον , ὄφρα με γαίῃ ὑμετέρῃ ἐπέλασσε φέρων ἄνεμός τε καὶ ὕδωρ . 
ἔνθα κέ μ’ ἐκβαίνοντα βιήσατο κῦμ’ ἐπὶ χέρσου , πέτρῃς πρὸς μεγάλῃσι βαλὸν καὶ ἀτερπέι χώρῳ · 
ἀλλ’ ἀναχασσάμενος νῆχον πάλιν , ἧος ἐπῆλθον ἐς ποταμόν , τῇ δή μοι ἐείσατο χῶρος ἄριστος , λεῖος πετράων , καὶ ἐπὶ σκέπας ἦν ἀνέμοιο . 
ἐκ δ’ ἔπεσον θυμηγερέων , ἐπὶ δ’ ἀμβροσίη νὺξ ἤλυθ’ . 
ἐγὼ δ’ ἀπάνευθε διιπετέος ποταμοῖο ἐκβὰς ἐν θάμνοισι κατέδραθον , ἀμφὶ δὲ φύλλα ἠφυσάμην · ὕπνον δὲ θεὸς κατ’ ἀπείρονα χεῦεν . 
ἔνθα μὲν ἐν φύλλοισι φίλον τετιημένος ἦτορ εὗδον παννύχιος καὶ ἐπ’ ἠῶ καὶ μέσον ἦμαρ . 
δείλετό τ’ ἠέλιος καί με γλυκὺς ὕπνος ἀνῆκεν . 
ἀμφιπόλους δ’ ἐπὶ θινὶ τεῆς ἐνόησα θυγατρὸς παιζούσας , ἐν δ’ αὐτὴ ἔην ἐικυῖα θεῇσι · 
τὴν ἱκέτευσ’ · ἡ δ’ οὔ τι νοήματος ἤμβροτεν ἐσθλοῦ , ὡς οὐκ ἂν ἔλποιο νεώτερον ἀντιάσαντα ἐρξέμεν · αἰεὶ γάρ τε νεώτεροι ἀφραδέουσιν . 
ἥ μοι σῖτον ἔδωκεν ἅλις ἠδ’ αἴθοπα οἶνον καὶ λοῦσ’ ἐν ποταμῷ καί μοι τάδε εἵματ’ ἔδωκε . 
ταῦτά τοι ἀχνύμενός περ ἀληθείην κατέλεξα.” τὸν δ’ αὖτ’ Ἀλκίνοος ἀπαμείβετο φώνησέν τε · 
“ξεῖν’ , ἦ τοι μὲν τοῦτο γ’ ἐναίσιμον οὐκ ἐνόησε παῖς ἐμή , οὕνεκά σ’ οὔ τι μετ’ ἀμφιπόλοισι γυναιξὶν ἦγεν ἐς ἡμέτερον , σὺ δ’ ἄρα πρώτην ἱκέτευσας.” τὸν δ’ ἀπαμειβόμενος προσέφη πολύμητις Ὀδυσσεύς · 
“ἥρως , μή τοι τοὔνεκ’ ἀμύμονα νείκεε κούρην · 
ἡ μὲν γάρ μ’ ἐκέλευε σὺν ἀμφιπόλοισιν ἕπεσθαι , ἀλλ’ ἐγὼ οὐκ ἔθελον δείσας αἰσχυνόμενός τε , μή πως καὶ σοὶ θυμὸς ἐπισκύσσαιτο ἰδόντι · 
δύσζηλοι γάρ τ’ εἰμὲν ἐπὶ χθονὶ φῦλ’ ἀνθρώπων.” τὸν δ’ αὖτ’ Ἀλκίνοος ἀπαμείβετο φώνησέν τε · 
“ξεῖν’ , οὔ μοι τοιοῦτον ἐνὶ στήθεσσι φίλον κῆρ μαψιδίως κεχολῶσθαι · ἀμείνω δ’ αἴσιμα πάντα . 
αἲ γάρ , Ζεῦ τε πάτερ καὶ Ἀθηναίη καὶ Ἄπολλον , τοῖος ἐὼν οἷός ἐσσι , τά τε φρονέων ἅ τ’ ἐγώ περ , παῖδά τ’ ἐμὴν ἐχέμεν καὶ ἐμὸς γαμβρὸς καλέεσθαι αὖθι μένων · οἶκον δέ κ’ ἐγὼ καὶ κτήματα δοίην , εἴ κ’ ἐθέλων γε μένοις · ἀέκοντα δέ σ’ οὔ τις ἐρύξει 
Φαιήκων · μὴ τοῦτο φίλον Διὶ πατρὶ γένοιτο . 
πομπὴν δ’ ἐς τόδ’ ἐγὼ τεκμαίρομαι , ὄφρ’ ἐὺ εἰδῇς , αὔριον ἔς · τῆμος δὲ σὺ μὲν δεδμημένος ὕπνῳ λέξεαι , οἱ δ’ ἐλόωσι γαλήνην , ὄφρ’ ἂν ἵκηαι πατρίδα σὴν καὶ δῶμα , καὶ εἴ πού τοι φίλον ἐστίν , εἴ περ καὶ μάλα πολλὸν ἑκαστέρω ἔστ’ Εὐβοίης , τήν περ τηλοτάτω φάσ’ ἔμμεναι , οἵ μιν ἴδοντο λαῶν ἡμετέρων , ὅτε τε ξανθὸν Ῥαδάμανθυν ἦγον ἐποψόμενον Τιτυὸν Γαιήιον υἱόν . 
καὶ μὲν οἱ ἔνθ’ ἦλθον καὶ ἄτερ καμάτοιο τέλεσσαν ἤματι τῷ αὐτῷ καὶ ἀπήνυσαν οἴκαδ’ ὀπίσσω . 
εἰδήσεις δὲ καὶ αὐτὸς ἐνὶ φρεσὶν ὅσσον ἄρισται νῆες ἐμαὶ καὶ κοῦροι ἀναρρίπτειν ἅλα πηδῷ.” ὣς φάτο , γήθησεν δὲ πολύτλας δῖος Ὀδυσσεύς , εὐχόμενος δ’ ἄρα εἶπεν , ἔπος τ’ ἔφατ’ ἔκ τ’ ὀνόμαζεν · 
“Ζεῦ πάτερ , αἴθ’ ὅσα εἶπε τελευτήσειεν ἅπαντα 
Ἀλκίνοος · τοῦ μέν κεν ἐπὶ ζείδωρον ἄρουραν ἄσβεστον κλέος εἴη , ἐγὼ δέ κε πατρίδ’ ἱκοίμην.” ὣς οἱ μὲν τοιαῦτα πρὸς ἀλλήλους ἀγόρευον · 
κέκλετο δ’ Ἀρήτη λευκώλενος ἀμφιπόλοισιν δέμνῑ ὑπ’ αἰθούσῃ θέμεναι καὶ ῥήγεα καλὰ πορφύρε’ ἐμβαλέειν , στορέσαι τ’ ἐφύπερθε τάπητας χλαίνας τ’ ἐνθέμεναι οὔλας καθύπερθεν ἕσασθαι . 
αἱ δ’ ἴσαν ἐκ μεγάροιο δάος μετὰ χερσὶν ἔχουσαι · 
αὐτὰρ ἐπεὶ στόρεσαν πυκινὸν λέχος ἐγκονέουσαι , ὤτρυνον δ’ Ὀδυσῆα παριστάμεναι ἐπέεσσιν · 
“ὄρσο κέων , ὦ ξεῖνε · πεποίηται δέ τοι εὐνή.” ὣς φάν , τῷ δ’ ἀσπαστὸν ἐείσατο κοιμηθῆναι . 
ὣς ὁ μὲν ἔνθα καθεῦδε πολύτλας δῖος Ὀδυσσεὺς τρητοῖς ἐν λεχέεσσιν ὑπ’ αἰθούσῃ ἐριδούπῳ · 
Ἀλκίνοος δ’ ἄρα λέκτο μυχῷ δόμου ὑψηλοῖο , πὰρ δὲ γυνὴ δέσποινα λέχος πόρσυνε καὶ εὐνήν . 
ἦμος δ’ ἠριγένεια φάνη ῥοδοδάκτυλος Ἠώς , ὤρνυτ’ ἄρ’ ἐξ εὐνῆς ἱερὸν μένος Ἀλκινόοιο , ἂν δ’ ἄρα διογενὴς ὦρτο πτολίπορθος Ὀδυσσεύς . 
τοῖσιν δ’ ἡγεμόνεῡ ἱερὸν μένος Ἀλκινόοιο 
Φαιήκων ἀγορήνδ’ , ἥ σφιν παρὰ νηυσὶ τέτυκτο . 
ἐλθόντες δὲ καθῖζον ἐπὶ ξεστοῖσι λίθοισι πλησίον . 
ἡ δ’ ἀνὰ ἄστυ μετῴχετο Παλλὰς Ἀθήνη εἰδομένη κήρυκι δαΐφρονος Ἀλκινόοιο , νόστον Ὀδυσσῆι μεγαλήτορι μητιόωσα , καί ῥα ἑκάστῳ φωτὶ παρισταμένη φάτο μῦθον · 
“δεῦτ’ ἄγε , Φαιήκων ἡγήτορες ἠδὲ μέδοντες , εἰς ἀγορὴν ἰέναι , ὄφρα ξείνοιο πύθησθε , ὃς νέον Ἀλκινόοιο δαΐφρονος ἵκετο δῶμα πόντον ἐπιπλαγχθείς , δέμας ἀθανάτοισιν ὁμοῖος.” ὣς εἰποῦσ’ ὤτρυνε μένος καὶ θυμὸν ἑκάστου . 
καρπαλίμως δ’ ἔμπληντο βροτῶν ἀγοραί τε καὶ ἕδραι ἀγρομένων · πολλοὶ δ’ ἄρ’ ἐθηήσαντο ἰδόντες υἱὸν Λαέρταο δαΐφρονα · τῷ δ’ ἄρ’ Ἀθήνη θεσπεσίην κατέχευε χάριν κεφαλῇ τε καὶ ὤμοις καί μιν μακρότερον καὶ πάσσονα θῆκεν ἰδέσθαι , ὥς κεν Φαιήκεσσι φίλος πάντεσσι γένοιτο δεινός τ’ αἰδοῖός τε καὶ ἐκτελέσειεν ἀέθλους πολλούς , τοὺς Φαίηκες ἐπειρήσαντ’ Ὀδυσῆος . 
αὐτὰρ ἐπεί ῥ’ ἤγερθεν ὁμηγερέες τ’ ἐγένοντο , τοῖσιν δ’ Ἀλκίνοος ἀγορήσατο καὶ μετέειπε · 
“κέκλυτε , Φαιήκων ἡγήτορες ἠδὲ μέδοντες , ὄφρ’ εἴπω τά με θυμὸς ἐνὶ στήθεσσι κελεύει . 
ξεῖνος ὅδ’ , οὐκ οἶδ’ ὅς τις , ἀλώμενος ἵκετ’ ἐμὸν δῶ , ἠὲ πρὸς ἠοίων ἦ ἑσπερίων ἀνθρώπων · 
πομπὴν δ’ ὀτρύνει , καὶ λίσσεται ἔμπεδον εἶναι . 
ἡμεῖς δ’ , ὡς τὸ πάρος περ , ἐποτρυνώμεθα πομπήν . 
οὐδὲ γὰρ οὐδέ τις ἄλλος , ὅτις κ’ ἐμὰ δώμαθ’ ἵκηται , ἐνθάδ’ ὀδυρόμενος δηρὸν μένει εἵνεκα πομπῆς . 
ἀλλ’ ἄγε νῆα μέλαιναν ἐρύσσομεν εἰς ἅλα δῖαν πρωτόπλοον , κούρω δὲ δύω καὶ πεντήκοντα κρινάσθων κατὰ δῆμον , ὅσοι πάρος εἰσὶν ἄριστοι . 
δησάμενοι δ’ ἐὺ πάντες ἐπὶ κληῖσιν ἐρετμὰ ἔκβητ’ · αὐτὰρ ἔπειτα θοὴν ἀλεγύνετε δαῖτα ἡμέτερόνδ’ ἐλθόντες · ἐγὼ δ’ ἐὺ πᾶσι παρέξω . 
κούροισιν μὲν ταῦτ’ ἐπιτέλλομαι · αὐτὰρ οἱ ἄλλοι σκηπτοῦχοι βασιλῆες ἐμὰ πρὸς δώματα καλὰ ἔρχεσθ’ , ὄφρα ξεῖνον ἐνὶ μεγάροισι φιλέωμεν , μηδέ τις ἀρνείσθω . 
καλέσασθε δὲ θεῖον ἀοιδὸν 
Δημόδοκον · τῷ γάρ ῥα θεὸς πέρι δῶκεν ἀοιδὴν τέρπειν , ὅππῃ θυμὸς ἐποτρύνῃσιν ἀείδειν.” ὣς ἄρα φωνήσας ἡγήσατο , τοὶ δ’ ἅμ’ ἕποντο σκηπτοῦχοι · κῆρυξ δὲ μετῴχετο θεῖον ἀοιδόν . 
κούρω δὲ κρινθέντε δύω καὶ πεντήκοντα βήτην , ὡς ἐκέλευσ’ , ἐπὶ θῖν’ ἁλὸς ἀτρυγέτοιο . 
αὐτὰρ ἐπεί ῥ’ ἐπὶ νῆα κατήλυθον ἠδὲ θάλασσαν , νῆα μὲν οἵ γε μέλαιναν ἁλὸς βένθοσδε ἔρυσσαν , ἐν δ’ ἱστόν τ’ ἐτίθεντο καὶ ἱστία νηὶ μελαίνῃ , ἠρτύναντο δ’ ἐρετμὰ τροποῖς ἐν δερματίνοισι , πάντα κατὰ μοῖραν , ἀνά θ’ ἱστία λευκὰ πέτασσαν . 
ὑψοῦ δ’ ἐν νοτίῳ τήν γ’ ὥρμισαν · αὐτὰρ ἔπειτα βάν ῥ’ ἴμεν Ἀλκινόοιο δαΐφρονος ἐς μέγα δῶμα . 
πλῆντο δ’ ἄρ’ αἴθουσαί τε καὶ ἕρκεα καὶ δόμοι ἀνδρῶν ἀγρομένων · πολλοὶ δ’ ἄρ’ ἔσαν , νέοι ἠδὲ παλαιοί . 
τοῖσιν δ’ Ἀλκίνοος δυοκαίδεκα μῆλ’ ἱέρευσεν , ὀκτὼ δ’ ἀργιόδοντας ὕας , δύο δ’ εἰλίποδας βοῦς · 
τοὺς δέρον ἀμφί θ’ ἕπον , τετύκοντό τε δαῖτ’ ἐρατεινήν . 
κῆρυξ δ’ ἐγγύθεν ἦλθεν ἄγων ἐρίηρον ἀοιδόν , τὸν πέρι μοῦσ’ ἐφίλησε , δίδου δ’ ἀγαθόν τε κακόν τε · 
ὀφθαλμῶν μὲν ἄμερσε , δίδου δ’ ἡδεῖαν ἀοιδήν . 
τῷ δ’ ἄρα Ποντόνοος θῆκε θρόνον ἀργυρόηλον μέσσῳ δαιτυμόνων , πρὸς κίονα μακρὸν ἐρείσας · 
κὰδ δ’ ἐκ πασσαλόφι κρέμασεν φόρμιγγα λίγειαν αὐτοῦ ὑπὲρ κεφαλῆς καὶ ἐπέφραδε χερσὶν ἑλέσθαι κῆρυξ · πὰρ δ’ ἐτίθει κάνεον καλήν τε τράπεζαν , πὰρ δὲ δέπας οἴνοιο , πιεῖν ὅτε θυμὸς ἀνώγοι . 
οἱ δ’ ἐπ’ ὀνείαθ’ ἑτοῖμα προκείμενα χεῖρας ἴαλλον . 
αὐτὰρ ἐπεὶ πόσιος καὶ ἐδητύος ἐξ ἔρον ἕντο , μοῦσ’ ἄρ’ ἀοιδὸν ἀνῆκεν ἀειδέμεναι κλέα ἀνδρῶν , οἴμης τῆς τότ’ ἄρα κλέος οὐρανὸν εὐρὺν ἵκανε , νεῖκος Ὀδυσσῆος καὶ Πηλεΐδεω Ἀχιλῆος , ὥς ποτε δηρίσαντο θεῶν ἐν δαιτὶ θαλείῃ ἐκπάγλοις ἐπέεσσιν , ἄναξ δ’ ἀνδρῶν Ἀγαμέμνων χαῖρε νόῳ , ὅ τ’ ἄριστοι Ἀχαιῶν δηριόωντο . 
ὣς γάρ οἱ χρείων μυθήσατο Φοῖβος Ἀπόλλων 
Πυθοῖ ἐν ἠγαθέῃ , ὅθ’ ὑπέρβη λάινον οὐδὸν χρησόμενος · τότε γάρ ῥα κυλίνδετο πήματος ἀρχὴ 
Τρωσί τε καὶ Δαναοῖσι Διὸς μεγάλου διὰ βουλάς . 
ταῦτ’ ἄρ’ ἀοιδὸς ἄειδε περικλυτός · αὐτὰρ Ὀδυσσεὺς πορφύρεον μέγα φᾶρος ἑλὼν χερσὶ στιβαρῇσι κὰκ κεφαλῆς εἴρυσσε , κάλυψε δὲ καλὰ πρόσωπα · 
αἴδετο γὰρ Φαίηκας ὑπ’ ὀφρύσι δάκρυα λείβων . 
ἦ τοι ὅτε λήξειεν ἀείδων θεῖος ἀοιδός , δάκρυ ὀμορξάμενος κεφαλῆς ἄπο φᾶρος ἕλεσκε καὶ δέπας ἀμφικύπελλον ἑλὼν σπείσασκε θεοῖσιν · 
αὐτὰρ ὅτ’ ἂψ ἄρχοιτο καὶ ὀτρύνειαν ἀείδειν 
Φαιήκων οἱ ἄριστοι , ἐπεὶ τέρποντ’ ἐπέεσσιν , ἂψ Ὀδυσεὺς κατὰ κρᾶτα καλυψάμενος γοάασκεν . 
ἔνθ’ ἄλλους μὲν πάντας ἐλάνθανε δάκρυα λείβων , 
Ἀλκίνοος δέ μιν οἶος ἐπεφράσατ’ ἠδ’ ἐνόησεν ἥμενος ἄγχ’ αὐτοῦ , βαρὺ δὲ στενάχοντος ἄκουσεν . 
αἶψα δὲ Φαιήκεσσι φιληρέτμοισι μετηύδα · 
“κέκλυτε , Φαιήκων ἡγήτορες ἠδὲ μέδοντες . 
ἤδη μὲν δαιτὸς κεκορήμεθα θυμὸν ἐίσης φόρμιγγός θ’ , ἣ δαιτὶ συνήορός ἐστι θαλείῃ · 
νῦν δ’ ἐξέλθωμεν καὶ ἀέθλων πειρηθῶμεν πάντων , ὥς χ’ ὁ ξεῖνος ἐνίσπῃ οἷσι φίλοισιν οἴκαδε νοστήσας , ὅσσον περιγιγνόμεθ’ ἄλλων πύξ τε παλαιμοσύνῃ τε καὶ ἅλμασιν ἠδὲ πόδεσσιν.” ὣς ἄρα φωνήσας ἡγήσατο , τοὶ δ’ ἅμ’ ἕποντο . 
κὰδ δ’ ἐκ πασσαλόφι κρέμασεν φόρμιγγα λίγειαν , 
Δημοδόκου δ’ ἕλε χεῖρα καὶ ἔξαγεν ἐκ μεγάροιο κῆρυξ · ἦρχε δὲ τῷ αὐτὴν ὁδὸν ἥν περ οἱ ἄλλοι 
Φαιήκων οἱ ἄριστοι , ἀέθλια θαυμανέοντες . 
βὰν δ’ ἴμεν εἰς ἀγορήν , ἅμα δ’ ἕσπετο πουλὺς ὅμιλος , μυρίοι · ἂν δ’ ἵσταντο νέοι πολλοί τε καὶ ἐσθλοί . 
ὦρτο μὲν Ἀκρόνεώς τε καὶ Ὠκύαλος καὶ Ἐλατρεύς , 
Ναυτεύς τε Πρυμνεύς τε καὶ Ἀγχίαλος καὶ Ἐρετμεύς , 
Ποντεύς τε Πρωρεύς τε , Θόων Ἀναβησίνεώς τε 
Ἀμφίαλός θ’ , υἱὸς Πολυνήου Τεκτονίδαο · 
ἂν δὲ καὶ Εὐρύαλος , βροτολοιγῷ ἶσος Ἄρηϊ , 
Ναυβολίδης , ὃς ἄριστος ἔην εἶδός τε δέμας τε πάντων Φαιήκων μετ’ ἀμύμονα Λαοδάμαντα . 
ἂν δ’ ἔσταν τρεῖς παῖδες ἀμύμονος Ἀλκινόοιο , 
Λαοδάμας θ’ Ἅλιός τε καὶ ἀντίθεος Κλυτόνηος . 
οἱ δ’ ἦ τοι πρῶτον μὲν ἐπειρήσαντο πόδεσσι . 
τοῖσι δ’ ἀπὸ νύσσης τέτατο δρόμος · οἱ δ’ ἅμα πάντες καρπαλίμως ἐπέτοντο κονίοντες πεδίοιο · 
τῶν δὲ θέειν ὄχ’ ἄριστος ἔην Κλυτόνηος ἀμύμων · 
ὅσσον τ’ ἐν νειῷ οὖρον πέλει ἡμιόνοιιν , τόσσον ὑπεκπροθέων λαοὺς ἵκεθ’ , οἱ δ’ ἐλίποντο . 
οἱ δὲ παλαιμοσύνης ἀλεγεινῆς πειρήσαντο · 
τῇ δ’ αὖτ’ Εὐρύαλος ἀπεκαίνυτο πάντας ἀρίστους . 
ἅλματι δ’ Ἀμφίαλος πάντων προφερέστατος ἦεν · 
δίσκῳ δ’ αὖ πάντων πολὺ φέρτατος ἦεν Ἐλατρεύς , πὺξ δ’ αὖ Λαοδάμας , ἀγαθὸς πάϊς Ἀλκινόοιο . 
αὐτὰρ ἐπεὶ δὴ πάντες ἐτέρφθησαν φρέν’ ἀέθλοις , τοῖς ἄρα Λαοδάμας μετέφη πάϊς Ἀλκινόοιο · 
“δεῦτε , φίλοι , τὸν ξεῖνον ἐρώμεθα εἴ τιν’ ἄεθλον οἶδέ τε καὶ δεδάηκε . 
φυήν γε μὲν οὐ κακός ἐστι , μηρούς τε κνήμας τε καὶ ἄμφω χεῖρας ὕπερθεν αὐχένα τε στιβαρὸν μέγα τε σθένος · οὐδέ τι ἥβης δεύεται , ἀλλὰ κακοῖσι συνέρρηκται πολέεσσιν · 
οὐ γὰρ ἐγώ γέ τί φημι κακώτερον ἄλλο θαλάσσης ἄνδρα γε συγχεῦαι , εἰ καὶ μάλα καρτερὸς εἴη.” τὸν δ’ αὖτ’ Εὐρύαλος ἀπαμείβετο φώνησέν τε · 
“Λαοδάμα , μάλα τοῦτο ἔπος κατὰ μοῖραν ἔειπες . 
αὐτὸς νῦν προκάλεσσαι ἰὼν καὶ πέφραδε μῦθον.” αὐτὰρ ἐπεὶ τό γ’ ἄκουσ’ ἀγαθὸς πάϊς Ἀλκινόοιο , στῆ ῥ’ ἐς μέσσον ἰὼν καὶ Ὀδυσσῆα προσέειπε · 
“δεῦρ’ ἄγε καὶ σύ , ξεῖνε πάτερ , πείρησαι ἀέθλων , εἴ τινά που δεδάηκας · ἔοικε δέ σ’ ἴδμεν ἀέθλους · 
οὐ μὲν γὰρ μεῖζον κλέος ἀνέρος ὄφρα κ’ ἔῃσιν , ἤ ὅ τι ποσσίν τε ῥέξῃ καὶ χερσὶν ἑῇσιν . 
ἀλλ’ ἄγε πείρησαι , σκέδασον δ’ ἀπὸ κήδεα θυμοῦ . 
σοὶ δ’ ὁδὸς οὐκέτι δηρὸν ἀπέσσεται , ἀλλά τοι ἤδη νηῦς τε κατείρυσται καὶ ἐπαρτέες εἰσὶν ἑταῖροι.” τὸν δ’ ἀπαμειβόμενος προσέφη πολύμητις Ὀδυσσεύς · 
“Λαοδάμα , τί με ταῦτα κελεύετε κερτομέοντες ; 
κήδεά μοι καὶ μᾶλλον ἐνὶ φρεσὶν ἤ περ ἄεθλοι , ὃς πρὶν μὲν μάλα πολλὰ πάθον καὶ πολλὰ μόγησα , νῦν δὲ μεθ’ ὑμετέρῃ ἀγορῇ νόστοιο χατίζων ἧμαι , λισσόμενος βασιλῆά τε πάντα τε δῆμον.” τὸν δ’ αὖτ’ Εὐρύαλος ἀπαμείβετο νείκεσέ τ’ ἄντην · 
“οὐ γάρ σ’ οὐδέ , ξεῖνε , δαήμονι φωτὶ ἐίσκω ἄθλων , οἷά τε πολλὰ μετ’ ἀνθρώποισι πέλονται , ἀλλὰ τῷ , ὅς θ’ ἅμα νηὶ πολυκλήιδι θαμίζων , ἀρχὸς ναυτάων οἵ τε πρηκτῆρες ἔασιν , φόρτου τε μνήμων καὶ ἐπίσκοπος ᾖσιν ὁδαίων κερδέων θ’ ἁρπαλέων · οὐδ’ ἀθλητῆρι ἔοικας.” τὸν δ’ ἄρ’ ὑπόδρα ἰδὼν προσέφη πολύμητις Ὀδυσσεύς · 
“ξεῖν’ , οὐ καλὸν ἔειπες · ἀτασθάλῳ ἀνδρὶ ἔοικας . 
οὕτως οὐ πάντεσσι θεοὶ χαρίεντα διδοῦσιν ἀνδράσιν , οὔτε φυὴν οὔτ’ ἂρ φρένας οὔτ’ ἀγορητύν . 
ἄλλος μὲν γάρ τ’ εἶδος ἀκιδνότερος πέλει ἀνήρ , ἀλλὰ θεὸς μορφὴν ἔπεσι στέφει , οἱ δέ τ’ ἐς αὐτὸν τερπόμενοι λεύσσουσιν · ὁ δ’ ἀσφαλέως ἀγορεύει αἰδοῖ μειλιχίῃ , μετὰ δὲ πρέπει ἀγρομένοισιν , ἐρχόμενον δ’ ἀνὰ ἄστυ θεὸν ὣς εἰσορόωσιν . 
ἄλλος δ’ αὖ εἶδος μὲν ἀλίγκιος ἀθανάτοισιν , ἀλλ’ οὔ οἱ χάρις ἀμφιπεριστέφεται ἐπέεσσιν , ὡς καὶ σοὶ εἶδος μὲν ἀριπρεπές , οὐδέ κεν ἄλλως οὐδὲ θεὸς τεύξειε , νόον δ’ ἀποφώλιός ἐσσι . 
ὤρινάς μοι θυμὸν ἐνὶ στήθεσσι φίλοισιν εἰπὼν οὐ κατὰ κόσμον . 
ἐγὼ δ’ οὐ νῆις ἀέθλων , ὡς σύ γε μυθεῖαι , ἀλλ’ ἐν πρώτοισιν ὀίω ἔμμεναι , ὄφρ’ ἥβῃ τε πεποίθεα χερσί τ’ ἐμῇσι . 
νῦν δ’ ἔχομαι κακότητι καὶ ἄλγεσι · πολλὰ γὰρ ἔτλην ἀνδρῶν τε πτολέμους ἀλεγεινά τε κύματα πείρων . 
ἀλλὰ καὶ ὥς , κακὰ πολλὰ παθών , πειρήσομ’ ἀέθλων · 
θυμοδακὴς γὰρ μῦθος , ἐπώτρυνας δέ με εἰπών.” ἦ ῥα καὶ αὐτῷ φάρει ἀναΐξας λάβε δίσκον μείζονα καὶ πάχετον , στιβαρώτερον οὐκ ὀλίγον περ ἢ οἵῳ Φαίηκες ἐδίσκεον ἀλλήλοισι . 
τόν ῥα περιστρέψας ἧκε στιβαρῆς ἀπὸ χειρός , βόμβησεν δὲ λίθος · κατὰ δ’ ἔπτηξαν ποτὶ γαίῃ 
Φαίηκες δολιχήρετμοι , ναυσίκλυτοι ἄνδρες , λᾶος ὑπὸ ῥιπῆς · ὁ δ’ ὑπέρπτατο σήματα πάντων ῥίμφα θέων ἀπὸ χειρός . 
ἔθηκε δὲ τέρματ’ Ἀθήνη ἀνδρὶ δέμας ἐικυῖα , ἔπος τ’ ἔφατ’ ἔκ τ’ ὀνόμαζεν · 
“καί κ’ ἀλαός τοι , ξεῖνε , διακρίνειε τὸ σῆμα ἀμφαφόων , ἐπεὶ οὔ τι μεμιγμένον ἐστὶν ὁμίλῳ , ἀλλὰ πολὺ πρῶτον . 
σὺ δὲ θάρσει τόνδε γ’ ἄεθλον · 
οὔ τις Φαιήκων τόδε γ’ ἵξεται , οὐδ’ ὑπερήσει.” 
“ὣς φάτο , γήθησεν δὲ πολύτλας δῖος Ὀδυσσεύς , χαὶρων , οὕνεχ’ ἑταῖρον ἐνηέα λεῦσσ’ ἐν ἀγῶνι . 
καὶ τότε κουφότερον μετεφώνεε Φαιήκεσσιν · 
“τοῦτον νῦν ἀφίκεσθε , νέοι . 
τάχα δ’ ὕστερον ἄλλον ἥσειν ἢ τοσσοῦτον ὀίομαι ἢ ἔτι μᾶσσον . 
τῶν δ’ ἄλλων ὅτινα κραδίη θυμός τε κελεύει , δεῦρ’ ἄγε πειρηθήτω , ἐπεί μ’ ἐχολώσατε λίην , ἢ πὺξ ἠὲ πάλῃ ἢ καὶ ποσίν , οὔ τι μεγαίρω , πάντων Φαιήκων , πλήν γ’ αὐτοῦ Λαοδάμαντος . 
ξεῖνος γάρ μοι ὅδ’ ἐστί · τίς ἂν φιλέοντι μάχοιτο ; 
ἄφρων δὴ κεῖνός γε καὶ οὐτιδανὸς πέλει ἀνήρ , ὅς τις ξεινοδόκῳ ἔριδα προφέρηται ἀέθλων δήμῳ ἐν ἀλλοδαπῷ · ἕο δ’ αὐτοῦ πάντα κολούει . 
τῶν δ’ ἄλλων οὔ πέρ τιν’ ἀναίνομαι οὐδ’ ἀθερίζω , ἀλλ’ ἐθέλω ἴδμεν καὶ πειρηθήμεναι ἄντην . 
πάντα γὰρ οὐ κακός εἰμι , μετ’ ἀνδράσιν ὅσσοι ἄεθλοι · 
εὖ μὲν τόξον οἶδα ἐύξοον ἀμφαφάασθαι · 
πρῶτός κ’ ἄνδρα βάλοιμι ὀιστεύσας ἐν ὁμίλῳ ἀνδρῶν δυσμενέων , εἰ καὶ μάλα πολλοὶ ἑταῖροι ἄγχι παρασταῖεν καὶ τοξαζοίατο φωτῶν . 
οἶος δή με Φιλοκτήτης ἀπεκαίνυτο τόξῳ δήμῳ ἔνι Τρώων , ὅτε τοξαζοίμεθ’ Ἀχαιοί . 
τῶν δ’ ἄλλων ἐμέ φημι πολὺ προφερέστερον εἶναι , ὅσσοι νῦν βροτοί εἰσιν ἐπὶ χθονὶ σῖτον ἔδοντες . 
ἀνδράσι δὲ προτέροισιν ἐριζέμεν οὐκ ἐθελήσω , οὔθ’ Ἡρακλῆι οὔτ’ Εὐρύτῳ Οιχαλιῆι , οἵ ῥα καὶ ἀθανάτοισιν ἐρίζεσκον περὶ τόξων . 
τῷ ῥα καὶ αἶψ’ ἔθανεν μέγας Εὔρυτος , οὐδ’ ἐπὶ γῆρας ἵκετ’ ἐνὶ μεγάροισι · χολωσάμενος γὰρ Ἀπόλλων ἔκτανεν , οὕνεκά μιν προκαλίζετο τοξάζεσθαι . 
δουρὶ δ’ ἀκοντίζω ὅσον οὐκ ἄλλος τις ὀιστῷ . 
οἴοισιν δείδοικα ποσὶν μή τίς με παρέλθῃ 
Φαιήκων · λίην γὰρ ἀεικελίως ἐδαμάσθην κύμασιν ἐν πολλοῖς , ἐπεὶ οὐ κομιδὴ κατὰ νῆα ἦεν ἐπηετανός · τῷ μοι φίλα γυῖα λέλυνται.” ὣς ἔφαθ’ , οἱ δ’ ἄρα πάντες ἀκὴν ἐγένοντο σιωπῇ . 
Ἀλκίνοος δέ μιν οἶος ἀμειβόμενος προσέειπεν · 
“ξεῖν’ , ἐπεὶ οὐκ ἀχάριστα μεθ’ ἡμῖν ταῦτ’ ἀγορεύεις , ἀλλ’ ἐθέλεις ἀρετὴν σὴν φαινέμεν , ἥ τοι ὀπηδεῖ , χωόμενος ὅτι σ’ οὗτος ἀνὴρ ἐν ἀγῶνι παραστὰς νείκεσεν , ὡς ἂν σὴν ἀρετὴν βροτὸς οὔ τις ὄνοιτο , ὅς τις ἐπίσταιτο ᾗσι φρεσὶν ἄρτια βάζειν · 
ἀλλ’ ἄγε νῦν ἐμέθεν ξυνίει ἔπος , ὄφρα καὶ ἄλλῳ εἴπῃς ἡρώων , ὅτε κεν σοῖς ἐν μεγάροισι δαινύῃ παρὰ σῇ τ’ ἀλόχῳ καὶ σοῖσι τέκεσσιν , ἡμετέρης ἀρετῆς μεμνημένος , οἷα καὶ ἡμῖν 
Ζεὺς ἐπὶ ἔργα τίθησι διαμπερὲς ἐξ ἔτι πατρῶν . 
οὐ γὰρ πυγμάχοι εἰμὲν ἀμύμονες οὐδὲ παλαισταί , ἀλλὰ ποσὶ κραιπνῶς θέομεν καὶ νηυσὶν ἄριστοι , αἰεὶ δ’ ἡμῖν δαίς τε φίλη κίθαρις τε χοροί τε εἵματά τ’ ἐξημοιβὰ λοετρά τε θερμὰ καὶ εὐναί . 
ἀλλ’ ἄγε , Φαιήκων βητάρμονες ὅσσοι ἄριστοι , παίσατε , ὥς χ’ ὁ ξεῖνος ἐνίσπῃ οἷσι φίλοισιν οἴκαδε νοστήσας , ὅσσον περιγιγνόμεθ’ ἄλλων ναυτιλίῃ καὶ ποσσὶ καὶ ὀρχηστυῖ καὶ ἀοιδῇ . 
Δημοδόκῳ δέ τις αἶψα κιὼν φόρμιγγα λίγειαν οἰσέτω , ἥ που κεῖται ἐν ἡμετέροισι δόμοισιν.” ὣς ἔφατ’ Ἀλκίνοος θεοείκελος , ὦρτο δὲ κῆρυξ οἴσων φόρμιγγα γλαφυρὴν δόμου ἐκ βασιλῆος . 
αἰσυμνῆται δὲ κριτοὶ ἐννέα πάντες ἀνέσταν δήμιοι , οἳ κατ’ ἀγῶνας ἐὺ πρήσσεσκον ἕκαστα , λείηναν δὲ χορόν , καλὸν δ’ εὔρυναν ἀγῶνα . 
κῆρυξ δ’ ἐγγύθεν ἦλθε φέρων φόρμιγγα λίγειαν 
Δημοδόκῳ · ὁ δ’ ἔπειτα κί’ ἐς μέσον · ἀμφὶ δὲ κοῦροι πρωθῆβαι ἵσταντο , δαήμονες ὀρχηθμοῖο , πέπληγον δὲ χορὸν θεῖον ποσίν . 
αὐτὰρ Ὀδυσσεὺς μαρμαρυγὰς θηεῖτο ποδῶν , θαύμαζε δὲ θυμῷ . 
αὐτὰρ ὁ φορμίζων ἀνεβάλλετο καλὸν ἀείδειν ἀμφ’ Ἄρεος φιλότητος εὐστεφάνου τ’ Ἀφροδίτης , ὡς τὰ πρῶτα μίγησαν ἐν Ἡφαίστοιο δόμοισι λάθρῃ , πολλὰ δ’ ἔδωκε , λέχος δ’ ᾔσχυνε καὶ εὐνὴν 
Ἡφαίστοιο ἄνακτος . 
ἄφαρ δέ οἱ ἄγγελος ἦλθεν 
Ἥλιος , ὅ σφ’ ἐνόησε μιγαζομένους φιλότητι . 
Ἥφαιστος δ’ ὡς οὖν θυμαλγέα μῦθον ἄκουσε , βῆ ῥ’ ἴμεν ἐς χαλκεῶνα κακὰ φρεσὶ βυσσοδομεύων , ἐν δ’ ἔθετ’ ἀκμοθέτῳ μέγαν ἄκμονα , κόπτε δὲ δεσμοὺς ἀρρήκτους ἀλύτους , ὄφρ’ ἔμπεδον αὖθι μένοιεν . 
αὐτὰρ ἐπεὶ δὴ τεῦξε δόλον κεχολωμένος Ἄρει , βῆ ῥ’ ἴμεν ἐς θάλαμον , ὅθι οἱ φίλα δέμνῑ ἔκειτο , ἀμφὶ δ’ ἄρ’ ἑρμῖσιν χέε δέσματα κύκλῳ ἁπάντῃ · 
πολλὰ δὲ καὶ καθύπερθε μελαθρόφιν ἐξεκέχυντο , ἠύτ’ ἀράχνια λεπτά , τά γ’ οὔ κέ τις οὐδὲ ἴδοιτο , οὐδὲ θεῶν μακάρων · πέρι γὰρ δολόεντα τέτυκτο . 
αὐτὰρ ἐπεὶ δὴ πάντα δόλον περὶ δέμνια χεῦεν , εἴσατ’ ἴμεν ἐς Λῆμνον , ἐυκτίμενον πτολίεθρον , ἥ οἱ γαιάων πολὺ φιλτάτη ἐστὶν ἁπασέων . 
οὐδ’ ἀλαοσκοπιὴν εἶχε χρυσήνιος Ἄρης , ὡς ἴδεν Ἥφαιστον κλυτοτέχνην νόσφι κιόντα · 
βῆ δ’ ἰέναι πρὸς δῶμα περικλυτοῦ Ἡφαίστοιο ἰσχανόων φιλότητος ἐυστεφάνου Κυθερείης . 
ἡ δὲ νέον παρὰ πατρὸς ἐρισθενέος Κρονίωνος ἐρχομένη κατ’ ἄρ’ ἕζεθ’ · ὁ δ’ εἴσω δώματος ᾔει , ἔν τ’ ἄρα οἱ φῦ χειρί , ἔπος τ’ ἔφατ’ ἔκ τ’ ὀνόμαζε · 
“δεῦρο , φίλη , λέκτρονδε τραπείομεν εὐνηθέντες · 
οὐ γὰρ ἔθ’ Ἥφαιστος μεταδήμιος , ἀλλά που ἤδη οἴχεται ἐς Λῆμνον μετὰ Σίντιας ἀγριοφώνους.” ὣς φάτο , τῇ δ’ ἀσπαστὸν ἐείσατο κοιμηθῆναι . 
τὼ δ’ ἐς δέμνια βάντε κατέδραθον · ἀμφὶ δὲ δεσμοὶ τεχνήεντες ἔχυντο πολύφρονος Ἡφαίστοιο , οὐδέ τι κινῆσαι μελέων ἦν οὐδ’ ἀναεῖραι . 
καὶ τότε δὴ γίγνωσκον , ὅ τ’ οὐκέτι φυκτὰ πέλοντο . 
ἀγχίμολον δέ σφ’ ἦλθε περικλυτὸς ἀμφιγυήεις , αὖτις ὑποστρέψας πρὶν Λήμνου γαῖαν ἱκέσθαι · 
Ἠέλιος γάρ οἱ σκοπιὴν ἔχεν εἶπέ τε μῦθον . 
βῆ δ’ ἴμεναι πρὸς δῶμα φίλον τετιημένος ἦτορ · 
ἔστη δ’ ἐν προθύροισι , χόλος δέ μιν ἄγριος ᾕρει · 
σμερδαλέον δ’ ἐβόησε , γέγωνέ τε πᾶσι θεοῖσιν · 
“Ζεῦ πάτερ ἠδ’ ἄλλοι μάκαρες θεοὶ αἰὲν ἐόντες , δεῦθ’ , ἵνα ἔργα γελαστὰ καὶ οὐκ ἐπιεικτὰ ἴδησθε , ὡς ἐμὲ χωλὸν ἐόντα Διὸς θυγάτηρ Ἀφροδίτη αἰὲν ἀτιμάζει , φιλέει δ’ ἀίδηλον Ἄρηα , οὕνεχ’ ὁ μὲν καλός τε καὶ ἀρτίπος , αὐτὰρ ἐγώ γε ἠπεδανὸς γενόμην . 
ἀτὰρ οὔ τί μοι αἴτιος ἄλλος , ἀλλὰ τοκῆε δύω , τὼ μὴ γείνασθαι ὄφελλον . 
ἀλλ’ ὄψεσθ’ , ἵνα τώ γε καθεύδετον ἐν φιλότητι εἰς ἐμὰ δέμνια βάντες , ἐγὼ δ’ ὁρόων ἀκάχημαι . 
οὐ μέν σφεας ἔτ’ ἔολπα μίνυνθά γε κειέμεν οὕτως καὶ μάλα περ φιλέοντε · τάχ’ οὐκ ἐθελήσετον ἄμφω εὕδειν · ἀλλά σφωε δόλος καὶ δεσμὸς ἐρύξει , εἰς ὅ κέ μοι μάλα πάντα πατὴρ ἀποδῷσιν ἔεδνα , ὅσσα οἱ ἐγγυάλιξα κυνώπιδος εἵνεκα κούρης , οὕνεκά οἱ καλὴ θυγάτηρ , ἀτὰρ οὐκ ἐχέθυμος.” ὣς ἔφαθ’ , οἱ δ’ ἀγέροντο θεοὶ ποτὶ χαλκοβατὲς δῶ · 
ἦλθε Ποσειδάων γαιήοχος , ἦλθ’ ἐριούνης 
Ἑρμείας , ἦλθεν δὲ ἄναξ ἑκάεργος Ἀπόλλων . 
θηλύτεραι δὲ θεαὶ μένον αἰδοῖ οἴκοι ἑκάστη . 
ἔσταν δ’ ἐν προθύροισι θεοί , δωτῆρες ἑάων · 
ἄσβεστος δ’ ἄρ’ ἐνῶρτο γέλως μακάρεσσι θεοῖσι τέχνας εἰσορόωσι πολύφρονος Ἡφαίστοιο . 
ὧδε δέ τις εἴπεσκεν ἰδὼν ἐς πλησίον ἄλλον · 
“οὐκ ἀρετᾷ κακὰ ἔργα · κιχάνει τοι βραδὺς ὠκύν , ὡς καὶ νῦν Ἥφαιστος ἐὼν βραδὺς εἷλεν Ἄρηα ὠκύτατόν περ ἐόντα θεῶν οἳ Ὄλυμπον ἔχουσιν , χωλὸς ἐὼν τέχνῃσι · τὸ καὶ μοιχάγρῑ ὀφέλλει.” ὣς οἱ μὲν τοιαῦτα πρὸς ἀλλήλους ἀγόρευον · 
Ἑρμῆν δὲ προσέειπεν ἄναξ Διὸς υἱὸς Ἀπόλλων · 
“Ἑρμεία , Διὸς υἱέ , διάκτορε , δῶτορ ἑάων , ἦ ῥά κεν ἐν δεσμοῖς ἐθέλοις κρατεροῖσι πιεσθεὶς εὕδειν ἐν λέκτροισι παρὰ χρυσέῃ Ἀφροδίτῃ ; ” τὸν δ’ ἠμείβετ’ ἔπειτα διάκτορος ἀργεϊφόντης · 
“αἲ γὰρ τοῦτο γένοιτο , ἄναξ ἑκατηβόλ’ Ἄπολλον · 
δεσμοὶ μὲν τρὶς τόσσοι ἀπείρονες ἀμφὶς ἔχοιεν , ὑμεῖς δ’ εἰσορόῳτε θεοὶ πᾶσαί τε θέαιναι , αὐτὰρ ἐγὼν εὕδοιμι παρὰ χρυσέῃ Ἀφροδίτῃ.” ὣς ἔφατ’ , ἐν δὲ γέλως ὦρτ’ ἀθανάτοισι θεοῖσιν . 
οὐδὲ Ποσειδάωνα γέλως ἔχε , λίσσετο δ’ αἰεὶ 
Ἥφαιστον κλυτοεργὸν ὅπως λύσειεν Ἄρηα . 
καί μιν φωνήσας ἔπεα πτερόεντα προσηύδα · 
“λῦσον · ἐγὼ δέ τοι αὐτὸν ὑπίσχομαι , ὡς σὺ κελεύεις , τίσειν αἴσιμα πάντα μετ’ ἀθανάτοισι θεοῖσιν.” τὸν δ’ αὖτε προσέειπε περικλυτὸς ἀμφιγυήεις · 
“μή με , Ποσείδαον γαιήοχε , ταῦτα κέλευε · 
δειλαί τοι δειλῶν γε καὶ ἐγγύαι ἐγγυάασθαι . 
πῶς ἂν ἐγώ σε δέοιμι μετ’ ἀθανάτοισι θεοῖσιν , εἴ κεν Ἄρης οἴχοιτο χρέος καὶ δεσμὸν ἀλύξας ; ” τὸν δ’ αὖτε προσέειπε Ποσειδάων ἐνοσίχθων · 
“Ἥφαιστ’ , εἴ περ γάρ κεν Ἄρης χρεῖος ὑπαλύξας οἴχηται φεύγων , αὐτός τοι ἐγὼ τάδε τίσω.” τὸν δ’ ἠμείβετ’ ἔπειτα περικλυτὸς ἀμφιγυήεις · 
“οὐκ ἔστ’ οὐδὲ ἔοικε τεὸν ἔπος ἀρνήσασθαι.” ὣς εἰπὼν δεσμὸν ἀνίει μένος Ἡφαίστοιο . 
τὼ δ’ ἐπεὶ ἐκ δεσμοῖο λύθεν , κρατεροῦ περ ἐόντος , αὐτίκ’ ἀναΐξαντε ὁ μὲν Θρῄκηνδε βεβήκει , ἡ δ’ ἄρα Κύπρον ἵκανε φιλομμειδὴς Ἀφροδίτη , ἐς Πάφον · ἔνθα δέ οἱ τέμενος βωμός τε θυήεις . 
ἔνθα δέ μιν Χάριτες λοῦσαν καὶ χρῖσαν ἐλαίῳ ἀμβρότῳ , οἷα θεοὺς ἐπενήνοθεν αἰὲν ἐόντας , ἀμφὶ δὲ εἵματα ἕσσαν ἐπήρατα , θαῦμα ἰδέσθαι . 
ταῦτ’ ἄρ’ ἀοιδὸς ἄειδε περικλυτός · αὐτὰρ Ὀδυσσεὺς τέρπετ’ ἐνὶ φρεσὶν ᾗσιν ἀκούων ἠδὲ καὶ ἄλλοι 
Φαίηκες δολιχήρετμοι , ναυσίκλυτοι ἄνδρες . 
Ἀλκίνοος δ’ Ἅλιον καὶ Λαοδάμαντα κέλευσεν μουνὰξ ὀρχήσασθαι , ἐπεί σφισιν οὔ τις ἔριζεν . 
οἱ δ’ ἐπεὶ οὖν σφαῖραν καλὴν μετὰ χερσὶν ἕλοντο , πορφυρέην , τήν σφιν Πόλυβος ποίησε δαΐφρων , τὴν ἕτερος ῥίπτασκε ποτὶ νέφεα σκιόεντα ἰδνωθεὶς ὀπίσω , ὁ δ’ ἀπὸ χθονὸς ὑψόσ’ ἀερθεὶς ῥηιδίως μεθέλεσκε , πάρος ποσὶν οὖδας ἱκέσθαι . 
αὐτὰρ ἐπεὶ δὴ σφαίρῃ ἀν’ ἰθὺν πειρήσαντο , ὠρχείσθην δὴ ἔπειτα ποτὶ χθονὶ πουλυβοτείρῃ ταρφέ’ ἀμειβομένω · κοῦροι δ’ ἐπελήκεον ἄλλοι ἑστεῶτες κατ’ ἀγῶνα , πολὺς δ’ ὑπὸ κόμπος ὀρώρει . 
δὴ τότ’ ἄρ’ Ἀλκίνοον προσεφώνεε δῖος Ὀδυσσεύς · 
“Ἀλκίνοε κρεῖον , πάντων ἀριδείκετε λαῶν , ἠμὲν ἀπείλησας βητάρμονας εἶναι ἀρίστους , ἠδ’ ἄρ’ ἑτοῖμα τέτυκτο · σέβας μ’ ἔχει εἰσορόωντα.” ὣς φάτο , γήθησεν δ’ ἱερὸν μένος Ἀλκινόοιο , αἶψα δὲ Φαιήκεσσι φιληρέτμοισι μετηύδα · 
“κέκλυτε , Φαιήκων ἡγήτορες ἠδὲ μέδοντες . 
ὁ ξεῖνος μάλα μοι δοκέει πεπνυμένος εἶναι . 
ἀλλ’ ἄγε οἱ δῶμεν ξεινήιον , ὡς ἐπιεικές . 
δώδεκα γὰρ κατὰ δῆμον ἀριπρεπέες βασιλῆες ἀρχοὶ κραίνουσι , τρισκαιδέκατος δ’ ἐγὼ αὐτός · 
τῶν οἱ ἕκαστος φᾶρος ἐυπλυνὲς ἠδὲ χιτῶνα καὶ χρυσοῖο τάλαντον ἐνείκατε τιμήεντος . 
αἶψα δὲ πάντα φέρωμεν ἀολλέα , ὄφρ’ ἐνὶ χερσὶν ξεῖνος ἔχων ἐπὶ δόρπον ἴῃ χαίρων ἐνὶ θυμῷ . 
Εὐρύαλος δέ ἑ αὐτὸν ἀρεσσάσθω ἐπέεσσι καὶ δώρῳ , ἐπεὶ οὔ τι ἔπος κατὰ μοῖραν ἔειπεν.” ὣς ἔφαθ’ , οἱ δ’ ἄρα πάντες ἐπῄνεον ἠδ’ ἐκέλευον , δῶρα δ’ ἄρ’ οἰσέμεναι πρόεσαν κήρυκα ἕκαστος . 
τὸν δ’ αὖτ’ Εὐρύαλος ἀπαμείβετο φώνησέν τε · 
“Ἀλκίνοε κρεῖον , πάντων ἀριδείκετε λαῶν , τοιγὰρ ἐγὼ τὸν ξεῖνον ἀρέσσομαι , ὡς σὺ κελεύεις . 
δώσω οἱ τόδ’ ἄορ παγχάλκεον , ᾧ ἔπι κώπη ἀργυρέη , κολεὸν δὲ νεοπρίστου ἐλέφαντος ἀμφιδεδίνηται · πολέος δέ οἱ ἄξιον ἔσται.” ὣς εἰπὼν ἐν χερσὶ τίθει ξίφος ἀργυρόηλον καί μιν φωνήσας ἔπεα πτερόεντα προσηύδα · 
“χαῖρε , πάτερ ὦ ξεῖνε · ἔπος δ’ εἴ πέρ τι βέβακται δεινόν , ἄφαρ τὸ φέροιεν ἀναρπάξασαι ἄελλαι . 
σοὶ δὲ θεοὶ ἄλοχόν τ’ ἰδέειν καὶ πατρίδ’ ἱκέσθαι δοῖεν , ἐπεὶ δὴ δηθὰ φίλων ἄπο πήματα πάσχεις.” τὸν δ’ ἀπαμειβόμενος προσέφη πολύμητις Ὀδυσσεύς · 
“καὶ σὺ φίλος μάλα χαῖρε , θεοὶ δέ τοι ὄλβια δοῖεν . 
μηδέ τι τοι ξίφεός γε ποθὴ μετόπισθε γένοιτο τούτου , ὃ δή μοι δῶκας ἀρεσσάμενος ἐπέεσσιν.” ἦ ῥα καὶ ἀμφ’ ὤμοισι θέτο ξίφος ἀργυρόηλον . 
δύσετό τ’ ἠέλιος , καὶ τῷ κλυτὰ δῶρα παρῆεν . 
καὶ τά γ’ ἐς Ἀλκινόοιο φέρον κήρυκες ἀγαυοί · 
δεξάμενοι δ’ ἄρα παῖδες ἀμύμονος Ἀλκινόοιο μητρὶ παρ’ αἰδοίῃ ἔθεσαν περικαλλέα δῶρα . 
τοῖσιν δ’ ἡγεμόνεῡ ἱερὸν μένος Ἀλκινόοιο , ἐλθόντες δὲ καθῖζον ἐν ὑψηλοῖσι θρόνοισι . 
δή ῥα τότ’ Ἀρήτην προσέφη μένος Ἀλκινόοιο · 
“δεῦρο , γύναι , φέρε χηλὸν ἀριπρεπέ’ , ἥ τις ἀρίστη · 
ἐν δ’ αὐτὴ θὲς φᾶρος ἐυπλυνὲς ἠδὲ χιτῶνα . 
ἀμφὶ δέ οἱ πυρὶ χαλκὸν ἰήνατε , θέρμετε δ’ ὕδωρ , ὄφρα λοεσσάμενός τε ἰδών τ’ ἐὺ κείμενα πάντα δῶρα , τά οἱ Φαίηκες ἀμύμονες ἐνθάδ’ ἔνεικαν , δαιτί τε τέρπηται καὶ ἀοιδῆς ὕμνον ἀκούων . 
καί οἱ ἐγὼ τόδ’ ἄλεισον ἐμὸν περικαλλὲς ὀπάσσω , χρύσεον , ὄφρ’ ἐμέθεν μεμνημένος ἤματα πάντα σπένδῃ ἐνὶ μεγάρῳ Διί τ’ ἄλλοισίν τε θεοῖσιν.” ὣς ἔφατ’ , Ἀρήτη δὲ μετὰ δμῳῇσιν ἔειπεν ἀμφὶ πυρὶ στῆσαι τρίποδα μέγαν ὅττι τάχιστα . 
αἱ δὲ λοετροχόον τρίποδ’ ἵστασαν ἐν πυρὶ κηλέῳ , ἔν δ’ ἄρ’ ὕδωρ ἔχεαν , ὑπὸ δὲ ξύλα δαῖον ἑλοῦσαι . 
γάστρην μὲν τρίποδος πῦρ ἄμφεπε , θέρμετο δ’ ὕδωρ · 
τόφρα δ’ ἄρ’ Ἀρήτη ξείνῳ περικαλλέα χηλὸν ἐξέφερεν θαλάμοιο , τίθει δ’ ἐνὶ κάλλιμα δῶρα , ἐσθῆτα χρυσόν τε , τά οἱ Φαίηκες ἔδωκαν · 
ἐν δ’ αὐτὴ φᾶρος θῆκεν καλόν τε χιτῶνα , καί μιν φωνήσασ’ ἔπεα πτερόεντα προσηύδα · 
“αὐτὸς νῦν ἴδε πῶμα , θοῶς δ’ ἐπὶ δεσμὸν ἴηλον , μή τίς τοι καθ’ ὁδὸν δηλήσεται , ὁππότ’ ἂν αὖτε εὕδῃσθα γλυκὺν ὕπνον ἰὼν ἐν νηὶ μελαίνῃ.” αὐτὰρ ἐπεὶ τό γ’ ἄκουσε πολύτλας δῖος Ὀδυσσεύς , αὐτίκ’ ἐπήρτυε πῶμα , θοῶς δ’ ἐπὶ δεσμὸν ἴηλεν ποικίλον , ὅν ποτέ μιν δέδαε φρεσὶ πότνια Κίρκη · 
αὐτόδιον δ’ ἄρα μιν ταμίη λούσασθαι ἀνώγει ἔς ῥ’ ἀσάμινθον βάνθ’ · ὁ δ’ ἄρ ἀσπασίως ἴδε θυμῷ θερμὰ λοέτρ’ , ἐπεὶ οὔ τι κομιζόμενός γε θάμιζεν , ἐπεὶ δὴ λίπε δῶμα Καλυψοῦς ἠυκόμοιο . 
τόφρα δέ οἱ κομιδή γε θεῷ ὣς ἔμπεδος ἦεν . 
τὸν δ’ ἐπεὶ οὖν δμῳαὶ λοῦσαν καὶ χρῖσαν ἐλαίῳ , ἀμφὶ δέ μιν χλαῖναν καλὴν βάλον ἠδὲ χιτῶνα , ἔκ ῥ’ ἀσαμίνθου βὰς ἄνδρας μέτα οἰνοποτῆρας ἤιε · Ναυσικάα δὲ θεῶν ἄπο κάλλος ἔχουσα στῆ ῥα παρὰ σταθμὸν τέγεος πύκα ποιητοῖο , θαύμαζεν δ’ Ὀδυσῆα ἐν ὀφθαλμοῖσιν ὁρῶσα , καί μιν φωνήσασ’ ἔπεα πτερόεντα προσηύδα · 
“χαῖρε , ξεῖν’ , ἵνα καί ποτ’ ἐὼν ἐν πατρίδι γαίῃ μνήσῃ ἐμεῦ , ὅτι μοι πρώτῃ ζωάγρῑ ὀφέλλεις.” τὴν δ’ ἀπαμειβόμενος προσέφη πολύμητις Ὀδυσσεύς . 
“Ναυσικάα θύγατερ μεγαλήτορος Ἀλκινόοιο , οὕτω νῦν Ζεὺς θείη , ἐρίγδουπος πόσις Ἥρης , οἴκαδέ τ’ ἐλθέμεναι καὶ νόστιμον ἦμαρ ἰδέσθαι · 
τῷ κέν τοι καὶ κεῖθι θεῷ ὣς εὐχετοῴμην αἰεὶ ἤματα πάντα · σὺ γάρ μ’ ἐβιώσαο , κούρη.” ἦ ῥα καὶ ἐς θρόνον ἷζε παρ’ Ἀλκίνοον βασιλῆα · 
οἱ δ’ ἤδη μοίρας τ’ ἔνεμον κερόωντό τε οἶνον . 
κῆρυξ δ’ ἐγγύθεν ἦλθεν ἄγων ἐρίηρον ἀοιδόν , 
Δημόδοκον λαοῖσι τετιμένον · εἷσε δ’ ἄρ’ αὐτὸν μέσσῳ δαιτυμόνων , πρὸς κίονα μακρὸν ἐρείσας . 
δὴ τότε κήρυκα προσέφη πολύμητις Ὀδυσσεύς , νώτου ἀποπροταμών , ἐπὶ δὲ πλεῖον ἐλέλειπτο , ἀργιόδοντος ὑός , θαλερὴ δ’ ἦν ἀμφὶς ἀλοιφή · 
“κῆρυξ , τῆ δή , τοῦτο πόρε κρέας , ὄφρα φάγῃσιν , 
Δημοδόκῳ · καί μιν προσπτύξομαι ἀχνύμενός περ · 
πᾶσι γὰρ ἀνθρώποισιν ἐπιχθονίοισιν ἀοιδοὶ τιμῆς ἔμμοροί εἰσι καὶ αἰδοῦς , οὕνεκ’ ἄρα σφέας οἴμας μοῦσ’ ἐδίδαξε , φίλησε δὲ φῦλον ἀοιδῶν.” ὣς ἄρ’ ἔφη , κῆρυξ δὲ φέρων ἐν χερσὶν ἔθηκεν ἥρῳ Δημοδόκῳ · ὁ δ’ ἐδέξατο , χαῖρε δὲ θυμῷ . 
οἱ δ’ ἐπ’ ὀνείαθ’ ἑτοῖμα προκείμενα χεῖρας ἴαλλον . 
αὐτὰρ ἐπεὶ πόσιος καὶ ἐδητύος ἐξ ἔρον ἕντο , δὴ τότε Δημόδοκον προσέφη πολύμητις Ὀδυσσεύς · 
“Δημόδοκ’ , ἔξοχα δή σε βροτῶν αἰνίζομ’ ἁπάντων . 
ἢ σέ γε μοῦσ’ ἐδίδαξε , Διὸς πάϊς , ἢ σέ γ’ Ἀπόλλων · 
λίην γὰρ κατὰ κόσμον Ἀχαιῶν οἶτον ἀείδεις , ὅσσ’ ἔρξαν τ’ ἔπαθόν τε καὶ ὅσσ’ ἐμόγησαν Ἀχαιοί , ὥς τέ που ἢ αὐτὸς παρεὼν ἢ ἄλλου ἀκούσας . 
ἀλλ’ ἄγε δὴ μετάβηθι καὶ ἵππου κόσμον ἄεισον δουρατέου , τὸν Ἐπειὸς ἐποίησεν σὺν Ἀθήνῃ , ὅν ποτ’ ἐς ἀκρόπολιν δόλον ἤγαγε δῖος Ὀδυσσεὺς ἀνδρῶν ἐμπλήσας οἵ ῥ’ Ἴλιον ἐξαλάπαξαν . 
αἴ κεν δή μοι ταῦτα κατὰ μοῖραν καταλέξῃς , αὐτίκ’ ἐγὼ πᾶσιν μυθήσομαι ἀνθρώποισιν , ὡς ἄρα τοι πρόφρων θεὸς ὤπασε θέσπιν ἀοιδήν.” ὣς φάθ’ , ὁ δ’ ὁρμηθεὶς θεοῦ ἤρχετο , φαῖνε δ’ ἀοιδήν , ἔνθεν ἑλὼν ὡς οἱ μὲν ἐυσσέλμων ἐπὶ νηῶν βάντες ἀπέπλειον , πῦρ ἐν κλισίῃσι βαλόντες , 
Ἀργεῖοι , τοὶ δ’ ἤδη ἀγακλυτὸν ἀμφ’ Ὀδυσῆα ἥατ’ ἐνὶ Τρώων ἀγορῇ κεκαλυμμένοι ἵππῳ · 
αὐτοὶ γάρ μιν Τρῶες ἐς ἀκρόπολιν ἐρύσαντο . 
ὣς ὁ μὲν ἑστήκει , τοὶ δ’ ἄκριτα πόλλ’ ἀγόρευον ἥμενοι ἀμφ’ αὐτόν · τρίχα δέ σφισιν ἥνδανε βουλή , ἠὲ διαπλῆξαι κοῖλον δόρυ νηλέι χαλκῷ , ἢ κατὰ πετράων βαλέειν ἐρύσαντας ἐπ’ ἄκρης , ἢ ἐάαν μέγ’ ἄγαλμα θεῶν θελκτήριον εἶναι , τῇ περ δὴ καὶ ἔπειτα τελευτήσεσθαι ἔμελλεν · 
αἶσα γὰρ ἦν ἀπολέσθαι , ἐπὴν πόλις ἀμφικαλύψῃ δουράτεον μέγαν ἵππον , ὅθ’ ἥατο πάντες ἄριστοι 
Ἀργείων Τρώεσσι φόνον καὶ κῆρα φέροντες . 
ἤειδεν δ’ ὡς ἄστυ διέπραθον υἷες Ἀχαιῶν ἱππόθεν ἐκχύμενοι , κοῖλον λόχον ἐκπρολιπόντες . 
ἄλλον δ’ ἄλλῃ ἄειδε πόλιν κεραϊζέμεν αἰπήν , αὐτὰρ Ὀδυσσῆα προτὶ δώματα Δηιφόβοιο βήμεναι , ἠύτ’ Ἄρηα σὺν ἀντιθέῳ Μενελάῳ . 
κεῖθι δὴ αἰνότατον πόλεμον φάτο τολμήσαντα νικῆσαι καὶ ἔπειτα διὰ μεγάθυμον Ἀθήνην . 
ταῦτ’ ἄρ’ ἀοιδὸς ἄειδε περικλυτός · αὐτὰρ Ὀδυσσεὺς τήκετο , δάκρυ δ’ ἔδευεν ὑπὸ βλεφάροισι παρειάς . 
ὡς δὲ γυνὴ κλαίῃσι φίλον πόσιν ἀμφιπεσοῦσα , ὅς τε ἑῆς πρόσθεν πόλιος λαῶν τε πέσῃσιν , ἄστεϊ καὶ τεκέεσσιν ἀμύνων νηλεὲς ἦμαρ · 
ἡ μὲν τὸν θνήσκοντα καὶ ἀσπαίροντα ἰδοῦσα ἀμφ’ αὐτῷ χυμένη λίγα κωκύει · οἱ δέ τ’ ὄπισθε κόπτοντες δούρεσσι μετάφρενον ἠδὲ καὶ ὤμους εἴρερον εἰσανάγουσι , πόνον τ’ ἐχέμεν καὶ ὀιζύν · 
τῆς δ’ ἐλεεινοτάτῳ ἄχεϊ φθινύθουσι παρειαί · 
ὣς Ὀδυσεὺς ἐλεεινὸν ὑπ’ ὀφρύσι δάκρυον εἶβεν . 
ἔνθ’ ἄλλους μὲν πάντας ἐλάνθανε δάκρυα λείβων , 
Ἀλκίνοος δέ μιν οἶος ἐπεφράσατ’ ἠδ’ ἐνόησεν , ἥμενος ἄγχ’ αὐτοῦ , βαρὺ δὲ στενάχοντος ἄκουσεν . 
αἶψα δὲ Φαιήκεσσι φιληρέτμοισι μετηύδα · 
“κέκλυτε , Φαιήκων ἡγήτορες ἠδὲ μέδοντες , 
Δημόδοκος δ’ ἤδη σχεθέτω φόρμιγγα λίγειαν · 
οὐ γάρ πως πάντεσσι χαριζόμενος τάδ’ ἀείδει . 
ἐξ οὗ δορπέομέν τε καὶ ὤρορε θεῖος ἀοιδός , ἐκ τοῦ δ’ οὔ πω παύσατ’ ὀιζυροῖο γόοιο ὁ ξεῖνος · μάλα πού μιν ἄχος φρένας ἀμφιβέβηκεν . 
ἀλλ’ ἄγ’ ὁ μὲν σχεθέτω , ἵν’ ὁμῶς τερπώμεθα πάντες , ξεινοδόκοι καὶ ξεῖνος , ἐπεὶ πολὺ κάλλιον οὕτως · 
εἵνεκα γὰρ ξείνοιο τάδ’ αἰδοίοιο τέτυκται , πομπὴ καὶ φίλα δῶρα , τά οἱ δίδομεν φιλέοντες . 
ἀντὶ κασιγνήτου ξεῖνός θ’ ἱκέτης τε τέτυκται ἀνέρι , ὅς τ’ ὀλίγον περ ἐπιψαύῃ πραπίδεσσι . 
τῷ νῦν μηδὲ σὺ κεῦθε νοήμασι κερδαλέοισιν ὅττι κέ σ’ εἴρωμαι · φάσθαι δέ σε κάλλιόν ἐστιν . 
εἴπ’ ὄνομ’ ὅττι σε κεῖθι κάλεον μήτηρ τε πατήρ τε ἄλλοι θ’ οἳ κατὰ ἄστυ καὶ οἳ περιναιετάουσιν . 
οὐ μὲν γάρ τις πάμπαν ἀνώνυμός ἐστ’ ἀνθρώπων , οὐ κακὸς οὐδὲ μὲν ἐσθλός , ἐπὴν τὰ πρῶτα γένηται , ἀλλ’ ἐπὶ πᾶσι τίθενται , ἐπεί κε τέκωσι , τοκῆες . 
εἰπὲ δέ μοι γαῖάν τε · τεὴν δῆμόν τε πόλιν τε , ὄφρα σε τῇ πέμπωσι τιτυσκόμεναι φρεσὶ νῆες · 
οὐ γὰρ Φαιήκεσσι κυβερνητῆρες ἔασιν , οὐδέ τι πηδάλῑ ἔστι , τά τ’ ἄλλαι νῆες ἔχουσιν · 
ἀλλ’ αὐταὶ ἴσασι νοήματα καὶ φρένας ἀνδρῶν , καὶ πάντων ἴσασι πόλιας καὶ πίονας ἀγροὺς ἀνθρώπων , καὶ λαῖτμα τάχισθ’ ἁλὸς ἐκπερόωσιν ἠέρι καὶ νεφέλῃ κεκαλυμμέναι · οὐδέ ποτέ σφιν οὔτε τι πημανθῆναι ἔπι δέος οὔτ’ ἀπολέσθαι . 
ἀλλὰ τόδ’ ὥς ποτε πατρὸς ἐγὼν εἰπόντος ἄκουσα 
Ναυσιθόου , ὃς ἔφασκε Ποσειδάων’ ἀγάσασθαι ἡμῖν , οὕνεκα πομποὶ ἀπήμονές εἰμεν ἁπάντων . 
φῆ ποτὲ Φαιήκων ἀνδρῶν ἐυεργέα νῆα ἐκ πομπῆς ἀνιοῦσαν ἐν ἠεροειδέι πόντῳ ῥαισέμεναι , μέγα δ’ ἧμιν ὄρος πόλει ἀμφικαλύψειν . 
ὣς ἀγόρεῡ ὁ γέρων · τὰ δέ κεν θεὸς ἢ τελέσειεν ἤ κ’ ἀτέλεστ’ εἴη , ὥς οἱ φίλον ἔπλετο θυμῷ · 
ἀλλ’ ἄγε μοι τόδε εἰπὲ καὶ ἀτρεκέως κατάλεξον , ὅππῃ ἀπεπλάγχθης τε καὶ ἅς τινας ἵκεο χώρας ἀνθρώπων , αὐτούς τε πόλιάς τ’ ἐὺ ναιετοώσας , ἠμὲν ὅσοι χαλεποί τε καὶ ἄγριοι οὐδὲ δίκαιοι , οἵ τε φιλόξεινοι , καί σφιν νόος ἐστὶ θεουδής . 
εἰπὲ δ’ ὅ τι κλαίεις καὶ ὀδύρεαι ἔνδοθι θυμῷ 
Ἀργείων Δαναῶν ἠδ’ Ἰλίου οἶτον ἀκούων . 
τὸν δὲ θεοὶ μὲν τεῦξαν , ἐπεκλώσαντο δ’ ὄλεθρον ἀνθρώποις , ἵνα ᾖσι καὶ ἐσσομένοισιν ἀοιδή . 
ἦ τίς τοι καὶ πηὸς ἀπέφθιτο Ἰλιόθι πρὸ ἐσθλὸς ἐών , γαμβρὸς ἢ πενθερός , οἵ τε μάλιστα κήδιστοι τελέθουσι μεθ’ αἷμά τε καὶ γένος αὐτῶν ; 
ἦ τίς που καὶ ἑταῖρος ἀνὴρ κεχαρισμένα εἰδώς , ἐσθλός ; 
ἐπεὶ οὐ μέν τι κασιγνήτοιο χερείων γίγνεται , ὅς κεν ἑταῖρος ἐὼν πεπνυμένα εἰδῇ.” τὸν δ’ ἀπαμειβόμενος προσέφη πολύμητις Ὀδυσσεύς · 
“Ἀλκίνοε κρεῖον , πάντων ἀριδείκετε λαῶν , ἦ τοι μὲν τόδε καλὸν ἀκουέμεν ἐστὶν ἀοιδοῦ τοιοῦδ’ οἷος ὅδ’ ἐστί , θεοῖς ἐναλίγκιος αὐδήν . 
οὐ γὰρ ἐγώ γέ τί φημι τέλος χαριέστερον εἶναι ἢ ὅτ’ ἐυφροσύνη μὲν ἔχῃ κάτα δῆμον ἅπαντα , δαιτυμόνες δ’ ἀνὰ δώματ’ ἀκουάζωνται ἀοιδοῦ ἥμενοι ἑξείης , παρὰ δὲ πλήθωσι τράπεζαι σίτου καὶ κρειῶν , μέθυ δ’ ἐκ κρητῆρος ἀφύσσων οἰνοχόος φορέῃσι καὶ ἐγχείῃ δεπάεσσι · 
τοῦτό τί μοι κάλλιστον ἐνὶ φρεσὶν εἴδεται εἶναι . 
σοὶ δ’ ἐμὰ κήδεα θυμὸς ἐπετράπετο στονόεντα εἴρεσθ’ , ὄφρ’ ἔτι μᾶλλον ὀδυρόμενος στεναχίζω · 
τί πρῶτόν τοι ἔπειτα , τί δ’ ὑστάτιον καταλέξω ; 
κήδε’ ἐπεί μοι πολλὰ δόσαν θεοὶ Οὐρανίωνες . 
νῦν δ’ ὄνομα πρῶτον μυθήσομαι , ὄφρα καὶ ὑμεῖς εἴδετ’ , ἐγὼ δ’ ἂν ἔπειτα φυγὼν ὕπο νηλεὲς ἦμαρ ὑμῖν ξεῖνος ἔω καὶ ἀπόπροθι δώματα ναίων . 
εἴμ’ Ὀδυσεὺς Λαερτιάδης , ὃς πᾶσι δόλοισιν ἀνθρώποισι μέλω , καί μευ κλέος οὐρανὸν ἵκει . 
ναιετάω δ’ Ἰθάκην ἐυδείελον · ἐν δ’ ὄρος αὐτῇ 
Νήριτον εἰνοσίφυλλον , ἀριπρεπές · ἀμφὶ δὲ νῆσοι πολλαὶ ναιετάουσι μάλα σχεδὸν ἀλλήλῃσι , 
Δουλίχιόν τε Σάμη τε καὶ ὑλήεσσα Ζάκυνθος . 
αὐτὴ δὲ χθαμαλὴ πανυπερτάτη εἰν ἁλὶ κεῖται πρὸς ζόφον , αἱ δέ τ’ ἄνευθε πρὸς ἠῶ τ’ ἠέλιόν τε , τρηχεῖ’ , ἀλλ’ ἀγαθὴ κουροτρόφος · οὔ τοι ἐγώ γε ἧς γαίης δύναμαι γλυκερώτερον ἄλλο ἰδέσθαι . 
ἦ μέν μ’ αὐτόθ’ ἔρυκε Καλυψώ , δῖα θεάων , ἐν σπέσσι γλαφυροῖσι , λιλαιομένη πόσιν εἶναι · 
ὣς δ’ αὔτως Κίρκη κατερήτυεν ἐν μεγάροισιν 
Αἰαίη δολόεσσα , λιλαιομένη πόσιν εἶναι · 
ἀλλ’ ἐμὸν οὔ ποτε θυμὸν ἐνὶ στήθεσσιν ἔπειθον . 
ὣς οὐδὲν γλύκιον ἧς πατρίδος οὐδὲ τοκήων γίγνεται , εἴ περ καί τις ἀπόπροθι πίονα οἶκον γαίῃ ἐν ἀλλοδαπῇ ναίει ἀπάνευθε τοκήων . 
εἰ δ’ ἄγε τοι καὶ νόστον ἐμὸν πολυκηδέ’ ἐνίσπω , ὅν μοι Ζεὺς ἐφέηκεν ἀπὸ Τροίηθεν ἰόντι . 
“Ἰλιόθεν με φέρων ἄνεμος Κικόνεσσι πέλασσεν , 
Ἰσμάρῳ . 
ἔνθα δ’ ἐγὼ πόλιν ἔπραθον , ὤλεσα δ’ αὐτούς · 
ἐκ πόλιος δ’ ἀλόχους καὶ κτήματα πολλὰ λαβόντες δασσάμεθ’ , ὡς μή τίς μοι ἀτεμβόμενος κίοι ἴσης . 
ἔνθ’ ἦ τοι μὲν ἐγὼ διερῷ ποδὶ φευγέμεν ἡμέας ἠνώγεα , τοὶ δὲ μέγα νήπιοι οὐκ ἐπίθοντο . 
ἔνθα δὲ πολλὸν μὲν μέθυ πίνετο , πολλὰ δὲ μῆλα ἔσφαζον παρὰ θῖνα καὶ εἰλίποδας ἕλικας βοῦς · 
τόφρα δ’ ἄρ’ οἰχόμενοι Κίκονες Κικόνεσσι γεγώνευν , οἵ σφιν γείτονες ἦσαν , ἅμα πλέονες καὶ ἀρείους , ἤπειρον ναίοντες , ἐπιστάμενοι μὲν ἀφ’ ἵππων ἀνδράσι μάρνασθαι καὶ ὅθι χρὴ πεζὸν ἐόντα . 
ἦλθον ἔπειθ’ ὅσα φύλλα καὶ ἄνθεα γίγνεται ὥρῃ , ἠέριοι · τότε δή ῥα κακὴ Διὸς αἶσα παρέστη ἡμῖν αἰνομόροισιν , ἵν’ ἄλγεα πολλὰ πάθοιμεν . 
στησάμενοι δ’ ἐμάχοντο μάχην παρὰ νηυσὶ θοῇσι , βάλλον δ’ ἀλλήλους χαλκήρεσιν ἐγχείῃσιν . 
ὄφρα μὲν ἠὼς ἦν καὶ ἀέξετο ἱερὸν ἦμαρ , τόφρα δ’ ἀλεξόμενοι μένομεν πλέονάς περ ἐόντας . 
ἦμος δ’ ἠέλιος μετενίσσετο βουλυτόνδε , καὶ τότε δὴ Κίκονες κλῖναν δαμάσαντες Ἀχαιούς . 
ἓξ δ’ ἀφ’ ἑκάστης νηὸς ἐυκνήμιδες ἑταῖροι ὤλονθ’ · οἱ δ’ ἄλλοι φύγομεν θάνατόν τε μόρον τε . 
“ἔνθεν δὲ προτέρω πλέομεν ἀκαχήμενοι ἦτορ , ἄσμενοι ἐκ θανάτοιο , φίλους ὀλέσαντες ἑταίρους . 
οὐδ’ ἄρα μοι προτέρω νῆες κίον ἀμφιέλισσαι , πρίν τινα τῶν δειλῶν ἑτάρων τρὶς ἕκαστον ἀῦσαι , οἳ θάνον ἐν πεδίῳ Κικόνων ὕπο δῃωθέντες . 
νηυσὶ δ’ ἐπῶρσ’ ἄνεμον Βορέην νεφεληγερέτα Ζεὺς λαίλαπι θεσπεσίῃ , σὺν δὲ νεφέεσσι κάλυψε γαῖαν ὁμοῦ καὶ πόντον · ὀρώρει δ’ οὐρανόθεν νύξ . 
αἱ μὲν ἔπειτ’ ἐφέροντ’ ἐπικάρσιαι , ἱστία δέ σφιν τριχθά τε καὶ τετραχθὰ διέσχισεν ἲς ἀνέμοιο . 
καὶ τὰ μὲν ἐς νῆας κάθεμεν , δείσαντες ὄλεθρον , αὐτὰς δ’ ἐσσυμένως προερέσσαμεν ἤπειρόνδε . 
ἔνθα δύω νύκτας δύο τ’ ἤματα συνεχὲς αἰεὶ κείμεθ’ , ὁμοῦ καμάτῳ τε καὶ ἄλγεσι θυμὸν ἔδοντες . 
ἀλλ’ ὅτε δὴ τρίτον ἦμαρ ἐυπλόκαμος τέλεσ’ Ἠώς , ἱστοὺς στησάμενοι ἀνά θ’ ἱστία λεύκ’ ἐρύσαντες ἥμεθα , τὰς δ’ ἄνεμός τε κυβερνῆταί τ’ ἴθυνον . 
καί νύ κεν ἀσκηθὴς ἱκόμην ἐς πατρίδα γαῖαν · 
ἀλλά με κῦμα ῥόος τε περιγνάμπτοντα Μάλειαν καὶ Βορέης ἀπέωσε , παρέπλαγξεν δὲ Κυθήρων . 
“ἔνθεν δ’ ἐννῆμαρ φερόμην ὀλοοῖς ἀνέμοισιν πόντον ἐπ’ ἰχθυόεντα · ἀτὰρ δεκάτῃ ἐπέβημεν γαίης Λωτοφάγων , οἵ τ’ ἄνθινον εἶδαρ ἔδουσιν . 
ἔνθα δ’ ἐπ’ ἠπείρου βῆμεν καὶ ἀφυσσάμεθ’ ὕδωρ , αἶψα δὲ δεῖπνον ἕλοντο θοῇς παρὰ νηυσὶν ἑταῖροι . 
αὐτὰρ ἐπεὶ σίτοιό τ’ ἐπασσάμεθ’ ἠδὲ ποτῆτος , δὴ τοτ’ ἐγὼν ἑτάρους προΐειν πεύθεσθαι ἰόντας , οἵ τινες ἀνέρες εἶεν ἐπὶ χθονὶ σῖτον ἔδοντες ἄνδρε δύω κρίνας , τρίτατον κήρυχ’ ἅμ’ ὀπάσσας . 
οἱ δ’ αἶψ’ οἰχόμενοι μίγεν ἀνδράσι Λωτοφάγοισιν · 
οὐδ’ ἄρα Λωτοφάγοι μήδονθ’ ἑτάροισιν ὄλεθρον ἡμετέροις , ἀλλά σφι δόσαν λωτοῖο πάσασθαι . 
τῶν δ’ ὅς τις λωτοῖο φάγοι μελιηδέα καρπόν , οὐκέτ’ ἀπαγγεῖλαι πάλιν ἤθελεν οὐδὲ νέεσθαι , ἀλλ’ αὐτοῦ βούλοντο μετ’ ἀνδράσι Λωτοφάγοισι λωτὸν ἐρεπτόμενοι μενέμεν νόστου τε λαθέσθαι . 
τοὺς μὲν ἐγὼν ἐπὶ νῆας ἄγον κλαίοντας ἀνάγκῃ , νηυσὶ δ’ ἐνὶ γλαφυρῇσιν ὑπὸ ζυγὰ δῆσα ἐρύσσας . 
αὐτὰρ τοὺς ἄλλους κελόμην ἐρίηρας ἑταίρους σπερχομένους νηῶν ἐπιβαινέμεν ὠκειάων , μή πώς τις λωτοῖο φαγὼν νόστοιο λάθηται . 
οἱ δ’ αἶψ’ εἴσβαινον καὶ ἐπὶ κληῖσι καθῖζον , ἑξῆς δ’ ἑζόμενοι πολιὴν ἅλα τύπτον ἐρετμοῖς . 
“ἔνθεν δὲ προτέρω πλέομεν ἀκαχήμενοι ἦτορ · 
Κυκλώπων δ’ ἐς γαῖαν ὑπερφιάλων ἀθεμίστων ἱκόμεθ’ , οἵ ῥα θεοῖσι πεποιθότες ἀθανάτοισιν οὔτε φυτεύουσιν χερσὶν φυτὸν οὔτ’ ἀρόωσιν , ἀλλὰ τά γ’ ἄσπαρτα καὶ ἀνήροτα πάντα φύονται , πυροὶ καὶ κριθαὶ ἠδ’ ἄμπελοι , αἵ τε φέρουσιν οἶνον ἐριστάφυλον , καί σφιν Διὸς ὄμβρος ἀέξει . 
τοῖσιν δ’ οὔτ’ ἀγοραὶ βουληφόροι οὔτε θέμιστες , ἀλλ’ οἵ γ’ ὑψηλῶν ὀρέων ναίουσι κάρηνα ἐν σπέσσι γλαφυροῖσι , θεμιστεύει δὲ ἕκαστος παίδων ἠδ’ ἀλόχων , οὐδ’ ἀλλήλων ἀλέγουσιν . 
“νῆσος ἔπειτα λάχεια παρὲκ λιμένος τετάνυσται , γαίης Κυκλώπων οὔτε σχεδὸν οὔτ’ ἀποτηλοῦ , ὑλήεσσ’ · ἐν δ’ αἶγες ἀπειρέσιαι γεγάασιν ἄγριαι · οὐ μὲν γὰρ πάτος ἀνθρώπων ἀπερύκει , οὐδέ μιν εἰσοιχνεῦσι κυνηγέται , οἵ τε καθ’ ὕλην ἄλγεα πάσχουσιν κορυφὰς ὀρέων ἐφέποντες . 
οὔτ’ ἄρα ποίμνῃσιν καταΐσχεται οὔτ’ ἀρότοισιν , ἀλλ’ ἥ γ’ ἄσπαρτος καὶ ἀνήροτος ἤματα πάντα ἀνδρῶν χηρεύει , βόσκει δέ τε μηκάδας αἶγας . 
οὐ γὰρ Κυκλώπεσσι νέες πάρα μιλτοπάρῃοι , οὐδ’ ἄνδρες νηῶν ἔνι τέκτονες , οἵ κε κάμοιεν νῆας ἐυσσέλμους , αἵ κεν τελέοιεν ἕκαστα ἄστε’ ἐπ’ ἀνθρώπων ἱκνεύμεναι , οἷά τε πολλὰ ἄνδρες ἐπ’ ἀλλήλους νηυσὶν περόωσι θάλασσαν · 
οἵ κέ σφιν καὶ νῆσον ἐυκτιμένην ἐκάμοντο . 
οὐ μὲν γάρ τι κακή γε , φέροι δέ κεν ὥρια πάντα · 
ἐν μὲν γὰρ λειμῶνες ἁλὸς πολιοῖο παρ’ ὄχθας ὑδρηλοὶ μαλακοί · μάλα κ’ ἄφθιτοι ἄμπελοι εἶεν . 
ἐν δ’ ἄροσις λείη · μάλα κεν βαθὺ λήιον αἰεὶ εἰς ὥρας ἀμῷεν , ἐπεὶ μάλα πῖαρ ὑπ’ οὖδας . 
ἐν δὲ λιμὴν ἐύορμος , ἵν’ οὐ χρεὼ πείσματός ἐστιν , οὔτ’ εὐνὰς βαλέειν οὔτε πρυμνήσῑ ἀνάψαι , ἀλλ’ ἐπικέλσαντας μεῖναι χρόνον εἰς ὅ κε ναυτέων θυμὸς ἐποτρύνῃ καὶ ἐπιπνεύσωσιν ἀῆται . 
αὐτὰρ ἐπὶ κρατὸς λιμένος ῥέει ἀγλαὸν ὕδωρ , κρήνη ὑπὸ σπείους · περὶ δ’ αἴγειροι πεφύασιν . 
ἔνθα κατεπλέομεν , καί τις θεὸς ἡγεμόνευεν νύκτα δῑ ὀρφναίην , οὐδὲ προυφαίνετ’ ἰδέσθαι · 
ἀὴρ γὰρ περὶ νηυσὶ βαθεῖ’ ἦν , οὐδὲ σελήνη οὐρανόθεν προύφαινε , κατείχετο δὲ νεφέεσσιν . 
ἔνθ’ οὔ τις τὴν νῆσον ἐσέδρακεν ὀφθαλμοῖσιν , οὔτ’ οὖν κύματα μακρὰ κυλινδόμενα προτὶ χέρσον εἰσίδομεν , πρὶν νῆας ἐυσσέλμους ἐπικέλσαι . 
κελσάσῃσι δὲ νηυσὶ καθείλομεν ἱστία πάντα , ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης · 
ἔνθα δ’ ἀποβρίξαντες ἐμείναμεν Ἠῶ δῖαν . 
“ἦμος δ’ ἠριγένεια φάνη ῥοδοδάκτυλος Ἠώς , νῆσον θαυμάζοντες ἐδινεόμεσθα κατ’ αὐτήν . 
ὦρσαν δὲ νύμφαι , κοῦραι Διὸς αἰγιόχοιο , αἶγας ὀρεσκῴους , ἵνα δειπνήσειαν ἑταῖροι . 
αὐτίκα καμπύλα τόξα καὶ αἰγανέας δολιχαύλους εἱλόμεθ’ ἐκ νηῶν , διὰ δὲ τρίχα κοσμηθέντες βάλλομεν · αἶψα δ’ ἔδωκε θεὸς μενοεικέα θήρην . 
νῆες μέν μοι ἕποντο δυώδεκα , ἐς δὲ ἑκάστην ἐννέα λάγχανον αἶγες · ἐμοὶ δὲ δέκ’ ἔξελον οἴῳ . 
“ὣς τότε μὲν πρόπαν ἦμαρ ἐς ἠέλιον καταδύντα ἥμεθα δαινύμενοι κρέα τ’ ἄσπετα καὶ μέθυ ἡδύ · 
οὐ γάρ πω νηῶν ἐξέφθιτο οἶνος ἐρυθρός , ἀλλ’ ἐνέην · πολλὸν γὰρ ἐν ἀμφιφορεῦσιν ἕκαστοι ἠφύσαμεν Κικόνων . 
ἱερὸν πτολίεθρον ἑλόντες . 
Κυκλώπων δ’ ἐς γαῖαν ἐλεύσσομεν ἐγγὺς ἐόντων , καπνόν τ’ αὐτῶν τε φθογγὴν ὀίων τε καὶ αἰγῶν . 
ἦμος δ’ ἠέλιος κατέδυ καὶ ἐπὶ κνέφας ἦλθε , δὴ τότε κοιμήθημεν ἐπὶ ῥηγμῖνι θαλάσσης . 
ἦμος δ’ ἠριγένεια φάνη ῥοδοδάκτυλος Ἠώς , καὶ τότ’ ἐγὼν ἀγορὴν θέμενος μετὰ πᾶσιν ἔειπον · 
“‘ἄλλοι μὲν νῦν μίμνετ’ , ἐμοὶ ἐρίηρες ἑταῖροι · 
αὐτὰρ ἐγὼ σὺν νηί τ’ ἐμῇ καὶ ἐμοῖς ἑτάροισιν ἐλθὼν τῶνδ’ ἀνδρῶν πειρήσομαι , οἵ τινές εἰσιν , ἤ ῥ’ οἵ γ’ ὑβρισταί τε καὶ ἄγριοι οὐδὲ δίκαιοι , ἦε φιλόξεινοι , καί σφιν νόος ἐστὶ θεουδής.’ 
“ὣς εἰπὼν ἀνὰ νηὸς ἔβην , ἐκέλευσα δ’ ἑταίρους αὐτούς τ’ ἀμβαίνειν ἀνά τε πρυμνήσια λῦσαι . 
οἱ δ’ αἶψ’ εἴσβαινον καὶ ἐπὶ κληῖσι καθῖζον , ἑξῆς δ’ ἑζόμενοι πολιὴν ἅλα τύπτον ἐρετμοῖς . 
ἀλλ’ ὅτε δὴ τὸν χῶρον ἀφικόμεθ’ ἐγγὺς ἐόντα , ἔνθα δ’ ἐπ’ ἐσχατιῇ σπέος εἴδομεν ἄγχι θαλάσσης , ὑψηλόν , δάφνῃσι κατηρεφές . 
ἔνθα δὲ πολλὰ μῆλ’ , ὄιές τε καὶ αἶγες , ἰαύεσκον · περὶ δ’ αὐλὴ ὑψηλὴ δέδμητο κατωρυχέεσσι λίθοισι μακρῇσίν τε πίτυσσιν ἰδὲ δρυσὶν ὑψικόμοισιν . 
ἔνθα δ’ ἀνὴρ ἐνίαυε πελώριος , ὅς ῥα τὰ μῆλα οἶος ποιμαίνεσκεν ἀπόπροθεν · οὐδὲ μετ’ ἄλλους πωλεῖτ’ , ἀλλ’ ἀπάνευθεν ἐὼν ἀθεμίστια ᾔδη . 
καὶ γὰρ θαῦμ’ ἐτέτυκτο πελώριον , οὐδὲ ἐῴκει ἀνδρί γε σιτοφάγῳ , ἀλλὰ ῥίῳ ὑλήεντι ὑψηλῶν ὀρέων , ὅ τε φαίνεται οἶον ἀπ’ ἄλλων . 
“δὴ τότε τοὺς ἄλλους κελόμην ἐρίηρας ἑταίρους αὐτοῦ πὰρ νηί τε μένειν καὶ νῆα ἔρυσθαι , αὐτὰρ ἐγὼ κρίνας ἑτάρων δυοκαίδεκ’ ἀρίστους βῆν · ἀτὰρ αἴγεον ἀσκὸν ἔχον μέλανος οἴνοιο ἡδέος , ὅν μοι ἔδωκε Μάρων , Εὐάνθεος υἱός , ἱρεὺς Ἀπόλλωνος , ὃς Ἴσμαρον ἀμφιβεβήκει , οὕνεκά μιν σὺν παιδὶ περισχόμεθ’ ἠδὲ γυναικὶ ἁζόμενοι · ᾤκει γὰρ ἐν ἄλσεϊ δενδρήεντι 
Φοίβου Ἀπόλλωνος . 
ὁ δέ μοι πόρεν ἀγλαὰ δῶρα · 
χρυσοῦ μέν μοι ἔδωκ’ ἐυεργέος ἑπτὰ τάλαντα , δῶκε δέ μοι κρητῆρα πανάργυρον , αὐτὰρ ἔπειτα οἶνον ἐν ἀμφιφορεῦσι δυώδεκα πᾶσιν ἀφύσσας ἡδὺν ἀκηράσιον , θεῖον ποτόν · οὐδέ τις αὐτὸν ἠείδη δμώων οὐδ’ ἀμφιπόλων ἐνὶ οἴκῳ , ἀλλ’ αὐτὸς ἄλοχός τε φίλη ταμίη τε μί’ οἴη . 
τὸν δ’ ὅτε πίνοιεν μελιηδέα οἶνον ἐρυθρόν , ἓν δέπας ἐμπλήσας ὕδατος ἀνὰ εἴκοσι μέτρα χεῦ’ , ὀδμὴ δ’ ἡδεῖα ἀπὸ κρητῆρος ὀδώδει θεσπεσίη · τότ’ ἂν οὔ τοι ἀποσχέσθαι φίλον ἦεν . 
τοῦ φέρον ἐμπλήσας ἀσκὸν μέγαν , ἐν δὲ καὶ ᾖα κωρύκῳ · αὐτίκα γάρ μοι ὀίσατο θυμὸς ἀγήνωρ ἄνδρ’ ἐπελεύσεσθαι μεγάλην ἐπιειμένον ἀλκήν , ἄγριον , οὔτε δίκας ἐὺ εἰδότα οὔτε θέμιστας . 
“καρπαλίμως δ’ εἰς ἄντρον ἀφικόμεθ’ , οὐδέ μιν ἔνδον εὕρομεν , ἀλλ’ ἐνόμευε νομὸν κάτα πίονα μῆλα . 
ἐλθόντες δ’ εἰς ἄντρον ἐθηεύμεσθα ἕκαστα . 
ταρσοὶ μὲν τυρῶν βρῖθον , στείνοντο δὲ σηκοὶ ἀρνῶν ἠδ’ ἐρίφων · διακεκριμέναι δὲ ἕκασται ἔρχατο , χωρὶς μὲν πρόγονοι , χωρὶς δὲ μέτασσαι , χωρὶς δ’ αὖθ’ ἕρσαι . 
ναῖον δ’ ὀρῷ ἄγγεα πάντα , γαυλοί τε σκαφίδες τε , τετυγμένα , τοῖς ἐνάμελγεν . 
ἔνθ’ ἐμὲ μὲν πρώτισθ’ ἕταροι λίσσοντ’ ἐπέεσσιν τυρῶν αἰνυμένους ἰέναι πάλιν , αὐτὰρ ἔπειτα καρπαλίμως ἐπὶ νῆα θοὴν ἐρίφους τε καὶ ἄρνας σηκῶν ἐξελάσαντας ἐπιπλεῖν ἁλμυρὸν ὕδωρ · 
ἀλλ’ ἐγὼ οὐ πιθόμην , ἦ τ’ ἂν πολὺ κέρδιον ἦεν , ὄφρ’ αὐτόν τε ἴδοιμι , καὶ εἴ μοι ξείνια δοίη . 
οὐδ’ ἄρ’ ἔμελλ’ ἑτάροισι φανεὶς ἐρατεινὸς ἔσεσθαι . 
“ἔνθα δὲ πῦρ κήαντες ἐθύσαμεν ἠδὲ καὶ αὐτοὶ τυρῶν αἰνύμενοι φάγομεν , μένομέν τέ μιν ἔνδον ἥμενοι , ἧος ἐπῆλθε νέμων . 
φέρε δ’ ὄβριμον ἄχθος ὕλης ἀζαλέης , ἵνα οἱ ποτιδόρπιον εἴη , ἔντοσθεν δ’ ἄντροιο βαλὼν ὀρυμαγδὸν ἔθηκεν · 
ἡμεῖς δὲ δείσαντες ἀπεσσύμεθ’ ἐς μυχὸν ἄντρου . 
αὐτὰρ ὅ γ’ εἰς εὐρὺ σπέος ἤλασε πίονα μῆλα πάντα μάλ’ ὅσσ’ ἤμελγε , τὰ δ’ ἄρσενα λεῖπε θύρηφιν , ἀρνειούς τε τράγους τε , βαθείης ἔκτοθεν αὐλῆς . 
αὐτὰρ ἔπειτ’ ἐπέθηκε θυρεὸν μέγαν ὑψόσ’ ἀείρας , ὄβριμον · οὐκ ἂν τόν γε δύω καὶ εἴκοσ’ ἄμαξαι ἐσθλαὶ τετράκυκλοι ἀπ’ οὔδεος ὀχλίσσειαν · 
τόσσην ἠλίβατον πέτρην ἐπέθηκε θύρῃσιν . 
ἑζόμενος δ’ ἤμελγεν ὄις καὶ μηκάδας αἶγας , πάντα κατὰ μοῖραν , καὶ ὑπ’ ἔμβρυον ἧκεν ἑκάστῃ . 
αὐτίκα δ’ ἥμισυ μὲν θρέψας λευκοῖο γάλακτος πλεκτοῖς ἐν ταλάροισιν ἀμησάμενος κατέθηκεν , ἥμισυ δ’ αὖτ’ ἔστησεν ἐν ἄγγεσιν , ὄφρα οἱ εἴη πίνειν αἰνυμένῳ καί οἱ ποτιδόρπιον εἴη . 
αὐτὰρ ἐπεὶ δὴ σπεῦσε πονησάμενος τὰ ἃ ἔργα , καὶ τότε πῦρ ἀνέκαιε καὶ εἴσιδεν , εἴρετο δ’ ἡμέας · 
“ 
‘ὦ ξεῖνοι , τίνες ἐστέ ; 
πόθεν πλεῖθ’ ὑγρὰ κέλευθα ; 
ἦ τι κατὰ πρῆξιν ἦ μαψιδίως ἀλάλησθε , οἷά τε ληιστῆρες , ὑπεὶρ ἅλα , τοί τ’ ἀλόωνται ψυχὰς παρθέμενοι κακὸν ἀλλοδαποῖσι φέροντες ; ” 
“ὣς ἔφαθ’ , ἡμῖν δ’ αὖτε κατεκλάσθη φίλον ἦτορ , δεισάντων φθόγγον τε βαρὺν αὐτόν τε πέλωρον . 
ἀλλὰ καὶ ὥς μιν ἔπεσσιν ἀμειβόμενος προσέειπον · 
“ 
‘ἡμεῖς τοι Τροίηθεν ἀποπλαγχθέντες Ἀχαιοὶ παντοίοις ἀνέμοισιν ὑπὲρ μέγα λαῖτμα θαλάσσης , οἴκαδε ἱέμενοι , ἄλλην ὁδὸν ἄλλα κέλευθα ἤλθομεν · οὕτω που Ζεὺς ἤθελε μητίσασθαι . 
λαοὶ δ’ Ἀτρεΐδεω Ἀγαμέμνονος εὐχόμεθ’ εἶναι , τοῦ δὴ νῦν γε μέγιστον ὑπουράνιον κλέος ἐστί · 
τόσσην γὰρ διέπερσε πόλιν καὶ ἀπώλεσε λαοὺς πολλούς . 
ἡμεῖς δ’ αὖτε κιχανόμενοι τὰ σὰ γοῦνα ἱκόμεθ’ , εἴ τι πόροις ξεινήιον ἠὲ καὶ ἄλλως δοίης δωτίνην , ἥ τε ξείνων θέμις ἐστίν . 
ἀλλ’ αἰδεῖο , φέριστε , θεούς · ἱκέται δέ τοί εἰμεν , 
Ζεὺς δ’ ἐπιτιμήτωρ ἱκετάων τε ξείνων τε , ξείνιος , ὃς ξείνοισιν ἅμ’ αἰδοίοισιν ὀπηδεῖ.’ ὣς ἐφάμην , ὁ δέ μ’ αὐτίκ’ ἀμείβετο νηλέι θυμῷ · 
“νήπιός εἰς , ὦ ξεῖν’ , ἢ τηλόθεν εἰλήλουθας , ὅς με θεοὺς κέλεαι ἢ δειδίμεν ἢ ἀλέασθαι · 
οὐ γὰρ Κύκλωπες Διὸς αἰγιόχου ἀλέγουσιν οὐδὲ θεῶν μακάρων , ἐπεὶ ἦ πολὺ φέρτεροί εἰμεν · 
οὐδ’ ἂν ἐγὼ Διὸς ἔχθος ἀλευάμενος πεφιδοίμην οὔτε σεῦ οὔθ’ ἑτάρων , εἰ μὴ θυμός με κελεύοι . 
ἀλλά μοι εἴφ’ ὅπῃ ἔσχες ἰὼν ἐυεργέα νῆα , ἤ που ἐπ’ ἐσχατιῆς , ἦ καὶ σχεδόν , ὄφρα δαείω.’ 
“ὣς φάτο πειράζων , ἐμὲ δ’ οὐ λάθεν εἰδότα πολλά , ἀλλά μιν ἄψορρον προσέφην δολίοις ἐπέεσσι · 
“ 
‘νέα μέν μοι κατέαξε Ποσειδάων ἐνοσίχθων πρὸς πέτρῃσι βαλὼν ὑμῆς ἐπὶ πείρασι γαίης , ἄκρῃ προσπελάσας · ἄνεμος δ’ ἐκ πόντου ἔνεικεν · 
αὐτὰρ ἐγὼ σὺν τοῖσδε ὑπέκφυγον αἰπὺν ὄλεθρον.’ 
“ὣς ἐφάμην , ὁ δέ μ’ οὐδὲν ἀμείβετο νηλέι θυμῷ , ἀλλ’ ὅ γ’ ἀναΐξας ἑτάροις ἐπὶ χεῖρας ἴαλλε , σὺν δὲ δύω μάρψας ὥς τε σκύλακας ποτὶ γαίῃ κόπτ’ · ἐκ δ’ ἐγκέφαλος χαμάδις ῥέε , δεῦε δὲ γαῖαν . 
τοὺς δὲ διὰ μελεϊστὶ ταμὼν ὡπλίσσατο δόρπον · 
ἤσθιε δ’ ὥς τε λέων ὀρεσίτροφος , οὐδ’ ἀπέλειπεν , ἔγκατά τε σάρκας τε καὶ ὀστέα μυελόεντα . 
ἡμεῖς δὲ κλαίοντες ἀνεσχέθομεν Διὶ χεῖρας , σχέτλια ἔργ’ ὁρόωντες , ἀμηχανίη δ’ ἔχε θυμόν . 
αὐτὰρ ἐπεὶ Κύκλωψ μεγάλην ἐμπλήσατο νηδὺν ἀνδρόμεα κρέ’ ἔδων καὶ ἐπ’ ἄκρητον γάλα πίνων , κεῖτ’ ἔντοσθ’ ἄντροιο τανυσσάμενος διὰ μήλων . 
τὸν μὲν ἐγὼ βούλευσα κατὰ μεγαλήτορα θυμὸν ἆσσον ἰών , ξίφος ὀξὺ ἐρυσσάμενος παρὰ μηροῦ , οὐτάμεναι πρὸς στῆθος , ὅθι φρένες ἧπαρ ἔχουσι , χείρ’ ἐπιμασσάμενος · ἕτερος δέ με θυμὸς ἔρυκεν . 
αὐτοῦ γάρ κε καὶ ἄμμες ἀπωλόμεθ’ αἰπὺν ὄλεθρον · 
οὐ γάρ κεν δυνάμεσθα θυράων ὑψηλάων χερσὶν ἀπώσασθαι λίθον ὄβριμον , ὃν προσέθηκεν . 
ὣς τότε μὲν στενάχοντες ἐμείναμεν Ἠῶ δῖαν . 
“ἦμος δ’ ἠριγένεια φάνη ῥοδοδάκτυλος Ἠώς , καὶ τότε πῦρ ἀνέκαιε καὶ ἤμελγε κλυτὰ μῆλα , πάντα κατὰ μοῖραν , καὶ ὑπ’ ἔμβρυον ἧκεν ἑκάστῃ . 
αὐτὰρ ἐπεὶ δὴ σπεῦσε πονησάμενος τὰ ἃ ἔργα , σὺν δ’ ὅ γε δὴ αὖτε δύω μάρψας ὡπλίσσατο δεῖπνον . 
δειπνήσας δ’ ἄντρου ἐξήλασε πίονα μῆλα , ῥηιδίως ἀφελὼν θυρεὸν μέγαν · αὐτὰρ ἔπειτα ἂψ ἐπέθηχ’ , ὡς εἴ τε φαρέτρῃ πῶμ’ ἐπιθείη . 
πολλῇ δὲ ῥοίζῳ πρὸς ὄρος τρέπε πίονα μῆλα 
Κύκλωψ · αὐτὰρ ἐγὼ λιπόμην κακὰ βυσσοδομεύων , εἴ πως τισαίμην , δοίη δέ μοι εὖχος Ἀθήνη . 
“ἥδε δέ μοι κατὰ θυμὸν ἀρίστη φαίνετο βουλή . 
Κύκλωπος γὰρ ἔκειτο μέγα ῥόπαλον παρὰ σηκῷ , χλωρὸν ἐλαΐνεον · τὸ μὲν ἔκταμεν , ὄφρα φοροίη αὐανθέν . 
τὸ μὲν ἄμμες ἐίσκομεν εἰσορόωντες ὅσσον θ’ ἱστὸν νηὸς ἐεικοσόροιο μελαίνης , φορτίδος εὐρείης , ἥ τ’ ἐκπεράᾳ μέγα λαῖτμα · 
τόσσον ἔην μῆκος , τόσσον πάχος εἰσοράασθαι . 
τοῦ μὲν ὅσον τ’ ὄργυιαν ἐγὼν ἀπέκοψα παραστὰς καὶ παρέθηχ’ ἑτάροισιν , ἀποξῦναι δ’ ἐκέλευσα · 
οἱ δ’ ὁμαλὸν ποίησαν · ἐγὼ δ’ ἐθόωσα παραστὰς ἄκρον , ἄφαρ δὲ λαβὼν ἐπυράκτεον ἐν πυρὶ κηλέῳ . 
καὶ τὸ μὲν εὖ κατέθηκα κατακρύψας ὑπὸ κόπρῳ , ἥ ῥα κατὰ σπείους κέχυτο μεγάλ’ ἤλιθα πολλή · 
αὐτὰρ τοὺς ἄλλους κλήρῳ πεπαλάσθαι ἄνωγον , ὅς τις τολμήσειεν ἐμοὶ σὺν μοχλὸν ἀείρας τρῖψαι ἐν ὀφθαλμῷ , ὅτε τὸν γλυκὺς ὕπνος ἱκάνοι . 
οἱ δ’ ἔλαχον τοὺς ἄν κε καὶ ἤθελον αὐτὸς ἑλέσθαι , τέσσαρες , αὐτὰρ ἐγὼ πέμπτος μετὰ τοῖσιν ἐλέγμην . 
ἑσπέριος δ’ ἦλθεν καλλίτριχα μῆλα νομεύων . 
αὐτίκα δ’ εἰς εὐρὺ σπέος ἤλασε πίονα μῆλα πάντα μάλ’ , οὐδέ τι λεῖπε βαθείης ἔκτοθεν αὐλῆς , ἤ τι ὀισάμενος , ἢ καὶ θεὸς ὣς ἐκέλευσεν . 
αὐτὰρ ἔπειτ’ ἐπέθηκε θυρεὸν μέγαν ὑψόσ’ ἀείρας , ἑζόμενος δ’ ἤμελγεν ὄις καὶ μηκάδας αἶγας , πάντα κατὰ μοῖραν , καὶ ὑπ’ ἔμβρυον ἧκεν ἑκάστῃ . 
αὐτὰρ ἐπεὶ δὴ σπεῦσε πονησάμενος τὰ ἃ ἔργα , σὺν δ’ ὅ γε δὴ αὖτε δύω μάρψας ὡπλίσσατο δόρπον . 
καὶ τότ’ ἐγὼ Κύκλωπα προσηύδων ἄγχι παραστάς , κισσύβιον μετὰ χερσὶν ἔχων μέλανος οἴνοιο · 
“Κύκλωψ , τῆ , πίε οἶνον , ἐπεὶ φάγες ἀνδρόμεα κρέα , ὄφρ’ εἰδῇς οἷόν τι ποτὸν τόδε νηῦς ἐκεκεύθει ἡμετέρη . 
σοὶ δ’ αὖ λοιβὴν φέρον , εἴ μ’ ἐλεήσας οἴκαδε πέμψειας · σὺ δὲ μαίνεαι οὐκέτ’ ἀνεκτῶς . 
σχέτλιε , πῶς κέν τίς σε καὶ ὕστερον ἄλλος ἵκοιτο ἀνθρώπων πολέων , ἐπεὶ οὐ κατὰ μοῖραν ἔρεξας ; ” 
“ὣς ἐφάμην , ὁ δ’ ἔδεκτο καὶ ἔκπιεν · ἥσατο δ’ αἰνῶς ἡδὺ ποτὸν πίνων καὶ μ’ ᾔτεε δεύτερον αὖτις · 
“‘δός μοι ἔτι πρόφρων , καί μοι τεὸν οὔνομα εἰπὲ αὐτίκα νῦν , ἵνα τοι δῶ ξείνιον , ᾧ κε σὺ χαίρῃς · 
καὶ γὰρ Κυκλώπεσσι φέρει ζείδωρος ἄρουρα οἶνον ἐριστάφυλον , καί σφιν Διὸς ὄμβρος ἀέξει · 
ἀλλὰ τόδ’ ἀμβροσίης καὶ νέκταρός ἐστιν ἀπορρώξ.’ 
“ὣς φάτ’ , ἀτάρ οἱ αὖτις ἐγὼ πόρον αἴθοπα οἶνον . 
τρὶς μὲν ἔδωκα φέρων , τρὶς δ’ ἔκπιεν ἀφραδίῃσιν . 
αὐτὰρ ἐπεὶ Κύκλωπα περὶ φρένας ἤλυθεν οἶνος , καὶ τότε δή μιν ἔπεσσι προσηύδων μειλιχίοισι · 
“Κύκλωψ , εἰρωτᾷς μ’ ὄνομα κλυτόν , αὐτὰρ ἐγώ τοι ἐξερέω · σὺ δέ μοι δὸς ξείνιον , ὥς περ ὑπέστης . 
Οὖτις ἐμοί γ’ ὄνομα · Οὖτιν δέ με κικλήσκουσι μήτηρ ἠδὲ πατὴρ ἠδ’ ἄλλοι πάντες ἑταῖροι.’ 
“ὣς ἐφάμην , ὁ δέ μ’ αὐτίκ’ ἀμείβετο νηλέι θυμῷ · 
“Οὖτιν ἐγὼ πύματον ἔδομαι μετὰ οἷς ἑτάροισιν , τοὺς δ’ ἄλλους πρόσθεν · τὸ δέ τοι ξεινήιον ἔσται . 
“ἦ καὶ ἀνακλινθεὶς πέσεν ὕπτιος , αὐτὰρ ἔπειτα κεῖτ’ ἀποδοχμώσας παχὺν αὐχένα , κὰδ δέ μιν ὕπνος ᾕρει πανδαμάτωρ · φάρυγος δ’ ἐξέσσυτο οἶνος ψωμοί τ’ ἀνδρόμεοι · ὁ δ’ ἐρεύγετο οἰνοβαρείων . 
καὶ τότ’ ἐγὼ τὸν μοχλὸν ὑπὸ σποδοῦ ἤλασα πολλῆς , ἧος θερμαίνοιτο · ἔπεσσι δὲ πάντας ἑταίρους θάρσυνον , μή τίς μοι ὑποδείσας ἀναδύη . 
ἀλλ’ ὅτε δὴ τάχ’ ὁ μοχλὸς ἐλάινος ἐν πυρὶ μέλλεν ἅψεσθαι , χλωρός περ ἐών , διεφαίνετο δ’ αἰνῶς , καὶ τότ’ ἐγὼν ἆσσον φέρον ἐκ πυρός , ἀμφὶ δ’ ἑταῖροι ἵσταντ’ · αὐτὰρ θάρσος ἐνέπνευσεν μέγα δαίμων . 
οἱ μὲν μοχλὸν ἑλόντες ἐλάινον , ὀξὺν ἐπ’ ἄκρῳ , ὀφθαλμῷ ἐνέρεισαν · ἐγὼ δ’ ἐφύπερθεν ἐρεισθεὶς δίνεον , ὡς ὅτε τις τρυπῷ δόρυ νήιον ἀνὴρ τρυπάνῳ , οἱ δέ τ’ ἔνερθεν ὑποσσείουσιν ἱμάντι ἁψάμενοι ἑκάτερθε , τὸ δὲ τρέχει ἐμμενὲς αἰεί . 
ὣς τοῦ ἐν ὀφθαλμῷ πυριήκεα μοχλὸν ἑλόντες δινέομεν , τὸν δ’ αἷμα περίρρεε θερμὸν ἐόντα . 
πάντα δέ οἱ βλέφαρ’ ἀμφὶ καὶ ὀφρύας εὗσεν ἀυτμὴ γλήνης καιομένης , σφαραγεῦντο δέ οἱ πυρὶ ῥίζαι . 
ὡς δ’ ὅτ’ ἀνὴρ χαλκεὺς πέλεκυν μέγαν ἠὲ σκέπαρνον εἰν ὕδατι ψυχρῷ βάπτῃ μεγάλα ἰάχοντα φαρμάσσων · τὸ γὰρ αὖτε σιδήρου γε κράτος ἐστίν ὣς τοῦ σίζ’ ὀφθαλμὸς ἐλαϊνέῳ περὶ μοχλῷ . 
σμερδαλέον δὲ μέγ’ ᾤμωξεν , περὶ δ’ ἴαχε πέτρη , ἡμεῖς δὲ δείσαντες ἀπεσσύμεθ’ · αὐτὰρ ὁ μοχλὸν ἐξέρυσ’ ὀφθαλμοῖο πεφυρμένον αἵματι πολλῷ . 
τὸν μὲν ἔπειτ’ ἔρριψεν ἀπὸ ἕο χερσὶν ἀλύων , αὐτὰρ ὁ Κύκλωπας μεγάλ’ ἤπυεν , οἵ ῥά μιν ἀμφὶς ᾤκεον ἐν σπήεσσι δῑ ἄκριας ἠνεμοέσσας . 
οἱ δὲ βοῆς ἀίοντες ἐφοίτων ἄλλοθεν ἄλλος , ἱστάμενοι δ’ εἴροντο περὶ σπέος ὅττι ἑ κήδοι · 
“‘τίπτε τόσον , Πολύφημ’ , ἀρημένος ὧδ’ ἐβόησας νύκτα δῑ ἀμβροσίην καὶ ἀύπνους ἄμμε τίθησθα ; 
ἦ μή τίς σευ μῆλα βροτῶν ἀέκοντος ἐλαύνει ; 
ἦ μή τίς σ’ αὐτὸν κτείνει δόλῳ ἠὲ βίηφιν ; ” 
“τοὺς δ’ αὖτ’ ἐξ ἄντρου προσέφη κρατερὸς Πολύφημος · 
‘ὦ φίλοι , Οὖτίς με κτείνει δόλῳ οὐδὲ βίηφιν.’ 
“οἱ δ’ ἀπαμειβόμενοι ἔπεα πτερόεντ’ ἀγόρευον · 
εἰ μὲν δὴ μή τίς σε βιάζεται οἶον ἐόντα , νοῦσον γ’ οὔ πως ἔστι Διὸς μεγάλου ἀλέασθαι , ἀλλὰ σύ γ’ εὔχεο πατρὶ Ποσειδάωνι ἄνακτι.’ 
“ὣς ἄρ’ ἔφαν ἀπιόντες , ἐμὸν δ’ ἐγέλασσε φίλον κῆρ , ὡς ὄνομ’ ἐξαπάτησεν ἐμὸν καὶ μῆτις ἀμύμων . 
Κύκλωψ δὲ στενάχων τε καὶ ὠδίνων ὀδύνῃσι χερσὶ ψηλαφόων ἀπὸ μὲν λίθον εἷλε θυράων , αὐτὸς δ’ εἰνὶ θύρῃσι καθέζετο χεῖρε πετάσσας , εἴ τινά που μετ’ ὄεσσι λάβοι στείχοντα θύραζε · 
οὕτω γάρ πού μ’ ἤλπετ’ ἐνὶ φρεσὶ νήπιον εἶναι . 
αὐτὰρ ἐγὼ βούλευον , ὅπως ὄχ’ ἄριστα γένοιτο , εἴ τιν’ ἑταίροισιν θανάτου λύσιν ἠδ’ ἐμοὶ αὐτῷ εὑροίμην · πάντας δὲ δόλους καὶ μῆτιν ὕφαινον ὥς τε περὶ ψυχῆς · μέγα γὰρ κακὸν ἐγγύθεν ἦεν . 
ἥδε δέ μοι κατὰ θυμὸν ἀρίστη φαίνετο βουλή . 
ἄρσενες ὄιες ἦσαν ἐυτρεφέες , δασύμαλλοι , καλοί τε μεγάλοι τε , ἰοδνεφὲς εἶρος ἔχοντες · 
τοὺς ἀκέων συνέεργον ἐυστρεφέεσσι λύγοισιν , τῇς ἔπι Κύκλωψ εὗδε πέλωρ , ἀθεμίστια εἰδώς , σύντρεις αἰνύμενος · ὁ μὲν ἐν μέσῳ ἄνδρα φέρεσκε , τὼ δ’ ἑτέρω ἑκάτερθεν ἴτην σώοντες ἑταίρους . 
τρεῖς δὲ ἕκαστον φῶτ’ ὄιες φέρον · αὐτὰρ ἐγώ γε— ἀρνειὸς γὰρ ἔην μήλων ὄχ’ ἄριστος ἁπάντων , τοῦ κατὰ νῶτα λαβών , λασίην ὑπὸ γαστέρ’ ἐλυσθεὶς κείμην · αὐτὰρ χερσὶν ἀώτου θεσπεσίοιο νωλεμέως στρεφθεὶς ἐχόμην τετληότι θυμῷ . 
ὣς τότε μὲν στενάχοντες ἐμείναμεν Ἠῶ δῖαν . 
“ἦμος δ’ ἠριγένεια φάνη ῥοδοδάκτυλος Ἠώς , καὶ τότ’ ἔπειτα νομόνδ’ ἐξέσσυτο ἄρσενα μῆλα , θήλειαι δὲ μέμηκον ἀνήμελκτοι περὶ σηκούς · 
οὔθατα γὰρ σφαραγεῦντο . 
ἄναξ δ’ ὀδύνῃσι κακῇσι τειρόμενος πάντων ὀίων ἐπεμαίετο νῶτα ὀρθῶν ἑσταότων · τὸ δὲ νήπιος οὐκ ἐνόησεν , ὥς οἱ ὑπ’ εἰροπόκων ὀίων στέρνοισι δέδεντο . 
ὕστατος ἀρνειὸς μήλων ἔστειχε θύραζε λάχνῳ στεινόμενος καὶ ἐμοὶ πυκινὰ φρονέοντι . 
τὸν δ’ ἐπιμασσάμενος προσέφη κρατερὸς Πολύφημος · 
“‘κριὲ πέπον , τί μοι ὧδε διὰ σπέος ἔσσυο μήλων ὕστατος ; 
οὔ τι πάρος γε λελειμμένος ἔρχεαι οἰῶν , ἀλλὰ πολὺ πρῶτος νέμεαι τέρεν’ ἄνθεα ποίης μακρὰ βιβάς , πρῶτος δὲ ῥοὰς ποταμῶν ἀφικάνεις , πρῶτος δὲ σταθμόνδε λιλαίεαι ἀπονέεσθαι ἑσπέριος · νῦν αὖτε πανύστατος . 
ἦ σύ γ’ ἄνακτος ὀφθαλμὸν ποθέεις , τὸν ἀνὴρ κακὸς ἐξαλάωσε σὺν λυγροῖς ἑτάροισι δαμασσάμενος φρένας οἴνῳ , 
Οὖτις , ὃν οὔ πώ φημι πεφυγμένον εἶναι ὄλεθρον . 
εἰ δὴ ὁμοφρονέοις ποτιφωνήεις τε γένοιο εἰπεῖν ὅππῃ κεῖνος ἐμὸν μένος ἠλασκάζει · 
τῷ κέ οἱ ἐγκέφαλός γε διὰ σπέος ἄλλυδις ἄλλῃ θεινομένου ῥαίοιτο πρὸς οὔδεϊ , κὰδ δέ κ’ ἐμὸν κῆρ λωφήσειε κακῶν , τά μοι οὐτιδανὸς πόρεν Οὖτις.’ 
“ὣς εἰπὼν τὸν κριὸν ἀπὸ ἕο πέμπε θύραζε . 
ἐλθόντες δ’ ἠβαιὸν ἀπὸ σπείους τε καὶ αὐλῆς πρῶτος ὑπ’ ἀρνειοῦ λυόμην , ὑπέλυσα δ’ ἑταίρους . 
καρπαλίμως δὲ τὰ μῆλα ταναύποδα , πίονα δημῷ , πολλὰ περιτροπέοντες ἐλαύνομεν , ὄφρ’ ἐπὶ νῆα ἱκόμεθ’ . 
ἀσπάσιοι δὲ φίλοις ἑτάροισι φάνημεν , οἳ φύγομεν θάνατον , τοὺς δὲ στενάχοντο γοῶντες . 
ἀλλ’ ἐγὼ οὐκ εἴων , ἀνὰ δ’ ὀφρύσι νεῦον ἑκάστῳ , κλαίειν , ἀλλ’ ἐκέλευσα θοῶς καλλίτριχα μῆλα πόλλ’ ἐν νηὶ βαλόντας ἐπιπλεῖν ἁλμυρὸν ὕδωρ . 
οἱ δ’ αἶψ’ εἴσβαινον καὶ ἐπὶ κληῖσι καθῖζον , ἑξῆς δ’ ἑζόμενοι πολιὴν ἅλα τύπτον ἐρετμοῖς . 
ἀλλ’ ὅτε τόσσον ἀπῆν , ὅσσον τε γέγωνε βοήσας , καὶ τότ’ ἐγὼ Κύκλωπα προσηύδων κερτομίοισι · 
“Κύκλωψ , οὐκ ἄρ’ ἔμελλες ἀνάλκιδος ἀνδρὸς ἑταίρους ἔδμεναι ἐν σπῆι γλαφυρῷ κρατερῆφι βίηφι . 
καὶ λίην σέ γ’ ἔμελλε κιχήσεσθαι κακὰ ἔργα , σχέτλῑ , ἐπεὶ ξείνους οὐχ ἅζεο σῷ ἐνὶ οἴκῳ ἐσθέμεναι · τῷ σε Ζεὺς τίσατο καὶ θεοὶ ἄλλοι.’ 
“ὣς ἐφάμην , ὁ δ’ ἔπειτα χολώσατο κηρόθι μᾶλλον , ἧκε δ’ ἀπορρήξας κορυφὴν ὄρεος μεγάλοιο , κὰδ δ’ ἔβαλε προπάροιθε νεὸς κυανοπρῴροιο τυτθόν , ἐδεύησεν δ’ οἰήιον ἄκρον ἱκέσθαι , ἐκλύσθη δὲ θάλασσα κατερχομένης ὑπὸ πέτρης · 
τὴν δ’ αἶψ’ ἤπειρόνδε παλιρρόθιον φέρε κῦμα , πλημυρὶς ἐκ πόντοιο , θέμωσε δὲ χέρσον ἱκέσθαι . 
αὐτὰρ ἐγὼ χείρεσσι λαβὼν περιμήκεα κοντὸν ὦσα παρέξ , ἑτάροισι δ’ ἐποτρύνας ἐκέλευσα ἐμβαλέειν κώπῃς , ἵν’ ὑπὲκ κακότητα φύγοιμεν , κρατὶ κατανεύων · οἱ δὲ προπεσόντες ἔρεσσον . 
ἀλλ’ ὅτε δὴ δὶς τόσσον ἅλα πρήσσοντες ἀπῆμεν , καὶ τότε δὴ Κύκλωπα προσηύδων · ἀμφὶ δ’ ἑταῖροι μειλιχίοις ἐπέεσσιν ἐρήτυον ἄλλοθεν ἄλλος · 
“‘σχέτλιε , τίπτ’ ἐθέλεις ἐρεθιζέμεν ἄγριον ἄνδρα ; 
ὃς καὶ νῦν πόντονδε βαλὼν βέλος ἤγαγε νῆα αὖτις ἐς ἤπειρον , καὶ δὴ φάμεν αὐτόθ’ ὀλέσθαι . 
εἰ δὲ φθεγξαμένου τευ ἢ αὐδήσαντος ἄκουσε , σύν κεν ἄραξ’ ἡμέων κεφαλὰς καὶ νήια δοῦρα μαρμάρῳ ὀκριόεντι βαλών · τόσσον γὰρ ἵησιν.’ 
“ὣς φάσαν , ἀλλ’ οὐ πεῖθον ἐμὸν μεγαλήτορα θυμόν , ἀλλά μιν ἄψορρον προσέφην κεκοτηότι θυμῷ · 
“Κύκλωψ , αἴ κέν τίς σε καταθνητῶν ἀνθρώπων ὀφθαλμοῦ εἴρηται ἀεικελίην ἀλαωτύν , φάσθαι Ὀδυσσῆα πτολιπόρθιον ἐξαλαῶσαι , υἱὸν Λαέρτεω , Ἰθάκῃ ἔνι οἰκί’ ἔχοντα.’ 
“ὣς ἐφάμην , ὁ δέ μ’ οἰμώξας ἠμείβετο μύθῳ · 
‘ὢ πόποι , ἦ μάλα δή με παλαίφατα θέσφαθ’ ἱκάνει . 
ἔσκε τις ἐνθάδε μάντις ἀνὴρ ἠύς τε μέγας τε , 
Τήλεμος Εὐρυμίδης , ὃς μαντοσύνῃ ἐκέκαστο καὶ μαντευόμενος κατεγήρα Κυκλώπεσσιν · 
ὅς μοι ἔφη τάδε πάντα τελευτήσεσθαι ὀπίσσω , χειρῶν ἐξ Ὀδυσῆος ἁμαρτήσεσθαι ὀπωπῆς . 
ἀλλ’ αἰεί τινα φῶτα μέγαν καὶ καλὸν ἐδέγμην ἐνθάδ’ ἐλεύσεσθαι , μεγάλην ἐπιειμένον ἀλκήν · 
νῦν δέ μ’ ἐὼν ὀλίγος τε καὶ οὐτιδανὸς καὶ ἄκικυς ὀφθαλμοῦ ἀλάωσεν , ἐπεί μ’ ἐδαμάσσατο οἴνῳ . 
ἀλλ’ ἄγε δεῦρ’ , Ὀδυσεῦ , ἵνα τοι πὰρ ξείνια θείω πομπήν τ’ ὀτρύνω δόμεναι κλυτὸν ἐννοσίγαιον · 
τοῦ γὰρ ἐγὼ πάϊς εἰμί , πατὴρ δ’ ἐμὸς εὔχεται εἶναι . 
αὐτὸς δ’ , αἴ κ’ ἐθέλῃσ’ , ἰήσεται , οὐδέ τις ἄλλος οὔτε θεῶν μακάρων οὔτε θνητῶν ἀνθρώπων.’ 
“ὣς ἔφατ’ , αὐτὰρ ἐγώ μιν ἀμειβόμενος προσέειπον · 
αἲ γὰρ δὴ ψυχῆς τε καὶ αἰῶνός σε δυναίμην εὖνιν ποιήσας πέμψαι δόμον Ἄϊδος εἴσω , ὡς οὐκ ὀφθαλμόν γ’ ἰήσεται οὐδ’ ἐνοσίχθων.’ 
“ὣς ἐφάμην , ὁ δ’ ἔπειτα Ποσειδάωνι ἄνακτι εὔχετο χεῖρ’ ὀρέγων εἰς οὐρανὸν ἀστερόεντα · 
‘κλῦθι , Ποσείδαον γαιήοχε κυανοχαῖτα , εἰ ἐτεόν γε σός εἰμι , πατὴρ δ’ ἐμὸς εὔχεαι εἶναι , δὸς μὴ Ὀδυσσῆα πτολιπόρθιον οἴκαδ’ ἱκέσθαι υἱὸν Λαέρτεω , Ἰθάκῃ ἔνι οἰκί’ ἔχοντα . 
ἀλλ’ εἴ οἱ μοῖρ’ ἐστὶ φίλους τ’ ἰδέειν καὶ ἱκέσθαι οἶκον ἐυκτίμενον καὶ ἑὴν ἐς πατρίδα γαῖαν , ὀψὲ κακῶς ἔλθοι , ὀλέσας ἄπο πάντας ἑταίρους , νηὸς ἐπ’ ἀλλοτρίης , εὕροι δ’ ἐν πήματα οἴκῳ.’ 
“ὣς ἔφατ’ εὐχόμενος , τοῦ δ’ ἔκλυε κυανοχαίτης . 
αὐτὰρ ὅ γ’ ἐξαῦτις πολὺ μείζονα λᾶαν ἀείρας ἧκ’ ἐπιδινήσας , ἐπέρεισε δὲ ἶν’ ἀπέλεθρον , κὰδ’ δ’ ἔβαλεν μετόπισθε νεὸς κυανοπρῴροιο τυτθόν , ἐδεύησεν δ’ οἰήιον ἄκρον ἱκέσθαι . 
ἐκλύσθη δὲ θάλασσα κατερχομένης ὑπὸ πέτρης · 
τὴν δὲ πρόσω φέρε κῦμα , θέμωσε δὲ χέρσον ἱκέσθαι . 
“ἀλλ’ ὅτε δὴ τὴν νῆσον ἀφικόμεθ’ , ἔνθα περ ἄλλαι νῆες ἐύσσελμοι μένον ἁθρόαι , ἀμφὶ δ’ ἑταῖροι ἥατ’ ὀδυρόμενοι , ἡμέας ποτιδέγμενοι αἰεί , νῆα μὲν ἔνθ’ ἐλθόντες ἐκέλσαμεν ἐν ψαμάθοισιν , ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης . 
μῆλα δὲ Κύκλωπος γλαφυρῆς ἐκ νηὸς ἑλόντες δασσάμεθ’ , ὡς μή τίς μοι ἀτεμβόμενος κίοι ἴσης . 
ἀρνειὸν δ’ ἐμοὶ οἴῳ ἐυκνήμιδες ἑταῖροι μήλων δαιομένων δόσαν ἔξοχα · τὸν δ’ ἐπὶ θινὶ 
Ζηνὶ κελαινεφέι Κρονίδῃ , ὃς πᾶσιν ἀνάσσει , ῥέξας μηρί’ ἔκαιον · ὁ δ’ οὐκ ἐμπάζετο ἱρῶν , ἀλλ’ ὅ γε μερμήριξεν ὅπως ἀπολοίατο πᾶσαι νῆες ἐύσσελμοι καὶ ἐμοὶ ἐρίηρες ἑταῖροι . 
“ὣς τότε μὲν πρόπαν ἦμαρ ἐς ἠέλιον καταδύντα ἥμεθα δαινύμενοι κρέα τ’ ἄσπετα καὶ μέθυ ἡδύ · 
ἦμος δ’ ἠέλιος κατέδυ καὶ ἐπὶ κνέφας ἦλθε , δὴ τότε κοιμήθημεν ἐπὶ ῥηγμῖνι θαλάσσης . 
ἦμος δ’ ἠριγένεια φάνη ῥοδοδάκτυλος Ἠώς , δὴ τότ’ ἐγὼν ἑτάροισιν ἐποτρύνας ἐκέλευσα αὐτούς τ’ ἀμβαίνειν ἀνά τε πρυμνήσια λῦσαι · 
οἱ δ’ αἶψ’ εἴσβαινον καὶ ἐπὶ κληῖσι καθῖζον , ἑξῆς δ’ ἑζόμενοι πολιὴν ἅλα τύπτον ἐρετμοῖς . 
“ἔνθεν δὲ προτέρω πλέομεν ἀκαχήμενοι ἦτορ , ἄσμενοι ἐκ θανάτοιο , φίλους ὀλέσαντες ἑταίρους . 
“Αἰολίην δ’ ἐς νῆσον ἀφικόμεθ’ · ἔνθα δ’ ἔναιεν 
Αἴολος Ἱπποτάδης , φίλος ἀθανάτοισι θεοῖσιν , πλωτῇ ἐνὶ νήσῳ · πᾶσαν δέ τέ μιν πέρι τεῖχος χάλκεον ἄρρηκτον , λισσὴ δ’ ἀναδέδρομε πέτρη . 
τοῦ καὶ δώδεκα παῖδες ἐνὶ μεγάροις γεγάασιν , ἓξ μὲν θυγατέρες , ἓξ δ’ υἱέες ἡβώοντες · 
ἔνθ’ ὅ γε θυγατέρας πόρεν υἱάσιν εἶναι ἀκοίτις . 
οἱ δ’ αἰεὶ παρὰ πατρὶ φίλῳ καὶ μητέρι κεδνῇ δαίνυνται , παρὰ δέ σφιν ὀνείατα μυρία κεῖται , κνισῆεν δέ τε δῶμα περιστεναχίζεται αὐλῇ ἤματα · νύκτας δ’ αὖτε παρ’ αἰδοίῃς ἀλόχοισιν εὕδουσ’ ἔν τε τάπησι καὶ ἐν τρητοῖσι λέχεσσι . 
καὶ μὲν τῶν ἱκόμεσθα πόλιν καὶ δώματα καλά . 
μῆνα δὲ πάντα φίλει με καὶ ἐξερέεινεν ἕκαστα , 
Ἴλιον Ἀργείων τε νέας καὶ νόστον Ἀχαιῶν · 
καὶ μὲν ἐγὼ τῷ πάντα κατὰ μοῖραν κατέλεξα . 
ἀλλ’ ὅτε δὴ καὶ ἐγὼν ὁδὸν ᾔτεον ἠδ’ ἐκέλευον πεμπέμεν , οὐδέ τι κεῖνος ἀνήνατο , τεῦχε δὲ πομπήν . 
δῶκε δέ μ’ ἐκδείρας ἀσκὸν βοὸς ἐννεώροιο , ἔνθα δὲ βυκτάων ἀνέμων κατέδησε κέλευθα · 
κεῖνον γὰρ ταμίην ἀνέμων ποίησε Κρονίων , ἠμὲν παυέμεναι ἠδ’ ὀρνύμεν , ὅν κ’ ἐθέλῃσι . 
νηὶ δ’ ἐνὶ γλαφυρῇ κατέδει μέρμιθι φαεινῇ ἀργυρέῃ , ἵνα μή τι παραπνεύσῃ ὀλίγον περ · 
αὐτὰρ ἐμοὶ πνοιὴν Ζεφύρου προέηκεν ἀῆναι , ὄφρα φέροι νῆάς τε καὶ αὐτούς · οὐδ’ ἄρ’ ἔμελλεν ἐκτελέειν · αὐτῶν γὰρ ἀπωλόμεθ’ ἀφραδίῃσιν . 
“ἐννῆμαρ μὲν ὁμῶς πλέομεν νύκτας τε καὶ ἦμαρ , τῇ δεκάτῃ δ’ ἤδη ἀνεφαίνετο πατρὶς ἄρουρα , καὶ δὴ πυρπολέοντας ἐλεύσσομεν ἐγγὺς ἐόντες · 
ἔνθ’ ἐμὲ μὲν γλυκὺς ὕπνος ἐπήλυθε κεκμηῶτα , αἰεὶ γὰρ πόδα νηὸς ἐνώμων , οὐδέ τῳ ἄλλῳ δῶχ’ ἑτάρων , ἵνα θᾶσσον ἱκοίμεθα πατρίδα γαῖαν · 
οἱ δ’ ἕταροι ἐπέεσσι πρὸς ἀλλήλους ἀγόρευον , καί μ’ ἔφασαν χρυσόν τε καὶ ἄργυρον οἴκαδ’ ἄγεσθαι δῶρα παρ’ Αἰόλου μεγαλήτορος Ἱπποτάδαο . 
ὧδε δέ τις εἴπεσκεν ἰδὼν ἐς πλησίον ἄλλον · 
“‘ὦ πόποι , ὡς ὅδε πᾶσι φίλος καὶ τίμιός ἐστιν ἀνθρώποις , ὅτεών τε πόλιν καὶ γαῖαν ἵκηται . 
πολλὰ μὲν ἐκ Τροίης ἄγεται κειμήλια καλὰ ληίδος , ἡμεῖς δ’ αὖτε ὁμὴν ὁδὸν ἐκτελέσαντες οἴκαδε νισσόμεθα κενεὰς σὺν χεῖρας ἔχοντες · 
καὶ νῦν οἱ τάδ’ ἔδωκε χαριζόμενος φιλότητι 
Αἴολος . 
ἀλλ’ ἄγε θᾶσσον ἰδώμεθα ὅττι τάδ’ ἐστίν , ὅσσος τις χρυσός τε καὶ ἄργυρος ἀσκῷ ἔνεστιν.’ 
“ὣς ἔφασαν , βουλὴ δὲ κακὴ νίκησεν ἑταίρων · 
ἀσκὸν μὲν λῦσαν , ἄνεμοι δ’ ἐκ πάντες ὄρουσαν . 
τοὺς δ’ αἶψ’ ἁρπάξασα φέρεν πόντονδε θύελλα κλαίοντας , γαίης ἄπο πατρίδος . 
αὐτὰρ ἐγώ γε ἐγρόμενος κατὰ θυμὸν ἀμύμονα μερμήριξα , ἠὲ πεσὼν ἐκ νηὸς ἀποφθίμην ἐνὶ πόντῳ , ἦ ἀκέων τλαίην καὶ ἔτι ζωοῖσι μετείην . 
ἀλλ’ ἔτλην καὶ ἔμεινα , καλυψάμενος δ’ ἐνὶ νηὶ κείμην . 
αἱ δ’ ἐφέροντο κακῇ ἀνέμοιο θυέλλῃ αὖτις ἐπ’ Αἰολίην νῆσον , στενάχοντο δ’ ἑταῖροι . 
“ἔνθα δ’ ἐπ’ ἠπείρου βῆμεν καὶ ἀφυσσάμεθ’ ὕδωρ , αἶψα δὲ δεῖπνον ἕλοντο θοῇς παρὰ νηυσὶν ἑταῖροι . 
αὐτὰρ ἐπεὶ σίτοιό τ’ ἐπασσάμεθ’ ἠδὲ ποτῆτος , δὴ τότ’ ἐγὼ κήρυκά τ’ ὀπασσάμενος καὶ ἑταῖρον βῆν εἰς Αἰόλου κλυτὰ δώματα · τὸν δ’ ἐκίχανον δαινύμενον παρὰ ᾗ τ’ ἀλόχῳ καὶ οἷσι τέκεσσιν . 
ἐλθόντες δ’ ἐς δῶμα παρὰ σταθμοῖσιν ἐπ’ οὐδοῦ ἑζόμεθ’ · οἱ δ’ ἀνὰ θυμὸν ἐθάμβεον ἔκ τ’ ἐρέοντο · 
“‘πῶς ἦλθες , Ὀδυσεῦ ; 
τίς τοι κακὸς ἔχραε δαίμων ; 
ἦ μέν σ’ ἐνδυκέως ἀπεπέμπομεν , ὄφρ’ ἀφίκοιο πατρίδα σὴν καὶ δῶμα καὶ εἴ πού τοι φίλον ἐστίν.’ 
“ὣς φάσαν , αὐτὰρ ἐγὼ μετεφώνεον ἀχνύμενος κῆρ · 
“ἄασάν μ’ ἕταροί τε κακοὶ πρὸς τοῖσί τε ὕπνος σχέτλιος . 
ἀλλ’ ἀκέσασθε , φίλοι · δύναμις γὰρ ἐν ὑμῖν.’ 
“ὣς ἐφάμην μαλακοῖσι καθαπτόμενος ἐπέεσσιν , οἱ δ’ ἄνεῳ ἐγένοντο · πατὴρ δ’ ἠμείβετο μύθῳ · 
“‘ἔρρ’ ἐκ νήσου θᾶσσον , ἐλέγχιστε ζωόντων · 
οὐ γάρ μοι θέμις ἐστὶ κομιζέμεν οὐδ’ ἀποπέμπειν ἄνδρα τόν , ὅς κε θεοῖσιν ἀπέχθηται μακάρεσσιν · 
ἔρρε , ἐπεὶ ἄρα θεοῖσιν ἀπεχθόμενος τόδ’ ἱκάνεις.’ 
“ὣς εἰπὼν ἀπέπεμπε δόμων βαρέα στενάχοντα . 
ἔνθεν δὲ προτέρω πλέομεν ἀκαχήμενοι ἦτορ . 
τείρετο δ’ ἀνδρῶν θυμὸς ὑπ’ εἰρεσίης ἀλεγεινῆς ἡμετέρῃ ματίῃ , ἐπεὶ οὐκέτι φαίνετο πομπή . 
ἑξῆμαρ μὲν ὁμῶς πλέομεν νύκτας τε καὶ ἦμαρ , ἑβδομάτῃ δ’ ἱκόμεσθα Λάμου αἰπὺ πτολίεθρον , 
Τηλέπυλον Λαιστρυγονίην , ὅθι ποιμένα ποιμὴν ἠπύει εἰσελάων , ὁ δέ τ’ ἐξελάων ὑπακούει . 
ἔνθα κ’ ἄυπνος ἀνὴρ δοιοὺς ἐξήρατο μισθούς , τὸν μὲν βουκολέων , τὸν δ’ ἄργυφα μῆλα νομεύων · 
ἐγγὺς γὰρ νυκτός τε καὶ ἤματός εἰσι κέλευθοι . 
ἔνθ’ ἐπεὶ ἐς λιμένα κλυτὸν ἤλθομεν , ὃν πέρι πέτρη ἠλίβατος τετύχηκε διαμπερὲς ἀμφοτέρωθεν , ἀκταὶ δὲ προβλῆτες ἐναντίαι ἀλλήλῃσιν ἐν στόματι προύχουσιν , ἀραιὴ δ’ εἴσοδός ἐστιν , ἔνθ’ οἵ γ’ εἴσω πάντες ἔχον νέας ἀμφιελίσσας . 
αἱ μὲν ἄρ’ ἔντοσθεν λιμένος κοίλοιο δέδεντο πλησίαι · οὐ μὲν γάρ ποτ’ ἀέξετο κῦμά γ’ ἐν αὐτῷ , οὔτε μέγ’ οὔτ’ ὀλίγον , λευκὴ δ’ ἦν ἀμφὶ γαλήνη · 
αὐτὰρ ἐγὼν οἶος σχέθον ἔξω νῆα μέλαιναν , αὐτοῦ ἐπ’ ἐσχατιῇ , πέτρης ἐκ πείσματα δήσας · 
ἔστην δὲ σκοπιὴν ἐς παιπαλόεσσαν ἀνελθών . 
ἔνθα μὲν οὔτε βοῶν οὔτ’ ἀνδρῶν φαίνετο ἔργα , καπνὸν δ’ οἶον ὁρῶμεν ἀπὸ χθονὸς ἀίσσοντα . 
δὴ τότ’ ἐγὼν ἑτάρους προΐειν πεύθεσθαι ἰόντας , οἵ τινες ἀνέρες εἶεν ἐπὶ χθονὶ σῖτον ἔδοντες , ἄνδρε δύω κρίνας , τρίτατον κήρυχ’ ἅμ’ ὀπάσσας . 
οἱ δ’ ἴσαν ἐκβάντες λείην ὁδόν , ᾗ περ ἄμαξαι ἄστυδ’ ἀφ’ ὑψηλῶν ὀρέων καταγίνεον ὕλην , κούρῃ δὲ ξύμβληντο πρὸ ἄστεος ὑδρευούσῃ , θυγατέρ’ ἰφθίμῃ Λαιστρυγόνος Ἀντιφάταο . 
ἡ μὲν ἄρ’ ἐς κρήνην κατεβήσετο καλλιρέεθρον 
Ἀρτακίην · ἔνθεν γὰρ ὕδωρ προτὶ ἄστυ φέρεσκον · 
οἱ δὲ παριστάμενοι προσεφώνεον ἔκ τ’ ἐρέοντο ὅς τις τῶνδ’ εἴη βασιλεὺς καὶ οἷσιν ἀνάσσοι · 
ἡ δὲ μάλ’ αὐτίκα πατρὸς ἐπέφραδεν ὑψερεφὲς δῶ . 
οἱ δ’ ἐπεὶ εἰσῆλθον κλυτὰ δώματα , τὴν δὲ γυναῖκα εὗρον , ὅσην τ’ ὄρεος κορυφήν , κατὰ δ’ ἔστυγον αὐτήν . 
ἡ δ’ αἶψ’ ἐξ ἀγορῆς ἐκάλει κλυτὸν Ἀντιφατῆα , ὃν πόσιν , ὃς δὴ τοῖσιν ἐμήσατο λυγρὸν ὄλεθρον . 
αὐτίχ’ ἕνα μάρψας ἑτάρων ὡπλίσσατο δεῖπνον · 
τὼ δὲ δύ’ ἀίξαντε φυγῇ ἐπὶ νῆας ἱκέσθην . 
αὐτὰρ ὁ τεῦχε βοὴν διὰ ἄστεος · οἱ δ’ ἀίοντες φοίτων ἴφθιμοι Λαιστρυγόνες ἄλλοθεν ἄλλος , μυρίοι , οὐκ ἄνδρεσσιν ἐοικότες , ἀλλὰ Γίγασιν . 
οἵ ῥ’ ἀπὸ πετράων ἀνδραχθέσι χερμαδίοισιν βάλλον · ἄφαρ δὲ κακὸς κόναβος κατὰ νῆας ὀρώρει ἀνδρῶν τ’ ὀλλυμένων νηῶν θ’ ἅμα ἀγνυμενάων · 
ἰχθῦς δ’ ὣς πείροντες ἀτερπέα δαῖτα φέροντο . 
ὄφρ’ οἱ τοὺς ὄλεκον λιμένος πολυβενθέος ἐντός , τόφρα δ’ ἐγὼ ξίφος ὀξὺ ἐρυσσάμενος παρὰ μηροῦ τῷ ἀπὸ πείσματ’ ἔκοψα νεὸς κυανοπρῴροιο . 
αἶψα δ’ ἐμοῖς ἑτάροισιν ἐποτρύνας ἐκέλευσα ἐμβαλέειν κώπῃς , ἵν’ ὑπὲκ κακότητα φύγοιμεν · 
οἱ δ’ ἅλα πάντες ἀνέρριψαν , δείσαντες ὄλεθρον . 
ἀσπασίως δ’ ἐς πόντον ἐπηρεφέας φύγε πέτρας νηῦς ἐμή · αὐτὰρ αἱ ἄλλαι ἀολλέες αὐτόθ’ ὄλοντο . 
“ἔνθεν δὲ προτέρω πλέομεν ἀκαχήμενοι ἦτορ , ἄσμενοι ἐκ θανάτοιο , φίλους ὀλέσαντες ἑταίρους . 
Αἰαίην δ’ ἐς νῆσον ἀφικόμεθ’ · ἔνθα δ’ ἔναιε 
Κίρκη ἐυπλόκαμος , δεινὴ θεὸς αὐδήεσσα , αὐτοκασιγνήτη ὀλοόφρονος Αἰήταο · 
ἄμφω δ’ ἐκγεγάτην φαεσιμβρότου Ἠελίοιο μητρός τ’ ἐκ Πέρσης , τὴν Ὠκεανὸς τέκε παῖδα . 
ἔνθα δ’ ἐπ’ ἀκτῆς νηὶ κατηγαγόμεσθα σιωπῇ ναύλοχον ἐς λιμένα , καί τις θεὸς ἡγεμόνευεν . 
ἔνθα τότ’ ἐκβάντες δύο τ’ ἤματα καὶ δύο νύκτας κείμεθ’ ὁμοῦ καμάτῳ τε καὶ ἄλγεσι θυμὸν ἔδοντες . 
ἀλλ’ ὅτε δὴ τρίτον ἦμαρ ἐυπλόκαμος τέλεσ’ Ἠώς , καὶ τότ’ ἐγὼν ἐμὸν ἔγχος ἑλὼν καὶ φάσγανον ὀξὺ καρπαλίμως παρὰ νηὸς ἀνήιον ἐς περιωπήν , εἴ πως ἔργα ἴδοιμι βροτῶν ἐνοπήν τε πυθοίμην . 
ἔστην δὲ σκοπιὴν ἐς παιπαλόεσσαν ἀνελθών , καί μοι ἐείσατο καπνὸς ἀπὸ χθονὸς εὐρυοδείης , 
Κίρκης ἐν μεγάροισι , διὰ δρυμὰ πυκνὰ καὶ ὕλην . 
μερμήριξα δ’ ἔπειτα κατὰ φρένα καὶ κατὰ θυμὸν ἐλθεῖν ἠδὲ πυθέσθαι , ἐπεὶ ἴδον αἴθοπα καπνόν . 
ὧδε δέ μοι φρονέοντι δοάσσατο κέρδιον εἶναι , πρῶτ’ ἐλθόντ’ ἐπὶ νῆα θοὴν καὶ θῖνα θαλάσσης δεῖπνον ἑταίροισιν δόμεναι προέμεν τε πυθέσθαι . 
ἀλλ’ ὅτε δὴ σχεδὸν ἦα κιὼν νεὸς ἀμφιελίσσης , καὶ τότε τίς με θεῶν ὀλοφύρατο μοῦνον ἐόντα , ὅς ῥά μοι ὑψίκερων ἔλαφον μέγαν εἰς ὁδὸν αὐτὴν ἧκεν . 
ὁ μὲν ποταμόνδε κατήιεν ἐκ νομοῦ ὕλης πιόμενος · δὴ γάρ μιν ἔχεν μένος ἠελίοιο . 
τὸν δ’ ἐγὼ ἐκβαίνοντα κατ’ ἄκνηστιν μέσα νῶτα πλῆξα · τὸ δ’ ἀντικρὺ δόρυ χάλκεον ἐξεπέρησε , κὰδ δ’ ἔπεσ’ ἐν κονίῃσι μακών , ἀπὸ δ’ ἔπτατο θυμός . 
τῷ δ’ ἐγὼ ἐμβαίνων δόρυ χάλκεον ἐξ ὠτειλῆς εἰρυσάμην · τὸ μὲν αὖθι κατακλίνας ἐπὶ γαίῃ εἴασ’ · αὐτὰρ ἐγὼ σπασάμην ῥῶπάς τε λύγους τε , πεῖσμα δ’ , ὅσον τ’ ὄργυιαν , ἐυστρεφὲς ἀμφοτέρωθεν πλεξάμενος συνέδησα πόδας δεινοῖο πελώρου , βῆν δὲ καταλοφάδεια φέρων ἐπὶ νῆα μέλαιναν ἔγχει ἐρειδόμενος , ἐπεὶ οὔ πως ἦεν ἐπ’ ὤμου χειρὶ φέρειν ἑτέρῃ · μάλα γὰρ μέγα θηρίον ἦεν . 
κὰδ’ δ’ ἔβαλον προπάροιθε νεός , ἀνέγειρα δ’ ἑταίρους μειλιχίοις ἐπέεσσι παρασταδὸν ἄνδρα ἕκαστον · 
“ὦ φίλοι , οὐ γάρ πω καταδυσόμεθ’ ἀχνύμενοί περ εἰς Ἀίδαο δόμους , πρὶν μόρσιμον ἦμαρ ἐπέλθῃ · 
ἀλλ’ ἄγετ’ , ὄφρ’ ἐν νηὶ θοῇ βρῶσίς τε πόσις τε , μνησόμεθα βρώμης , μηδὲ τρυχώμεθα λιμῷ.’ 
“ὣς ἐφάμην , οἱ δ’ ὦκα ἐμοῖς ἐπέεσσι πίθοντο , ἐκ δὲ καλυψάμενοι παρὰ θῖν’ ἁλὸς ἀτρυγέτοιο θηήσαντ’ ἔλαφον · μάλα γὰρ μέγα θηρίον ἦεν . 
αὐτὰρ ἐπεὶ τάρπησαν ὁρώμενοι ὀφθαλμοῖσιν , χεῖρας νιψάμενοι τεύχοντ’ ἐρικυδέα δαῖτα . 
ὣς τότε μὲν πρόπαν ἦμαρ ἐς ἠέλιον καταδύντα ἥμεθα δαινύμενοι κρέα τ’ ἄσπετα καὶ μέθυ ἡδύ · 
ἦμος δ’ ἠέλιος κατέδυ καὶ ἐπὶ κνέφας ἦλθε , δὴ τότε κοιμήθημεν ἐπὶ ῥηγμῖνι θαλάσσης . 
ἦμος δ’ ἠριγένεια φάνη ῥοδοδάκτυλος Ἠώς , καὶ τότ’ ἐγὼν ἀγορὴν θέμενος μετὰ πᾶσιν ἔειπον · 
“‘κέκλυτέ μευ μύθων , κακά περ πάσχοντες ἑταῖροι · 
ὦ φίλοι , οὐ γάρ τ’ ἴδμεν , ὅπῃ ζόφος οὐδ’ ὅπῃ ἠώς , οὐδ’ ὅπῃ ἠέλιος φαεσίμβροτος εἶσ’ ὑπὸ γαῖαν , οὐδ’ ὅπῃ ἀννεῖται · ἀλλὰ φραζώμεθα θᾶσσον εἴ τις ἔτ’ ἔσται μῆτις . 
ἐγὼ δ’ οὔκ οἴομαι εἶναι . 
εἶδον γὰρ σκοπιὴν ἐς παιπαλόεσσαν ἀνελθὼν νῆσον , τὴν πέρι πόντος ἀπείριτος ἐστεφάνωται · 
αὐτὴ δὲ χθαμαλὴ κεῖται · καπνὸν δ’ ἐνὶ μέσσῃ ἔδρακον ὀφθαλμοῖσι διὰ δρυμὰ πυκνὰ καὶ ὕλην.’ 
“ὣς ἐφάμην , τοῖσιν δὲ κατεκλάσθη φίλον ἦτορ μνησαμένοις ἔργων Λαιστρυγόνος Ἀντιφάταο 
Κύκλωπός τε βίης μεγαλήτορος , ἀνδροφάγοιο . 
κλαῖον δὲ λιγέως θαλερὸν κατὰ δάκρυ χέοντες · 
ἀλλ’ οὐ γάρ τις πρῆξις ἐγίγνετο μυρομένοισιν . 
“αὐτὰρ ἐγὼ δίχα πάντας ἐυκνήμιδας ἑταίρους ἠρίθμεον , ἀρχὸν δὲ μετ’ ἀμφοτέροισιν ὄπασσα · 
τῶν μὲν ἐγὼν ἦρχον , τῶν δ’ Εὐρύλοχος θεοειδής . 
κλήρους δ’ ἐν κυνέῃ χαλκήρεϊ πάλλομεν ὦκα · 
ἐκ δ’ ἔθορε κλῆρος μεγαλήτορος Εὐρυλόχοιο . 
βῆ δ’ ἰέναι , ἅμα τῷ γε δύω καὶ εἴκοσ’ ἑταῖροι κλαίοντες · κατὰ δ’ ἄμμε λίπον γοόωντας ὄπισθεν . 
εὗρον δ’ ἐν βήσσῃσι τετυγμένα δώματα Κίρκης ξεστοῖσιν λάεσσι , περισκέπτῳ ἐνὶ χώρῳ · 
ἀμφὶ δέ μιν λύκοι ἦσαν ὀρέστεροι ἠδὲ λέοντες , τοὺς αὐτὴ κατέθελξεν , ἐπεὶ κακὰ φάρμακ’ ἔδωκεν . 
οὐδ’ οἵ γ’ ὡρμήθησαν ἐπ’ ἀνδράσιν , ἀλλ’ ἄρα τοί γε οὐρῇσιν μακρῇσι περισσαίνοντες ἀνέσταν . 
ὡς δ’ ὅτ’ ἂν ἀμφὶ ἄνακτα κύνες δαίτηθεν ἰόντα σαίνωσ’ , αἰεὶ γάρ τε φέρει μειλίγματα θυμοῦ , ὣς τοὺς ἀμφὶ λύκοι κρατερώνυχες ἠδὲ λέοντες σαῖνον · τοὶ δ’ ἔδεισαν , ἐπεὶ ἴδον αἰνὰ πέλωρα . 
ἔσταν δ’ ἐν προθύροισι θεᾶς καλλιπλοκάμοιο , 
Κίρκης δ’ ἔνδον ἄκουον ἀειδούσης ὀπὶ καλῇ , ἱστὸν ἐποιχομένης μέγαν ἄμβροτον , οἷα θεάων λεπτά τε καὶ χαρίεντα καὶ ἀγλαὰ ἔργα πέλονται . 
τοῖσι δὲ μύθων ἦρχε Πολίτης ὄρχαμος ἀνδρῶν , ὅς μοι κήδιστος ἑτάρων ἦν κεδνότατός τε · 
“ὦ φίλοι , ἔνδον γάρ τις ἐποιχομένη μέγαν ἱστὸν καλὸν ἀοιδιάει , δάπεδον δ’ ἅπαν ἀμφιμέμυκεν , ἢ θεὸς ἠὲ γυνή · ἀλλὰ φθεγγώμεθα θᾶσσον.’ 
“ὣς ἄρ’ ἐφώνησεν , τοὶ δὲ φθέγγοντο καλεῦντες . 
ἡ δ’ αἶψ’ ἐξελθοῦσα θύρας ὤιξε φαεινὰς καὶ κάλει · οἱ δ’ ἅμα πάντες ἀιδρείῃσιν ἕποντο · 
Εὐρύλοχος δ’ ὑπέμεινεν , ὀισάμενος δόλον εἶναι . 
εἷσεν δ’ εἰσαγαγοῦσα κατὰ κλισμούς τε θρόνους τε , ἐν δέ σφιν τυρόν τε καὶ ἄλφιτα καὶ μέλι χλωρὸν οἴνῳ Πραμνείῳ ἐκύκα · ἀνέμισγε δὲ σίτῳ φάρμακα λύγρ’ , ἵνα πάγχυ λαθοίατο πατρίδος αἴης . 
αὐτὰρ ἐπεὶ δῶκέν τε καὶ ἔκπιον , αὐτίκ’ ἔπειτα ῥάβδῳ πεπληγυῖα κατὰ συφεοῖσιν ἐέργνυ . 
οἱ δὲ συῶν μὲν ἔχον κεφαλὰς φωνήν τε τρίχας τε καὶ δέμας , αὐτὰρ νοῦς ἦν ἔμπεδος , ὡς τὸ πάρος περ . 
ὣς οἱ μὲν κλαίοντες ἐέρχατο , τοῖσι δὲ Κίρκη πάρ ῥ’ ἄκυλον βάλανόν τε βάλεν καρπόν τε κρανείης ἔδμεναι , οἷα σύες χαμαιευνάδες αἰὲν ἔδουσιν . 
“Εὐρύλοχος δ’ αἶψ’ ἦλθε θοὴν ἐπὶ νῆα μέλαιναν ἀγγελίην ἑτάρων ἐρέων καὶ ἀδευκέα πότμον . 
οὐδέ τι ἐκφάσθαι δύνατο ἔπος ἱέμενός περ , κῆρ ἄχεϊ μεγάλῳ βεβολημένος · ἐν δέ οἱ ὄσσε δακρυόφιν πίμπλαντο , γόον δ’ ὠίετο θυμός . 
ἀλλ’ ὅτε δή μιν πάντες ἀγασσάμεθ’ ἐξερέοντες , καὶ τότε τῶν ἄλλων ἑτάρων κατέλεξεν ὄλεθρον · 
“‘ἤιομεν , ὡς ἐκέλευες , ἀνὰ δρυμά , φαίδιμ’ Ὀδυσσεῦ · 
εὕρομεν ἐν βήσσῃσι τετυγμένα δώματα καλὰ ξεστοῖσιν λάεσσι , περισκέπτῳ ἐνὶ χώρῳ . 
ἔνθα δέ τις μέγαν ἱστὸν ἐποιχομένη λίγ’ ἄειδεν , ἢ θεὸς ἠὲ γυνή · τοὶ δὲ φθέγγοντο καλεῦντες . 
ἡ δ’ αἶψ’ ἐξελθοῦσα θύρας ὤιξε φαεινὰς καὶ κάλει · οἱ δ’ ἅμα πάντες ἀιδρείῃσιν ἕποντο · 
αὐτὰρ ἐγὼν ὑπέμεινα , ὀισάμενος δόλον εἶναι . 
οἱ δ’ ἅμ’ ἀιστώθησαν ἀολλέες , οὐδέ τις αὐτῶν ἐξεφάνη · δηρὸν δὲ καθήμενος ἐσκοπίαζον.’ 
“ὣς ἔφατ’ , αὐτὰρ ἐγὼ περὶ μὲν ξίφος ἀργυρόηλον ὤμοιιν βαλόμην , μέγα χάλκεον , ἀμφὶ δὲ τόξα · 
τὸν δ’ ἂψ ἠνώγεα αὐτὴν ὁδὸν ἡγήσασθαι . 
αὐτὰρ ὅ γ’ ἀμφοτέρῃσι λαβὼν ἐλλίσσετο γούνων καί μ’ ὀλοφυρόμενος ἔπεα πτερόεντα προσηύδα · 
“‘μή μ’ ἄγε κεῖσ’ ἀέκοντα , διοτρεφές , ἀλλὰ λίπ’ αὐτοῦ . 
οἶδα γάρ , ὡς οὔτ’ αὐτὸς ἐλεύσεαι οὔτε τιν’ ἄλλον ἄξεις σῶν ἑτάρων . 
ἀλλὰ ξὺν τοίσδεσι θᾶσσον φεύγωμεν · ἔτι γάρ κεν ἀλύξαιμεν κακὸν ἦμαρ.’ 
“ὣς ἔφατ’ , αὐτὰρ ἐγώ μιν ἀμειβόμενος προσέειπον · 
Εὐρύλοχ’ , ἦ τοι μὲν σὺ μέν’ αὐτοῦ τῷδ’ ἐνὶ χώρῳ ἔσθων καὶ πίνων κοίλῃ παρὰ νηὶ μελαίνῃ · 
αὐτὰρ ἐγὼν εἶμι , κρατερὴ δέ μοι ἔπλετ’ ἀνάγκη.’ 
“ὣς εἰπὼν παρὰ νηὸς ἀνήιον ἠδὲ θαλάσσης . 
ἀλλ’ ὅτε δὴ ἄρ’ ἔμελλον ἰὼν ἱερὰς ἀνὰ βήσσας 
Κίρκης ἵξεσθαι πολυφαρμάκου ἐς μέγα δῶμα , ἔνθα μοι Ἑρμείας χρυσόρραπις ἀντεβόλησεν ἐρχομένῳ πρὸς δῶμα , νεηνίῃ ἀνδρὶ ἐοικώς , πρῶτον ὑπηνήτῃ , τοῦ περ χαριεστάτη ἥβη · 
ἔν τ’ ἄρα μοι φῦ χειρί , ἔπος τ’ ἔφατ’ ἔκ τ’ ὀνόμαζε · 
“‘πῇ δὴ αὖτ’ , ὦ δύστηνε , δῑ ἄκριας ἔρχεαι οἶος , χώρου ἄιδρις ἐών ; 
ἕταροι δέ τοι οἵδ’ ἐνὶ Κίρκης ἔρχαται ὥς τε σύες πυκινοὺς κευθμῶνας ἔχοντες . 
ἦ τοὺς λυσόμενος δεῦρ’ ἔρχεαι ; 
οὐδέ σέ φημι αὐτὸν νοστήσειν , μενέεις δὲ σύ γ’ , ἔνθα περ ἄλλοι . 
ἀλλ’ ἄγε δή σε κακῶν ἐκλύσομαι ἠδὲ σαώσω . 
τῆ , τόδε φάρμακον ἐσθλὸν ἔχων ἐς δώματα Κίρκης ἔρχευ , ὅ κέν τοι κρατὸς ἀλάλκῃσιν κακὸν ἦμαρ . 
πάντα δέ τοι ἐρέω ὀλοφώια δήνεα Κίρκης . 
τεύξει τοι κυκεῶ , βαλέει δ’ ἐν φάρμακα σίτῳ . 
ἀλλ’ οὐδ’ ὣς θέλξαι σε δυνήσεται · οὐ γὰρ ἐάσει φάρμακον ἐσθλόν , ὅ τοι δώσω , ἐρέω δὲ ἕκαστα . 
ὁππότε κεν Κίρκη σ’ ἐλάσῃ περιμήκεϊ ῥάβδῳ , δὴ τότε σὺ ξίφος ὀξὺ ἐρυσσάμενος παρὰ μηροῦ 
Κίρκῃ ἐπαῖξαι , ὥς τε κτάμεναι μενεαίνων . 
ἡ δέ σ’ ὑποδείσασα κελήσεται εὐνηθῆναι · 
ἔνθα σὺ μηκέτ’ ἔπειτ’ ἀπανήνασθαι θεοῦ εὐνήν , ὄφρα κέ τοι λύσῃ θ’ ἑτάρους αὐτόν τε κομίσσῃ · 
ἀλλὰ κέλεσθαί μιν μακάρων μέγαν ὅρκον ὀμόσσαι , μή τί τοι αὐτῷ πῆμα κακὸν βουλευσέμεν ἄλλο , μή σ’ ἀπογυμνωθέντα κακὸν καὶ ἀνήνορα θήῃ.’ 
“ὣς ἄρα φωνήσας πόρε φάρμακον ἀργεϊφόντης ἐκ γαίης ἐρύσας , καί μοι φύσιν αὐτοῦ ἔδειξε . 
ῥίζῃ μὲν μέλαν ἔσκε , γάλακτι δὲ εἴκελον ἄνθος · 
μῶλυ δέ μιν καλέουσι θεοί · χαλεπὸν δέ τ’ ὀρύσσειν ἀνδράσι γε θνητοῖσι , θεοὶ δέ τε πάντα δύνανται . 
Ἑρμείας μὲν ἔπειτ’ ἀπέβη πρὸς μακρὸν Ὄλυμπον νῆσον ἀν’ ὑλήεσσαν , ἐγὼ δ’ ἐς δώματα Κίρκης ἤια , πολλὰ δέ μοι κραδίη πόρφυρε κιόντι . 
ἔστην δ’ εἰνὶ θύρῃσι θεᾶς καλλιπλοκάμοιο · 
ἔνθα στὰς ἐβόησα , θεὰ δέ μευ ἔκλυεν αὐδῆς . 
ἡ δ’ αἶψ’ ἐξελθοῦσα θύρας ὤιξε φαεινὰς καὶ κάλει · αὐτὰρ ἐγὼν ἑπόμην ἀκαχήμενος ἦτορ . 
εἷσε δέ μ’ εἰσαγαγοῦσα ἐπὶ θρόνου ἀργυροήλου καλοῦ δαιδαλέου · ὑπὸ δὲ θρῆνυς ποσὶν ἦεν · 
τεῦχε δέ μοι κυκεῶ χρυσέῳ δέπαι , ὄφρα πίοιμι , ἐν δέ τε φάρμακον ἧκε , κακὰ φρονέουσ’ ἐνὶ θυμῷ . 
αὐτὰρ ἐπεὶ δῶκέν τε καὶ ἔκπιον , οὐδέ μ’ ἔθελξε , ῥάβδῳ πεπληγυῖα ἔπος τ’ ἔφατ’ ἔκ τ’ ὀνόμαζεν · 
‘ἔρχεο νῦν συφεόνδε , μετ’ ἄλλων λέξο ἑταίρων.’ 
“ὣς φάτ’ , ἐγὼ δ’ ἄορ ὀξὺ ἐρυσσάμενος παρὰ μηροῦ 
Κίρκῃ ἐπήιξα ὥς τε κτάμεναι μενεαίνων . 
ἡ δὲ μέγα ἰάχουσα ὑπέδραμε καὶ λάβε γούνων , καί μ’ ὀλοφυρομένη ἔπεα πτερόεντα προσηύδα · 
“‘τίς πόθεν εἰς ἀνδρῶν ; 
πόθι τοι πόλις ἠδὲ τοκῆες ; 
θαῦμά μ’ ἔχει ὡς οὔ τι πιὼν τάδε φάρμακ’ ἐθέλχθης · 
οὐδὲ γὰρ οὐδέ τις ἄλλος ἀνὴρ τάδε φάρμακ’ ἀνέτλη , ὅς κε πίῃ καὶ πρῶτον ἀμείψεται ἕρκος ὀδόντων . 
σοὶ δέ τις ἐν στήθεσσιν ἀκήλητος νόος ἐστίν . 
ἦ σύ γ’ Ὀδυσσεύς ἐσσι πολύτροπος , ὅν τέ μοι αἰεὶ φάσκεν ἐλεύσεσθαι χρυσόρραπις ἀργεϊφόντης , ἐκ Τροίης ἀνιόντα θοῇ σὺν νηὶ μελαίνῃ . 
ἀλλ’ ἄγε δὴ κολεῷ μὲν ἄορ θέο , νῶι δ’ ἔπειτα εὐνῆς ἡμετέρης ἐπιβείομεν , ὄφρα μιγέντε εὐνῇ καὶ φιλότητι πεποίθομεν ἀλλήλοισιν.’ 
“ὣς ἔφατ’ , αὐτὰρ ἐγώ μιν ἀμειβόμενος προσέειπον · 
‘ὦ Κίρκη , πῶς γάρ με κέλεαι σοὶ ἤπιον εἶναι , ἥ μοι σῦς μὲν ἔθηκας ἐνὶ μεγάροισιν ἑταίρους , αὐτὸν δ’ ἐνθάδ’ ἔχουσα δολοφρονέουσα κελεύεις ἐς θάλαμόν τ’ ἰέναι καὶ σῆς ἐπιβήμεναι εὐνῆς , ὄφρα με γυμνωθέντα κακὸν καὶ ἀνήνορα θήῃς . 
οὐδ’ ἂν ἐγώ γ’ ἐθέλοιμι τεῆς ἐπιβήμεναι εὐνῆς , εἰ μή μοι τλαίης γε , θεά , μέγαν ὅρκον ὀμόσσαι μή τί μοι αὐτῷ πῆμα κακὸν βουλευσέμεν ἄλλο.’ 
“ὣς ἐφάμην , ἡ δ’ αὐτίκ’ ἀπώμνυεν , ὡς ἐκέλευον . 
αὐτὰρ ἐπεί ῥ’ ὄμοσέν τε τελεύτησέν τε τὸν ὅρκον , καὶ τότ’ ἐγὼ Κίρκης ἐπέβην περικαλλέος εὐνῆς . 
“ἀμφίπολοι δ’ ἄρα τέως μὲν ἐνὶ μεγάροισι πένοντο τέσσαρες , αἵ οἱ δῶμα κάτα δρήστειραι ἔασι · 
γίγνονται δ’ ἄρα ταί γ’ ἔκ τε κρηνέων ἀπό τ’ ἀλσέων ἔκ θ’ ἱερῶν ποταμῶν , οἵ τ’ εἰς ἅλαδε προρέουσι . 
τάων ἡ μὲν ἔβαλλε θρόνοις ἔνι ῥήγεα καλὰ πορφύρεα καθύπερθ’ , ὑπένερθε δὲ λῖθ’ ὑπέβαλλεν · 
ἡ δ’ ἑτέρη προπάροιθε θρόνων ἐτίταινε τραπέζας ἀργυρέας , ἐπὶ δέ σφι τίθει χρύσεια κάνεια · 
ἡ δὲ τρίτη κρητῆρι μελίφρονα οἶνον ἐκίρνα ἡδὺν ἐν ἀργυρέῳ , νέμε δὲ χρύσεια κύπελλα · 
ἡ δὲ τετάρτη ὕδωρ ἐφόρει καὶ πῦρ ἀνέκαιε πολλὸν ὑπὸ τρίποδι μεγάλῳ · ἰαίνετο δ’ ὕδωρ . 
αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ , ἔς ῥ’ ἀσάμινθον ἕσασα λό’ ἐκ τρίποδος μεγάλοιο , θυμῆρες κεράσασα , κατὰ κρατός τε καὶ ὤμων , ὄφρα μοι ἐκ κάματον θυμοφθόρον εἵλετο γυίων . 
αὐτὰρ ἐπεὶ λοῦσέν τε καὶ ἔχρισεν λίπ’ ἐλαίῳ , ἀμφὶ δέ με χλαῖναν καλὴν βάλεν ἠδὲ χιτῶνα , εἷσε δέ μ’ εἰσαγαγοῦσα ἐπὶ θρόνου ἀργυροήλου καλοῦ δαιδαλέου , ὑπὸ δὲ θρῆνυς ποσὶν ἦεν · 
χέρνιβα δ’ ἀμφίπολος προχόῳ ἐπέχευε φέρουσα καλῇ χρυσείῃ , ὑπὲρ ἀργυρέοιο λέβητος , νίψασθαι · παρὰ δὲ ξεστὴν ἐτάνυσσε τράπεζαν . 
σῖτον δ’ αἰδοίη ταμίη παρέθηκε φέρουσα , εἴδατα πόλλ’ ἐπιθεῖσα , χαριζομένη παρεόντων . 
ἐσθέμεναι δ’ ἐκέλευεν · ἐμῷ δ’ οὐχ ἥνδανε θυμῷ , ἀλλ’ ἥμην ἀλλοφρονέων , κακὰ δ’ ὄσσετο θυμός . 
“Κίρκη δ’ ὡς ἐνόησεν ἔμ’ ἥμενον οὐδ’ ἐπὶ σίτῳ χεῖρας ἰάλλοντα , κρατερὸν δέ με πένθος ἔχοντα , ἄγχι παρισταμένη ἔπεα πτερόεντα προσηύδα · 
“ 
‘τίφθ’ οὕτως , Ὀδυσεῦ , κατ’ ἄρ’ ἕζεαι ἶσος ἀναύδῳ , θυμὸν ἔδων , βρώμης δ’ οὐχ ἅπτεαι οὐδὲ ποτῆτος ; 
ἦ τινά που δόλον ἄλλον ὀίεαι · οὐδέ τί σε χρὴ δειδίμεν · ἤδη γάρ τοι ἀπώμοσα καρτερὸν ὅρκον.’ 
“ὣς ἔφατ’ , αὐτὰρ ἐγώ μιν ἀμειβόμενος προσέειπον · 
‘ὦ Κίρκη , τίς γάρ κεν ἀνήρ , ὃς ἐναίσιμος εἴη , πρὶν τλαίη πάσσασθαι ἐδητύος ἠδὲ ποτῆτος , πρὶν λύσασθ’ ἑτάρους καὶ ἐν ὀφθαλμοῖσιν ἰδέσθαι ; 
ἀλλ’ εἰ δὴ πρόφρασσα πιεῖν φαγέμεν τε κελεύεις , λῦσον , ἵν’ ὀφθαλμοῖσιν ἴδω ἐρίηρας ἑταίρους.’ 
“ὣς ἐφάμην , Κίρκη δὲ διὲκ μεγάροιο βεβήκει ῥάβδον ἔχουσ’ ἐν χειρί , θύρας δ’ ἀνέῳξε συφειοῦ , ἐκ δ’ ἔλασεν σιάλοισιν ἐοικότας ἐννεώροισιν . 
οἱ μὲν ἔπειτ’ ἔστησαν ἐναντίοι , ἡ δὲ δῑ αὐτῶν ἐρχομένη προσάλειφεν ἑκάστῳ φάρμακον ἄλλο . 
τῶν δ’ ἐκ μὲν μελέων τρίχες ἔρρεον , ἃς πρὶν ἔφυσε φάρμακον οὐλόμενον , τό σφιν πόρε πότνια Κίρκη · 
ἄνδρες δ’ ἂψ ἐγένοντο νεώτεροι ἢ πάρος ἦσαν , καὶ πολὺ καλλίονες καὶ μείζονες εἰσοράασθαι . 
ἔγνωσαν δέ μ’ ἐκεῖνοι ἔφυν τ’ ἐν χερσὶν ἕκαστος . 
πᾶσιν δ’ ἱμερόεις ὑπέδυ γόος , ἀμφὶ δὲ δῶμα σμερδαλέον κονάβιζε · θεὰ δ’ ἐλέαιρε καὶ αὐτή . 
“ἡ δέ μευ ἄγχι στᾶσα προσηύδα δῖα θεάων · 
‘διογενὲς Λαερτιάδη , πολυμήχαν’ Ὀδυσσεῦ , ἔρχεο νῦν ἐπὶ νῆα θοὴν καὶ θῖνα θαλάσσης . 
νῆα μὲν ἂρ πάμπρωτον ἐρύσσατε ἤπειρόνδε , κτήματα δ’ ἐν σπήεσσι πελάσσατε ὅπλα τε πάντα · 
αὐτὸς δ’ ἂψ ἰέναι καὶ ἄγειν ἐρίηρας ἑταίρους.’ 
“ὣς ἔφατ’ , αὐτὰρ ἐμοί γ’ ἐπεπείθετο θυμὸς ἀγήνωρ , βῆν δ’ ἰέναι ἐπὶ νῆα θοὴν καὶ θῖνα θαλάσσης . 
εὗρον ἔπειτ’ ἐπὶ νηὶ θοῇ ἐρίηρας ἑταίρους οἴκτρ’ ὀλοφυρομένους , θαλερὸν κατὰ δάκρυ χέοντας . 
ὡς δ’ ὅτ’ ἂν ἄγραυλοι πόριες περὶ βοῦς ἀγελαίας , ἐλθούσας ἐς κόπρον , ἐπὴν βοτάνης κορέσωνται , πᾶσαι ἅμα σκαίρουσιν ἐναντίαι · οὐδ’ ἔτι σηκοὶ ἴσχουσ’ , ἀλλ’ ἁδινὸν μυκώμεναι ἀμφιθέουσι · 
μητέρας · ὣς ἔμ’ ἐκεῖνοι ἐπεὶ ἴδον ὀφθαλμοῖσι , δακρυόεντες ἔχυντο · δόκησε δ’ ἄρα σφίσι θυμὸς ὣς ἔμεν , ὡς εἰ πατρίδ’ ἱκοίατο καὶ πόλιν αὐτὴν τρηχείης Ἰθάκης , ἵνα τ’ ἔτραφεν ἠδ’ ἐγένοντο . 
καί μ’ ὀλοφυρόμενοι ἔπεα πτερόεντα προσηύδων · 
“ 
‘σοὶ μὲν νοστήσαντι , διοτρεφές , ὣς ἐχάρημεν , ὡς εἴ τ’ εἰς Ἰθάκην ἀφικοίμεθα πατρίδα γαῖαν · 
ἀλλ’ ἄγε , τῶν ἄλλων ἑτάρων κατάλεξον ὄλεθρον.’ 
“ὣς ἔφαν , αὐτὰρ ἐγὼ προσέφην μαλακοῖς ἐπέεσσι · 
‘νῆα μὲν ἂρ πάμπρωτον ἐρύσσομεν ἤπειρόνδε , κτήματα δ’ ἐν σπήεσσι πελάσσομεν ὅπλα τε πάντα · 
αὐτοὶ δ’ ὀτρύνεσθε ἐμοὶ ἅμα πάντες ἕπεσθαι , ὄφρα ἴδηθ’ ἑτάρους ἱεροῖς ἐν δώμασι Κίρκης πίνοντας καὶ ἔδοντας · ἐπηετανὸν γὰρ ἔχουσιν.’ 
“ὣς ἐφάμην , οἱ δ’ ὦκα ἐμοῖς ἐπέεσσι πίθοντο . 
Εὐρύλοχος δέ μοι οἶος ἐρύκανε πάντας ἑταίρους · 
καί σφεας φωνήσας ἔπεα πτερόεντα προσηύδα · 
“‘ἆ δειλοί , πόσ’ ἴμεν ; 
τί κακῶν ἱμείρετε τούτων ; 
Κίρκης ἐς μέγαρον καταβήμεναι , ἥ κεν ἅπαντας ἢ σῦς ἠὲ λύκους ποιήσεται ἠὲ λέοντας , οἵ κέν οἱ μέγα δῶμα φυλάσσοιμεν καὶ ἀνάγκῃ , ὥς περ Κύκλωψ ἔρξ’ , ὅτε οἱ μέσσαυλον ἵκοντο ἡμέτεροι ἕταροι , σὺν δ’ ὁ θρασὺς εἵπετ’ Ὀδυσσεύς · 
τούτου γὰρ καὶ κεῖνοι ἀτασθαλίῃσιν ὄλοντο.’ 
“ὣς ἔφατ’ , αὐτὰρ ἐγώ γε μετὰ φρεσὶ μερμήριξα , σπασσάμενος τανύηκες ἄορ παχέος παρὰ μηροῦ , τῷ οἱ ἀποπλήξας κεφαλὴν οὖδάσδε πελάσσαι , καὶ πηῷ περ ἐόντι μάλα σχεδόν · ἀλλά μ’ ἑταῖροι μειλιχίοις ἐπέεσσιν ἐρήτυον ἄλλοθεν ἄλλος · 
“‘διογενές , τοῦτον μὲν ἐάσομεν , εἰ σὺ κελεύεις , αὐτοῦ πὰρ νηί τε μένειν καὶ νῆα ἔρυσθαι · 
ἡμῖν δ’ ἡγεμόνεῡ ἱερὰ πρὸς δώματα Κίρκης.’ 
“ὣς φάμενοι παρὰ νηὸς ἀνήιον ἠδὲ θαλάσσης . 
οὐδὲ μὲν Εὐρύλοχος κοίλῃ παρὰ νηὶ λέλειπτο , ἀλλ’ ἕπετ’ · ἔδεισεν γὰρ ἐμὴν ἔκπαγλον ἐνιπήν . 
“τόφρα δὲ τοὺς ἄλλους ἑτάρους ἐν δώμασι Κίρκη ἐνδυκέως λοῦσέν τε καὶ ἔχρισεν λίπ’ ἐλαίῳ , ἀμφὶ δ’ ἄρα χλαίνας οὔλας βάλεν ἠδὲ χιτῶνας · 
δαινυμένους δ’ ἐὺ πάντας ἐφεύρομεν ἐν μεγάροισιν . 
οἱ δ’ ἐπεὶ ἀλλήλους εἶδον φράσσαντό τ’ ἐσάντα , κλαῖον ὀδυρόμενοι , περὶ δὲ στεναχίζετο δῶμα . 
ἡ δέ μευ ἄγχι στᾶσα προσηύδα δῖα θεάων · 
“‘μηκέτι νῦν θαλερὸν γόον ὄρνυτε · οἶδα καὶ αὐτὴ ἠμὲν ὅσ’ ἐν πόντῳ πάθετ’ ἄλγεα ἰχθυόεντι , ἠδ’ ὅσ’ ἀνάρσιοι ἄνδρες ἐδηλήσαντ’ ἐπὶ χέρσου . 
ἀλλ’ ἄγετ’ ἐσθίετε βρώμην καὶ πίνετε οἶνον , εἰς ὅ κεν αὖτις θυμὸν ἐνὶ στήθεσσι λάβητε , οἷον ὅτε πρώτιστον ἐλείπετε πατρίδα γαῖαν τρηχείης Ἰθάκης . 
νῦν δ’ ἀσκελέες καὶ ἄθυμοι , αἰὲν ἄλης χαλεπῆς μεμνημένοι , οὐδέ ποθ’ ὕμιν θυμὸς ἐν εὐφροσύνῃ , ἐπεὶ ἦ μάλα πολλὰ πέποσθε.’ 
“ὣς ἔφαθ’ , ἡμῖν δ’ αὖτ’ ἐπεπείθετο θυμὸς ἀγήνωρ . 
ἔνθα μὲν ἤματα πάντα τελεσφόρον εἰς ἐνιαυτὸν ἥμεθα δαινύμενοι κρέα τ’ ἄσπετα καὶ μέθυ ἡδύ · 
ἀλλ’ ὅτε δή ῥ’ ἐνιαυτὸς ἔην , περὶ δ’ ἔτραπον ὧραι μηνῶν φθινόντων , περὶ δ’ ἤματα μακρὰ τελέσθη , καὶ τότε μ’ ἐκκαλέσαντες ἔφαν ἐρίηρες ἑταῖροι · 
“‘δαιμόνῑ , ἤδη νῦν μιμνήσκεο πατρίδος αἴης , εἴ τοι θέσφατόν ἐστι σαωθῆναι καὶ ἱκέσθαι οἶκον ἐς ὑψόροφον καὶ σὴν ἐς πατρίδα γαῖαν.’ 
“ὣς ἔφαν , αὐτὰρ ἐμοί γ’ ἐπεπείθετο θυμὸς ἀγήνωρ . 
ὣς τότε μὲν πρόπαν ἦμαρ ἐς ἠέλιον καταδύντα ἥμεθα , δαινύμενοι κρέα τ’ ἄσπετα καὶ μέθυ ἡδύ · 
ἦμος δ’ ἠέλιος κατέδυ καὶ ἐπὶ κνέφας ἦλθεν , οἱ μὲν κοιμήσαντο κατὰ μέγαρα σκιόεντα . 
αὐτὰρ ἐγὼ Κίρκης ἐπιβὰς περικαλλέος εὐνῆς γούνων ἐλλιτάνευσα , θεὰ δέ μευ ἔκλυεν αὐδῆς · 
καί μιν φωνήσας ἔπεα πτερόεντα προσηύδων · 
“‘ὢ Κίρκη , τέλεσόν μοι ὑπόσχεσιν ἥν περ ὑπέστης , οἴκαδε πεμψέμεναι · θυμὸς δέ μοι ἔσσυται ἤδη , ἠδ’ ἄλλων ἑτάρων , οἵ μευ φθινύθουσι φίλον κῆρ ἀμφ’ ἔμ’ ὀδυρόμενοι , ὅτε που σύ γε νόσφι γένηαι.’ 
“ὣς ἐφάμην , ἡ δ’ αὐτίκ’ ἀμείβετο δῖα θεάων · 
‘διογενὲς Λαερτιάδη , πολυμήχαν’ Ὀδυσσεῦ , μηκέτι νῦν ἀέκοντες ἐμῷ ἐνὶ μίμνετε οἴκῳ . 
ἀλλ’ ἄλλην χρὴ πρῶτον ὁδὸν τελέσαι καὶ ἱκέσθαι εἰς Ἀίδαο δόμους καὶ ἐπαινῆς Περσεφονείης , ψυχῇ χρησομένους Θηβαίου Τειρεσίαο , μάντηος ἀλαοῦ , τοῦ τε φρένες ἔμπεδοί εἰσι · 
τῷ καὶ τεθνηῶτι νόον πόρε Περσεφόνεια , οἴῳ πεπνῦσθαι , τοὶ δὲ σκιαὶ ἀίσσουσιν.’ 
“ὣς ἔφατ’ , αὐτὰρ ἐμοί γε κατεκλάσθη φίλον ἦτορ · 
κλαῖον δ’ ἐν λεχέεσσι καθήμενος , οὐδέ νύ μοι κῆρ ἤθελ’ ἔτι ζώειν καὶ ὁρᾶν φάος ἠελίοιο . 
αὐτὰρ ἐπεὶ κλαίων τε κυλινδόμενος τ’ ἐκορέσθην , καὶ τότε δή μιν ἔπεσσιν ἀμειβόμενος προσέειπον · 
“‘ὢ Κίρκη , τίς γὰρ ταύτην ὁδὸν ἡγεμονεύσει ; 
εἰς Ἄϊδος δ’ οὔ πώ τις ἀφίκετο νηὶ μελαίνῃ.’ 
“ὣς ἐφάμην , ἡ δ’ αὐτίκ’ ἀμείβετο δῖα θεάων · 
‘διογενὲς Λαερτιάδη , πολυμήχαν’ Ὀδυσσεῦ , μή τί τοι ἡγεμόνος γε ποθὴ παρὰ νηὶ μελέσθω , ἱστὸν δὲ στήσας , ἀνά θ’ ἱστία λευκὰ πετάσσας ἧσθαι · τὴν δέ κέ τοι πνοιὴ Βορέαο φέρῃσιν . 
ἀλλ’ ὁπότ’ ἂν δὴ νηὶ δῑ Ὠκεανοῖο περήσῃς , ἔνθ’ ἀκτή τε λάχεια καὶ ἄλσεα Περσεφονείης , μακραί τ’ αἴγειροι καὶ ἰτέαι ὠλεσίκαρποι , νῆα μὲν αὐτοῦ κέλσαι ἐπ’ Ὠκεανῷ βαθυδίνῃ , αὐτὸς δ’ εἰς Ἀίδεω ἰέναι δόμον εὐρώεντα . 
ἔνθα μὲν εἰς Ἀχέροντα Πυριφλεγέθων τε ῥέουσιν 
Κώκυτός θ’ , ὃς δὴ Στυγὸς ὕδατός ἐστιν ἀπορρώξ , πέτρη τε ξύνεσίς τε δύω ποταμῶν ἐριδούπων · 
ἔνθα δ’ ἔπειθ’ , ἥρως , χριμφθεὶς πέλας , ὥς σε κελεύω , βόθρον ὀρύξαι , ὅσον τε πυγούσιον ἔνθα καὶ ἔνθα , ἀμφ’ αὐτῷ δὲ χοὴν χεῖσθαι πᾶσιν νεκύεσσιν , πρῶτα μελικρήτῳ , μετέπειτα δὲ ἡδέι οἴνῳ , τὸ τρίτον αὖθ’ ὕδατι · ἐπὶ δ’ ἄλφιτα λευκὰ παλύνειν . 
πολλὰ δὲ γουνοῦσθαι νεκύων ἀμενηνὰ κάρηνα , ἐλθὼν εἰς Ἰθάκην στεῖραν βοῦν , ἥ τις ἀρίστη , ῥέξειν ἐν μεγάροισι πυρήν τ’ ἐμπλησέμεν ἐσθλῶν , 
Τειρεσίῃ δ’ ἀπάνευθεν ὄιν ἱερευσέμεν οἴῳ παμμέλαν’ , ὃς μήλοισι μεταπρέπει ὑμετέροισιν . 
αὐτὰρ ἐπὴν εὐχῇσι λίσῃ κλυτὰ ἔθνεα νεκρῶν , ἔνθ’ ὄιν ἀρνειὸν ῥέζειν θῆλύν τε μέλαιναν εἰς Ἔρεβος στρέψας , αὐτὸς δ’ ἀπονόσφι τραπέσθαι ἱέμενος ποταμοῖο ῥοάων · ἔνθα δὲ πολλαὶ ψυχαὶ ἐλεύσονται νεκύων κατατεθνηώτων . 
δὴ τότ’ ἔπειθ’ ἑτάροισιν ἐποτρῦναι καὶ ἀνῶξαι μῆλα , τὰ δὴ κατάκειτ’ ἐσφαγμένα νηλέι χαλκῷ , δείραντας κατακῆαι , ἐπεύξασθαι δὲ θεοῖσιν , ἰφθίμῳ τ’ Ἀίδῃ καὶ ἐπαινῇ Περσεφονείῃ · 
αὐτὸς δὲ ξίφος ὀξὺ ἐρυσσάμενος παρὰ μηροῦ ἧσθαι , μηδὲ ἐᾶν νεκύων ἀμενηνὰ κάρηνα αἵματος ἆσσον ἴμεν , πρὶν Τειρεσίαο πυθέσθαι . 
ἔνθα τοι αὐτίκα μάντις ἐλεύσεται , ὄρχαμε λαῶν , ὅς κέν τοι εἴπῃσιν ὁδὸν καὶ μέτρα κελεύθου νόστον θ’ , ὡς ἐπὶ πόντον ἐλεύσεαι ἰχθυόεντα.’ 
“ὣς ἔφατ’ , αὐτίκα δὲ χρυσόθρονος ἤλυθεν Ἠώς . 
ἀμφὶ δέ με χλαῖνάν τε χιτῶνά τε εἵματα ἕσσεν · 
αὐτὴ δ’ ἀργύφεον φᾶρος μέγα ἕννυτο νύμφη , λεπτὸν καὶ χαρίεν , περὶ δὲ ζώνην βάλετ’ ἰξυῖ καλὴν χρυσείην , κεφαλῇ δ’ ἐπέθηκε καλύπτρην . 
αὐτὰρ ἐγὼ διὰ δώματ’ ἰὼν ὤτρυνον ἑταίρους μειλιχίοις ἐπέεσσι παρασταδὸν ἄνδρα ἕκαστον · 
“‘μηκέτι νῦν εὕδοντες ἀωτεῖτε γλυκὺν ὕπνον , ἀλλ’ ἴομεν · δὴ γάρ μοι ἐπέφραδε πότνια Κίρκη.’ 
“ὣς ἐφάμην , τοῖσιν δ’ ἐπεπείθετο θυμὸς ἀγήνωρ . 
οὐδὲ μὲν οὐδ’ ἔνθεν περ ἀπήμονας ἦγον ἑταίρους . 
Ἐλπήνωρ δέ τις ἔσκε νεώτατος , οὔτε τι λίην ἄλκιμος ἐν πολέμῳ οὔτε φρεσὶν ᾗσιν ἀρηρώς · 
ὅς μοι ἄνευθ’ ἑτάρων ἱεροῖς ἐν δώμασι Κίρκης , ψύχεος ἱμείρων , κατελέξατο οἰνοβαρείων . 
κινυμένων δ’ ἑτάρων ὅμαδον καὶ δοῦπον ἀκούσας ἐξαπίνης ἀνόρουσε καὶ ἐκλάθετο φρεσὶν ᾗσιν ἄψορρον καταβῆναι ἰὼν ἐς κλίμακα μακρήν , ἀλλὰ καταντικρὺ τέγεος πέσεν · ἐκ δέ οἱ αὐχὴν ἀστραγάλων ἐάγη , ψυχὴ δ’ Ἄϊδόσδε κατῆλθεν . 
“ἐρχομένοισι δὲ τοῖσιν ἐγὼ μετὰ μῦθον ἔειπον · 
‘φάσθε νύ που οἶκόνδε φίλην ἐς πατρίδα γαῖαν ἔρχεσθ’ · ἄλλην δ’ ἧμιν ὁδὸν τεκμήρατο Κίρκη , εἰς Ἀίδαο δόμους καὶ ἐπαινῆς Περσεφονείης ψυχῇ χρησομένους Θηβαίου Τειρεσίαο.’ 
“ὣς ἐφάμην , τοῖσιν δὲ κατεκλάσθη φίλον ἦτορ , ἑζόμενοι δὲ κατ’ αὖθι γόων τίλλοντό τε χαίτας · 
ἀλλ’ οὐ γάρ τις πρῆξις ἐγίγνετο μυρομένοισιν . 
“ἀλλ’ ὅτε δή ῥ’ ἐπὶ νῆα θοὴν καὶ θῖνα θαλάσσης ᾔομεν ἀχνύμενοι θαλερὸν κατὰ δάκρυ χέοντες , τόφρα δ’ ἄρ’ οἰχομένη Κίρκη παρὰ νηὶ μελαίνῃ ἀρνειὸν κατέδησεν ὄιν θῆλύν τε μέλαιναν , ῥεῖα παρεξελθοῦσα · τίς ἂν θεὸν οὐκ ἐθέλοντα ὀφθαλμοῖσιν ἴδοιτ’ ἢ ἔνθ’ ἢ ἔνθα κιόντα ; 
“αὐτὰρ ἐπεί ῥ’ ἐπὶ νῆα κατήλθομεν ἠδὲ θάλασσαν , νῆα μὲν ἂρ πάμπρωτον ἐρύσσαμεν εἰς ἅλα δῖαν , ἐν δ’ ἱστὸν τιθέμεσθα καὶ ἱστία νηὶ μελαίνῃ , ἐν δὲ τὰ μῆλα λαβόντες ἐβήσαμεν , ἂν δὲ καὶ αὐτοὶ βαίνομεν ἀχνύμενοι θαλερὸν κατὰ δάκρυ χέοντες . 
ἡμῖν δ’ αὖ κατόπισθε νεὸς κυανοπρῴροιο ἴκμενον οὖρον ἵει πλησίστιον , ἐσθλὸν ἑταῖρον , 
Κίρκη εὐπλόκαμος , δεινὴ θεὸς αὐδήεσσα . 
ἡμεῖς δ’ ὅπλα ἕκαστα πονησάμενοι κατὰ νῆα ἥμεθα · τὴν δ’ ἄνεμός τε κυβερνήτης τ’ ἴθυνε . 
τῆς δὲ πανημερίης τέταθ’ ἱστία ποντοπορούσης · 
δύσετό τ’ ἠέλιος σκιόωντό τε πᾶσαι ἀγυιαί . 
“ἡ δ’ ἐς πείραθ’ ἵκανε βαθυρρόου Ὠκεανοῖο . 
ἔνθα δὲ Κιμμερίων ἀνδρῶν δῆμός τε πόλις τε , ἠέρι καὶ νεφέλῃ κεκαλυμμένοι · οὐδέ ποτ’ αὐτοὺς ἠέλιος φαέθων καταδέρκεται ἀκτίνεσσιν , οὔθ’ ὁπότ’ ἂν στείχῃσι πρὸς οὐρανὸν ἀστερόεντα , οὔθ’ ὅτ’ ἂν ἂψ ἐπὶ γαῖαν ἀπ’ οὐρανόθεν προτράπηται , ἀλλ’ ἐπὶ νὺξ ὀλοὴ τέταται δειλοῖσι βροτοῖσι . 
νῆα μὲν ἔνθ’ ἐλθόντες ἐκέλσαμεν , ἐκ δὲ τὰ μῆλα εἱλόμεθ’ · αὐτοὶ δ’ αὖτε παρὰ ῥόον Ὠκεανοῖο ᾔομεν , ὄφρ’ ἐς χῶρον ἀφικόμεθ’ , ὃν φράσε Κίρκη . 
“ἔνθ’ ἱερήια μὲν Περιμήδης Εὐρύλοχός τε ἔσχον · ἐγὼ δ’ ἄορ ὀξὺ ἐρυσσάμενος παρὰ μηροῦ βόθρον ὄρυξ’ ὅσσον τε πυγούσιον ἔνθα καὶ ἔνθα , ἀμφ’ αὐτῷ δὲ χοὴν χεόμην πᾶσιν νεκύεσσι , πρῶτα μελικρήτῳ , μετέπειτα δὲ ἡδέι οἴνῳ , τὸ τρίτον αὖθ’ ὕδατι · ἐπὶ δ’ ἄλφιτα λευκὰ πάλυνον . 
πολλὰ δὲ γουνούμην νεκύων ἀμενηνὰ κάρηνα , ἐλθὼν εἰς Ἰθάκην στεῖραν βοῦν , ἥ τις ἀρίστη , ῥέξειν ἐν μεγάροισι πυρήν τ’ ἐμπλησέμεν ἐσθλῶν , 
Τειρεσίῃ δ’ ἀπάνευθεν ὄιν ἱερευσέμεν οἴῳ παμμέλαν’ , ὃς μήλοισι μεταπρέπει ἡμετέροισι . 
τοὺς δ’ ἐπεὶ εὐχωλῇσι λιτῇσί τε , ἔθνεα νεκρῶν , ἐλλισάμην , τὰ δὲ μῆλα λαβὼν ἀπεδειροτόμησα ἐς βόθρον , ῥέε δ’ αἷμα κελαινεφές · αἱ δ’ ἀγέροντο ψυχαὶ ὑπὲξ Ἐρέβευς νεκύων κατατεθνηώτων . 
νύμφαι τ’ ἠίθεοί τε πολύτλητοί τε γέροντες παρθενικαί τ’ ἀταλαὶ νεοπενθέα θυμὸν ἔχουσαι , πολλοὶ δ’ οὐτάμενοι χαλκήρεσιν ἐγχείῃσιν , ἄνδρες ἀρηίφατοι βεβροτωμένα τεύχε’ ἔχοντες · 
οἳ πολλοὶ περὶ βόθρον ἐφοίτων ἄλλοθεν ἄλλος θεσπεσίῃ ἰαχῇ · ἐμὲ δὲ χλωρὸν δέος ᾕρει . 
δὴ τότ’ ἔπειθ’ ἑτάροισιν ἐποτρύνας ἐκέλευσα μῆλα , τὰ δὴ κατέκειτ’ ἐσφαγμένα νηλέι χαλκῷ , δείραντας κατακῆαι , ἐπεύξασθαι δὲ θεοῖσιν , ἰφθίμῳ τ’ Ἀΐδῃ καὶ ἐπαινῇ Περσεφονείῃ · 
αὐτὸς δὲ ξίφος ὀξὺ ἐρυσσάμενος παρὰ μηροῦ ἥμην , οὐδ’ εἴων νεκύων ἀμενηνὰ κάρηνα αἵματος ἆσσον ἴμεν , πρὶν Τειρεσίαο πυθέσθαι . 
“πρώτη δὲ ψυχὴ Ἐλπήνορος ἦλθεν ἑταίρου · 
οὐ γάρ πω ἐτέθαπτο ὑπὸ χθονὸς εὐρυοδείης · 
σῶμα γὰρ ἐν Κίρκης μεγάρῳ κατελείπομεν ἡμεῖς ἄκλαυτον καὶ ἄθαπτον , ἐπεὶ πόνος ἄλλος ἔπειγε . 
τὸν μὲν ἐγὼ δάκρυσα ἰδὼν ἐλέησά τε θυμῷ , καί μιν φωνήσας ἔπεα πτερόεντα προσηύδων · 
“Ἐλπῆνορ , πῶς ἦλθες ὑπὸ ζόφον ἠερόεντα ; 
ἔφθης πεζὸς ἰὼν ἢ ἐγὼ σὺν νηὶ μελαίνῃ . 
“ὣς ἐφάμην , ὁ δέ μ’ οἰμώξας ἠμείβετο μύθῳ · 
‘διογενὲς Λαερτιάδη , πολυμήχαν’ Ὀδυσσεῦ , ἆσέ με δαίμονος αἶσα κακὴ καὶ ἀθέσφατος οἶνος . 
Κίρκης δ’ ἐν μεγάρῳ καταλέγμενος οὐκ ἐνόησα ἄψορρον καταβῆναι ἰὼν ἐς κλίμακα μακρήν , ἀλλὰ καταντικρὺ τέγεος πέσον · ἐκ δέ μοι αὐχὴν ἀστραγάλων ἐάγη , ψυχὴ δ’ Ἄϊδόσδε κατῆλθε . 
νῦν δέ σε τῶν ὄπιθεν γουνάζομαι , οὐ παρεόντων , πρός τ’ ἀλόχου καὶ πατρός , ὅ σ’ ἔτρεφε τυτθὸν ἐόντα , 
Τηλεμάχου θ’ , ὃν μοῦνον ἐνὶ μεγάροισιν ἔλειπες · 
οἶδα γὰρ ὡς ἐνθένδε κιὼν δόμου ἐξ Ἀίδαο νῆσον ἐς Αἰαίην σχήσεις ἐυεργέα νῆα · 
ἔνθα σ’ ἔπειτα , ἄναξ , κέλομαι μνήσασθαι ἐμεῖο . 
μή μ’ ἄκλαυτον ἄθαπτον ἰὼν ὄπιθεν καταλείπειν νοσφισθείς , μή τοί τι θεῶν μήνιμα γένωμαι , ἀλλά με κακκῆαι σὺν τεύχεσιν , ἅσσα μοι ἔστιν , σῆμά τέ μοι χεῦαι πολιῆς ἐπὶ θινὶ θαλάσσης , ἀνδρὸς δυστήνοιο καὶ ἐσσομένοισι πυθέσθαι . 
ταῦτά τέ μοι τελέσαι πῆξαί τ’ ἐπὶ τύμβῳ ἐρετμόν , τῷ καὶ ζωὸς ἔρεσσον ἐὼν μετ’ ἐμοῖς ἑτάροισιν.’ 
“ὣς ἔφατ’ , αὐτὰρ ἐγώ μιν ἀμειβόμενος προσέειπον · 
‘ταῦτά τοι , ὦ δύστηνε , τελευτήσω τε καὶ ἔρξω.’ 
“νῶι μὲν ὣς ἐπέεσσιν ἀμειβομένω στυγεροῖσιν ἥμεθ’ , ἐγὼ μὲν ἄνευθεν ἐφ’ αἵματι φάσγανον ἴσχων , εἴδωλον δ’ ἑτέρωθεν ἑταίρου πόλλ’ ἀγόρευεν · 
“ἦλθε δ’ ἐπὶ ψυχὴ μητρὸς κατατεθνηυίης , 
Αὐτολύκου θυγάτηρ μεγαλήτορος Ἀντίκλεια , τὴν ζωὴν κατέλειπον ἰὼν εἰς Ἴλιον ἱρήν . 
τὴν μὲν ἐγὼ δάκρυσα ἰδὼν ἐλέησά τε θυμῷ · 
ἀλλ’ οὐδ’ ὣς εἴων προτέρην , πυκινόν περ ἀχεύων , αἵματος ἆσσον ἴμεν , πρὶν Τειρεσίαο πυθέσθαι . 
“ἦλθε δ’ ἐπὶ ψυχὴ Θηβαίου Τειρεσίαο χρύσεον σκῆπτρον ἔχων , ἐμὲ δ’ ἔγνω καὶ προσέειπεν · 
‘διογενὲς Λαερτιάδη , πολυμήχαν’ Ὀδυσσεῦ , τίπτ’ αὖτ’ , ὦ δύστηνε , λιπὼν φάος ἠελίοιο ἤλυθες , ὄφρα ἴδῃ νέκυας καὶ ἀτερπέα χῶρον ; 
ἀλλ’ ἀποχάζεο βόθρου , ἄπισχε δὲ φάσγανον ὀξύ , αἵματος ὄφρα πίω καί τοι νημερτέα εἴπω.’ 
“ὣς φάτ’ , ἐγὼ δ’ ἀναχασσάμενος ξίφος ἀργυρόηλον κουλεῷ ἐγκατέπηξ’ . 
ὁ δ’ ἐπεὶ πίεν αἷμα κελαινόν , καὶ τότε δή μ’ ἐπέεσσι προσηύδα μάντις ἀμύμων · 
“‘νόστον δίζηαι μελιηδέα , φαίδιμ’ Ὀδυσσεῦ · 
τὸν δέ τοι ἀργαλέον θήσει θεός · οὐ γὰρ ὀίω λήσειν ἐννοσίγαιον , ὅ τοι κότον ἔνθετο θυμῷ χωόμενος ὅτι οἱ υἱὸν φίλον ἐξαλάωσας . 
ἀλλ’ ἔτι μέν κε καὶ ὣς κακά περ πάσχοντες ἵκοισθε , αἴ κ’ ἐθέλῃς σὸν θυμὸν ἐρυκακέειν καὶ ἑταίρων , ὁππότε κε πρῶτον πελάσῃς ἐυεργέα νῆα 
Θρινακίῃ νήσῳ , προφυγὼν ἰοειδέα πόντον , βοσκομένας δ’ εὕρητε βόας καὶ ἴφια μῆλα 
Ἠελίου , ὃς πάντ’ ἐφορᾷ καὶ πάντ’ ἐπακούει . 
τὰς εἰ μέν κ’ ἀσινέας ἐάᾳς νόστου τε μέδηαι , καί κεν ἔτ’ εἰς Ἰθάκην κακά περ πάσχοντες ἵκοισθε · 
εἰ δέ κε σίνηαι , τότε τοι τεκμαίρομ’ ὄλεθρον , νηί τε καὶ ἑτάροις . 
αὐτὸς δ’ εἴ πέρ κεν ἀλύξῃς , ὀψὲ κακῶς νεῖαι , ὀλέσας ἄπο πάντας ἑταίρους , νηὸς ἐπ’ ἀλλοτρίης · δήεις δ’ ἐν πήματα οἴκῳ , ἄνδρας ὑπερφιάλους , οἵ τοι βίοτον κατέδουσι μνώμενοι ἀντιθέην ἄλοχον καὶ ἕδνα διδόντες . 
ἀλλ’ ἦ τοι κείνων γε βίας ἀποτίσεαι ἐλθών · 
αὐτὰρ ἐπὴν μνηστῆρας ἐνὶ μεγάροισι τεοῖσι κτείνῃς ἠὲ δόλῳ ἢ ἀμφαδὸν ὀξέι χαλκῷ , ἔρχεσθαι δὴ ἔπειτα λαβὼν ἐυῆρες ἐρετμόν , εἰς ὅ κε τοὺς ἀφίκηαι οἳ οὐκ ἴσασι θάλασσαν ἀνέρες , οὐδέ θ’ ἅλεσσι μεμιγμένον εἶδαρ ἔδουσιν · 
οὐδ’ ἄρα τοί γ’ ἴσασι νέας φοινικοπαρῄους οὐδ’ ἐυήρε’ ἐρετμά , τά τε πτερὰ νηυσὶ πέλονται . 
σῆμα δέ τοι ἐρέω μάλ’ ἀριφραδές , οὐδέ σε λήσει · 
ὁππότε κεν δή τοι συμβλήμενος ἄλλος ὁδίτης φήῃ ἀθηρηλοιγὸν ἔχειν ἀνὰ φαιδίμῳ ὤμῳ , καὶ τότε δὴ γαίῃ πήξας ἐυῆρες ἐρετμόν , ῥέξας ἱερὰ καλὰ Ποσειδάωνι ἄνακτι , ἀρνειὸν ταῦρόν τε συῶν τ’ ἐπιβήτορα κάπρον , οἴκαδ’ ἀποστείχειν ἔρδειν θ’ ἱερᾶς ἑκατόμβας ἀθανάτοισι θεοῖσι , τοὶ οὐρανὸν εὐρὺν ἔχουσι , πᾶσι μάλ’ ἑξείης . 
θάνατος δέ τοι ἐξ ἁλὸς αὐτῷ ἀβληχρὸς μάλα τοῖος ἐλεύσεται , ὅς κέ σε πέφνῃ γήραι ὕπο λιπαρῷ ἀρημένον · ἀμφὶ δὲ λαοὶ ὄλβιοι ἔσσονται . 
τὰ δέ τοι νημερτέα εἴρω.’ 
“ὣς ἔφατ’ , αὐτὰρ ἐγώ μιν ἀμειβόμενος προσέειπον · 
“Τειρεσίη , τὰ μὲν ἄρ που ἐπέκλωσαν θεοὶ αὐτοί . 
ἀλλ’ ἄγε μοι τόδε εἰπὲ καὶ ἀτρεκέως κατάλεξον · 
μητρὸς τήνδ’ ὁρόω ψυχὴν κατατεθνηυίης · 
ἡ δ’ ἀκέουσ’ ἧσται σχεδὸν αἵματος , οὐδ’ ἑὸν υἱὸν ἔτλη ἐσάντα ἰδεῖν οὐδὲ προτιμυθήσασθαι . 
εἰπέ , ἄναξ , πῶς κέν με ἀναγνοίη τὸν ἐόντα ; ” 
“ὣς ἐφάμην , ὁ δέ μ’ αὐτίκ’ ἀμειβόμενος προσέειπεν · 
“ῥηΐδιόν τοι ἔπος ἐρέω καὶ ἐπὶ φρεσὶ θήσω . 
ὅν τινα μέν κεν ἐᾷς νεκύων κατατεθνηώτων αἵματος ἆσσον ἴμεν , ὁ δέ τοι νημερτὲς ἐνίψει · 
ᾧ δέ κ’ ἐπιφθονέῃς , ὁ δέ τοι πάλιν εἶσιν ὀπίσσω.’ 
“ὣς φαμένη ψυχὴ μὲν ἔβη δόμον Ἄϊδος εἴσω 
Τειρεσίαο ἄνακτος , ἐπεὶ κατὰ θέσφατ’ ἔλεξεν · 
αὐτὰρ ἐγὼν αὐτοῦ μένον ἔμπεδον , ὄφρ’ ἐπὶ μήτηρ ἤλυθε καὶ πίεν αἷμα κελαινεφές · αὐτίκα δ’ ἔγνω , καί μ’ ὀλοφυρομένη ἔπεα πτερόεντα προσηύδα · 
“‘τέκνον ἐμόν , πῶς ἦλθες ὑπὸ ζόφον ἠερόεντα ζωὸς ἐών ; 
χαλεπὸν δὲ τάδε ζωοῖσιν ὁρᾶσθαι . 
μέσσῳ γὰρ μεγάλοι ποταμοὶ καὶ δεινὰ ῥέεθρα , 
Ὠκεανὸς μὲν πρῶτα , τὸν οὔ πως ἔστι περῆσαι πεζὸν ἐόντ’ , ἢν μή τις ἔχῃ ἐυεργέα νῆα . 
ἦ νῦν δὴ Τροίηθεν ἀλώμενος ἐνθάδ’ ἱκάνεις νηί τε καὶ ἑτάροισι πολὺν χρόνον ; 
οὐδέ πω ἦλθες εἰς Ἰθάκην , οὐδ’ εἶδες ἐνὶ μεγάροισι γυναῖκα ; ” 
“ὣς ἔφατ’ , αὐτὰρ ἐγώ μιν ἀμειβόμενος προσέειπον · 
‘μῆτερ ἐμή , χρειώ με κατήγαγεν εἰς Ἀίδαο ψυχῇ χρησόμενον Θηβαίου Τειρεσίαο · 
οὐ γάρ πω σχεδὸν ἦλθον Ἀχαιΐδος , οὐδέ πω ἁμῆς γῆς ἐπέβην , ἀλλ’ αἰὲν ἔχων ἀλάλημαι ὀιζύν , ἐξ οὗ τὰ πρώτισθ’ ἑπόμην Ἀγαμέμνονι δίῳ 
Ἴλιον εἰς ἐύπωλον , ἵνα Τρώεσσι μαχοίμην . 
ἀλλ’ ἄγε μοι τόδε εἰπὲ καὶ ἀτρεκέως κατάλεξον · 
τίς νύ σε κὴρ ἐδάμασσε τανηλεγέος θανάτοιο ; 
ἦ δολιχὴ νοῦσος , ἦ Ἄρτεμις ἰοχέαιρα οἷς ἀγανοῖς βελέεσσιν ἐποιχομένη κατέπεφνεν ; 
εἰπὲ δέ μοι πατρός τε καὶ υἱέος , ὃν κατέλειπον , ἢ ἔτι πὰρ κείνοισιν ἐμὸν γέρας , ἦέ τις ἤδη ἀνδρῶν ἄλλος ἔχει , ἐμὲ δ’ οὐκέτι φασὶ νέεσθαι . 
εἰπὲ δέ μοι μνηστῆς ἀλόχου βουλήν τε νόον τε , ἠὲ μένει παρὰ παιδὶ καὶ ἔμπεδα πάντα φυλάσσει ἦ ἤδη μιν ἔγημεν Ἀχαιῶν ὅς τις ἄριστος.’ 
“ὣς ἐφάμην , ἡ δ’ αὐτίκ’ ἀμείβετο πότνια μήτηρ · 
‘καὶ λίην κείνη γε μένει τετληότι θυμῷ σοῖσιν ἐνὶ μεγάροισιν · ὀιζυραὶ δέ οἱ αἰεὶ φθίνουσιν νύκτες τε καὶ ἤματα δάκρυ χεούσῃ . 
σὸν δ’ οὔ πώ τις ἔχει καλὸν γέρας , ἀλλὰ ἕκηλος 
Τηλέμαχος τεμένεα νέμεται καὶ δαῖτας ἐίσας δαίνυται , ἃς ἐπέοικε δικασπόλον ἄνδρ’ ἀλεγύνειν · 
πάντες γὰρ καλέουσι . 
πατὴρ δὲ σὸς αὐτόθι μίμνει ἀγρῷ , οὐδὲ πόλινδε κατέρχεται . 
οὐδέ οἱ εὐναὶ δέμνια καὶ χλαῖναι καὶ ῥήγεα σιγαλόεντα , ἀλλ’ ὅ γε χεῖμα μὲν εὕδει ὅθι δμῶες ἐνὶ οἴκῳ , ἐν κόνι ἄγχι πυρός , κακὰ δὲ χροῒ εἵματα εἷται · 
αὐτὰρ ἐπὴν ἔλθῃσι θέρος τεθαλυῖά τ’ ὀπώρη , πάντῃ οἱ κατὰ γουνὸν ἀλωῆς οἰνοπέδοιο φύλλων κεκλιμένων χθαμαλαὶ βεβλήαται εὐναί . 
ἔνθ’ ὅ γε κεῖτ’ ἀχέων , μέγα δὲ φρεσὶ πένθος ἀέξει σὸν νόστον ποθέων , χαλεπὸν δ’ ἐπὶ γῆρας ἱκάνει . 
οὕτω γὰρ καὶ ἐγὼν ὀλόμην καὶ πότμον ἐπέσπον · 
οὔτ’ ἐμέ γ’ ἐν μεγάροισιν ἐύσκοπος ἰοχέαιρα οἷς ἀγανοῖς βελέεσσιν ἐποιχομένη κατέπεφνεν , οὔτε τις οὖν μοι νοῦσος ἐπήλυθεν , ἥ τε μάλιστα τηκεδόνι στυγερῇ μελέων ἐξείλετο θυμόν · 
ἀλλά με σός τε πόθος σά τε μήδεα , φαίδιμ’ Ὀδυσσεῦ , σή τ’ ἀγανοφροσύνη μελιηδέα θυμὸν ἀπηύρα.’ 
“ὣς ἔφατ’ , αὐτὰρ ἐγώ γ’ ἔθελον φρεσὶ μερμηρίξας μητρὸς ἐμῆς ψυχὴν ἑλέειν κατατεθνηυίης . 
τρὶς μὲν ἐφωρμήθην , ἑλέειν τέ με θυμὸς ἀνώγει , τρὶς δέ μοι ἐκ χειρῶν σκιῇ εἴκελον ἢ καὶ ὀνείρῳ ἔπτατ’ . 
ἐμοὶ δ’ ἄχος ὀξὺ γενέσκετο κηρόθι μᾶλλον , καί μιν φωνήσας ἔπεα πτερόεντα προσηύδων · 
“‘μῆτερ ἐμή , τί νύ μ’ οὐ μίμνεις ἑλέειν μεμαῶτα , ὄφρα καὶ εἰν Ἀίδαο φίλας περὶ χεῖρε βαλόντε ἀμφοτέρω κρυεροῖο τεταρπώμεσθα γόοιο ; 
ἦ τί μοι εἴδωλον τόδ’ ἀγαυὴ Περσεφόνεια ὤτρυν’ , ὄφρ’ ἔτι μᾶλλον ὀδυρόμενος στεναχίζω ; “ 
“ὣς ἐφάμην , ἡ δ’ αὐτίκ’ ἀμείβετο πότνια μήτηρ · 
‘ὤ μοι , τέκνον ἐμόν , περὶ πάντων κάμμορε φωτῶν , οὔ τί σε Περσεφόνεια Διὸς θυγάτηρ ἀπαφίσκει , ἀλλ’ αὕτη δίκη ἐστὶ βροτῶν , ὅτε τίς κε θάνῃσιν · 
οὐ γὰρ ἔτι σάρκας τε καὶ ὀστέα ἶνες ἔχουσιν , ἀλλὰ τὰ μέν τε πυρὸς κρατερὸν μένος αἰθομένοιο δαμνᾷ , ἐπεί κε πρῶτα λίπῃ λεύκ’ ὀστέα θυμός , ψυχὴ δ’ ἠύτ’ ὄνειρος ἀποπταμένη πεπότηται . 
ἀλλὰ φόωσδε τάχιστα λιλαίεο · ταῦτα δὲ πάντα ἴσθ’ , ἵνα καὶ μετόπισθε τεῇ εἴπῃσθα γυναικί.’ 
“νῶι μὲν ὣς ἐπέεσσιν ἀμειβόμεθ’ , αἱ δὲ γυναῖκες ἤλυθον , ὤτρυνεν γὰρ ἀγαυὴ Περσεφόνεια , ὅσσαι ἀριστήων ἄλοχοι ἔσαν ἠδὲ θύγατρες . 
αἱ δ’ ἀμφ’ αἷμα κελαινὸν ἀολλέες ἠγερέθοντο , αὐτὰρ ἐγὼ βούλευον ὅπως ἐρέοιμι ἑκάστην . 
ἥδε δέ μοι κατὰ θυμὸν ἀρίστη φαίνετο βουλή · 
σπασσάμενος τανύηκες ἄορ παχέος παρὰ μηροῦ οὐκ εἴων πίνειν ἅμα πάσας αἷμα κελαινόν . 
αἱ δὲ προμνηστῖναι ἐπήισαν , ἠδὲ ἑκάστη ὃν γόνον ἐξαγόρευεν · ἐγὼ δ’ ἐρέεινον ἁπάσας . 
“ἔνθ’ ἦ τοι πρώτην Τυρὼ ἴδον εὐπατέρειαν , ἣ φάτο Σαλμωνῆος ἀμύμονος ἔκγονος εἶναι , φῆ δὲ Κρηθῆος γυνὴ ἔμμεναι Αἰολίδαο · 
ἣ ποταμοῦ ἠράσσατ’ Ἐνιπῆος θείοιο , ὃς πολὺ κάλλιστος ποταμῶν ἐπὶ γαῖαν ἵησι , καί ῥ’ ἐπ’ Ἐνιπῆος πωλέσκετο καλὰ ῥέεθρα . 
τῷ δ’ ἄρα εἰσάμενος γαιήοχος ἐννοσίγαιος ἐν προχοῇς ποταμοῦ παρελέξατο δινήεντος · 
πορφύρεον δ’ ἄρα κῦμα περιστάθη , οὔρεϊ ἶσον , κυρτωθέν , κρύψεν δὲ θεὸν θνητήν τε γυναῖκα . 
λῦσε δὲ παρθενίην ζώνην , κατὰ δ’ ὕπνον ἔχευεν . 
αὐτὰρ ἐπεί ῥ’ ἐτέλεσσε θεὸς φιλοτήσια ἔργα , ἔν τ’ ἄρα οἱ φῦ χειρί , ἔπος τ’ ἔφατ’ ἔκ τ’ ὀνόμαζε · 
“‘χαῖρε , γύναι , φιλότητι · περιπλομένου δ’ ἐνιαυτοῦ τέξεις ἀγλαὰ τέκνα , ἐπεὶ οὐκ ἀποφώλιοι εὐναὶ ἀθανάτων · σὺ δὲ τοὺς κομέειν ἀτιταλλέμεναί τε . 
νῦν δ’ ἔρχευ πρὸς δῶμα , καὶ ἴσχεο μηδ’ ὀνομήνῃς · 
αὐτὰρ ἐγώ τοί εἰμι Ποσειδάων ἐνοσίχθων.’ 
“ὣς εἰπὼν ὑπὸ πόντον ἐδύσετο κυμαίνοντα . 
ἡ δ’ ὑποκυσαμένη Πελίην τέκε καὶ Νηλῆα , τὼ κρατερὼ θεράποντε Διὸς μεγάλοιο γενέσθην ἀμφοτέρω · Πελίης μὲν ἐν εὐρυχόρῳ Ἰαωλκῷ ναῖε πολύρρηνος , ὁ δ’ ἄρ’ ἐν Πύλῳ ἠμαθόεντι . 
τοὺς δ’ ἑτέρους Κρηθῆι τέκεν βασίλεια γυναικῶν , 
Αἴσονά τ’ ἠδὲ Φέρητ’ Ἀμυθάονά θ’ ἱππιοχάρμην . 
“τὴν δὲ μετ’ Ἀντιόπην ἴδον , Ἀσωποῖο θύγατρα , ἣ δὴ καὶ Διὸς εὔχετ’ ἐν ἀγκοίνῃσιν ἰαῦσαι , καί ῥ’ ἔτεκεν δύο παῖδ’ , Ἀμφίονά τε Ζῆθόν τε , οἳ πρῶτοι Θήβης ἕδος ἔκτισαν ἑπταπύλοιο , πύργωσάν τ’ , ἐπεὶ οὐ μὲν ἀπύργωτόν γ’ ἐδύναντο ναιέμεν εὐρύχορον Θήβην , κρατερώ περ ἐόντε . 
“τὴν δὲ μετ’ Ἀλκμήνην ἴδον , Ἀμφιτρύωνος ἄκοιτιν , ἥ ῥ’ Ἡρακλῆα θρασυμέμνονα θυμολέοντα γείνατ’ ἐν ἀγκοίνῃσι Διὸς μεγάλοιο μιγεῖσα · 
καὶ Μεγάρην , Κρείοντος ὑπερθύμοιο θύγατρα , τὴν ἔχεν Ἀμφιτρύωνος υἱὸς μένος αἰὲν ἀτειρής . 
“μητέρα τ’ Οἰδιπόδαο ἴδον , καλὴν Ἐπικάστην , ἣ μέγα ἔργον ἔρεξεν ἀιδρείῃσι νόοιο γημαμένη ᾧ υἷι · ὁ δ’ ὃν πατέρ’ ἐξεναρίξας γῆμεν · ἄφαρ δ’ ἀνάπυστα θεοὶ θέσαν ἀνθρώποισιν . 
ἀλλ’ ὁ μὲν ἐν Θήβῃ πολυηράτῳ ἄλγεα πάσχων 
Καδμείων ἤνασσε θεῶν ὀλοὰς διὰ βουλάς · 
ἡ δ’ ἔβη εἰς Ἀίδαο πυλάρταο κρατεροῖο , ἁψαμένη βρόχον αἰπὺν ἀφ’ ὑψηλοῖο μελάθρου , ᾧ ἄχεϊ σχομένη · τῷ δ’ ἄλγεα κάλλιπ’ ὀπίσσω πολλὰ μάλ’ , ὅσσα τε μητρὸς Ἐρινύες ἐκτελέουσιν . 
“καὶ Χλῶριν εἶδον περικαλλέα , τήν ποτε Νηλεὺς γῆμεν ἑὸν διὰ κάλλος , ἐπεὶ πόρε μυρία ἕδνα , ὁπλοτάτην κούρην Ἀμφίονος Ἰασίδαο , ὅς ποτ’ ἐν Ὀρχομενῷ Μινυείῳ ἶφι ἄνασσεν · 
ἡ δὲ Πύλου βασίλευε , τέκεν δέ οἱ ἀγλαὰ τέκνα , 
Νέστορά τε Χρόνιον τε Περικλύμενόν τ’ ἀγέρωχον . 
τοῖσι δ’ ἐπ’ ἰφθίμην Πηρὼ τέκε , θαῦμα βροτοῖσι , τὴν πάντες μνώοντο περικτίται · οὐδ’ ἄρα Νηλεὺς τῷ ἐδίδου ὃς μὴ ἕλικας βόας εὐρυμετώπους ἐκ Φυλάκης ἐλάσειε βίης Ἰφικληείης ἀργαλέας · τὰς δ’ οἶος ὑπέσχετο μάντις ἀμύμων ἐξελάαν · χαλεπὴ δὲ θεοῦ κατὰ μοῖρα πέδησε , δεσμοί τ’ ἀργαλέοι καὶ βουκόλοι ἀγροιῶται . 
ἀλλ’ ὅτε δὴ μῆνές τε καὶ ἡμέραι ἐξετελεῦντο ἂψ περιτελλομένου ἔτεος καὶ ἐπήλυθον ὧραι , καὶ τότε δή μιν ἔλυσε βίη Ἰφικληείη , θέσφατα πάντ’ εἰπόντα · Διὸς δ’ ἐτελείετο βουλή . 
“καὶ Λήδην εἶδον , τὴν Τυνδαρέου παράκοιτιν , ἥ ῥ’ ὑπὸ Τυνδαρέῳ κρατερόφρονε γείνατο παῖδε , 
Κάστορά θ’ ἱππόδαμον καὶ πὺξ ἀγαθὸν Πολυδεύκεα , τοὺς ἄμφω ζωοὺς κατέχει φυσίζοος αἶα · 
οἳ καὶ νέρθεν γῆς τιμὴν πρὸς Ζηνὸς ἔχοντες ἄλλοτε μὲν ζώουσ’ ἑτερήμεροι , ἄλλοτε δ’ αὖτε τεθνᾶσιν · τιμὴν δὲ λελόγχασιν ἶσα θεοῖσι . 
“τὴν δὲ μετ’ Ἰφιμέδειαν , Ἀλωῆος παράκοιτιν εἴσιδον , ἣ δὴ φάσκε Ποσειδάωνι μιγῆναι , καί ῥ’ ἔτεκεν δύο παῖδε , μινυνθαδίω δ’ ἐγενέσθην , 
Ὦτόν τ’ ἀντίθεον τηλεκλειτόν τ’ Ἐφιάλτην , οὓς δὴ μηκίστους θρέψε ζείδωρος ἄρουρα καὶ πολὺ καλλίστους μετά γε κλυτὸν Ὠρίωνα · 
ἐννέωροι γὰρ τοί γε καὶ ἐννεαπήχεες ἦσαν εὖρος , ἀτὰρ μῆκός γε γενέσθην ἐννεόργυιοι . 
οἵ ῥα καὶ ἀθανάτοισιν ἀπειλήτην ἐν Ὀλύμπῳ φυλόπιδα στήσειν πολυάικος πολέμοιο . 
Ὄσσαν ἐπ’ Οὐλύμπῳ μέμασαν θέμεν , αὐτὰρ ἐπ’ Ὄσσῃ 
Πήλιον εἰνοσίφυλλον , ἵν’ οὐρανὸς ἀμβατὸς εἴη . 
καί νύ κεν ἐξετέλεσσαν , εἰ ἥβης μέτρον ἵκοντο · 
ἀλλ’ ὄλεσεν Διὸς υἱός , ὃν ἠύκομος τέκε Λητώ , ἀμφοτέρω , πρίν σφωιν ὑπὸ κροτάφοισιν ἰούλους ἀνθῆσαι πυκάσαι τε γένυς ἐυανθέι λάχνῃ . 
“Φαίδρην τε Πρόκριν τε ἴδον καλήν τ’ Ἀριάδνην , κούρην Μίνωος ὀλοόφρονος , ἥν ποτε Θησεὺς ἐκ Κρήτης ἐς γουνὸν Ἀθηνάων ἱεράων ἦγε μέν , οὐδ’ ἀπόνητο · πάρος δέ μιν Ἄρτεμις ἔκτα 
Δίῃ ἐν ἀμφιρύτῃ Διονύσου μαρτυρίῃσιν . 
“Μαῖράν τε Κλυμένην τε ἴδον στυγερήν τ’ Ἐριφύλην , ἣ χρυσὸν φίλου ἀνδρὸς ἐδέξατο τιμήεντα . 
πάσας δ’ οὐκ ἂν ἐγὼ μυθήσομαι οὐδ’ ὀνομήνω , ὅσσας ἡρώων ἀλόχους ἴδον ἠδὲ θύγατρας · 
πρὶν γάρ κεν καὶ νὺξ φθῖτ’ ἄμβροτος . 
ἀλλὰ καὶ ὥρη εὕδειν , ἢ ἐπὶ νῆα θοὴν ἐλθόντ’ ἐς ἑταίρους ἢ αὐτοῦ · πομπὴ δὲ θεοῖς ὑμῖν τε μελήσει.” 
‘ὣς ἔφαθ’ , οἱ δ’ ἄρα πάντες ἀκὴν ἐγένοντο σιωπῇ , κηληθμῷ δ’ ἔσχοντο κατὰ μέγαρα σκιόεντα . 
τοῖσιν δ’ Ἀρήτη λευκώλενος ἤρχετο μύθων . 
“Φαίηκες , πῶς ὔμμιν ἀνὴρ ὅδε φαίνεται εἶναι εἶδός τε μέγεθός τε ἰδὲ φρένας ἔνδον ἐίσας ; 
ξεῖνος δ’ αὖτ’ ἐμός ἐστιν , ἕκαστος δ’ ἔμμορε τιμῆς · 
τῷ μὴ ἐπειγόμενοι ἀποπέμπετε , μηδὲ τὰ δῶρα οὕτω χρηίζοντι κολούετε · πολλὰ γὰρ ὑμῖν κτήματ’ ἐνὶ μεγάροισι θεῶν ἰότητι κέονται.” τοῖσι δὲ καὶ μετέειπε γέρων ἥρως Ἐχένηος , ὃς δὴ Φαιήκων ἀνδρῶν προγενέστερος ἦεν · 
“ὦ φίλοι , οὐ μὰν ἧμιν ἀπὸ σκοποῦ οὐδ’ ἀπὸ δόξης μυθεῖται βασίλεια περίφρων · ἀλλὰ πίθεσθε . 
Ἀλκινόου δ’ ἐκ τοῦδ’ ἔχεται ἔργον τε ἔπος τε.” τὸν δ’ αὖτ’ Ἀλκίνοος ἀπαμείβετο φώνησέν τε · 
“τοῦτο μὲν οὕτω δὴ ἔσται ἔπος , αἴ κεν ἐγώ γε ζωὸς Φαιήκεσσι φιληρέτμοισιν ἀνάσσω · 
ξεῖνος δὲ τλήτω μάλα περ νόστοιο χατίζων ἔμπης οὖν ἐπιμεῖναι ἐς αὔριον , εἰς ὅ κε πᾶσαν δωτίνην τελέσω · πομπὴ δ’ ἄνδρεσσι μελήσει πᾶσι , μάλιστα δ’ ἐμοί · τοῦ γὰρ κράτος ἔστ’ ἐνὶ δήμῳ.” τὸν δ’ ἀπαμειβόμενος προσέφη πολύμητις Ὀδυσσεύς · 
“Ἀλκίνοε κρεῖον , πάντων ἀριδείκετε λαῶν , εἴ με καὶ εἰς ἐνιαυτὸν ἀνώγοιτ’ αὐτόθι μίμνειν , πομπὴν δ’ ὀτρύνοιτε καὶ ἀγλαὰ δῶρα διδοῖτε , καὶ κε τὸ βουλοίμην , καί κεν πολὺ κέρδιον εἴη , πλειοτέρῃ σὺν χειρὶ φίλην ἐς πατρίδ’ ἱκέσθαι · 
καί κ’ αἰδοιότερος καὶ φίλτερος ἀνδράσιν εἴην πᾶσιν , ὅσοι μ’ Ἰθάκηνδε ἰδοίατο νοστήσαντα.” τὸν δ’ αὖτ’ Ἀλκίνοος ἀπαμείβετο φώνησέν τε · 
“ὦ Ὀδυσεῦ , τὸ μὲν οὔ τί σ’ ἐίσκομεν εἰσορόωντες , ἠπεροπῆά τ’ ἔμεν καὶ ἐπίκλοπον , οἷά τε πολλοὺς βόσκει γαῖα μέλαινα πολυσπερέας ἀνθρώπους , ψεύδεά τ’ ἀρτύνοντας ὅθεν κέ τις οὐδὲ ἴδοιτο · 
σοὶ δ’ ἔπι μὲν μορφὴ ἐπέων , ἔνι δὲ φρένες ἐσθλαί . 
μῦθον δ’ ὡς ὅτ’ ἀοιδὸς ἐπισταμένως κατέλεξας , πάντων τ’ Ἀργείων σέο τ’ αὐτοῦ κήδεα λυγρά . 
ἀλλ’ ἄγε μοι τόδε εἰπὲ καὶ ἀτρεκέως κατάλεξον , εἴ τινας ἀντιθέων ἑτάρων ἴδες , οἵ τοι ἅμ’ αὐτῷ 
Ἴλιον εἰς ἅμ’ ἕποντο καὶ αὐτοῦ πότμον ἐπέσπον . 
νὺξ δ’ ἥδε μάλα μακρή , ἀθέσφατος · οὐδέ πω ὥρη εὕδειν ἐν μεγάρῳ , σὺ δέ μοι λέγε θέσκελα ἔργα . 
καί κεν ἐς ἠῶ δῖαν ἀνασχοίμην , ὅτε μοι σὺ τλαίης ἐν μεγάρῳ τὰ σὰ κήδεα μυθήσασθαι.” τὸν δ’ ἀπαμειβόμενος προσέφη πολύμητις Ὀδυσσεύς · 
“Ἀλκίνοε κρεῖον , πάντων ἀριδείκετε λαῶν , ὥρη μὲν πολέων μύθων , ὥρη δὲ καὶ ὕπνου · 
εἰ δ’ ἔτ’ ἀκουέμεναί γε λιλαίεαι , οὐκ ἂν ἐγώ γε τούτων σοι φθονέοιμι καὶ οἰκτρότερ’ ἄλλ’ ἀγορεύειν , κήδε’ ἐμῶν ἑτάρων , οἳ δὴ μετόπισθεν ὄλοντο , οἳ Τρώων μὲν ὑπεξέφυγον στονόεσσαν ἀυτήν , ἐν νόστῳ δ’ ἀπόλοντο κακῆς ἰότητι γυναικός . 
“αὐτὰρ ἐπεὶ ψυχὰς μὲν ἀπεσκέδασ’ ἄλλυδις ἄλλῃ ἁγνὴ Περσεφόνεια γυναικῶν θηλυτεράων , ἦλθε δ’ ἐπὶ ψυχὴ Ἀγαμέμνονος Ἀτρεΐδαο ἀχνυμένη · περὶ δ’ ἄλλαι ἀγηγέραθ’ , ὅσσοι ἅμ’ αὐτῷ οἴκῳ ἐν Αἰγίσθοιο θάνον καὶ πότμον ἐπέσπον . 
ἔγνω δ’ αἶψ’ ἔμ’ ἐκεῖνος , ἐπεὶ πίεν αἷμα κελαινόν · 
κλαῖε δ’ ὅ γε λιγέως , θαλερὸν κατὰ δάκρυον εἴβων , πιτνὰς εἰς ἐμὲ χεῖρας , ὀρέξασθαι μενεαίνων · 
ἀλλ’ οὐ γάρ οἱ ἔτ’ ἦν ἲς ἔμπεδος οὐδέ τι κῖκυς , οἵη περ πάρος ἔσκεν ἐνὶ γναμπτοῖσι μέλεσσι . 
“τὸν μὲν ἐγὼ δάκρυσα ἰδὼν ἐλέησά τε θυμῷ , καί μιν φωνήσας ἔπεα πτερόεντα προσηύδων · 
‘Ἀτρεΐδη κύδιστε , ἄναξ ἀνδρῶν Ἀγάμεμνον , τίς νύ σε κὴρ ἐδάμασσε τανηλεγέος θανάτοιο ; 
ἦε σέ γ’ ἐν νήεσσι Ποσειδάων ἐδάμασσεν ὄρσας ἀργαλέων ἀνέμων ἀμέγαρτον ἀυτμήν ; 
ἦέ σ’ ἀνάρσιοι ἄνδρες ἐδηλήσαντ’ ἐπὶ χέρσου βοῦς περιταμνόμενον ἠδ’ οἰῶν πώεα καλά , ἠὲ περὶ πτόλιος μαχεούμενον ἠδὲ γυναικῶν ; 
“ὣς ἐφάμην , ὁ δέ μ’ αὐτίκ’ ἀμειβόμενος προσέειπε · 
‘διογενὲς Λαερτιάδη , πολυμήχαν’ Ὀδυσσεῦ , οὔτ’ ἐμέ γ’ ἐν νήεσσι Ποσειδάων ἐδάμασσεν ὄρσας ἀργαλέων ἀνέμων ἀμέγαρτον ἀυτμήν , οὔτε μ’ ἀνάρσιοι ἄνδρες ἐδηλήσαντ’ ἐπὶ χέρσου , ἀλλά μοι Αἴγισθος τεύξας θάνατόν τε μόρον τε ἔκτα σὺν οὐλομένῃ ἀλόχῳ , οἶκόνδε καλέσσας , δειπνίσσας , ὥς τίς τε κατέκτανε βοῦν ἐπὶ φάτνῃ . 
ὣς θάνον οἰκτίστῳ θανάτῳ · περὶ δ’ ἄλλοι ἑταῖροι νωλεμέως κτείνοντο σύες ὣς ἀργιόδοντες , οἵ ῥά τ’ ἐν ἀφνειοῦ ἀνδρὸς μέγα δυναμένοιο ἢ γάμῳ ἢ ἐράνῳ ἢ εἰλαπίνῃ τεθαλυίῃ . 
ἤδη μὲν πολέων φόνῳ ἀνδρῶν ἀντεβόλησας , μουνὰξ κτεινομένων καὶ ἐνὶ κρατερῇ ὑσμίνῃ · 
ἀλλά κε κεῖνα μάλιστα ἰδὼν ὀλοφύραο θυμῷ , ὡς ἀμφὶ κρητῆρα τραπέζας τε πληθούσας κείμεθ’ ἐνὶ μεγάρῳ , δάπεδον δ’ ἅπαν αἵματι θῦεν . 
οἰκτροτάτην δ’ ἤκουσα ὄπα Πριάμοιο θυγατρός , 
Κασσάνδρης , τὴν κτεῖνε Κλυταιμνήστρη δολόμητις ἀμφ’ ἐμοί , αὐτὰρ ἐγὼ ποτὶ γαίῃ χεῖρας ἀείρων βάλλον ἀποθνήσκων περὶ φασγάνῳ · ἡ δὲ κυνῶπις νοσφίσατ’ , οὐδέ μοι ἔτλη ἰόντι περ εἰς Ἀίδαο χερσὶ κατ’ ὀφθαλμοὺς ἑλέειν σύν τε στόμ’ ἐρεῖσαι . 
ὣς οὐκ αἰνότερον καὶ κύντερον ἄλλο γυναικός , ἥ τις δὴ τοιαῦτα μετὰ φρεσὶν ἔργα βάληται · 
οἷον δὴ καὶ κείνη ἐμήσατο ἔργον ἀεικές , κουριδίῳ τεύξασα πόσει φόνον . 
ἦ τοι ἔφην γε ἀσπάσιος παίδεσσιν ἰδὲ δμώεσσιν ἐμοῖσιν οἴκαδ’ ἐλεύσεσθαι · ἡ δ’ ἔξοχα λυγρὰ ἰδυῖα οἷ τε κατ’ αἶσχος ἔχευε καὶ ἐσσομένῃσιν ὀπίσσω θηλυτέρῃσι γυναιξί , καὶ ἥ κ’ ἐυεργὸς ἔῃσιν.’ 
“ὣς ἔφατ’ , αὐτὰρ ἐγώ μιν ἀμειβόμενος προσέειπον · 
‘ὢ πόποι , ἦ μάλα δὴ γόνον Ἀτρέος εὐρύοπα Ζεὺς ἐκπάγλως ἤχθηρε γυναικείας διὰ βουλὰς ἐξ ἀρχῆς · Ἑλένης μὲν ἀπωλόμεθ’ εἵνεκα πολλοί , σοὶ δὲ Κλυταιμνήστρη δόλον ἤρτυε τηλόθ’ ἐόντι.’ 
“ὣς ἐφάμην , ὁ δέ μ’ αὐτίκ’ ἀμειβόμενος προσέειπε · 
‘τῷ νῦν μή ποτε καὶ σὺ γυναικί περ ἤπιος εἶναι · 
μή οἱ μῦθον ἅπαντα πιφαυσκέμεν , ὅν κ’ ἐὺ εἰδῇς , ἀλλὰ τὸ μὲν φάσθαι , τὸ δὲ καὶ κεκρυμμένον εἶναι . 
ἀλλ’ οὐ σοί γ’ , Ὀδυσεῦ , φόνος ἔσσεται ἔκ γε γυναικός · 
λίην γὰρ πινυτή τε καὶ εὖ φρεσὶ μήδεα οἶδε κούρη Ἰκαρίοιο , περίφρων Πηνελόπεια . 
ἦ μέν μιν νύμφην γε νέην κατελείπομεν ἡμεῖς ἐρχόμενοι πόλεμόνδε · πάϊς δέ οἱ ἦν ἐπὶ μαζῷ νήπιος , ὅς που νῦν γε μετ’ ἀνδρῶν ἵζει ἀριθμῷ , ὄλβιος · ἦ γὰρ τόν γε πατὴρ φίλος ὄψεται ἐλθών , καὶ κεῖνος πατέρα προσπτύξεται , ἣ θέμις ἐστίν . 
ἡ δ’ ἐμὴ οὐδέ περ υἷος ἐνιπλησθῆναι ἄκοιτις ὀφθαλμοῖσιν ἔασε · πάρος δέ με πέφνε καὶ αὐτόν . 
ἄλλο δέ τοι ἐρέω , σὺ δ’ ἐνὶ φρεσὶ βάλλεο σῇσιν · 
κρύβδην , μηδ’ ἀναφανδά , φίλην ἐς πατρίδα γαῖαν νῆα κατισχέμεναι · ἐπεὶ οὐκέτι πιστὰ γυναιξίν . 
ἀλλ’ ἄγε μοι τόδε εἰπὲ καὶ ἀτρεκέως κατάλεξον , εἴ που ἔτι ζώοντος ἀκούετε παιδὸς ἐμοῖο , ἤ που ἐν Ὀρχομενῷ ἢ ἐν Πύλῳ ἠμαθόεντι , ἤ που πὰρ Μενελάῳ ἐνὶ Σπάρτῃ εὐρείῃ · 
οὐ γάρ πω τέθνηκεν ἐπὶ χθονὶ δῖος Ὀρέστης.’ 
“ὣς ἔφατ’ , αὐτὰρ ἐγώ μιν ἀμειβόμενος προσέειπον · 
‘Ἀτρεΐδη , τί με ταῦτα διείρεαι ; 
οὐδέ τι οἶδα , ζώει ὅ γ’ ἦ τέθνηκε · κακὸν δ’ ἀνεμώλια βάζειν.’ 
“νῶι μὲν ὣς ἐπέεσσιν ἀμειβομένω στυγεροῖσιν ἕσταμεν ἀχνύμενοι θαλερὸν κατὰ δάκρυ χέοντες · 
ἦλθε δ’ ἐπὶ ψυχὴ Πηληϊάδεω Ἀχιλῆος καὶ Πατροκλῆος καὶ ἀμύμονος Ἀντιλόχοιο 
Αἴαντός θ’ , ὃς ἄριστος ἔην εἶδός τε δέμας τε τῶν ἄλλων Δαναῶν μετ’ ἀμύμονα Πηλεΐωνα . 
ἔγνω δὲ ψυχή με ποδώκεος Αἰακίδαο καί ῥ’ ὀλοφυρομένη ἔπεα πτερόεντα προσηύδα · 
“ 
‘διογενὲς Λαερτιάδη , πολυμήχαν’ Ὀδυσσεῦ , σχέτλιε , τίπτ’ ἔτι μεῖζον ἐνὶ φρεσὶ μήσεαι ἔργον ; 
πῶς ἔτλης Ἄϊδόσδε κατελθέμεν , ἔνθα τε νεκροὶ ἀφραδέες ναίουσι , βροτῶν εἴδωλα καμόντων ; ” 
“ὣς ἔφατ’ , αὐτὰρ ἐγώ μιν ἀμειβόμενος προσέειπον · 
‘ὦ Ἀχιλεῦ Πηλῆος υἱέ , μέγα φέρτατ’ Ἀχαιῶν , ἦλθον Τειρεσίαο κατὰ χρέος , εἴ τινα βουλὴν εἴποι , ὅπως Ἰθάκην ἐς παιπαλόεσσαν ἱκοίμην · 
οὐ γάρ πω σχεδὸν ἦλθον Ἀχαιΐδος , οὐδέ πω ἁμῆς γῆς ἐπέβην , ἀλλ’ αἰὲν ἔχω κακά . 
σεῖο δ’ , Ἀχιλλεῦ , οὔ τις ἀνὴρ προπάροιθε μακάρτατος οὔτ’ ἄρ’ ὀπίσσω . 
πρὶν μὲν γάρ σε ζωὸν ἐτίομεν ἶσα θεοῖσιν 
Ἀργεῖοι , νῦν αὖτε μέγα κρατέεις νεκύεσσιν ἐνθάδ’ ἐών · τῷ μή τι θανὼν ἀκαχίζευ , Ἀχιλλεῦ.’ 
“ὣς ἐφάμην , ὁ δέ μ’ αὐτίκ’ ἀμειβόμενος προσέειπε · 
‘μὴ δή μοι θάνατόν γε παραύδα , φαίδιμ’ Ὀδυσσεῦ . 
βουλοίμην κ’ ἐπάρουρος ἐὼν θητευέμεν ἄλλῳ , ἀνδρὶ παρ’ ἀκλήρῳ , ᾧ μὴ βίοτος πολὺς εἴη , ἢ πᾶσιν νεκύεσσι καταφθιμένοισιν ἀνάσσειν . 
ἀλλ’ ἄγε μοι τοῦ παιδὸς ἀγαυοῦ μῦθον ἐνίσπες , ἢ ἕπετ’ ἐς πόλεμον πρόμος ἔμμεναι , ἦε καὶ οὐκί . 
εἰπὲ δέ μοι Πηλῆος ἀμύμονος , εἴ τι πέπυσσαι , ἢ ἔτ’ ἔχει τιμὴν πολέσιν μετὰ Μυρμιδόνεσσιν , ἦ μιν ἀτιμάζουσιν ἀν’ Ἑλλάδα τε Φθίην τε , οὕνεκά μιν κατὰ γῆρας ἔχει χεῖράς τε πόδας τε . 
οὐ γὰρ ἐγὼν ἐπαρωγὸς ὑπ’ αὐγὰς ἠελίοιο , τοῖος ἐών , οἷός ποτ’ ἐνὶ Τροίῃ εὐρείῃ πέφνον λαὸν ἄριστον , ἀμύνων Ἀργείοισιν · 
εἰ τοιόσδ’ ἔλθοιμι μίνυνθά περ ἐς πατέρος δῶ · 
τῷ κέ τεῳ στύξαιμι μένος καὶ χεῖρας ἀάπτους , οἳ κεῖνον βιόωνται ἐέργουσίν τ’ ἀπὸ τιμῆς.’ 
“ὣς ἔφατ’ , αὐτὰρ ἐγώ μιν ἀμειβόμενος προσέειπον · 
‘ἦ τοι μὲν Πηλῆος ἀμύμονος οὔ τι πέπυσμαι , αὐτάρ τοι παιδός γε Νεοπτολέμοιο φίλοιο πᾶσαν ἀληθείην μυθήσομαι , ὥς με κελεύεις · 
αὐτὸς γάρ μιν ἐγὼ κοίλης ἐπὶ νηὸς ἐίσης ἤγαγον ἐκ Σκύρου μετ’ ἐυκνήμιδας Ἀχαιούς . 
ἦ τοι ὅτ’ ἀμφὶ πόλιν Τροίην φραζοίμεθα βουλάς , αἰεὶ πρῶτος ἔβαζε καὶ οὐχ ἡμάρτανε μύθων · 
Νέστωρ ἀντίθεος καὶ ἐγὼ νικάσκομεν οἴω . 
αὐτὰρ ὅτ’ ἐν πεδίῳ Τρώων μαρναίμεθα χαλκῷ , οὔ ποτ’ ἐνὶ πληθυῖ μένεν ἀνδρῶν οὐδ’ ἐν ὁμίλῳ , ἀλλὰ πολὺ προθέεσκε τὸ ὃν μένος οὐδενὶ εἴκων , πολλοὺς δ’ ἄνδρας ἔπεφνεν ἐν αἰνῇ δηιοτῆτι . 
πάντας δ’ οὐκ ἂν ἐγὼ μυθήσομαι οὐδ’ ὀνομήνω , ὅσσον λαὸν ἔπεφνεν ἀμύνων Ἀργείοισιν , ἀλλ’ οἷον τὸν Τηλεφίδην κατενήρατο χαλκῷ , ἥρω’ Εὐρύπυλον , πολλοὶ δ’ ἀμφ’ αὐτὸν ἑταῖροι 
Κήτειοι κτείνοντο γυναίων εἵνεκα δώρων . 
κεῖνον δὴ κάλλιστον ἴδον μετὰ Μέμνονα δῖον . 
αὐτὰρ ὅτ’ εἰς ἵππον κατεβαίνομεν , ὃν κάμ’ Ἐπειός , 
Ἀργείων οἱ ἄριστοι , ἐμοὶ δ’ ἐπὶ πάντα τέταλτο , ἠμὲν ἀνακλῖναι πυκινὸν λόχον ἠδ’ ἐπιθεῖναι , ἔνθ’ ἄλλοι Δαναῶν ἡγήτορες ἠδὲ μέδοντες δάκρυά τ’ ὠμόργνυντο τρέμον θ’ ὑπὸ γυῖα ἑκάστου · 
κεῖνον δ’ οὔ ποτε πάμπαν ἐγὼν ἴδον ὀφθαλμοῖσιν οὔτ’ ὠχρήσαντα χρόα κάλλιμον οὔτε παρειῶν δάκρυ ὀμορξάμενον · ὁ δέ γε μάλα πόλλ’ ἱκέτευεν ἱππόθεν ἐξέμεναι , ξίφεος δ’ ἐπεμαίετο κώπην καὶ δόρυ χαλκοβαρές , κακὰ δὲ Τρώεσσι μενοίνα . 
ἀλλ’ ὅτε δὴ Πριάμοιο πόλιν διεπέρσαμεν αἰπήν , μοῖραν καὶ γέρας ἐσθλὸν ἔχων ἐπὶ νηὸς ἔβαινεν ἀσκηθής , οὔτ’ ἂρ βεβλημένος ὀξέι χαλκῷ οὔτ’ αὐτοσχεδίην οὐτασμένος , οἷά τε πολλὰ γίγνεται ἐν πολέμῳ · ἐπιμὶξ δέ τε μαίνεται Ἄρης.’ 
“ὣς ἐφάμην , ψυχὴ δὲ ποδώκεος Αἰακίδαο φοίτα μακρὰ βιβᾶσα κατ’ ἀσφοδελὸν λειμῶνα , γηθοσύνη ὅ οἱ υἱὸν ἔφην ἀριδείκετον εἶναι . 
“αἱ δ’ ἄλλαι ψυχαὶ νεκύων κατατεθνηώτων ἕστασαν ἀχνύμεναι , εἴροντο δὲ κήδε’ ἑκάστη . 
οἴη δ’ Αἴαντος ψυχὴ Τελαμωνιάδαο νόσφιν ἀφεστήκει , κεχολωμένη εἵνεκα νίκης , τήν μιν ἐγὼ νίκησα δικαζόμενος παρὰ νηυσὶ τεύχεσιν ἀμφ’ Ἀχιλῆος · ἔθηκε δὲ πότνια μήτηρ . 
παῖδες δὲ Τρώων δίκασαν καὶ Παλλὰς Ἀθήνη . 
ὡς δὴ μὴ ὄφελον νικᾶν τοιῷδ’ ἐπ’ ἀέθλῳ · 
τοίην γὰρ κεφαλὴν ἕνεκ’ αὐτῶν γαῖα κατέσχεν , 
Αἴανθ’ , ὃς πέρι μὲν εἶδος , πέρι δ’ ἔργα τέτυκτο τῶν ἄλλων Δαναῶν μετ’ ἀμύμονα Πηλεΐωνα . 
τὸν μὲν ἐγὼν ἐπέεσσι προσηύδων μειλιχίοισιν · 
“ 
Αἶαν , παῖ Τελαμῶνος ἀμύμονος , οὐκ ἄρ’ ἔμελλες οὐδὲ θανὼν λήσεσθαι ἐμοὶ χόλου εἵνεκα τευχέων οὐλομένων ; 
τὰ δὲ πῆμα θεοὶ θέσαν Ἀργείοισι , τοῖος γάρ σφιν πύργος ἀπώλεο · σεῖο δ’ Ἀχαιοὶ ἶσον Ἀχιλλῆος κεφαλῇ Πηληϊάδαο ἀχνύμεθα φθιμένοιο διαμπερές · οὐδέ τις ἄλλος αἴτιος , ἀλλὰ Ζεὺς Δαναῶν στρατὸν αἰχμητάων ἐκπάγλως ἤχθηρε , τεῒν δ’ ἐπὶ μοῖραν ἔθηκεν . 
ἀλλ’ ἄγε δεῦρο , ἄναξ , ἵν’ ἔπος καὶ μῦθον ἀκούσῃς ἡμέτερον · δάμασον δὲ μένος καὶ ἀγήνορα θυμόν.’ 
“ὣς ἐφάμην , ὁ δέ μ’ οὐδὲν ἀμείβετο , βῆ δὲ μετ’ ἄλλας ψυχὰς εἰς Ἔρεβος νεκύων κατατεθνηώτων . 
ἔνθα χ’ ὅμως προσέφη κεχολωμένος , ἤ κεν ἐγὼ τόν · 
ἀλλά μοι ἤθελε θυμὸς ἐνὶ στήθεσσι φίλοισι τῶν ἄλλων ψυχὰς ἰδέειν κατατεθνηώτων . 
“ἔνθ’ ἦ τοι Μίνωα ἴδον , Διὸς ἀγλαὸν υἱόν , χρύσεον σκῆπτρον ἔχοντα , θεμιστεύοντα νέκυσσιν , ἥμενον , οἱ δέ μιν ἀμφὶ δίκας εἴροντο ἄνακτα , ἥμενοι ἑσταότες τε κατ’ εὐρυπυλὲς Ἄϊδος δῶ . 
“τὸν δὲ μετ’ Ὠρίωνα πελώριον εἰσενόησα θῆρας ὁμοῦ εἰλεῦντα κατ’ ἀσφοδελὸν λειμῶνα , τοὺς αὐτὸς κατέπεφνεν ἐν οἰοπόλοισιν ὄρεσσι χερσὶν ἔχων ῥόπαλον παγχάλκεον , αἰὲν ἀαγές . 
“καὶ Τιτυὸν εἶδον , Γαίης ἐρικυδέος υἱόν , κείμενον ἐν δαπέδῳ · ὁ δ’ ἐπ’ ἐννέα κεῖτο πέλεθρα , γῦπε δέ μιν ἑκάτερθε παρημένω ἧπαρ ἔκειρον , δέρτρον ἔσω δύνοντες , ὁ δ’ οὐκ ἀπαμύνετο χερσί · 
Λητὼ γὰρ ἕλκησε , Διὸς κυδρὴν παράκοιτιν , 
Πυθώδ’ ἐρχομένην διὰ καλλιχόρου Πανοπῆος . 
“καὶ μὴν Τάνταλον εἰσεῖδον κρατέρ’ ἄλγε’ ἔχοντα ἑστεῶτ’ ἐν λίμνῃ · ἡ δὲ προσέπλαζε γενείῳ · 
στεῦτο δὲ διψάων , πιέειν δ’ οὐκ εἶχεν ἑλέσθαι · 
ὁσσάκι γὰρ κύψεῑ ὁ γέρων πιέειν μενεαίνων , τοσσάχ’ ὕδωρ ἀπολέσκετ’ ἀναβροχέν , ἀμφὶ δὲ ποσσὶ γαῖα μέλαινα φάνεσκε , καταζήνασκε δὲ δαίμων . 
δένδρεα δ’ ὑψιπέτηλα κατὰ κρῆθεν χέε καρπόν , ὄγχναι καὶ ῥοιαὶ καὶ μηλέαι ἀγλαόκαρποι συκέαι τε γλυκεραὶ καὶ ἐλαῖαι τηλεθόωσαι · 
τῶν ὁπότ’ ἰθύσεῑ ὁ γέρων ἐπὶ χερσὶ μάσασθαι , τὰς δ’ ἄνεμος ῥίπτασκε ποτὶ νέφεα σκιόεντα . 
“καὶ μὴν Σίσυφον εἰσεῖδον κρατέρ’ ἄλγε’ ἔχοντα λᾶαν βαστάζοντα πελώριον ἀμφοτέρῃσιν . 
ἦ τοι ὁ μὲν σκηριπτόμενος χερσίν τε ποσίν τε λᾶαν ἄνω ὤθεσκε ποτὶ λόφον · ἀλλ’ ὅτε μέλλοι ἄκρον ὑπερβαλέειν , τότ’ ἀποστρέψασκε κραταιίς · 
αὖτις ἔπειτα πέδονδε κυλίνδετο λᾶας ἀναιδής . 
αὐτὰρ ὅ γ’ ἂψ ὤσασκε τιταινόμενος , κατὰ δ’ ἱδρὼς ἔρρεεν ἐκ μελέων , κονίη δ’ ἐκ κρατὸς ὀρώρει . 
“τὸν δὲ μετ’ εἰσενόησα βίην Ἡρακληείην , εἴδωλον · αὐτὸς δὲ μετ’ ἀθανάτοισι θεοῖσι τέρπεται ἐν θαλίῃς καὶ ἔχει καλλίσφυρον Ἥβην , παῖδα Διὸς μεγάλοιο καὶ Ἥρης χρυσοπεδίλου . 
ἀμφὶ δέ μιν κλαγγὴ νεκύων ἦν οἰωνῶν ὥς , πάντοσ’ ἀτυζομένων · ὁ δ’ ἐρεμνῇ νυκτὶ ἐοικώς , γυμνὸν τόξον ἔχων καὶ ἐπὶ νευρῆφιν ὀιστόν , δεινὸν παπταίνων , αἰεὶ βαλέοντι ἐοικώς . 
σμερδαλέος δέ οἱ ἀμφὶ περὶ στήθεσσιν ἀορτὴρ χρύσεος ἦν τελαμών , ἵνα θέσκελα ἔργα τέτυκτο , ἄρκτοι τ’ ἀγρότεροί τε σύες χαροποί τε λέοντες , ὑσμῖναί τε μάχαι τε φόνοι τ’ ἀνδροκτασίαι τε . 
μὴ τεχνησάμενος μηδ’ ἄλλο τι τεχνήσαιτο , ὃς κεῖνον τελαμῶνα ἑῇ ἐγκάτθετο τέχνῃ . 
ἔγνω δ’ αὖτ’ ἔμ’ ἐκεῖνος , ἐπεὶ ἴδεν ὀφθαλμοῖσιν , καί μ’ ὀλοφυρόμενος ἔπεα πτερόεντα προσηύδα · 
“‘διογενὲς Λαερτιάδη , πολυμήχαν’ Ὀδυσσεῦ , ἆ δείλ’ , ἦ τινὰ καὶ σὺ κακὸν μόρον ἡγηλάζεις , ὅν περ ἐγὼν ὀχέεσκον ὑπ’ αὐγὰς ἠελίοιο . 
Ζηνὸς μὲν πάϊς ἦα Κρονίονος , αὐτὰρ ὀιζὺν εἶχον ἀπειρεσίην · μάλα γὰρ πολὺ χείρονι φωτὶ δεδμήμην , ὁ δέ μοι χαλεποὺς ἐπετέλλετ’ ἀέθλους . 
καί ποτέ μ’ ἐνθάδ’ ἔπεμψε κύν’ ἄξοντ’ · οὐ γὰρ ἔτ’ ἄλλον φράζετο τοῦδέ γέ μοι κρατερώτερον εἶναι ἄεθλον · 
τὸν μὲν ἐγὼν ἀνένεικα καὶ ἤγαγον ἐξ Ἀίδαο · 
Ἑρμείας δέ μ’ ἔπεμψεν ἰδὲ γλαυκῶπις Ἀθήνη.’ 
“ὣς εἰπὼν ὁ μὲν αὖτις ἔβη δόμον Ἄϊδος εἴσω , αὐτὰρ ἐγὼν αὐτοῦ μένον ἔμπεδον , εἴ τις ἔτ’ ἔλθοι ἀνδρῶν ἡρώων , οἳ δὴ τὸ πρόσθεν ὄλοντο . 
καί νύ κ’ ἔτι προτέρους ἴδον ἀνέρας , οὓς ἔθελόν περ , 
Θησέα Πειρίθοόν τε , θεῶν ἐρικυδέα τέκνα · 
ἀλλὰ πρὶν ἐπὶ ἔθνε’ ἀγείρετο μυρία νεκρῶν ἠχῇ θεσπεσίῃ · ἐμὲ δὲ χλωρὸν δέος ᾕρει , μή μοι Γοργείην κεφαλὴν δεινοῖο πελώρου ἐξ Ἀίδεω πέμψειεν ἀγαυὴ Περσεφόνεια . 
“αὐτίκ’ ἔπειτ’ ἐπὶ νῆα κιὼν ἐκέλευον ἑταίρους αὐτούς τ’ ἀμβαίνειν ἀνά τε πρυμνήσια λῦσαι . 
οἱ δ’ αἶψ’ εἴσβαινον καὶ ἐπὶ κληῖσι καθῖζον . 
τὴν δὲ κατ’ Ὠκεανὸν ποταμὸν φέρε κῦμα ῥόοιο , πρῶτα μὲν εἰρεσίῃ , μετέπειτα δὲ κάλλιμος οὖρος . 
“αὐτὰρ ἐπεὶ ποταμοῖο λίπεν ῥόον Ὠκεανοῖο νηῦς , ἀπὸ δ’ ἵκετο κῦμα θαλάσσης εὐρυπόροιο νῆσόν τ’ Αἰαίην , ὅθι τ’ Ἠοῦς ἠριγενείης οἰκία καὶ χοροί εἰσι καὶ ἀντολαὶ Ἠελίοιο , νῆα μὲν ἔνθ’ ἐλθόντες ἐκέλσαμεν ἐν ψαμάθοισιν , ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης · 
ἔνθα δ’ ἀποβρίξαντες ἐμείναμεν Ἠῶ δῖαν . 
“ἦμος δ’ ἠριγένεια φάνη ῥοδοδάκτυλος Ἠώς , δὴ τότ’ ἐγὼν ἑτάρους προΐειν ἐς δώματα Κίρκης οἰσέμεναι νεκρόν , Ἐλπήνορα τεθνηῶτα . 
φιτροὺς δ’ αἶψα ταμόντες , ὅθ’ ἀκροτάτη πρόεχ’ ἀκτή , θάπτομεν ἀχνύμενοι θαλερὸν κατὰ δάκρυ χέοντες . 
αὐτὰρ ἐπεὶ νεκρός τ’ ἐκάη καὶ τεύχεα νεκροῦ , τύμβον χεύαντες καὶ ἐπὶ στήλην ἐρύσαντες πήξαμεν ἀκροτάτῳ τύμβῳ ἐυῆρες ἐρετμόν . 
“ἡμεῖς μὲν τὰ ἕκαστα διείπομεν · οὐδ’ ἄρα Κίρκην ἐξ Ἀίδεω ἐλθόντες ἐλήθομεν , ἀλλὰ μάλ’ ὦκα ἦλθ’ ἐντυναμένη · ἅμα δ’ ἀμφίπολοι φέρον αὐτῇ σῖτον καὶ κρέα πολλὰ καὶ αἴθοπα οἶνον ἐρυθρόν . 
ἡ δ’ ἐν μέσσῳ στᾶσα μετηύδα δῖα θεάων · 
“‘σχέτλιοι , οἳ ζώοντες ὑπήλθετε δῶμ’ Ἀίδαο , δισθανέες , ὅτε τ’ ἄλλοι ἅπαξ θνῄσκουσ’ ἄνθρωποι . 
ἀλλ’ ἄγετ’ ἐσθίετε βρώμην καὶ πίνετε οἶνον αὖθι πανημέριοι · ἅμα δ’ ἠοῖ φαινομένηφι πλεύσεσθ’ · αὐτὰρ ἐγὼ δείξω ὁδὸν ἠδὲ ἕκαστα σημανέω , ἵνα μή τι κακορραφίῃ ἀλεγεινῇ ἢ ἁλὸς ἢ ἐπὶ γῆς ἀλγήσετε πῆμα παθόντες.’ 
“ὣς ἔφαθ’ , ἡμῖν δ’ αὖτ’ ἐπεπείθετο θυμὸς ἀγήνωρ . 
ὣς τότε μὲν πρόπαν ἦμαρ ἐς ἠέλιον καταδύντα ἥμεθα δαινύμενοι κρέα τ’ ἄσπετα καὶ μέθυ ἡδύ · 
ἦμος δ’ ἠέλιος κατέδυ καὶ ἐπὶ κνέφας ἦλθεν , οἱ μὲν κοιμήσαντο παρὰ πρυμνήσια νηός , ἡ δ’ ἐμὲ χειρὸς ἑλοῦσα φίλων ἀπονόσφιν ἑταίρων εἷσέ τε καὶ προσέλεκτο καὶ ἐξερέεινεν ἕκαστα · 
αὐτὰρ ἐγὼ τῇ πάντα κατὰ μοῖραν κατέλεξα . 
καὶ τότε δή μ’ ἐπέεσσι προσηύδα πότνια Κίρκη · 
“‘ταῦτα μὲν οὕτω πάντα πεπείρανται , σὺ δ’ ἄκουσον , ὥς τοι ἐγὼν ἐρέω , μνήσει δέ σε καὶ θεὸς αὐτός . 
Σειρῆνας μὲν πρῶτον ἀφίξεαι , αἵ ῥά τε πάντας ἀνθρώπους θέλγουσιν , ὅτις σφεας εἰσαφίκηται . 
ὅς τις ἀιδρείῃ πελάσῃ καὶ φθόγγον ἀκούσῃ 
Σειρήνων , τῷ δ’ οὔ τι γυνὴ καὶ νήπια τέκνα οἴκαδε νοστήσαντι παρίσταται οὐδὲ γάνυνται , ἀλλά τε Σειρῆνες λιγυρῇ θέλγουσιν ἀοιδῇ ἥμεναι ἐν λειμῶνι , πολὺς δ’ ἀμφ’ ὀστεόφιν θὶς ἀνδρῶν πυθομένων , περὶ δὲ ῥινοὶ μινύθουσι . 
ἀλλὰ παρεξελάαν , ἐπὶ δ’ οὔατ’ ἀλεῖψαι ἑταίρων κηρὸν δεψήσας μελιηδέα , μή τις ἀκούσῃ τῶν ἄλλων · ἀτὰρ αὐτὸς ἀκουέμεν αἴ κ’ ἐθέλῃσθα , δησάντων σ’ ἐν νηὶ θοῇ χεῖράς τε πόδας τε ὀρθὸν ἐν ἱστοπέδῃ , ἐκ δ’ αὐτοῦ πείρατ’ ἀνήφθω , ὄφρα κε τερπόμενος ὄπ’ ἀκούσῃς Σειρήνοιιν . 
εἰ δέ κε λίσσηαι ἑτάρους λῦσαί τε κελεύῃς , οἱ δέ σ’ ἔτι πλεόνεσσι τότ’ ἐν δεσμοῖσι διδέντων . 
αὐτὰρ ἐπὴν δὴ τάς γε παρὲξ ἐλάσωσιν ἑταῖροι , ἔνθα τοι οὐκέτ’ ἔπειτα διηνεκέως ἀγορεύσω , ὁπποτέρη δή τοι ὁδὸς ἔσσεται , ἀλλὰ καὶ αὐτὸς θυμῷ βουλεύειν · ἐρέω δέ τοι ἀμφοτέρωθεν . 
ἔνθεν μὲν γὰρ πέτραι ἐπηρεφέες , προτὶ δ’ αὐτὰς κῦμα μέγα ῥοχθεῖ κυανώπιδος Ἀμφιτρίτης · 
Πλαγκτὰς δή τοι τάς γε θεοὶ μάκαρες καλέουσι . 
τῇ μέν τ’ οὐδὲ ποτητὰ παρέρχεται οὐδὲ πέλειαι τρήρωνες , ταί τ’ ἀμβροσίην Διὶ πατρὶ φέρουσιν , ἀλλά τε καὶ τῶν αἰὲν ἀφαιρεῖται λὶς πέτρη · 
ἀλλ’ ἄλλην ἐνίησι πατὴρ ἐναρίθμιον εἶναι . 
τῇ δ’ οὔ πώ τις νηῦς φύγεν ἀνδρῶν , ἥ τις ἵκηται , ἀλλά θ’ ὁμοῦ πίνακάς τε νεῶν καὶ σώματα φωτῶν κύμαθ’ ἁλὸς φορέουσι πυρός τ’ ὀλοοῖο θύελλαι . 
οἴη δὴ κείνη γε παρέπλω ποντοπόρος νηῦς , 
Ἀργὼ πᾶσι μέλουσα , παρ’ Αἰήταο πλέουσα . 
καὶ νύ κε τὴν ἔνθ’ ὦκα βάλεν μεγάλας ποτὶ πέτρας , ἀλλ’ Ἥρη παρέπεμψεν , ἐπεὶ φίλος ἦεν Ἰήσων . 
“‘οἱ δὲ δύω σκόπελοι ὁ μὲν οὐρανὸν εὐρὺν ἱκάνει ὀξείῃ κορυφῇ , νεφέλη δέ μιν ἀμφιβέβηκε κυανέη · τὸ μὲν οὔ ποτ’ ἐρωεῖ , οὐδέ ποτ’ αἴθρη κείνου ἔχει κορυφὴν οὔτ’ ἐν θέρει οὔτ’ ἐν ὀπώρῃ . 
οὐδέ κεν ἀμβαίη βροτὸς ἀνὴρ οὐδ’ ἐπιβαίη , οὐδ’ εἴ οἱ χεῖρές τε ἐείκοσι καὶ πόδες εἶεν · 
πέτρη γὰρ λίς ἐστι , περιξεστῇ ἐικυῖα . 
μέσσῳ δ’ ἐν σκοπέλῳ ἔστι σπέος ἠεροειδές , πρὸς ζόφον εἰς Ἔρεβος τετραμμένον , ᾗ περ ἂν ὑμεῖς νῆα παρὰ γλαφυρὴν ἰθύνετε , φαίδιμ’ Ὀδυσσεῦ . 
οὐδέ κεν ἐκ νηὸς γλαφυρῆς αἰζήιος ἀνὴρ τόξῳ ὀιστεύσας κοῖλον σπέος εἰσαφίκοιτο . 
ἔνθα δ’ ἐνὶ Σκύλλη ναίει δεινὸν λελακυῖα . 
τῆς ἦ τοι φωνὴ μὲν ὅση σκύλακος νεογιλῆς γίγνεται , αὐτὴ δ’ αὖτε πέλωρ κακόν · οὐδέ κέ τίς μιν γηθήσειεν ἰδών , οὐδ’ εἰ θεὸς ἀντιάσειεν . 
τῆς ἦ τοι πόδες εἰσὶ δυώδεκα πάντες ἄωροι , ἓξ δέ τέ οἱ δειραὶ περιμήκεες , ἐν δὲ ἑκάστῃ σμερδαλέη κεφαλή , ἐν δὲ τρίστοιχοι ὀδόντες πυκνοὶ καὶ θαμέες , πλεῖοι μέλανος θανάτοιο . 
μέσση μέν τε κατὰ σπείους κοίλοιο δέδυκεν , ἔξω δ’ ἐξίσχει κεφαλὰς δεινοῖο βερέθρου , αὐτοῦ δ’ ἰχθυάᾳ , σκόπελον περιμαιμώωσα , δελφῖνάς τε κύνας τε , καὶ εἴ ποθι μεῖζον ἕλῃσι κῆτος , ἃ μυρία βόσκει ἀγάστονος Ἀμφιτρίτη . 
τῇ δ’ οὔ πώ ποτε ναῦται ἀκήριοι εὐχετόωνται παρφυγέειν σὺν νηί · φέρει δέ τε κρατὶ ἑκάστῳ φῶτ’ ἐξαρπάξασα νεὸς κυανοπρῴροιο . 
“‘τὸν δ’ ἕτερον σκόπελον χθαμαλώτερον ὄψει , Ὀδυσσεῦ . 
πλησίον ἀλλήλων · καί κεν διοϊστεύσειας . 
τῷ δ’ ἐν ἐρινεὸς ἔστι μέγας , φύλλοισι τεθηλώς · 
τῷ δ’ ὑπὸ δῖα Χάρυβδις ἀναρροιβδεῖ μέλαν ὕδωρ . 
τρὶς μὲν γάρ τ’ ἀνίησιν ἐπ’ ἤματι , τρὶς δ’ ἀναροιβδεῖ δεινόν · μὴ σύ γε κεῖθι τύχοις , ὅτε ῥοιβδήσειεν · 
οὐ γάρ κεν ῥύσαιτό σ’ ὑπὲκ κακοῦ οὐδ’ ἐνοσίχθων . 
ἀλλὰ μάλα Σκύλλης σκοπέλῳ πεπλημένος ὦκα νῆα παρὲξ ἐλάαν , ἐπεὶ ἦ πολὺ φέρτερόν ἐστιν ἓξ ἑτάρους ἐν νηὶ ποθήμεναι ἢ ἅμα πάντας.’ 
“ὣς ἔφατ’ , αὐτὰρ ἐγώ μιν ἀμειβόμενος προσέειπον · 
εἰ δ’ ἄγε δή μοι τοῦτο , θεά , νημερτὲς ἐνίσπες , εἴ πως τὴν ὀλοὴν μὲν ὑπεκπροφύγοιμι Χάρυβδιν , τὴν δέ κ’ ἀμυναίμην , ὅτε μοι σίνοιτό γ’ ἑταίρους.’ 
“ὣς ἐφάμην , ἡ δ’ αὐτίκ’ ἀμείβετο δῖα θεάων · 
‘σχέτλιε , καὶ δὴ αὖ τοι πολεμήια ἔργα μέμηλε καὶ πόνος · οὐδὲ θεοῖσιν ὑπείξεαι ἀθανάτοισιν ; 
ἡ δέ τοι οὐ θνητή , ἀλλ’ ἀθάνατον κακόν ἐστι , δεινόν τ’ ἀργαλέον τε καὶ ἄγριον οὐδὲ μαχητόν · 
οὐδέ τις ἔστ’ ἀλκή · φυγέειν κάρτιστον ἀπ’ αὐτῆς . 
ἢν γὰρ δηθύνῃσθα κορυσσόμενος παρὰ πέτρῃ , δείδω , μή σ’ ἐξαῦτις ἐφορμηθεῖσα κίχῃσι τόσσῃσιν κεφαλῇσι , τόσους δ’ ἐκ φῶτας ἕληται . 
ἀλλὰ μάλα σφοδρῶς ἐλάαν , βωστρεῖν δὲ Κράταιιν , μητέρα τῆς Σκύλλης , ἥ μιν τέκε πῆμα βροτοῖσιν · 
ἥ μιν ἔπειτ’ ἀποπαύσει ἐς ὕστερον ὁρμηθῆναι . 
“Θρινακίην δ’ ἐς νῆσον ἀφίξεαι · ἔνθα δὲ πολλαὶ βόσκοντ’ Ἠελίοιο βόες καὶ ἴφια μῆλα , ἑπτὰ βοῶν ἀγέλαι , τόσα δ’ οἰῶν πώεα καλά , πεντήκοντα δ’ ἕκαστα . 
γόνος δ’ οὐ γίγνεται αὐτῶν , οὐδέ ποτε φθινύθουσι . 
θεαὶ δ’ ἐπιποιμένες εἰσίν , νύμφαι ἐυπλόκαμοι , Φαέθουσά τε Λαμπετίη τε , ἃς τέκεν Ἠελίῳ Ὑπερίονι δῖα Νέαιρα . 
τὰς μὲν ἄρα θρέψασα τεκοῦσά τε πότνια μήτηρ 
Θρινακίην ἐς νῆσον ἀπῴκισε τηλόθι ναίειν , μῆλα φυλασσέμεναι πατρώια καὶ ἕλικας βοῦς . 
τὰς εἰ μέν κ’ ἀσινέας ἐάᾳς νόστου τε μέδηαι , ἦ τ’ ἂν ἔτ’ εἰς Ἰθάκην κακά περ πάσχοντες ἵκοισθε · 
εἰ δέ κε σίνηαι , τότε τοι τεκμαίρομ’ ὄλεθρον , νηί τε καὶ ἑτάροις · αὐτὸς δ’ εἴ πέρ κεν ἀλύξῃς , ὀψὲ κακῶς νεῖαι , ὀλέσας ἄπο πάντας ἑταίρους.’ 
“ὣς ἔφατ’ , αὐτίκα δὲ χρυσόθρονος ἤλυθεν Ἠώς . 
ἡ μὲν ἔπειτ’ ἀνὰ νῆσον ἀπέστιχε δῖα θεάων · 
αὐτὰρ ἐγὼν ἐπὶ νῆα κιὼν ὤτρυνον ἑταίρους αὐτούς τ’ ἀμβαίνειν ἀνά τε πρυμνήσια λῦσαι · 
οἱ δ’ αἶψ’ εἴσβαινον καὶ ἐπὶ κληῖσι καθῖζον . 
ἑξῆς δ’ ἑζόμενοι πολιὴν ἅλα τύπτον ἐρετμοῖς . 
ἡμῖν δ’ αὖ κατόπισθε νεὸς κυανοπρῴροιο ἴκμενον οὖρον ἵει πλησίστιον , ἐσθλὸν ἑταῖρον , 
Κίρκη ἐυπλόκαμος , δεινὴ θεὸς αὐδήεσσα . 
αὐτίκα δ’ ὅπλα ἕκαστα πονησάμενοι κατὰ νῆα ἥμεθα · τὴν δ’ ἄνεμός τε κυβερνήτης τ’ ἴθυνε . 
“δὴ τότ’ ἐγὼν ἑτάροισι μετηύδων ἀχνύμενος κῆρ · 
‘ὦ φίλοι , οὐ γὰρ χρὴ ἕνα ἴδμεναι οὐδὲ δύ’ οἴους θέσφαθ’ ἅ μοι Κίρκη μυθήσατο , δῖα θεάων · 
ἀλλ’ ἐρέω μὲν ἐγών , ἵνα εἰδότες ἤ κε θάνωμεν ἤ κεν ἀλευάμενοι θάνατον καὶ κῆρα φύγοιμεν . 
Σειρήνων μὲν πρῶτον ἀνώγει θεσπεσιάων φθόγγον ἀλεύασθαι καὶ λειμῶν’ ἀνθεμόεντα . 
οἶον ἔμ’ ἠνώγει ὄπ’ ἀκουέμεν · ἀλλά με δεσμῷ δήσατ’ ἐν ἀργαλέῳ , ὄφρ’ ἔμπεδον αὐτόθι μίμνω , ὀρθὸν ἐν ἱστοπέδῃ , ἐκ δ’ αὐτοῦ πείρατ’ ἀνήφθω . 
εἰ δέ κε λίσσωμαι ὑμέας λῦσαί τε κελεύω , ὑμεῖς δὲ πλεόνεσσι τότ’ ἐν δεσμοῖσι πιέζειν.’ 
“ἦ τοι ἐγὼ τὰ ἕκαστα λέγων ἑτάροισι πίφαυσκον · 
τόφρα δὲ καρπαλίμως ἐξίκετο νηῦς ἐυεργὴς νῆσον Σειρήνοιιν · ἔπειγε γὰρ οὖρος ἀπήμων . 
αὐτίκ’ ἔπειτ’ ἄνεμος μὲν ἐπαύσατο ἠδὲ γαλήνη ἔπλετο νηνεμίη , κοίμησε δὲ κύματα δαίμων . 
ἀνστάντες δ’ ἕταροι νεὸς ἱστία μηρύσαντο καὶ τὰ μὲν ἐν νηὶ γλαφυρῇ θέσαν , οἱ δ’ ἐπ’ ἐρετμὰ ἑζόμενοι λεύκαινον ὕδωρ ξεστῇς ἐλάτῃσιν . 
αὐτὰρ ἐγὼ κηροῖο μέγαν τροχὸν ὀξέι χαλκῷ τυτθὰ διατμήξας χερσὶ στιβαρῇσι πίεζον · 
αἶψα δ’ ἰαίνετο κηρός , ἐπεὶ κέλετο μεγάλη ἲς 
Ἠελίου τ’ αὐγὴ Ὑπεριονίδαο ἄνακτος · 
ἑξείης δ’ ἑτάροισιν ἐπ’ οὔατα πᾶσιν ἄλειψα . 
οἱ δ’ ἐν νηί μ’ ἔδησαν ὁμοῦ χεῖράς τε πόδας τε ὀρθὸν ἐν ἱστοπέδῃ , ἐκ δ’ αὐτοῦ πείρατ’ ἀνῆπτον · 
αὐτοὶ δ’ ἑζόμενοι πολιὴν ἅλα τύπτον ἐρετμοῖς . 
ἀλλ’ ὅτε τόσσον ἀπῆμεν ὅσον τε γέγωνε βοήσας , ῥίμφα διώκοντες , τὰς δ’ οὐ λάθεν ὠκύαλος νηῦς ἐγγύθεν ὀρνυμένη , λιγυρὴν δ’ ἔντυνον ἀοιδήν · 
“‘δεῦρ’ ἄγ’ ἰών , πολύαιν’ Ὀδυσεῦ , μέγα κῦδος Ἀχαιῶν , νῆα κατάστησον , ἵνα νωιτέρην ὄπ ἀκούσῃς . 
οὐ γάρ πώ τις τῇδε παρήλασε νηὶ μελαίνῃ , πρίν γ’ ἡμέων μελίγηρυν ἀπὸ στομάτων ὄπ’ ἀκοῦσαι , ἀλλ’ ὅ γε τερψάμενος νεῖται καὶ πλείονα εἰδώς . 
ἴδμεν γάρ τοι πάνθ’ ὅσ’ ἐνὶ Τροίῃ εὐρείῃ 
Ἀργεῖοι Τρῶές τε θεῶν ἰότητι μόγησαν , ἴδμεν δ’ , ὅσσα γένηται ἐπὶ χθονὶ πουλυβοτείρῃ.’ 
“ὣς φάσαν ἱεῖσαι ὄπα κάλλιμον · αὐτὰρ ἐμὸν κῆρ ἤθελ’ ἀκουέμεναι , λῦσαί τ’ ἐκέλευον ἑταίρους ὀφρύσι νευστάζων · οἱ δὲ προπεσόντες ἔρεσσον . 
αὐτίκα δ’ ἀνστάντες Περιμήδης Εὐρύλοχός τε πλείοσί μ’ ἐν δεσμοῖσι δέον μᾶλλόν τε πίεζον . 
αὐτὰρ ἐπεὶ δὴ τάς γε παρήλασαν , οὐδ’ ἔτ’ ἔπειτα φθογγῆς Σειρήνων ἠκούομεν οὐδέ τ’ ἀοιδῆς , αἶψ’ ἀπὸ κηρὸν ἕλοντο ἐμοὶ ἐρίηρες ἑταῖροι , ὅν σφιν ἐπ’ ὠσὶν ἄλειψ’ , ἐμέ τ’ ἐκ δεσμῶν ἀνέλυσαν . 
“ἀλλ’ ὅτε δὴ τὴν νῆσον ἐλείπομεν , αὐτίκ’ ἔπειτα καπνὸν καὶ μέγα κῦμα ἴδον καὶ δοῦπον ἄκουσα . 
τῶν δ’ ἄρα δεισάντων ἐκ χειρῶν ἔπτατ’ ἐρετμά , βόμβησαν δ’ ἄρα πάντα κατὰ ῥόον · ἔσχετο δ’ αὐτοῦ νηῦς , ἐπεὶ οὐκέτ’ ἐρετμὰ προήκεα χερσὶν ἔπειγον . 
αὐτὰρ ἐγὼ διὰ νηὸς ἰὼν ὤτρυνον ἑταίρους μειλιχίοις ἐπέεσσι παρασταδὸν ἄνδρα ἕκαστον · 
“ 
‘ὦ φίλοι , οὐ γάρ πώ τι κακῶν ἀδαήμονές εἰμεν · 
οὐ μὲν δὴ τόδε μεῖζον ἕπει κακόν , ἢ ὅτε Κύκλωψ εἴλει ἐνὶ σπῆι γλαφυρῷ κρατερῆφι βίηφιν · 
ἀλλὰ καὶ ἔνθεν ἐμῇ ἀρετῇ , βουλῇ τε νόῳ τε , ἐκφύγομεν , καί που τῶνδε μνήσεσθαι ὀίω . 
νῦν δ’ ἄγεθ’ , ὡς ἂν ἐγὼ εἴπω , πειθώμεθα πάντες . 
ὑμεῖς μὲν κώπῃσιν ἁλὸς ῥηγμῖνα βαθεῖαν τύπτετε κληίδεσσιν ἐφήμενοι , αἴ κέ ποθι Ζεὺς δώῃ τόνδε γ’ ὄλεθρον ὑπεκφυγέειν καὶ ἀλύξαι · 
σοὶ δέ , κυβερνῆθ’ , ὧδ’ ἐπιτέλλομαι · ἀλλ’ ἐνὶ θυμῷ βάλλευ , ἐπεὶ νηὸς γλαφυρῆς οἰήια νωμᾷς . 
τούτου μὲν καπνοῦ καὶ κύματος ἐκτὸς ἔεργε νῆα , σὺ δὲ σκοπέλου ἐπιμαίεο , μή σε λάθῃσι κεῖσ’ ἐξορμήσασα καὶ ἐς κακὸν ἄμμε βάλῃσθα.’ 
“ὣς ἐφάμην , οἱ δ’ ὦκα ἐμοῖς ἐπέεσσι πίθοντο . 
Σκύλλην δ’ οὐκέτ’ ἐμυθεόμην , ἄπρηκτον ἀνίην , μή πώς μοι δείσαντες ἀπολλήξειαν ἑταῖροι εἰρεσίης , ἐντὸς δὲ πυκάζοιεν σφέας αὐτούς . 
καὶ τότε δὴ Κίρκης μὲν ἐφημοσύνης ἀλεγεινῆς λανθανόμην , ἐπεὶ οὔ τί μ’ ἀνώγει θωρήσσεσθαι · 
αὐτὰρ ἐγὼ καταδὺς κλυτὰ τεύχεα καὶ δύο δοῦρε μάκρ’ ἐν χερσὶν ἑλὼν εἰς ἴκρια νηὸς ἔβαινον πρῴρης · ἔνθεν γάρ μιν ἐδέγμην πρῶτα φανεῖσθαι 
Σκύλλην πετραίην , ἥ μοι φέρε πῆμ’ ἑτάροισιν . 
οὐδέ πῃ ἀθρῆσαι δυνάμην , ἔκαμον δέ μοι ὄσσε πάντῃ παπταίνοντι πρὸς ἠεροειδέα πέτρην . 
“ἡμεῖς μὲν στεινωπὸν ἀνεπλέομεν γοόωντες · 
ἔνθεν μὲν Σκύλλη , ἑτέρωθι δὲ δῖα Χάρυβδις δεινὸν ἀνερροίβδησε θαλάσσης ἁλμυρὸν ὕδωρ . 
ἦ τοι ὅτ’ ἐξεμέσειε , λέβης ὣς ἐν πυρὶ πολλῷ πᾶσ’ ἀναμορμύρεσκε κυκωμένη , ὑψόσε δ’ ἄχνη ἄκροισι σκοπέλοισιν ἐπ’ ἀμφοτέροισιν ἔπιπτεν · 
ἀλλ’ ὅτ’ ἀναβρόξειε θαλάσσης ἁλμυρὸν ὕδωρ , πᾶσ’ ἔντοσθε φάνεσκε κυκωμένη , ἀμφὶ δὲ πέτρη δεινὸν ἐβεβρύχει , ὑπένερθε δὲ γαῖα φάνεσκε ψάμμῳ κυανέη · τοὺς δὲ χλωρὸν δέος ᾕρει . 
ἡμεῖς μὲν πρὸς τὴν ἴδομεν δείσαντες ὄλεθρον · 
τόφρα δέ μοι Σκύλλη γλαφυρῆς ἐκ νηὸς ἑταίρους ἓξ ἕλεθ’ , οἳ χερσίν τε βίηφί τε φέρτατοι ἦσαν . 
σκεψάμενος δ’ ἐς νῆα θοὴν ἅμα καὶ μεθ’ ἑταίρους ἤδη τῶν ἐνόησα πόδας καὶ χεῖρας ὕπερθεν ὑψόσ’ ἀειρομένων · ἐμὲ δὲ φθέγγοντο καλεῦντες ἐξονομακλήδην , τότε γ’ ὕστατον , ἀχνύμενοι κῆρ . 
ὡς δ’ ὅτ’ ἐπὶ προβόλῳ ἁλιεὺς περιμήκεϊ ῥάβδῳ ἰχθύσι τοῖς ὀλίγοισι δόλον κατὰ εἴδατα βάλλων ἐς πόντον προΐησι βοὸς κέρας ἀγραύλοιο , ἀσπαίροντα δ’ ἔπειτα λαβὼν ἔρριψε θύραζε , ὣς οἵ γ’ ἀσπαίροντες ἀείροντο προτὶ πέτρας · 
αὐτοῦ δ’ εἰνὶ θύρῃσι κατήσθιε κεκληγῶτας χεῖρας ἐμοὶ ὀρέγοντας ἐν αἰνῇ δηιοτῆτι · 
οἴκτιστον δὴ κεῖνο ἐμοῖς ἴδον ὀφθαλμοῖσι πάντων , ὅσσ’ ἐμόγησα πόρους ἁλὸς ἐξερεείνων . 
“αὐτὰρ ἐπεὶ πέτρας φύγομεν δεινήν τε Χάρυβδιν 
Σκύλλην τ’ , αὐτίκ’ ἔπειτα θεοῦ ἐς ἀμύμονα νῆσον ἱκόμεθ’ · ἔνθα δ’ ἔσαν καλαὶ βόες εὐρυμέτωποι , πολλὰ δὲ ἴφια μῆλ’ Ὑπερίονος Ἠελίοιο . 
δὴ τότ’ ἐγὼν ἔτι πόντῳ ἐὼν ἐν νηὶ μελαίνῃ μυκηθμοῦ τ’ ἤκουσα βοῶν αὐλιζομενάων οἰῶν τε βληχήν · καί μοι ἔπος ἔμπεσε θυμῷ μάντηος ἀλαοῦ , Θηβαίου Τειρεσίαο , 
Κίρκης τ’ Αἰαίης , ἥ μοι μάλα πόλλ’ ἐπέτελλε νῆσον ἀλεύασθαι τερψιμβρότου Ἠελίοιο . 
δὴ τότ’ ἐγὼν ἑτάροισι μετηύδων ἀχνύμενος κῆρ · 
“‘κέκλυτέ μευ μύθων κακά περ πάσχοντες ἑταῖροι , ὄφρ’ ὑμῖν εἴπω μαντήια Τειρεσίαο 
Κίρκης τ’ Αἰαίης , ἥ μοι μάλα πόλλ’ ἐπέτελλε νῆσον ἀλεύασθαι τερψιμβρότου Ἠελίοιο · 
ἔνθα γὰρ αἰνότατον κακὸν ἔμμεναι ἄμμιν ἔφασκεν . 
ἀλλὰ παρὲξ τὴν νῆσον ἐλαύνετε νῆα μέλαιναν.’ 
“ὣς ἐφάμην , τοῖσιν δὲ κατεκλάσθη φίλον ἦτορ . 
αὐτίκα δ’ Εὐρύλοχος στυγερῷ μ’ ἠμείβετο μύθῳ · 
“‘σχέτλιός εἰς , Ὀδυσεῦ · περί τοι μένος , οὐδέ τι γυῖα κάμνεις · ἦ ῥά νυ σοί γε σιδήρεα πάντα τέτυκται , ὅς ῥ’ ἑτάρους καμάτῳ ἁδηκότας ἠδὲ καὶ ὕπνῳ οὐκ ἐάᾳς γαίης ἐπιβήμεναι , ἔνθα κεν αὖτε νήσῳ ἐν ἀμφιρύτῃ λαρὸν τετυκοίμεθα δόρπον , ἀλλ’ αὔτως διὰ νύκτα θοὴν ἀλάλησθαι ἄνωγας νήσου ἀποπλαγχθέντας ἐν ἠεροειδέι πόντῳ . 
ἐκ νυκτῶν δ’ ἄνεμοι χαλεποί , δηλήματα νηῶν , γίγνονται · πῇ κέν τις ὑπεκφύγοι αἰπὺν ὄλεθρον , ἤν πως ἐξαπίνης ἔλθῃ ἀνέμοιο θύελλα , ἢ Νότου ἢ Ζεφύροιο δυσαέος , οἵ τε μάλιστα νῆα διαρραίουσι θεῶν ἀέκητι ἀνάκτων . 
ἀλλ’ ἦ τοι νῦν μὲν πειθώμεθα νυκτὶ μελαίνῃ δόρπον θ’ ὁπλισόμεσθα θοῇ παρὰ νηὶ μένοντες , ἠῶθεν δ’ ἀναβάντες ἐνήσομεν εὐρέι πόντῳ.’ 
“ὣς ἔφατ’ Εὐρύλοχος , ἐπὶ δ’ ᾔνεον ἄλλοι ἑταῖροι . 
καὶ τότε δὴ γίγνωσκον ὃ δὴ κακὰ μήδετο δαίμων , καί μιν φωνήσας ἔπεα πτερόεντα προσηύδων · 
“Εὐρύλοχ’ , ἦ μάλα δή με βιάζετε μοῦνον ἐόντα . 
ἀλλ’ ἄγε νῦν μοι πάντες ὀμόσσατε καρτερὸν ὅρκον · 
εἴ κέ τιν’ ἠὲ βοῶν ἀγέλην ἢ πῶυ μέγ’ οἰῶν εὕρωμεν , μή πού τις ἀτασθαλίῃσι κακῇσιν ἢ βοῦν ἠέ τι μῆλον ἀποκτάνῃ · ἀλλὰ ἕκηλοι ἐσθίετε βρώμην , τὴν ἀθανάτη πόρε Κίρκη.’ 
“ὣς ἐφάμην , οἱ δ’ αὐτίκ’ ἀπώμνυον , ὡς ἐκέλευον . 
αὐτὰρ ἐπεί ῥ’ ὄμοσάν τε τελεύτησάν τε τὸν ὅρκον , στήσαμεν ἐν λιμένι γλαφυρῷ ἐυεργέα νῆα ἄγχ’ ὕδατος γλυκεροῖο , καὶ ἐξαπέβησαν ἑταῖροι νηός , ἔπειτα δὲ δόρπον ἐπισταμένως τετύκοντο . 
αὐτὰρ ἐπεὶ πόσιος καὶ ἐδητύος ἐξ ἔρον ἕντο , μνησάμενοι δὴ ἔπειτα φίλους ἔκλαιον ἑταίρους , οὓς ἔφαγε Σκύλλη γλαφυρῆς ἐκ νηὸς ἑλοῦσα · 
κλαιόντεσσι δὲ τοῖσιν ἐπήλυθε νήδυμος ὕπνος . 
ἦμος δὲ τρίχα νυκτὸς ἔην , μετὰ δ’ ἄστρα βεβήκει , ὦρσεν ἔπι ζαῆν ἄνεμον νεφεληγερέτα Ζεὺς λαίλαπι θεσπεσίῃ , σὺν δὲ νεφέεσσι κάλυψε γαῖαν ὁμοῦ καὶ πόντον · ὀρώρει δ’ οὐρανόθεν νύξ . 
ἦμος δ’ ἠριγένεια φάνη ῥοδοδάκτυλος Ἠώς , νῆα μὲν ὡρμίσαμεν κοῖλον σπέος εἰσερύσαντες . 
ἔνθα δ’ ἔσαν νυμφέων καλοὶ χοροὶ ἠδὲ θόωκοι · 
καὶ τότ’ ἐγὼν ἀγορὴν θέμενος μετὰ μῦθον ἔειπον · 
“ὦ φίλοι , ἐν γὰρ νηὶ θοῇ βρῶσίς τε πόσις τε ἔστιν , τῶν δὲ βοῶν ἀπεχώμεθα , μή τι πάθωμεν · 
δεινοῦ γὰρ θεοῦ αἵδε βόες καὶ ἴφια μῆλα , 
Ἠελίου , ὃς πάντ’ ἐφορᾷ καὶ πάντ’ ἐπακούει.’ 
“ὣς ἐφάμην , τοῖσιν δ’ ἐπεπείθετο θυμὸς ἀγήνωρ . 
μῆνα δὲ πάντ’ ἄλληκτος ἄη Νότος , οὐδέ τις ἄλλος γίγνετ’ ἔπειτ’ ἀνέμων εἰ μὴ Εὖρός τε Νότος τε . 
“οἱ δ’ ἧος μὲν σῖτον ἔχον καὶ οἶνον ἐρυθρόν , τόφρα βοῶν ἀπέχοντο λιλαιόμενοι βιότοιο . 
ἀλλ’ ὅτε δὴ νηὸς ἐξέφθιτο ἤια πάντα , καὶ δὴ ἄγρην ἐφέπεσκον ἀλητεύοντες ἀνάγκῃ , ἰχθῦς ὄρνιθάς τε , φίλας ὅ τι χεῖρας ἵκοιτο , γναμπτοῖς ἀγκίστροισιν , ἔτειρε δὲ γαστέρα λιμός · 
δὴ τότ’ ἐγὼν ἀνὰ νῆσον ἀπέστιχον , ὄφρα θεοῖσιν εὐξαίμην , εἴ τίς μοι ὁδὸν φήνειε νέεσθαι . 
ἀλλ’ ὅτε δὴ διὰ νήσου ἰὼν ἤλυξα ἑταίρους , χεῖρας νιψάμενος , ὅθ’ ἐπὶ σκέπας ἦν ἀνέμοιο , ἠρώμην πάντεσσι θεοῖς οἳ Ὄλυμπον ἔχουσιν · 
οἱ δ’ ἄρα μοι γλυκὺν ὕπνον ἐπὶ βλεφάροισιν ἔχευαν . 
Εὐρύλοχος δ’ ἑτάροισι κακῆς ἐξήρχετο βουλῆς · 
“‘κέκλυτέ μευ μύθων κακά περ πάσχοντες ἑταῖροι . 
πάντες μὲν στυγεροὶ θάνατοι δειλοῖσι βροτοῖσι , λιμῷ δ’ οἴκτιστον θανέειν καὶ πότμον ἐπισπεῖν . 
ἀλλ’ ἄγετ’ , Ἠελίοιο βοῶν ἐλάσαντες ἀρίστας ῥέξομεν ἀθανάτοισι , τοὶ οὐρανὸν εὐρὺν ἔχουσιν . 
εἰ δέ κεν εἰς Ἰθάκην ἀφικοίμεθα , πατρίδα γαῖαν , αἶψά κεν Ἠελίῳ Ὑπερίονι πίονα νηὸν τεύξομεν , ἐν δέ κε θεῖμεν ἀγάλματα πολλὰ καὶ ἐσθλά . 
εἰ δὲ χολωσάμενός τι βοῶν ὀρθοκραιράων νῆ’ ἐθέλῃ ὀλέσαι , ἐπὶ δ’ ἕσπωνται θεοὶ ἄλλοι , βούλομ’ ἅπαξ πρὸς κῦμα χανὼν ἀπὸ θυμὸν ὀλέσσαι , ἢ δηθὰ στρεύγεσθαι ἐὼν ἐν νήσῳ ἐρήμῃ.’ 
“‘ὣς ἔφατ’ Εὐρύλοχος , ἐπὶ δ’ ᾔνεον ἄλλοι ἑταῖροι . 
αὐτίκα δ’ Ἠελίοιο βοῶν ἐλάσαντες ἀρίστας ἐγγύθεν , οὐ γὰρ τῆλε νεὸς κυανοπρῴροιο βοσκέσκονθ’ ἕλικες καλαὶ βόες εὐρυμέτωποι · 
τὰς δὲ περίστησάν τε καὶ εὐχετόωντο θεοῖσιν , φύλλα δρεψάμενοι τέρενα δρυὸς ὑψικόμοιο · 
οὐ γὰρ ἔχον κρῖ λευκὸν ἐυσσέλμου ἐπὶ νηός . 
αὐτὰρ ἐπεί ῥ’ εὔξαντο καὶ ἔσφαξαν καὶ ἔδειραν , μηρούς τ’ ἐξέταμον κατά τε κνίσῃ ἐκάλυψαν δίπτυχα ποιήσαντες , ἐπ’ αὐτῶν δ’ ὠμοθέτησαν . 
οὐδ’ εἶχον μέθυ λεῖψαι ἐπ’ αἰθομένοις ἱεροῖσιν , ἀλλ’ ὕδατι σπένδοντες ἐπώπτων ἔγκατα πάντα . 
αὐτὰρ ἐπεὶ κατὰ μῆρ’ ἐκάη καὶ σπλάγχνα πάσαντο , μίστυλλόν τ’ ἄρα τἆλλα καὶ ἀμφ’ ὀβελοῖσιν ἔπειραν . 
καὶ τότε μοι βλεφάρων ἐξέσσυτο νήδυμος ὕπνος , βῆν δ’ ἰέναι ἐπὶ νῆα θοὴν καὶ θῖνα θαλάσσης . 
ἀλλ’ ὅτε δὴ σχεδὸν ἦα κιὼν νεὸς ἀμφιελίσσης , καὶ τότε με κνίσης ἀμφήλυθεν ἡδὺς ἀυτμή . 
οἰμώξας δὲ θεοῖσι μέγ’ ἀθανάτοισι γεγώνευν · 
“Ζεῦ πάτερ ἠδ’ ἄλλοι μάκαρες θεοὶ αἰὲν ἐόντες , ἦ με μάλ’ εἰς ἄτην κοιμήσατε νηλέι ὕπνῳ . 
οἱ δ’ ἕταροι μέγα ἔργον ἐμητίσαντο μένοντες.’ 
“ὠκέα δ’ Ἠελίῳ Ὑπερίονι ἄγγελος ἦλθε 
Λαμπετίη τανύπεπλος , ὅ οἱ βόας ἔκταμεν ἡμεῖς . 
αὐτίκα δ’ ἀθανάτοισι μετηύδα χωόμενος κῆρ · 
“Ζεῦ πάτερ ἠδ’ ἄλλοι μάκαρες θεοὶ αἰὲν ἐόντες , τῖσαι δὴ ἑτάρους Λαερτιάδεω Ὀδυσῆος , οἵ μευ βοῦς ἔκτειναν ὑπέρβιον , ᾗσιν ἐγώ γε χαίρεσκον μὲν ἰὼν εἰς οὐρανὸν ἀστερόεντα , ἠδ’ ὁπότ’ ἂψ ἐπὶ γαῖαν ἀπ’ οὐρανόθεν προτραποίμην . 
εἰ δέ μοι οὐ τίσουσι βοῶν ἐπιεικέ’ ἀμοιβήν , δύσομαι εἰς Ἀίδαο καὶ ἐν νεκύεσσι φαείνω.’ 
“τὸν δ’ ἀπαμειβόμενος προσέφη νεφεληγερέτα Ζεύς · 
“Ἠέλῑ , ἦ τοι μὲν σὺ μετ’ ἀθανάτοισι φάεινε καὶ θνητοῖσι βροτοῖσιν ἐπὶ ζείδωρον ἄρουραν · 
τῶν δέ κ’ ἐγὼ τάχα νῆα θοὴν ἀργῆτι κεραυνῷ τυτθὰ βαλὼν κεάσαιμι μέσῳ ἐνὶ οἴνοπι πόντῳ . 
“ταῦτα δ’ ἐγὼν ἤκουσα Καλυψοῦς ἠυκόμοιο · 
ἡ δ’ ἔφη Ἑρμείαο διακτόρου αὐτὴ ἀκοῦσαι . 
“αὐτὰρ ἐπεί ῥ’ ἐπὶ νῆα κατήλυθον ἠδὲ θάλασσαν , νείκεον ἄλλοθεν ἄλλον ἐπισταδόν , οὐδέ τι μῆχος εὑρέμεναι δυνάμεσθα , βόες δ’ ἀποτέθνασαν ἤδη . 
τοῖσιν δ’ αὐτίκ’ ἔπειτα θεοὶ τέραα προύφαινον · 
εἷρπον μὲν ῥινοί , κρέα δ’ ἀμφ’ ὀβελοῖσι μεμύκει , ὀπταλέα τε καὶ ὠμά , βοῶν δ’ ὣς γίγνετο φωνή . 
“ἑξῆμαρ μὲν ἔπειτα ἐμοὶ ἐρίηρες ἑταῖροι δαίνυντ’ Ἠελίοιο βοῶν ἐλάσαντες ἀρίστας · 
ἀλλ’ ὅτε δὴ ἕβδομον ἦμαρ ἐπὶ Ζεὺς θῆκε Κρονίων , καὶ τότ’ ἔπειτ’ ἄνεμος μὲν ἐπαύσατο λαίλαπι θύων , ἡμεῖς δ’ αἶψ’ ἀναβάντες ἐνήκαμεν εὐρέι πόντῳ , ἱστὸν στησάμενοι ἀνά θ’ ἱστία λεύκ’ ἐρύσαντες . 
“ἀλλ’ ὅτε δὴ τὴν νῆσον ἐλείπομεν , οὐδέ τις ἄλλη φαίνετο γαιάων , ἀλλ’ οὐρανὸς ἠδὲ θάλασσα , δὴ τότε κυανέην νεφέλην ἔστησε Κρονίων νηὸς ὕπερ γλαφυρῆς , ἤχλυσε δὲ πόντος ὑπ’ αὐτῆς . 
ἡ δ’ ἔθει οὐ μάλα πολλὸν ἐπὶ χρόνον · αἶψα γὰρ ἦλθε κεκληγὼς Ζέφυρος μεγάλῃ σὺν λαίλαπι θύων , ἱστοῦ δὲ προτόνους ἔρρηξ’ ἀνέμοιο θύελλα ἀμφοτέρους · ἱστὸς δ’ ὀπίσω πέσεν , ὅπλα τε πάντα εἰς ἄντλον κατέχυνθ’ . 
ὁ δ’ ἄρα πρυμνῇ ἐνὶ νηὶ πλῆξε κυβερνήτεω κεφαλήν , σὺν δ’ ὀστέ’ ἄραξε πάντ’ ἄμυδις κεφαλῆς · ὁ δ’ ἄρ’ ἀρνευτῆρι ἐοικὼς κάππεσ’ ἀπ’ ἰκριόφιν , λίπε δ’ ὀστέα θυμὸς ἀγήνωρ . 
Ζεὺς δ’ ἄμυδις βρόντησε καὶ ἔμβαλε νηὶ κεραυνόν · 
ἡ δ’ ἐλελίχθη πᾶσα Διὸς πληγεῖσα κεραυνῷ , ἐν δὲ θεείου πλῆτο , πέσον δ’ ἐκ νηὸς ἑταῖροι . 
οἱ δὲ κορώνῃσιν ἴκελοι περὶ νῆα μέλαιναν κύμασιν ἐμφορέοντο , θεὸς δ’ ἀποαίνυτο νόστον . 
αὐτὰρ ἐγὼ διὰ νηὸς ἐφοίτων , ὄφρ’ ἀπὸ τοίχους λῦσε κλύδων τρόπιος , τὴν δὲ ψιλὴν φέρε κῦμα , ἐκ δέ οἱ ἱστὸν ἄραξε ποτὶ τρόπιν . 
αὐτὰρ ἐπ’ αὐτῷ ἐπίτονος βέβλητο , βοὸς ῥινοῖο τετευχώς · 
τῷ ῥ’ ἄμφω συνέεργον , ὁμοῦ τρόπιν ἠδὲ καὶ ἱστόν , ἑζόμενος δ’ ἐπὶ τοῖς φερόμην ὀλοοῖς ἀνέμοισιν . 
“ἔνθ’ ἦ τοι Ζέφυρος μὲν ἐπαύσατο λαίλαπι θύων , ἦλθε δ’ ἐπὶ Νότος ὦκα , φέρων ἐμῷ ἄλγεα θυμῷ , ὄφρ’ ἔτι τὴν ὀλοὴν ἀναμετρήσαιμι Χάρυβδιν . 
παννύχιος φερόμην , ἅμα δ’ ἠελίῳ ἀνιόντι ἦλθον ἐπὶ Σκύλλης σκόπελον δεινήν τε Χάρυβδιν . 
ἡ μὲν ἀνερροίβδησε θαλάσσης ἁλμυρὸν ὕδωρ · 
αὐτὰρ ἐγὼ ποτὶ μακρὸν ἐρινεὸν ὑψόσ’ ἀερθείς , τῷ προσφὺς ἐχόμην ὡς νυκτερίς . 
οὐδέ πῃ εἶχον οὔτε στηρίξαι ποσὶν ἔμπεδον οὔτ’ ἐπιβῆναι · 
ῥίζαι γὰρ ἑκὰς εἶχον , ἀπήωροι δ’ ἔσαν ὄζοι , μακροί τε μεγάλοι τε , κατεσκίαον δὲ Χάρυβδιν . 
νωλεμέως δ’ ἐχόμην , ὄφρ’ ἐξεμέσειεν ὀπίσσω ἱστὸν καὶ τρόπιν αὖτις · ἐελδομένῳ δέ μοι ἦλθον ὄψ’ · ἦμος δ’ ἐπὶ δόρπον ἀνὴρ ἀγορῆθεν ἀνέστη κρίνων νείκεα πολλὰ δικαζομένων αἰζηῶν , τῆμος δὴ τά γε δοῦρα Χαρύβδιος ἐξεφαάνθη . 
ἧκα δ’ ἐγὼ καθύπερθε πόδας καὶ χεῖρε φέρεσθαι , μέσσῳ δ’ ἐνδούπησα παρὲξ περιμήκεα δοῦρα , ἑζόμενος δ’ ἐπὶ τοῖσι διήρεσα χερσὶν ἐμῇσι . 
Σκύλλην δ’ οὐκέτ’ ἔασε πατὴρ ἀνδρῶν τε θεῶν τε εἰσιδέειν · οὐ γάρ κεν ὑπέκφυγον αἰπὺν ὄλεθρον . 
“ἔνθεν δ’ ἐννῆμαρ φερόμην , δεκάτῃ δέ με νυκτὶ νῆσον ἐς Ὠγυγίην πέλασαν θεοί , ἔνθα Καλυψὼ ναίει ἐυπλόκαμος , δεινὴ θεὸς αὐδήεσσα , ἥ μ’ ἐφίλει τ’ ἐκόμει τε . 
τί τοι τάδε μυθολογεύω ; 
ἤδη γάρ τοι χθιζὸς ἐμυθεόμην ἐνὶ οἴκῳ σοί τε καὶ ἰφθίμῃ ἀλόχῳ · ἐχθρὸν δέ μοί ἐστιν αὖτις ἀριζήλως εἰρημένα μυθολογεύειν.” ὣς ἔφαθ’ , οἱ δ’ ἄρα πάντες ἀκὴν ἐγένοντο σιωπῇ , κηληθμῷ δ’ ἔσχοντο κατὰ μέγαρα σκιόεντα . 
τὸν δ’ αὖτ’ Ἀλκίνοος ἀπαμείβετο φώνησέν τε · 
“ὦ Ὀδυσεῦ , ἐπεὶ ἵκευ ἐμὸν ποτὶ χαλκοβατὲς δῶ , ὑψερεφές , τῷ σ’ οὔ τι παλιμπλαγχθέντα γ’ ὀΐω ἂψ ἀπονοστήσειν , εἰ καὶ μάλα πολλὰ πέπονθας . 
ὑμέων δ’ ἀνδρὶ ἑκάστῳ ἐφιέμενος τάδε εἴρω , ὅσσοι ἐνὶ μεγάροισι γερούσιον αἴθοπα οἶνον αἰεὶ πίνετ’ ἐμοῖσιν , ἀκουάζεσθε δ’ ἀοιδοῦ . 
εἵματα μὲν δὴ ξείνῳ ἐϋξέστῃ ἐνὶ χηλῷ κεῖται καὶ χρυσὸς πολυδαίδαλος ἄλλα τε πάντα δῶρ’ , ὅσα Φαιήκων βουληφόροι ἐνθάδ’ ἔνεικαν · 
ἀλλ’ ἄγε οἱ δῶμεν τρίποδα μέγαν ἠδὲ λέβητα ἀνδρακάς · ἡμεῖς δ’ αὖτε ἀγειρόμενοι κατὰ δῆμον τισόμεθ’ · ἀργαλέον γὰρ ἕνα προικὸς χαρίσασθαι.” ὣς ἔφατ’ Ἀλκίνοος , τοῖσιν δ’ ἐπιὴνδανε μῦθος . 
οἱ μὲν κακκείοντες ἔβαν οἶκόνδε ἕκαστος , ἦμος δ’ ἠριγένεια φάνη ῥοδοδάκτυλος Ἠώς , νῆάδ’ ἐπεσσεύοντο , φέρον δ’ εὐήνορα χαλκόν . 
καὶ τὰ μὲν εὖ κατέθηχ’ ἱερὸν μένος Ἀλκινόοιο , αὐτὸς ἰὼν διὰ νηὸς ὑπὸ ζυγά , μή τιν’ ἑταίρων βλάπτοι ἐλαυνόντων , ὁπότε σπερχοίατ’ ἐρετμοῖς . 
οἱ δ’ εἰς Ἀλκινόοιο κίον καὶ δαῖτ’ ἀλέγυνον . 
τοῖσι δὲ βοῦν ἱέρευσ’ ἱερὸν μένος Ἀλκινόοιο 
Ζηνὶ κελαινεφέϊ Κρονίδῃ , ὃς πᾶσιν ἀνάσσει . 
μῆρα δὲ κήαντες δαίνυντ’ ἐρικυδέα δαῖτα τερπόμενοι · μετὰ δέ σφιν ἐμέλπετο θεῖος ἀοιδός , 
Δημόδοκος , λαοῖσι τετιμένος . 
αὐτὰρ Ὀδυσσεὺς πολλὰ πρὸς ἠέλιον κεφαλὴν τρέπε παμφανόωντα , δῦναι ἐπειγόμενος · δὴ γὰρ μενέαινε νέεσθαι . 
ὡς δ’ ὅτ’ ἀνὴρ δόρποιο λιλαίεται , ᾧ τε πανῆμαρ νειὸν ἀν’ ἕλκητον βόε οἴνοπε πηκτὸν ἄροτρον · 
ἀσπασίως δ’ ἄρα τῷ κατέδυ φάος ἠελίοιο δόρπον ἐποίχεσθαι , βλάβεται δέ τε γούνατ’ ἰόντι · 
ὣς Ὀδυσῆ’ ἀσπαστὸν ἔδυ φάος ἠελίοιο . 
αἶψα δὲ Φαιήκεσσι φιληρέτμοισι μετηύδα , 
Ἀλκινόῳ δὲ μάλιστα πιφαυσκόμενος φάτο μῦθον · 
“Ἀλκίνοε κρεῖον , πάντων ἀριδείκετε λαῶν , πέμπετέ με σπείσαντες ἀπήμονα , χαίρετε δ’ αὐτοί · 
ἤδη γὰρ τετέλεσται ἅ μοι φίλος ἤθελε θυμός , πομπὴ καὶ φίλα δῶρα , τά μοι θεοὶ Οὐρανίωνες ὄλβια ποιήσειαν · ἀμύμονα δ’ οἴκοι ἄκοιτιν νοστήσας εὕροιμι σὺν ἀρτεμέεσσι φίλοισιν . 
ὑμεῖς δ’ αὖθι μένοντες ἐϋφραίνοιτε γυναῖκας κουριδίας καὶ τέκνα · θεοὶ δ’ ἀρετὴν ὀπάσειαν παντοίην , καὶ μή τι κακὸν μεταδήμιον εἴη.” ὣς ἔφαθ’ , οἱ δ’ ἄρα πάντες ἐπῄνεον ἠδ’ ἐκέλευον πεμπέμεναι τὸν ξεῖνον , ἐπεὶ κατὰ μοῖραν ἔειπεν . 
καὶ τότε κήρυκα προσέφη μένος Ἀλκινόοιο · 
“Ποντόνοε , κρητῆρα κερασσάμενος μέθυ νεῖμον πᾶσιν ἀνὰ μέγαρον , ὄφρ’ εὐξάμενοι Διὶ πατρὶ τὸν ξεῖνον πέμπωμεν ἑὴν ἐς πατρίδα γαῖαν.” ὣς φάτο , Ποντόνοος δὲ μελίφρονα οἶνον ἐκίρνα , νώμησεν δ’ ἄρα πᾶσιν ἐπισταδόν · οἱ δὲ θεοῖσιν ἔσπεισαν μακάρεσσι , τοὶ οὐρανὸν εὐρὺν ἔχουσιν , αὐτόθεν ἐξ ἑδρέων . 
ἀνὰ δ’ ἵστατο δῖος Ὀδυσσεύς , 
Ἀρήτῃ δ’ ἐν χειρὶ τίθει δέπας ἀμφικύπελλον , καί μιν φωνήσας ἔπεα πτερόεντα προσηύδα · 
“χαῖρέ μοι , ὦ βασίλεια , διαμπερές , εἰς ὅ κε γῆρας ἔλθῃ καὶ θάνατος , τά τ’ ἐπ’ ἀνθρώποισι πέλονται . 
αὐτὰρ ἐγὼ νέομαι · σὺ δὲ τέρπεο τῷδ’ ἐνὶ οἴκῳ παισί τε καὶ λαοῖσι καὶ Ἀλκινόῳ βασιλῆϊ.” ὣς εἰπὼν ὑπὲρ οὐδὸν ἐβήσετο δῖος Ὀδυσσεύς , τῷ δ’ ἅμα κήρυκα προΐει μένος Ἀλκινόοιο , ἡγεῖσθαι ἐπὶ νῆα θοὴν καὶ θῖνα θαλάσσης · 
Ἀρήτη δ’ ἄρα οἱ δμῳὰς ἅμ’ ἔπεμπε γυναῖκας , τὴν μὲν φᾶρος ἔχουσαν ἐϋπλυνὲς ἠδὲ χιτῶνα , τὴν δ’ ἑτέρην χηλὸν πυκινὴν ἅμ’ ὄπασσε κομίζειν · 
ἡ δ’ ἄλλη σῖτόν τ’ ἔφερεν καὶ οἶνον ἐρυθρόν . 
αὐτὰρ ἐπεί ῥ’ ἐπὶ νῆα κατήλυθον ἠδὲ θάλασσαν , αἶψα τά γ’ ἐν νηῒ γλαφυρῇ πομπῆες ἀγαυοὶ δεξάμενοι κατέθεντο , πόσιν καὶ βρῶσιν ἅπασαν · 
κὰδ δ’ ἄρ’ Ὀδυσσῆϊ στόρεσαν ῥῆγός τε λίνον τε νηὸς ἐπ’ ἰκριόφιν γλαφυρῆς , ἵνα νήγρετον εὕδοι , πρυμνῆς · ἂν δὲ καὶ αὐτὸς ἐβήσετο καὶ κατέλεκτο σιγῇ · τοὶ δὲ καθῖζον ἐπὶ κληῗσιν ἕκαστοι κόσμῳ , πεῖσμα δ’ ἔλυσαν ἀπὸ τρητοῖο λίθοις . 
εὖθ’ οἱ ἀνακλινθέντες ἀνερρίπτουν ἅλα πηδῷ , καὶ τῷ νήδυμος ὕπνος ἐπὶ βλεφάροισιν ἔπιπτε , νήγρετος , ἥδιστος , θανάτῳ ἄγχιστα ἐοικώς . 
ἡ δ’ , ὥς τ’ ἐν πεδίῳ τετράοροι ἄρσενες ἵπποι , πάντες ἅμ’ ὁρμηθέντες ὑπὸ πληγῇσιν ἱμάσθλης , ὑψόσ’ ἀειρόμενοι ῥίμφα πρήσσουσι κέλευθον , ὣς ἄρα τῆς πρύμνη μὲν ἀείρετο , κῦμα δ’ ὄπισθε πορφύρεον μέγα θῦε πολυφλοίσβοιο θαλάσσης . 
ἡ δὲ μάλ’ ἀσφαλέως θέεν ἔμπεδον · οὐδέ κεν ἴρηξ κίρκος ὁμαρτήσειεν , ἐλαφρότατος πετεηνῶν . 
ὣς ἡ ῥίμφα θέουσα θαλάσσης κύματ’ ἔταμνεν , ἄνδρα φέρουσα θεοῖς ἐναλίγκια μήδε’ ἔχοντα · 
ὃς πρὶν μὲν μάλα πολλὰ πάθ’ ἄλγεα ὃν κατὰ θυμὸν ἀνδρῶν τε πτολέμους ἀλεγεινά τε κύματα πείρων , δὴ τότε γ’ ἀτρέμας εὗδε , λελασμένος ὅσσ’ ἐπεπόνθει . 
εὖτ’ ἀστὴρ ὑπερέσχε φαάντατος , ὅς τε μάλιστα ἔρχεται ἀγγέλλων φάος Ἠοῦς ἠριγενείης , τῆμος δὴ νήσῳ προσεπίλνατο ποντοπόρος νηῦς . 
Φόρκυνος δέ τίς ἐστι λιμήν , ἁλίοιο γέροντος , ἐν δήμῳ Ἰθάκης · δύο δὲ προβλῆτες ἐν αὐτῷ ἀκταὶ ἀπορρῶγες , λιμένος ποτιπεπτηυῖαι , αἵ τ’ ἀνέμων σκεπόωσι δυσαήων μέγα κῦμα ἔκτοθεν · ἔντοσθεν δέ τ’ ἄνευ δεσμοῖο μένουσι νῆες ἐΰσσελμοι , ὅτ’ ἂν ὅρμου μέτρον ἵκωνται . 
αὐτὰρ ἐπὶ κρατὸς λιμένος τανύφυλλος ἐλαίη , ἀγχόθι δ’ αὐτῆς ἄντρον ἐπήρατον ἠεροειδές , ἱρὸν νυμφάων αἱ νηϊάδες καλέονται . 
ἐν δὲ κρητῆρές τε καὶ ἀμφιφορῆες ἔασιν λάϊνοι · ἔνθα δ’ ἔπειτα τιθαιβώσσουσι μέλισσαι . 
ἐν δ’ ἱστοὶ λίθεοι περιμήκεες , ἔνθα τε νύμφαι φάρε’ ὑφαίνουσιν ἁλιπόρφυρα , θαῦμα ἰδέσθαι · 
ἐν δ’ ὕδατ’ ἀενάοντα . 
δύω δέ τέ οἱ θύραι εἰσίν , αἱ μὲν πρὸς Βορέαο καταιβαταὶ ἀνθρώποισιν , αἱ δ’ αὖ πρὸς Νότου εἰσὶ θεώτεραι · οὐδέ τι κείνῃ ἄνδρες ἐσέρχονται , ἀλλ’ ἀθανάτων ὁδός ἐστιν . 
ἔνθ’ οἵ γ’ εἰσέλασαν , πρὶν εἰδότες · ἡ μὲν ἔπειτα ἠπείρῳ ἐπέκελσεν , ὅσον τ’ ἐπὶ ἥμισυ πάσης , σπερχομένη · τοῖον γὰρ ἐπείγετο χέρσ’ ἐρετάων · 
οἱ δ’ ἐκ νηὸς βάντες ἐϋζύγου ἤπειρόνδε πρῶτον Ὀδυσσῆα γλαφυρῆς ἐκ νηὸς ἄειραν αὐτῷ σύν τε λίνῳ καὶ ῥήγεϊ σιγαλόεντι , κὰδ δ’ ἄρ’ ἐπὶ ψαμάθῳ ἔθεσαν δεδμημένον ὕπνῳ , ἐκ δὲ κτήματ’ ἄειραν , ἅ οἱ Φαίηκες ἀγαυοὶ ὤπασαν οἴκαδ’ ἰόντι διὰ μεγάθυμον Ἀθήνην . 
καὶ τὰ μὲν οὖν παρὰ πυθμέν’ ἐλαίης ἀθρόα θῆκαν ἐκτὸς ὁδοῦ , μή πώς τις ὁδιτάων ἀνθρώπων , πρίν γ’ Ὀδυσῆ’ ἔγρεσθαι , ἐπελθὼν δηλήσαιτο · 
αὐτοὶ δ’ αὖτ’ οἶκόνδε πάλιν κίον . 
οὐδ’ ἐνοσίχθων λήθετ’ ἀπειλάων , τὰς ἀντιθέῳ Ὀδυσῆϊ πρῶτον ἐπηπείλησε , Διὸς δ’ ἐξείρετο βουλήν · 
“Ζεῦ πάτερ , οὐκέτ’ ἐγώ γε μετ’ ἀθανάτοισι θεοῖσι τιμήεις ἔσομαι , ὅτε με βροτοὶ οὔ τι τίουσιν , 
Φαίηκες , τοί πέρ τοι ἐμῆς ἔξ εἰσι γενέθλης . 
καὶ γὰρ νῦν Ὀδυσῆ’ ἐφάμην κακὰ πολλὰ παθόντα οἴκαδ’ ἐλεύσεσθαι · νόστον δέ οἱ οὔ ποτ’ ἀπηύρων πάγχυ , ἐπεὶ σὺ πρῶτον ὑπέσχεο καὶ κατένευσας . 
οἱ δ’ εὕδοντ’ ἐν νηῒ θοῇ ἐπὶ πόντον ἄγοντες κάτθεσαν εἰν Ἰθάκῃ , ἔδοσαν δέ οἱ ἄσπετα δῶρα , χαλκόν τε χρυσόν τε ἅλις ἐσθῆτά θ’ ὑφαντήν , πόλλ’ , ὅσ’ ἂν οὐδέ ποτε Τροίης ἐξήρατ’ Ὀδυσσεύς , εἴ περ ἀπήμων ἦλθε , λαχὼν ἀπὸ ληΐδος αἶσαν.” τὸν δ’ ἀπαμειβόμενος προσέφη νεφεληγερέτα Ζεὺς · 
“ὢ πόποι , ἐννοσίγαῑ εὐρυσθενές , οἷον ἔειπες . 
οὔ τί σ’ ἀτιμάζουσι θεοί · χαλεπὸν δέ κεν εἴη πρεσβύτατον καὶ ἄριστον ἀτιμίῃσιν ἰάλλειν . 
ἀνδρῶν δ’ εἴ πέρ τίς σε βίῃ καὶ κάρτεϊ εἴκων οὔ τι τίει . 
σοὶ δ’ ἐστὶ καὶ ἐξοπίσω τίσις αἰεί . 
ἔρξον ὅπως ἐθέλεις καί τοι φίλον ἔπλετο θυμῷ.” τὸν δ’ ἠμείβετ’ ἔπειτα Ποσειδάων ἐνοσίχθων · 
“αἶψά κ’ ἐγὼν ἔρξαιμι , κελαινεφές , ὡς ἀγορεύεις · 
ἀλλὰ σὸν αἰεὶ θυμὸν ὀπίζομαι ἠδ’ ἀλεείνω . 
νῦν αὖ Φαιήκων ἐθέλω περικαλλέα νῆα , ἐκ πομπῆς ἀνιοῦσαν , ἐν ἠεροειδέϊ πόντῳ ῥαῖσαι , ἵν’ ἤδη σχῶνται , ἀπολλήξωσι δὲ πομπῆς ἀνθρώπων , μέγα δέ σφιν ὄρος πόλει ἀμφικαλύψαι.” τὸν δ’ ἀπαμειβόμενος προσέφη νεφεληγερέτα Ζεύς · 
“ὢ πέπον , ὡς μὲν ἐμῷ θυμῷ δοκεῖ εἶναι ἄριστα , ὁππότε κεν δὴ πάντες ἐλαυνομένην προΐδωνται λαοὶ ἀπὸ πτόλιος , θεῖναι λίθον ἐγγύθι γαίης νηῒ θοῇ ἴκελον , ἵνα θαυμάζωσιν ἅπαντες ἄνθρωποι , μέγα δέ σφιν ὄρος πόλει ἀμφικαλύψαι.” αὐτὰρ ἐπεὶ τό γ’ ἄκουσε Ποσειδάων ἐνοσίχθων , βῆ ῥ’ ἴμεν ἐς Σχερίην , ὅθι Φαίηκες γεγάασιν . 
ἔνθ’ ἔμεν’ · ἡ δὲ μάλα σχεδὸν ἤλυθε ποντοπόρος νηῦς ῥίμφα διωκομένη · τῆς δὲ σχεδὸν ἦλθ’ ἐνοσίχθων , ὅς μιν λᾶαν ἔθηκε καὶ ἐρρίζωσεν ἔνερθε χειρὶ καταπρηνεῖ ἐλάσας · ὁ δὲ νόσφι βεβήκει . 
οἱ δὲ πρὸς ἀλλήλους ἔπεα πτερόεντ’ ἀγόρευον 
Φαίηκες δολιχήρετμοι , ναυσίκλυτοι ἄνδρες . 
ὧδε δέ τις εἴπεσκεν ἰδὼν ἐς πλησίον ἄλλον · 
“ὤ μοι , τίς δὴ νῆα θοὴν ἐπέδησ’ ἐνὶ πόντῳ οἴκαδ’ ἐλαυνομένην ; 
καὶ δὴ προὐφαίνετο πᾶσα.” ὣς ἄρα τις εἴπεσκε · τὰ δ’ οὐκ ἴσαν ὡς ἐτέτυκτο . 
τοῖσιν δ’ Ἀλκίνοος ἀγορήσατο καὶ μετέειπεν · 
“ὢ πόποι , ἦ μάλα δή με παλαίφατα θέσφαθ’ ἱκάνει πατρὸς ἐμοῦ , ὃς ἔφασκε Ποσειδάων’ ἀγάσασθαι ἡμῖν , οὕνεκα πομποὶ ἀπήμονές εἰμεν ἁπάντων . 
φῆ ποτὲ Φαιήκων ἀνδρῶν περικαλλέα , νῆα , ἐκ πομπῆς ἀνιοῦσαν , ἐν ἠεροειδέϊ πόντῳ ῥαισέμεναι , μέγα δ’ ἧμιν ὄρος πόλει ἀμφικαλύψειν . 
ὣς ἀγόρεῡ ὁ γέρων · τὰ δὲ δὴ νῦν πάντα τελεῖται . 
ἀλλ’ ἄγεθ’ , ὡς ἂν ἐγὼ εἴπω , πειθώμεθα πάντες · 
πομπῆς μὲν παύσασθε βροτῶν , ὅτε κέν τις ἵκηται ἡμέτερον προτὶ ἄστυ · Ποσειδάωνι δὲ ταύρους δώδεκα κεκριμένους ἱερεύσομεν , αἴ κ’ ἐλεήσῃ , μηδ’ ἡμῖν περίμηκες ὄρος πόλει ἀμφικαλύψῃ.” ὣς ἔφαθ’ , οἱ δ’ ἔδεισαν , ἑτοιμάσσαντο δὲ ταύρους . 
ὣς οἱ μέν ῥ’ εὔχοντο Ποσειδάωνι ἄνακτι δήμου Φαιήκων ἡγήτορες ἠδὲ μέδοντες , ἑσταότες περὶ βωμόν . 
ὁ δ’ ἔγρετο δῖος Ὀδυσσεὺς εὕδων ἐν γαίῃ πατρωΐῃ , οὐδέ μιν ἔγνω , ἤδη δὴν ἀπεών · περὶ γὰρ θεὸς ἠέρα χεῦε 
Παλλὰς Ἀθηναίη , κούρη Διός , ὄφρα μιν αὐτὸν ἄγνωστον τεύξειεν ἕκαστά τε μυθήσαιτο , μή μιν πρὶν ἄλοχος γνοίη ἀστοί τε φίλοι τε , πρὶν πᾶσαν μνηστῆρας ὑπερβασίην ἀποτῖσαι . 
τοὔνεκ’ ἄρ’ ἀλλοειδέα φαινέσκετο πάντα ἄνακτι , ἀτραπιτοί τε διηνεκέες λιμένες τε πάνορμοι πέτραι τ’ ἠλίβατοι καὶ δένδρεα τηλεθόωντα . 
στῆ δ’ ἄρ’ ἀναΐξας καί ῥ’ εἴσιδε πατρίδα γαῖαν · 
ᾤμωξέν τ’ ἄρ ἔπειτα καὶ ὣ πεπλήγετο μηρὼ χερσὶ καταπρηνέσσ’ , ὀλοφυρόμενος δ’ ἔπος ηὔδα · 
“ὤ μοι ἐγώ , τέων αὖτε βροτῶν ἐς γαῖαν ἱκάνω ; 
ἦ ῥ’ οἵ γ’ ὑβρισταί τε καὶ ἄγριοι οὐδὲ δίκαιοι , ἦε φιλόξεινοι , καί σφιν νόος ἐστὶ θεουδής ; 
πῇ δὴ χρήματα πολλὰ φέρω τάδε ; 
πῇ τε καὶ αὐτὸς πλάζομαι ; 
αἴθ’ ὄφελον μεῖναι παρὰ Φαιήκεσσιν αὐτοῦ · ἐγὼ δέ κεν ἄλλον ὑπερμενέων βασιλήων ἐξικόμην , ὅς κέν μ’ ἐφίλει καὶ ἔπεμπε νέεσθαι . 
νῦν δ’ οὔτ’ ἄρ πῃ θέσθαι ἐπίσταμαι , οὐδὲ μὲν αὐτοῦ καλλείψω , μή πώς μοι ἕλωρ ἄλλοισι γένηται . 
ὢ πόποι , οὐκ ἄρα πάντα νοήμονες οὐδὲ δίκαιοι ἦσαν Φαιήκων ἡγήτορες ἠδὲ μέδοντες , οἵ μ’ εἰς ἄλλην γαῖαν ἀπήγαγον , ἦ τέ μ’ ἔφαντο ἄξειν εἰς Ἰθάκην εὐδείελον , οὐδ’ ἐτέλεσσαν . 
Ζεὺς σφέας τίσαιτο ἱκετήσιος , ὅς τε καὶ ἄλλους ἀνθρώπους ἐφορᾷ καὶ τίνυται ὅς τις ἁμάρτῃ . 
ἀλλ’ ἄγε δὴ τὰ χρήματ’ ἀριθμήσω καὶ ἴδωμαι , μή τί μοι οἴχωνται κοίλης ἐπὶ νηὸς ἄγοντες.” 
“ὣς εἰπὼν τρίποδας περικαλλέας ἠδὲ λέβητας ἠρίθμει καὶ χρυσὸν ὑφαντά τε εἵματα καλά . 
τῶν μὲν ἄρ’ ὀύ τι πόθει · ὁ δ’ ὀδύρετο πατρίδα γαῖαν ἑρπύζων παρὰ θῖνα πολυφλοίσβοιο θαλάσσης , πόλλ’ ὀλοφυρόμενος . 
σχεδόθεν δέ οἱ ἦλθεν Ἀθήνη , ἀνδρὶ δέμας εἰκυῖα νέῳ , ἐπιβώτορι μήλων , παναπάλῳ , οἷοί τε ἀνάκτων παῖδες ἔασι , δίπτυχον ἀμφ’ ὤμοισιν ἔχουσ’ εὐεργέα λώπην · 
ποσσὶ δ’ ὑπὸ λιπαροῖσι πέδιλ’ ἔχε , χερσὶ δ’ ἄκοντα . 
τὴν δ’ Ὀδυσεὺς γήθησεν ἰδὼν καὶ ἐναντίος ἦλθε , καί μιν φωνήσας ἔπεα πτερόεντα προσηύδα · 
“ὦ φίλ’ , ἐπεί σε πρῶτα κιχάνω τῷδ’ ἐνὶ χώρῳ , χαῖρέ τε καὶ μή μοί τι κακῷ νόῳ ἀντιβολήσαις , ἀλλὰ σάω μὲν ταῦτα , σάω δ’ ἐμέ · σοὶ γὰρ ἐγώ γε εὔχομαι ὥς τε θεῷ καί σευ φίλα γούναθ’ ἱκάνω . 
καί μοι τοῦτ’ ἀγόρευσον ἐτήτυμον , ὄφρ’ ἐῢ εἰδῶ · 
τίς γῆ , τίς δῆμος , τίνες ἀνέρες ἐγγεγάασιν ; 
ἦ πού τις νήσων εὐδείελος , ἦέ τις ἀκτὴ κεῖθ’ ἁλὶ κεκλιμένη ἐριβώλακος ἠπείροιο ; ” τὸν δ’ αὖτε προσέειπε θεὰ γλαυκῶπις Ἀθήνη · 
“νήπιός εἰς , ὦ ξεῖν’ , ἢ τηλόθεν εἰλήλουθας , εἰ δὴ τήνδε τε γαῖαν ἀνείρεαι . 
οὐδέ τι λίην οὕτω νώνυμός ἐστιν · ἴσασι δέ μιν μάλα πολλοί , ἠμὲν ὅσοι ναίουσι πρὸς ἠῶ τ’ ἠέλιόν τε , ἠδ’ ὅσσοι μετόπισθε ποτὶ ζόφον ἠερόεντα . 
ἦ τοι μὲν τρηχεῖα καὶ οὐχ ἱππήλατός ἐστιν , οὐδὲ λίην λυπρή , ἀτὰρ οὐδ’ εὐρεῖα τέτυκται . 
ἐν μὲν γάρ οἱ σῖτος ἀθέσφατος , ἐν δέ τε οἶνος γίγνεται · αἰεὶ δ’ ὄμβρος ἔχει τεθαλυῖά τ’ ἐέρση · 
αἰγίβοτος δ’ ἀγαθὴ καὶ βούβοτος · ἔστι μὲν ὕλη παντοίη , ἐν δ’ ἀρδμοὶ ἐπηετανοὶ παρέασι . 
τῷ τοι , ξεῖν’ , Ἰθάκης γε καὶ ἐς Τροίην ὄνομ’ ἵκει , τήν περ τηλοῦ φασὶν Ἀχαιΐδος ἔμμεναι αἴης.” 
“ὣς φάτο , γήθησεν δὲ πολύτλας δῖος Ὀδυσσεύς , χαίρων ᾗ γαίῃ πατρωΐῃ , ὥς οἱ ἔειπε 
Παλλὰς Ἀθηναίη , κούρη Διὸς , αἰγιόχοιο · 
καί μιν φωνήσας ἔπεα πτερόεντα προσηύδα · 
οὐδ’ ὅ γ’ ἀληθέα εἶπε , πάλιν δ’ ὅ γε λάζετο μῦθον , αἰεὶ ἐνὶ στήθεσσι νόον πολυκερδέα νωμῶν · 
“πυνθανόμην Ἰθάκης γε καὶ ἐν Κρήτῃ εὐρείῃ , τηλοῦ ὑπὲρ πόντου · νῦν δ’ εἰλήλουθα καὶ αὐτὸς χρήμασι σὺν τοίσδεσσι · λιπὼν δ’ ἔτι παισὶ τοσαῦτα φεύγω , ἐπεὶ φίλον υἷα κατέκτανον Ἰδομενῆος , 
Ὀρσίλοχον πόδας ὠκύν , ὃς ἐν Κρήτῃ εὐρείῃ ἀνέρας ἀλφηστὰς νίκα ταχέεσσι πόδεσσιν , οὕνεκά με στερέσαι τῆς ληΐδος ἤθελε πάσης 
Τρωϊάδος , τῆς εἵνεκ’ ἐγὼ πάθον ἄλγεα θυμῷ , ἀνδρῶν τε πτολέμους ἀλεγεινά τε κύματα πείρων , οὕνεκ’ ἄρ’ οὐχ ᾧ πατρὶ χαριζόμενος θεράπευον δήμῳ ἔνι Τρώων , ἀλλ’ ἄλλων ἦρχον ἑταίρων . 
τὸν μὲν ἐγὼ κατιόντα βάλον χαλκήρεϊ δουρὶ ἀγρόθεν , ἐγγὺς ὁδοῖο λοχησάμενος σὺν ἑταίρῳ · 
νὺξ δὲ μάλα δνοφερὴ κάτεχ’ οὐρανόν , οὐδέ τις ἡμέας ἀνθρώπων ἐνόησε , λάθον δέ ἑ θυμὸν ἀπούρας . 
αὐτὰρ ἐπεὶ δὴ τόν γε κατέκτανον ὀξέϊ χαλκῷ , αὐτίκ’ ἐγὼν ἐπὶ νῆα κιὼν Φοίνικας ἀγαυοὺς ἐλλισάμην , καί σφιν μενοεικέα ληΐδα δῶκα · 
τούς μ’ ἐκέλευσα Πύλονδε καταστῆσαι καὶ ἐφέσσαι ἢ εἰς Ἤλιδα δῖαν , ὅθι κρατέουσιν Ἐπειοί . 
ἀλλ’ ἦ τοι σφέας κεῖθεν ἀπώσατο ἲς ἀνέμοιο πόλλ’ ἀεκαζομένους , οὐδ’ ἤθελον ἐξαπατῆσαι . 
κεῖθεν δὲ πλαγχθέντες ἱκάνομεν ἐνθάδε νυκτός . 
σπουδῇ δ’ ἐς λιμένα προερέσσαμεν , οὐδέ τις ἡμῖν δόρπου μνῆστις ἔην , μάλα περ χατέουσιν ἑλέσθαι , ἀλλ’ αὔτως ἀποβάντες ἐκείμεθα νηὸς ἅπαντες . 
ἔνθ’ ἐμὲ μὲν γλυκὺς ὕπνος ἐπήλυθε κεκμηῶτα , οἱ δὲ χρήματ’ ἐμὰ γλαφυρῆς ἐκ νηὸς ἑλόντες κάτθεσαν , ἔνθα περ αὐτὸς ἐπὶ ψαμάθοισιν ἐκείμην . 
οἱ δ’ ἐς Σιδονίην εὖ ναιομένην ἀναβάντες ᾤχοντ’ · αὐτὰρ ἐγὼ λιπόμην ἀκαχήμενος ἦτορ.” ὣς φάτο , μείδησεν δὲ θεὰ γλαυκῶπις Ἀθήνη , χειρί τέ μιν κατέρεξε · δέμας δ’ ἤϊκτο γυναικὶ καλῇ τε μεγάλῃ τε καὶ ἀγλαὰ ἔργα ἰδυίῃ · 
καί μιν φωνήσασ’ ἔπεα πτερόεντα προσηύδα · 
“κερδαλέος κ’ εἴη καὶ ἐπίκλοπος ὅς σε παρέλθοι ἐν πάντεσσι δόλοισι , καὶ εἰ θεὸς ἀντιάσειε . 
σχέτλιε , ποικιλομῆτα , δόλων ἆτ’ , οὐκ ἄρ’ ἔμελλες , οὐδ’ ἐν σῇ περ ἐὼν γαίῃ , λήξειν ἀπατάων μύθων τε κλοπίων , οἵ τοι πεδόθεν φίλοι εἰσίν . 
ἀλλ’ ἄγε , μηκέτι ταῦτα λεγώμεθα , εἰδότες ἄμφω κέρδε’ , ἐπεὶ σὺ μέν ἐσσι βροτῶν ὄχ’ ἄριστος ἁπάντων βουλῇ καὶ μύθοισιν , ἐγὼ δ’ ἐν πᾶσι θεοῖσι μήτι τε κλέομαι καὶ κέρδεσιν · οὐδὲ σύ γ’ ἔγνως 
Παλλάδ’ Ἀθηναίην , κούρην Διός , ἥ τέ τοι αἰεὶ ἐν πάντεσσι πόνοισι παρίσταμαι ἠδὲ φυλάσσω , καὶ δέ σε Φαιήκεσσι φίλον πάντεσσιν ἔθηκα , νῦν αὖ δεῦρ’ ἱκόμην , ἵνα τοι σὺν μῆτιν ὑφήνω χρήματά τε κρύψω , ὅσα τοι Φαίηκες ἀγαυοὶ ὤπασαν οἴκαδ’ ἰόντι ἐμῇ βουλῇ τε νόῳ τε , εἴπω θ’ ὅσσα τοι αἶσα δόμοις ἔνι ποιητοῖσι κήδε’ ἀνασχέσθαι · σὺ δὲ τετλάμεναι καὶ ἀνάγκῃ , μηδέ τῳ ἐκφάσθαι μήτ’ ἀνδρῶν μήτε γυναικῶν , πάντων , οὕνεκ’ ἄρ’ ἦλθες ἀλώμενος , ἀλλὰ σιωπῇ πάσχειν ἄλγεα πολλά , βίας ὑποδέγμενος ἀνδρῶν.” τὴν δ’ ἀπαμειβόμενος προσέφη πολύμητις Ὀδυσσεύς · 
“ἀργαλέον σε , θεά , γνῶναι βροτῷ ἀντιάσαντι , καὶ μάλ’ ἐπισταμένῳ · σὲ γὰρ αὐτὴν παντὶ ἐΐσκεις . 
τοῦτο δ’ ἐγὼν εὖ οἶδ’ , ὅτι μοι πάρος ἠπίη ἦσθα , ἧος ἐνὶ Τροίῃ πολεμίζομεν υἷες Ἀχαιῶν . 
αὐτὰρ ἐπεὶ Πριάμοιο πόλιν διεπέρσαμεν αἰπήν , βῆμεν δ’ ἐν νήεσσι , θεὸς δ’ ἐκέδασσεν Ἀχαιούς , οὔ σέ γ’ ἔπειτα ἴδον , κούρη Διός , οὐδ’ ἐνόησα νηὸς ἐμῆς ἐπιβᾶσαν , ὅπως τί μοι ἄλγος ἀλάλκοις . 
ἀλλ’ αἰεὶ φρεσὶν ᾗσιν ἔχων δεδαϊγμένον ἦτορ ἠλώμην , ἧός με θεοὶ κακότητος ἔλυσαν · 
πρίν γ’ ὅτε Φαιήκων ἀνδρῶν ἐν πίονι δήμῳ θάρσυνάς τε ἔπεσσι καὶ ἐς πόλιν ἤγαγες αὐτή . 
νῦν δέ σε πρὸς πατρὸς γουνάζομαι—οὐ γὰρ ὀΐω ἥκειν εἰς Ἰθάκην εὐδείελον , ἀλλά τιν’ ἄλλην γαῖαν ἀναστρέφομαι · σὲ δὲ κερτομέουσαν ὀΐω ταῦτ’ ἀγορευέμεναι , ἵν’ ἐμὰς φρένας ἠπεροπεύσῃς— εἰπέ μοι εἰ ἐτεόν γε φίλην ἐς πατρίδ’ ἱκάνω.” τὸν δ’ ἠμείβετ’ ἔπειτα θεὰ γλαυκῶπις Ἀθήνη · 
“αἰεί τοι τοιοῦτον ἐνὶ στήθεσσι νόημα · 
τῷ σε καὶ οὐ δύναμαι προλιπεῖν δύστηνον ἐόντα , οὕνεκ’ ἐπητής ἐσσι καὶ ἀγχίνοος καὶ ἐχέφρων . 
ἀσπασίως γάρ κ’ ἄλλος ἀνὴρ ἀλαλήμενος ἐλθὼν ἵετ’ ἐνὶ μεγάροις ἰδέειν παῖδάς τ’ ἄλοχόν τε · 
σοὶ δ’ οὔ πω φίλον ἐστὶ δαήμεναι οὐδὲ πυθέσθαι , πρίν γ’ ἔτι σῆς ἀλόχου πειρήσεαι , ἥ τέ τοι αὔτως ἧσται ἐνὶ μεγάροισιν , ὀϊζυραὶ δέ οἱ αἰεὶ φθίνουσιν νύκτες τε καὶ ἤματα δάκρυ χεούσῃ . 
αὐτὰρ ἐγὼ τὸ μὲν οὔ ποτ’ ἀπίστεον , ἀλλ’ ἐνὶ θυμῷ ᾔδε’ , ὃ νοστήσεις ὀλέσας ἄπο πάντας ἑταίρους · 
ἀλλά τοι οὐκ ἐθέλησα Ποσειδάωνι μάχεσθαι πατροκασιγνήτῳ , ὅς τοι κότον ἔνθετο θυμῷ , χωόμενος ὅτι οἱ υἱὸν φίλον ἐξαλάωσας . 
ἀλλ’ ἄγε τοι δείξω Ἰθάκης ἕδος , ὄφρα πεποίθῃς . 
Φόρκυνος μὲν ὅδ’ ἐστὶ λιμήν , ἁλίοιο γέροντος , ἥδε δ’ ἐπὶ κρατὸς λιμένος τανύφυλλος ἐλαίη · 
ἀγχόθι δ’ αὐτῆς ἄντρον ἐπήρατον ἠεροειδές , ἱρὸν νυμφάων , αἳ νηϊάδες καλέονται · 
τοῦτο δέ τοι σπέος ἐστὶ κατηρεφές , ἔνθα σὺ πολλὰς ἔρδεσκες νύμφῃσι τεληέσσας ἑκατόμβας · 
τοῦτο δὲ Νήριτόν ἐστιν ὄρος καταειμένον ὕλῃ.” ὣς εἰποῦσα θεὰ σκέδασ’ ἠέρα , εἴσατο δὲ χθών · 
γήθησέν τ’ ἄρ’ ἔπειτα πολύτλας δῖος Ὀδυσσεύς , χαίρων ᾗ γαίῃ , κύσε δὲ ζείδωρον ἄρουραν . 
αὐτίκα δὲ νύμφῃς ἠρήσατο , χεῖρας ἀνασχών · 
“νύμφαι νηϊάδες , κοῦραι Διός , οὔ ποτ’ ἐγώ γε ὄψεσθ’ ὔμμ’ ἐφάμην · νῦν δ’ εὐχωλῇς ἀγανῇσι χαίρετ’ · ἀτὰρ καὶ δῶρα διδώσομεν , ὡς τὸ πάρος περ , αἴ κεν ἐᾷ πρόφρων με Διὸς θυγάτηρ ἀγελείη αὐτόν τε ζώειν καί μοι φίλον υἱὸν ἀέξῃ.” τὸν δ’ αὖτε προσέειπε θεὰ γλαυκῶπις Ἀθήνη · 
“θάρσει , μή τοι ταῦτα μετὰ φρεσὶ σῇσι μελόντων . 
ἀλλὰ χρήματα μὲν μυχῷ ἄντρου θεσπεσίοιο θείμεν αὐτίκα νῦν , ἵνα περ τάδε τοι σόα μίμνῃ · 
αὐτοὶ δὲ φραζώμεθ’ ὅπως ὄχ’ ἄριστα γένηται.” ὣς εἰποῦσα θεὰ δῦνε σπέος ἠεροειδές , μαιομένη κευθμῶνας ἀνὰ σπέος · αὐτὰρ Ὀδυσσεὺς ἆσσον πάντ’ ἐφόρει , χρυσὸν καὶ ἀτειρέα χαλκὸν εἵματά τ’ εὐποίητα , τά οἱ Φαίηκες ἔδωκαν . 
καὶ τὰ μὲν εὖ κατέθηκε , λίθον δ’ ἐπέθηκε θύρῃσι 
Παλλὰς Ἀθηναίη , κούρη Διὸς αἰγιόχοιο . 
τὼ δὲ καθεζομένω ἱερῆς παρὰ πυθμέν’ ἐλαίης φραζέσθην μνηστῆρσιν ὑπερφιάλοισιν ὄλεθρον . 
τοῖσι δὲ μύθων ἦρχε θεὰ γλαυκῶπις Ἀθήνη · 
“διογενὲς Λαερτιάδη , πολυμήχαν’ Ὀδυσσεῦ , φράζευ ὅπως μνηστῆρσιν ἀναιδέσι χεῖρας ἐφήσεις , οἳ δή τοι τρίετες μέγαρον κάτα κοιρανέουσι , μνώμενοι ἀντιθέην ἄλοχον καὶ ἕδνα διδόντες · 
ἡ δὲ σὸν αἰεὶ νόστον ὀδυρομένη κατὰ θυμὸν πάντας μέν ῥ’ ἔλπει καὶ ὑπίσχεται ἀνδρὶ ἑκάστῳ , ἀγγελίας προϊεῖσα , νόος δέ οἱ ἄλλα μενοινᾷ.” τὴν δ’ ἀπαμειβόμενος προσέφη πολύμητις Ὀδυσσεύς · 
“ὢ πόποι , ἦ μάλα δὴ Ἀγαμέμνονος Ἀτρεΐδαο φθίσεσθαι κακὸν οἶτον ἐνὶ μεγάροισιν ἔμελλον , εἰ μή μοι σὺ ἕκαστα , θεά , κατὰ μοῖραν ἔειπες . 
ἀλλ’ ἄγε μῆτιν ὕφηνον , ὅπως ἀποτίσομαι αὐτούς · 
πὰρ δέ μοι αὐτὴ στῆθι , μένος πολυθαρσὲς ἐνεῖσα , οἷον ὅτε Τροίης λύομεν λιπαρὰ κρήδεμνα . 
αἴ κέ μοι ὣς μεμαυῖα παρασταίης , γλαυκῶπι , καί κε τριηκοσίοισιν ἐγὼν ἄνδρεσσι μαχοίμην σὺν σοί , πότνα θεά , ὅτε μοι πρόφρασσ’ ἐπαρήγοις.” τὸν δ’ ἠμείβετ’ ἔπειτα θεὰ γλαυκῶπις Ἀθήνη · 
“καὶ λίην τοι ἐγώ γε παρέσσομαι , οὐδέ με λήσεις , ὁππότε κεν δὴ ταῦτα πενώμεθα · καί τιν’ ὀΐω αἵματί τ’ ἐγκεφάλῳ τε παλαξέμεν ἄσπετον οὖδας ἀνδρῶν μνηστήρων , οἵ τοι βίοτον κατέδουσιν . 
ἀλλ’ ἄγε σ’ ἄγνωστον τεύξω πάντεσσι βροτοῖσι · 
κάρψω μὲν χρόα καλὸν ἐνὶ γναμπτοῖσι μέλεσσι , ξανθὰς δ’ ἐκ κεφαλῆς ὀλέσω τρίχας , ἀμφὶ δὲ λαῖφος ἕσσω ὅ κε στυγέῃσιν ἰδὼν ἄνθρωπον ἔχοντα , κνυζώσω δέ τοι ὄσσε πάρος περικαλλέ’ ἐόντε , ὡς ἂν ἀεικέλιος πᾶσι μνηστῆρσι φανήῃς σῇ τ’ ἀλόχῳ καὶ παιδί , τὸν ἐν μεγάροισιν ἔλειπες . 
αὐτὸς δὲ πρώτιστα συβώτην εἰσαφικέσθαι , ὅς τοι ὑῶν ἐπίουρος , ὁμῶς δέ τοι ἤπια οἶδε , παῖδά τε σὸν φιλέει καὶ ἐχέφρονα Πηνελόπειαν . 
δήεις τόν γε σύεσσι παρήμενον · αἱ δὲ νέμονται πὰρ Κόρακος πέτρῃ ἐπί τε κρήνῃ Ἀρεθούσῃ , ἔσθουσαι βάλανον μενοεικέα καὶ μέλαν ὕδωρ πίνουσαι , τά θ’ ὕεσσι τρέφει τεθαλυῖαν ἀλοιφήν . 
ἔνθα μένειν καὶ πάντα παρήμενος ἐξερέεσθαι , ὄφρ’ ἂν ἐγὼν ἔλθω Σπάρτην ἐς καλλιγύναικα 
Τηλέμαχον καλέουσα , τεὸν φίλον υἱόν , Ὀδυσσεῦ · 
ὅς τοι ἐς εὐρύχορον Λακεδαίμονα πὰρ Μενέλαον ᾤχετο πευσόμενος μετὰ σὸν κλέος , εἴ που ἔτ’ εἴης.” τὴν δ’ ἀπαμειβόμενος προσέφη πολύμητις Ὀδυσσεύς · 
“τίπτε τ’ ἄρ’ οὔ οἱ ἔειπες , ἐνὶ φρεσὶ πάντα ἰδυῖα ; 
ἦ ἵνα που καὶ κεῖνος ἀλώμενος ἄλγεα πάσχῃ πόντον ἐπ’ ἀτρύγετον · βίοτον δέ οἱ ἄλλοι ἔδουσι ; ” τὸν δ’ ἠμείβετ’ ἔπειτα θεὰ γλαυκῶπις Ἀθήνη · 
“μὴ δή τοι κεῖνός γε λίην ἐνθύμιος ἔστω . 
αὐτή μιν πόμπευον , ἵνα κλέος ἐσθλὸν ἄροιτο κεῖσ’ ἐλθών · ἀτὰρ οὔ τιν’ ἔχει πόνον , ἀλλὰ ἕκηλος ἧσται ἐν Ἀτρεΐδαο δόμοις , παρὰ δ’ ἄσπετα κεῖται . 
ἦ μέν μιν λοχόωσι νέοι σὺν νηῒ μελαίνῃ , ἱέμενοι κτεῖναι , πρὶν πατρίδα γαῖαν ἱκέσθαι · 
ἀλλὰ τά γ’ οὐκ ὀΐω , πρὶν καί τινα γαῖα καθέξει ἀνδρῶν μνηστήρων , οἵ τοι βίοτον κατέδουσιν.” ὣς ἄρα μιν φαμένη ῥάβδῳ ἐπεμάσσατ’ Ἀθήνη . 
κάρψεν μὲν χρόα καλὸν ἐνὶ γναμπτοῖσι μέλεσσι , ξανθὰς δ’ ἐκ κεφαλῆς ὄλεσε τρίχας , ἀμφὶ δὲ δέρμα πάντεσσιν μελέεσσι παλαιοῦ θῆκε γέροντος , κνύζωσεν δέ οἱ ὄσσε πάρος περικαλλέ’ ἐόντε · 
ἀμφὶ δέ μιν ῥάκος ἄλλο κακὸν βάλεν ἠδὲ χιτῶνα , ῥωγαλέα ῥυπόωντα , κακῷ μεμορυγμένα καπνῷ · 
ἀμφὶ δέ μιν μέγα δέρμα ταχείης ἕσσ’ ἐλάφοιο , ψιλόν · δῶκε δέ οἱ σκῆπτρον καὶ ἀεικέα πήρην , πυκνὰ ῥωγαλέην · ἐν δὲ στρόφος ἦεν ἀορτήρ . 
τώ γ’ ὣς βουλεύσαντε διέτμαγεν . 
ἡ μὲν ἔπειτα ἐς Λακεδαίμονα δῖαν ἔβη μετὰ παῖδ’ Ὀδυσῆος . 
αὐτὰρ ὁ ἐκ λιμένος προσέβη τρηχεῖαν ἀταρπὸν χῶρον ἀν’ ὑλήεντα δῑ ἄκριας , ᾗ οἱ Ἀθήνη πέφραδε δῖον ὑφορβόν , ὅ οἱ βιότοιο μάλιστα κήδετο οἰκήων , οὓς κτήσατο δῖος Ὀδυσσεύς . 
τὸν δ’ ἄρ’ ἐνὶ προδόμῳ εὗρ’ ἥμενον , ἔνθα οἱ αὐλὴ ὑψηλὴ δέδμητο , περισκέπτῳ ἐνὶ χώρῳ , καλή τε μεγάλη τε , περίδρομος · ἥν ῥα συβώτης αὐτὸς δείμαθ’ ὕεσσιν ἀποιχομένοιο ἄνακτος , νόσφιν δεσποίνης καὶ Λαέρταο γέροντος , ῥυτοῖσιν λάεσσι καὶ ἐθρίγκωσεν ἀχέρδῳ · 
σταυροὺς δ’ ἐκτὸς ἔλασσε διαμπερὲς ἔνθα καὶ ἔνθα , πυκνοὺς καὶ θαμέας , τὸ μέλαν δρυὸς ἀμφικεάσσας · 
ἔντοσθεν δ’ αὐλῆς συφεοὺς δυοκαίδεκα ποίει πλησίον ἀλλήλων , εὐνὰς συσίν · ἐν δὲ ἑκάστῳ πεντήκοντα σύες χαμαιευνάδες ἐρχατόωντο , θήλειαι τοκάδες · τοὶ δ’ ἄρσενες ἐκτὸς ἴαυον , πολλὸν παυρότεροι · τοὺς γὰρ μινύθεσκον ἔδοντες ἀντίθεοι μνηστῆρες , ἐπεὶ προΐαλλε συβώτης αἰεὶ ζατρεφέων σιάλων τὸν ἄριστον ἁπάντων · 
οἱ δὲ τριηκόσιοί τε καὶ ἑξήκοντα πέλοντο . 
πὰρ δὲ κύνες , θήρεσσιν ἐοικότες αἰὲν ἴαυον τέσσαρες , οὓς ἔθρεψε συβώτης , ὄρχαμος ἀνδρῶν . 
αὐτὸς δ’ ἀμφὶ πόδεσσιν ἑοῖς ἀράρισκε πέδιλα , τάμνων δέρμα βόειον ἐϋχροές · οἱ δὲ δὴ ἄλλοι ᾤχοντ’ ἄλλυδις ἄλλος ἅμ’ ἀγρομένοισι σύεσσιν , οἱ τρεῖς · τὸν δὲ τέταρτον ἀποπροέηκε πόλινδε σῦν ἀγέμεν μνηστῆρσιν ὑπερφιάλοισιν ἀνάγκῃ , ὄφρ’ ἱερεύσαντες κρειῶν κορεσαίατο θυμόν . 
ἐξαπίνης δ’ Ὀδυσῆα ἴδον κύνες ὑλακόμωροι . 
οἱ μὲν κεκλήγοντες ἐπέδραμον · αὐτὰρ Ὀδυσσεὺς ἕζετο κερδοσύνη , σκῆπτρον δέ οἱ ἔκπεσε χειρός . 
ἔνθα κεν ᾧ πὰρ σταθμῷ ἀεικέλιον πάθεν ἄλγος · 
ἀλλὰ συβώτης ὦκα ποσὶ κραιπνοῖσι μετασπὼν ἔσσυτ’ ἀνὰ πρόθυρον , σκῦτος δέ οἱ ἔκπεσε χειρός . 
τοὺς μὲν ὁμοκλήσας σεῦεν κύνας ἄλλυδις ἄλλον πυκνῇσιν λιθάδεσσιν · ὁ δὲ προσέειπεν ἄνακτα · 
“ὦ γέρον , ἦ ὀλίγου σε κύνες διεδηλήσαντο ἐξαπίνης , καί κέν μοι ἐλεγχείην κατέχευας . 
καὶ δέ μοι ἄλλα θεοὶ δόσαν ἄλγεά τε στοναχάς τε · 
ἀντιθέου γὰρ ἄνακτος ὀδυρόμενος καὶ ἀχεύων ἧμαι , ἄλλοισιν δὲ σύας σιάλους ἀτιτάλλω ἔδμεναι · αὐτὰρ κεῖνος ἐελδόμενός που ἐδωδῆς πλάζετ’ ἐπ’ ἀλλοθρόων ἀνδρῶν δῆμόν τε πόλιν τε , εἴ που ἔτι ζώει καὶ ὁρᾷ φάος ἠελίοιο . 
ἀλλ’ ἕπεο , κλισίηνδ’ ἴομεν , γέρον , ὄφρα καὶ αὐτός , σίτου καὶ οἴνοιο κορεσσάμενος κατὰ θυμόν , εἴπῃς ὁππόθεν ἐσσὶ καὶ ὁππόσα κήδε’ ἀνέτλης.” ὣς εἰπὼν κλισίηνδ’ ἡγήσατο δῖος ὑφορβός , εἷσεν δ’ εἰσαγαγών , ῥῶπας δ’ ὑπέχευε δασείας , ἐστόρεσεν δ’ ἐπὶ δέρμα ἰονθάδος ἀγρίου αἰγός , αὐτοῦ ἐνεύναιον , μέγα καὶ δασύ . 
χαῖρε δ’ Ὀδυσσεὺς ὅττι μιν ὣς ὑπέδεκτο , ἔπος τ’ ἔφατ’ ἔκ τ’ ὀνόμαζεν · 
“Ζεύς τοι δοίη , ξεῖνε , καὶ ἀθάνατοι θεοὶ ἄλλοι ὅττι μάλιστ’ ἐθέλεις , ὅτι με πρόφρων ὑπέδεξο.” τὸν δ’ ἀπαμειβόμενος προσέφης , Εὔμαιε συβῶτα · 
“ξεῖν’ , οὔ μοι θέμις ἔστ’ , οὐδ’ εἰ κακίων σέθεν ἔλθοι , ξεῖνον ἀτιμῆσαι · πρὸς γὰρ Διός εἰσιν ἅπαντες ξεῖνοί τε πτωχοί τε · δόσις δ’ ὀλίγη τε φίλη τε γίγνεται ἡμετέρη · ἡ γὰρ δμώων δίκη ἐστὶν αἰεὶ δειδιότων , ὅτ’ ἐπικρατέωσιν ἄνακτες οἱ νέοι . 
ἦ γὰρ τοῦ γε θεοὶ κατὰ νόστον ἔδησαν , ὅς κεν ἔμ’ ἐνδυκέως ἐφίλει καὶ κτῆσιν ὄπασσεν , οἶκόν τε κλῆρόν τε πολυμνήστην τε γυναῖκα , οἷά τε ᾧ οἰκῆϊ ἄναξ εὔθυμος ἔδωκεν , ὅς οἱ πολλὰ κάμῃσι , θεὸς δ’ ἐπὶ ἔργον ἀέξῃ , ὡς καὶ ἐμοὶ τόδε ἔργον ἀέξεται , ᾧ ἐπιμίμνω . 
τῷ κέ με πόλλ’ ὤνησεν ἄναξ , εἰ αὐτόθ’ ἐγήρα · 
ἀλλ’ ὄλεθ’—ὡς ὤφελλ’ Ἑλένης ἀπὸ φῦλον ὀλέσθαι πρόχνυ , ἐπεὶ πολλῶν ἀνδρῶν ὑπὸ γούνατ’ ἔλυσε · 
καὶ γὰρ κεῖνος ἔβη Ἀγαμέμνονος εἵνεκα τιμῆς 
Ἴλιον εἰς εὔπωλον , ἵνα Τρώεσσι μάχοιτο.” ὣς εἰπὼν ζωστῆρι θοῶς συνέεργε χιτῶνα , βῆ δ’ ἴμεν ἐς συφεούς , ὅθι ἔθνεα ἔρχατο χοίρων . 
ἔνθεν ἑλὼν δύ’ ἔνεικε καὶ ἀμφοτέρους ἱέρευσεν , εὗσέ τε μίστυλλέν τε καὶ ἀμφ’ ὀβελοῖσιν ἔπειρεν . 
ὀπτήσας δ’ ἄρα πάντα φέρων παρέθηκ’ Ὀδυσῆϊ θέρμ’ αὐτοῖς ὀβελοῖσιν · ὁ δ’ ἄλφιτα λευκὰ πάλυνεν · 
ἐν δ’ ἄρα κισσυβίῳ κίρνη μελιηδέα οἶνον , αὐτὸς δ’ ἀντίον ἷζεν , ἐποτρύνων δὲ προσηύδα · 
“ἔσθιε νῦν , ὦ ξεῖνε , τά τε δμώεσσι πάρεστι , χοίρε’ · ἀτὰρ σιάλους γε σύας μνηστῆρες ἔδουσιν , οὐκ ὄπιδα φρονέοντες ἐνὶ φρεσὶν οὐδ’ ἐλεητύν . 
οὐ μὲν σχέτλια ἔργα θεοὶ μάκαρες φιλέουσιν , ἀλλὰ δίκην τίουσι καὶ αἴσιμα ἔργ’ ἀνθρώπων . 
καὶ μὲν δυσμενέες καὶ ἀνάρσιοι , οἵ τ’ ἐπὶ γαίης ἀλλοτρίης βῶσιν καί σφι Ζεὺς ληΐδα δώῃ , πλησάμενοι δέ τε νῆας ἔβαν οἶκόνδε νέεσθαι , καὶ μὲν τοῖς ὄπιδος κρατερὸν δέος ἐν φρεσὶ πίπτει . 
οἵδε δὲ καί τι ἴσασι , θεοῦ δέ τιν’ ἔκλυον αὐδήν , κείνου λυγρὸν ὄλεθρον , ὅτ’ οὐκ ἐθέλουσι δικαίως μνᾶσθαι οὐδὲ νέεσθαι ἐπὶ σφέτερ’ , ἀλλὰ ἕκηλοι κτήματα δαρδάπτουσιν ὑπέρβιον , οὐδ’ ἔπι φειδώ . 
ὅσσαι γὰρ νύκτες τε καὶ ἡμέραι ἐκ Διός εἰσιν , οὔ ποθ’ ἓν ἱρεύουσ’ ἱερήϊον , οὐδὲ δύ’ οἴω · 
οἶνον δὲ φθινύθουσιν ὑπέρβιον ἐξαφύοντες . 
ἦ γάρ οἱ ζωή γ’ ἦν ἄσπετος · οὔ τινι τόσση ἀνδρῶν ἡρώων , οὔτ’ ἠπείροιο μελαίνης οὔτ’ αὐτῆς Ἰθάκης · οὐδὲ ξυνεείκοσι φωτῶν ἔστ’ ἄφενος τοσσοῦτον · ἐγὼ δέ κέ τοι καταλέξω . 
δώδεκ’ ἐν ἠπείρῳ ἀγέλαι · τόσα πώεα οἰῶν , τόσσα συῶν συβόσια , τόσ’ αἰπόλια πλατέ’ αἰγῶν βόσκουσι ξεῖνοί τε καὶ αὐτοῦ βώτορες ἄνδρες . 
ἐνθάδε δ’ αἰπόλια πλατέ’ αἰγῶν ἕνδεκα πάντα ἐσχατιῇ βόσκοντ’ , ἐπὶ δ’ ἀνέρες ἐσθλοὶ ὄρονται . 
τῶν αἰεί σφιν ἕκαστος ἐπ’ ἤματι μῆλον ἀγινεῖ , ζατρεφέων αἰγῶν ὅς τις φαίνηται ἄριστος . 
αὐτὰρ ἐγὼ σῦς τάσδε φυλάσσω τε ῥύομαί τε , καί σφι συῶν τὸν ἄριστον ἐῢ κρίνας ἀποπέμπω.” ὣς φάθ’ , ὁ δ’ ἐνδυκέως κρέα τ’ ἤσθιε πῖνέ τε οἶνον ἁρπαλέως ἀκέων , κακὰ δὲ μνηστῆρσι φύτευεν . 
αὐτὰρ ἐπεὶ δείπνησε καὶ ἤραρε θυμὸν ἐδωδῇ , καί οἱ πλησάμενος δῶκε σκύφον , ᾧ περ ἔπινεν , οἴνου ἐνίπλειον · ὁ δ’ ἐδέξατο , χαῖρε δὲ θυμῷ , καί μιν φωνήσας ἔπεα πτερόεντα προσηύδα · 
“ὦ φίλε , τίς γάρ σε πρίατο κτεάτεσσιν ἑοῖσιν , ὧδε μάλ’ ἀφνειὸς καὶ καρτερὸς ὡς ἀγορεύεις ; 
φῆς δ’ αὐτὸν φθίσθαι Ἀγαμέμνονος εἵνεκα τιμῆς . 
εἰπέ μοι , αἴ κέ ποθι γνώω τοιοῦτον ἐόντα . 
Ζεὺς γάρ που τό γε οἶδε καὶ ἀθάνατοι θεοὶ ἄλλοι , εἴ κέ μιν ἀγγείλαιμι ἰδών · ἐπὶ πολλὰ δ’ ἀλήθην.” τὸν δ’ ἠμείβετ’ ἔπειτα συβώτης , ὄρχαμος ἀνδρῶν · 
“ὦ γέρον , οὔ τις κεῖνον ἀνὴρ ἀλαλήμενος ἐλθὼν ἀγγέλλων πείσειε γυναῖκά τε καὶ φίλον υἱόν , ἀλλ’ ἄλλως κομιδῆς κεχρημένοι ἄνδρες ἀλῆται ψεύδοντ’ , οὐδ’ ἐθέλουσιν ἀληθέα μυθήσασθαι . 
ὃς δέ κ’ ἀλητεύων Ἰθάκης ἐς δῆμον ἵκηται , ἐλθὼν ἐς δέσποιναν ἐμὴν ἀπατήλια βάζει · 
ἡ δ’ εὖ δεξαμένη φιλέει καὶ ἕκαστα μεταλλᾷ , καί οἱ ὀδυρομένῃ βλεφάρων ἄπο δάκρυα πίπτει , ἣ θέμις ἐστὶ γυναικός , ἐπὴν πόσις ἄλλοθ’ ὄληται . 
αἶψά κε καὶ σύ , γεραιέ , ἔπος παρατεκτήναιο . 
εἴ τίς τοι χλαῖνάν τε χιτῶνά τε εἵματα δοίη . 
τοῦ δ’ ἤδη μέλλουσι κύνες ταχέες τ’ οἰωνοὶ ῥινὸν ἀπ’ ὀστεόφιν ἐρύσαι , ψυχὴ δὲ λέλοιπεν · 
ἢ τόν γ’ ἐν πόντῳ φάγον ἰχθύες , ὀστέα δ’ αὐτοῦ κεῖται ἐπ’ ἠπείρου ψαμάθῳ εἰλυμένα πολλῇ . 
ὣς ὁ μὲν ἔνθ’ ἀπόλωλε , φίλοισι δὲ κήδε’ ὀπίσσω πᾶσιν , ἐμοὶ δὲ μάλιστα , τετεύχαται · οὐ γὰρ ἔτ’ ἄλλον ἤπιον ὧδε ἄνακτα κιχήσομαι , ὁππόσ’ ἐπέλθω , οὐδ’ εἴ κεν πατρὸς καὶ μητέρος αὖτις ἵκωμαι οἶκον , ὅθι πρῶτον γενόμην καί μ’ ἔτρεφον αὐτοί . 
οὐδέ νυ τῶν ἔτι τόσσον ὀδύρομαι , ἱέμενός περ ὀφθαλμοῖσιν ἰδέσθαι ἐὼν ἐν πατρίδι γαίῃ · 
ἀλλά μ’ Ὀδυσσῆος πόθος αἴνυται οἰχομένοιο . 
τὸν μὲν ἐγών , ὦ ξεῖνε , καὶ οὐ παρεόντ’ ὀνομάζειν αἰδέομαι · πέρι γάρ μ’ ἐφίλει καὶ κήδετο θυμῷ · 
ἀλλά μιν ἠθεῖον καλέω καὶ νόσφιν ἐόντα.” τὸν δ’ αὖτε προσέειπε πολύτλας δῖος Ὀδυσσεύς · 
“ὦ φίλ’ , ἐπειδὴ πάμπαν ἀναίνεαι , οὐδ’ ἔτι φῇσθα κεῖνον ἐλεύσεσθαι , θυμὸς δέ τοι αἰὲν ἄπιστος · 
ἀλλ’ ἐγὼ οὐκ αὔτως μυθήσομαι , ἀλλὰ σὺν ὅρκῳ , ὡς νεῖται Ὀδυσεύς · εὐαγγέλιον δέ μοι ἔστω αὐτίκ’ , ἐπεί κεν κεῖνος ἰὼν τὰ ἃ δώμαθ’ ἵκηται · 
ἕσσαι με χλαῖνάν τε χιτῶνά τε , εἵματα καλά · 
πρὶν δέ κε , καὶ μάλα περ κεχρημένος , οὔ τι δεχοίμην . 
ἐχθρὸς γάρ μοι κεῖνος ὁμῶς Ἀΐδαο πύλῃσι γίγνεται , ὃς πενίῃ εἴκων ἀπατήλια βάζει . 
ἴστω νῦν Ζεὺς πρῶτα θεῶν , ξενίη τε τράπεζα , ἱστίη τ’ Ὀδυσῆος ἀμύμονος , ἣν ἀφικάνω · 
ἦ μέν τοι τάδε πάντα τελείεται ὡς ἀγορεύω . 
τοῦδ’ αὐτοῦ λυκάβαντος ἐλεύσεται ἐνθάδ’ Ὀδυσσεύς . 
τοῦ μὲν φθίνοντος μηνός , τοῦ δ’ ἱσταμένοιο , οἴκαδε νοστήσει , καὶ τίσεται ὅς τις ἐκείνου ἐνθάδ’ ἀτιμάζει ἄλοχον καὶ φαίδιμον υἱόν.” τὸν δ’ ἀπαμειβόμενος προσέφης , Εὔμαιε συβῶτα · 
“ὦ γέρον , οὔτ’ ἄρ’ ἐγὼν εὐαγγέλιον τόδε τίσω , οὔτ’ Ὀδυσεὺς ἔτι οἶκον ἐλεύσεται · ἀλλὰ ἕκηλος πῖνε , καὶ ἄλλα παρὲξ μεμνώμεθα , μηδέ με τούτων μίμνησκ’ · ἦ γὰρ θυμὸς ἐνὶ στήθεσσιν ἐμοῖσιν ἄχνυται , ὁππότε τις μνήσῃ κεδνοῖο ἄνακτος . 
ἀλλ’ ἦ τοι ὅρκον μὲν ἐάσομεν , αὐτὰρ Ὀδυσσεὺς ἔλθοι ὅπως μιν ἐγώ γ’ ἐθέλω καὶ Πηνελόπεια 
Λαέρτης θ’ ὁ γέρων καὶ Τηλέμαχος θεοειδής . 
νῦν αὖ παιδὸς ἄλαστον ὀδύρομαι , ὃν τέκ’ Ὀδυσσεύς , 
Τηλεμάχου · τὸν ἐπεὶ θρέψαν θεοὶ ἔρνεϊ ἶσον , καί μιν ἔφην ἔσσεσθαι ἐν ἀνδράσιν οὔ τι χέρηα πατρὸς ἑοῖο φίλοιο , δέμας καὶ εἶδος ἀγητόν , τὸν δέ τις ἀθανάτων βλάψε φρένας ἔνδον ἐΐσας ἠέ τις ἀνθρώπων · ὁ δ’ ἔβη μετὰ πατρὸς ἀκουὴν ἐς Πύλον ἠγαθέην · τὸν δὲ μνηστῆρες ἀγαυοὶ οἴκαδ’ ἰόντα λοχῶσιν , ὅπως ἀπὸ φῦλον ὄληται νώνυμον ἐξ Ἰθάκης Ἀρκεισίου ἀντιθέοιο . 
ἀλλ’ ἦ τοι κεῖνον μὲν ἐάσομεν , ἤ κεν ἁλώῃ ἦ κε φύγῃ καί κέν οἱ ὑπέρσχῃ χεῖρα Κρονίων . 
ἀλλ’ ἄγε μοι σύ , γεραιέ , τὰ σ’ αὐτοῦ κήδε’ ἐνίσπες καί μοι τοῦτ’ ἀγόρευσον ἐτήτυμον , ὄφρ’ ἐῢ εἰδῶ · 
τίς πόθεν εἶς ἀνδρῶν ; 
πόθι τοι πόλις ἠδὲ τοκῆες ; 
ὁπποίης τ’ ἐπὶ νηὸς ἀφίκεο · πῶς δέ σε ναῦται ἤγαγον εἰς Ἰθάκην ; 
τίνες ἔμμεναι εὐχετόωντο ; 
οὐ μὲν γάρ τί σε πεζὸν ὀΐομαι ἐνθάδ’ ἱκέσθαι.” τὸν δ’ ἀπαμειβόμενος προσέφη πολύμητις Ὀδυσσεύς 
“τοιγὰρ ἐγώ τοι ταῦτα μάλ’ ἀτρεκέως ἀγορεύσω . 
εἴη μὲν νῦν νῶϊν ἐπὶ χρόνον ἠμὲν ἐδωδὴ ἠδὲ μέθυ γλυκερὸν κλισίης ἔντοσθεν ἐοῦσι , δαίνυσθαι ἀκέοντ’ , ἄλλοι δ’ ἐπὶ ἔργον ἕποιεν · 
ῥηϊδίως κεν ἔπειτα καὶ εἰς ἐνιαυτὸν ἅπαντα οὔ τι διαπρήξαιμι λέγων ἐμὰ κήδεα θυμοῦ , ὅσσα γε δὴ ξύμπαντα θεῶν ἰότητι μόγησα . 
“ἐκ μὲν Κρητάων γένος εὔχομαι εὐρειάων , ἀνέρος ἀφνειοῖο πάϊς · πολλοὶ δὲ καὶ ἄλλοι υἱέες ἐν μεγάρῳ ἠμὲν τράφεν ἠδ’ ἐγένοντο γνήσιοι ἐξ ἀλόχου · ἐμὲ δ’ ὠνητὴ τέκε μήτηρ παλλακίς , ἀλλά με ἶσον ἰθαιγενέεσσιν ἐτίμα 
Κάστωρ Ὑλακίδης , τοῦ ἐγὼ γένος εὔχομαι εἶναι ὃς τότ’ ἐνὶ Κρήτεσσι θεὸς ὣς τίετο δήμῳ ὄλβῳ τε πλούτῳ τε καὶ υἱάσι κυδαλίμοισιν . 
ἀλλ’ ἦ τοι τὸν κῆρες ἔβαν θανάτοιο φέρουσαι εἰς Ἀΐδαο δόμους · τοὶ δὲ ζωὴν ἐδύσαντο παῖδες ὑπέρθυμοι καὶ ἐπὶ κλήρους ἐβάλοντο , αὐτὰρ ἐμοὶ μάλα παῦρα δόσαν καὶ οἰκί’ ἔνειμαν . 
ἠγαγόμην δὲ γυναῖκα πολυκλήρων ἀνθρώπων εἵνεκ’ ἐμῆς ἀρετῆς , ἐπεὶ οὐκ ἀποφώλιος ἦα οὐδὲ φυγοπτόλεμος · νῦν δ’ ἤδη πάντα λέλοιπεν ἀλλ’ ἔμπης καλάμην γέ σ’ ὀΐομαι εἰσορόωντα γιγνώσκειν · ἦ γάρ με δύη ἔχει ἤλιθα πολλή . 
ἦ μὲν δὴ θάρσος μοι Ἄρης τ’ ἔδοσαν καὶ Ἀθήνη καὶ ῥηξηνορίην · ὁπότε κρίνοιμι λόχονδε ἄνδρας ἀριστῆας , κακὰ δυσμενέεσσι φυτεύων , οὔ ποτέ μοι θάνατον προτιόσσετο θυμὸς ἀγήνωρ , ἀλλὰ πολὺ πρώτιστος ἐπάλμενος ἔγχει ἕλεσκον ἀνδρῶν δυσμενέων ὅ τέ μοι εἴξειε πόδεσσιν . 
τοῖος ἔα ἐν πολέμῳ · ἔργον δέ μοι οὐ φίλον ἔσκεν οὐδ’ οἰκωφελίη , ἥ τε τρέφει ἀγλαὰ τέκνα , ἀλλά μοι αἰεὶ νῆες ἐπήρετμοι φίλαι ἦσαν καὶ πόλεμοι καὶ ἄκοντες ἐΰξεστοι καὶ ὀϊστοί , λυγρά , τά τ’ ἄλλοισίν γε καταριγηλὰ πέλονται . 
αὐτὰρ ἐμοὶ τὰ φίλ’ ἔσκε τά που θεὸς ἐν φρεσὶ θῆκεν · 
ἄλλος γάρ τ’ ἄλλοισιν ἀνὴρ ἐπιτέρπεται ἔργοις . 
πρὶν μὲν γὰρ Τροίης ἐπιβήμεναι υἷας Ἀχαιῶν εἰνάκις ἀνδράσιν ἦρξα καὶ ὠκυπόροισι νέεσσιν ἄνδρας ἐς ἀλλοδαπούς , καί μοι μάλα τύγχανε πολλά . 
τῶν ἐξαιρεύμην μενοεικέα , πολλὰ δ’ ὀπίσσω λάγχανον · αἶψα δὲ οἶκος ὀφέλλετο , καί ῥα ἔπειτα δεινός τ’ αἰδοῖός τε μετὰ Κρήτεσσι τετύγμην . 
“ἀλλ’ ὅτε δὴ τήν γε στυγερὴν ὁδὸν εὐρύοπα Ζεὺς ἐφράσαθ’ , ἣ πολλῶν ἀνδρῶν ὑπὸ γούνατ’ ἔλυσε , δὴ τότ’ ἔμ’ ἤνωγον καὶ ἀγακλυτὸν Ἰδομενῆα νήεσσ’ ἡγήσασθαι ἐς Ἴλιον · οὐδέ τι μῆχος ἦεν ἀνήνασθαι , χαλεπὴ δ’ ἔχε δήμου φῆμις . 
ἔνθα μὲν εἰνάετες πολεμίζομεν υἷες Ἀχαιῶν , τῷ δεκάτῳ δὲ πόλιν Πριάμου πέρσαντες ἔβημεν οἴκαδε σὺν νήεσσι , θεὸς δ’ ἐκέδασσεν Ἀχαιούς . 
αὐτὰρ ἐμοὶ δειλῷ κακὰ μήδετο μητίετα Ζεύς · 
μῆνα γὰρ οἶον ἔμεινα τεταρπόμενος τεκέεσσιν κουριδίῃ τ’ ἀλόχῳ καὶ κτήμασιν · αὐτὰρ ἔπειτα 
Αἴγυπτόνδε με θυμὸς ἀνώγει ναυτίλλεσθαι , νῆας ἐῢ στείλαντα σὺν ἀντιθέοις ἑτάροισιν . 
ἐννέα νῆας στεῖλα , θοῶς δ’ ἐσαγείρατο λαός . 
ἑξῆμαρ μὲν ἔπειτα ἐμοὶ ἐρίηρες ἑταῖροι δαίνυντ’ · αὐτὰρ ἐγὼν ἱερήϊα πολλὰ παρεῖχον θεοῖσίν τε ῥέζειν αὐτοῖσί τε δαῖτα πένεσθαι . 
ἑβδομάτῃ δ’ ἀναβάντες ἀπὸ Κρήτης εὐρείης ἐπλέομεν Βορέῃ ἀνέμῳ ἀκραέϊ καλῷ ῥηϊδίως , ὡς εἴ τε κατὰ ῥόον · οὐδέ τις οὖν μοι νηῶν πημάνθη , ἀλλ’ ἀσκηθέες καὶ ἄνουσοι ἥμεθα , τὰς δ’ ἄνεμός τε κυβερνῆταί τ’ ἴθυνον . 
“πεμπταῖοι δ’ Αἴγυπτον ἐϋρρείτην ἱκόμεσθα , στῆσα δ’ ἐν Αἰγύπτῳ ποταμῷ νέας ἀμφιελίσσας . 
ἔνθ’ ἦ τοι μὲν ἐγὼ κελόμην ἐρίηρας ἑταίρους αὐτοῦ πὰρ νήεσσι μένειν καὶ νῆας ἔρυσθαι , ὀπτῆρας δὲ κατὰ σκοπιὰς ὤτρυνα νέεσθαι · 
οἱ δ’ ὕβρει εἴξαντες , ἐπισπόμενοι μένεϊ σφῷ , αἶψα μάλ’ Αἰγυπτίων ἀνδρῶν περικαλλέας ἀγροὺς πόρθεον , ἐκ δὲ γυναῖκας ἄγον καὶ νήπια τέκνα , αὐτούς τ’ ἔκτεινον · τάχα δ’ ἐς πόλιν ἵκετ’ ἀϋτή . 
οἱ δὲ βοῆς ἀΐοντες ἅμ’ ἠοῖ φαινομένηφιν ἦλθον · πλῆτο δὲ πᾶν πεδίον πεζῶν τε καὶ ἵππων χαλκοῦ τε στεροπῆς · ἐν δὲ Ζεὺς τερπικέραυνος φύζαν ἐμοῖς ἑτάροισι κακὴν βάλεν , οὐδέ τις ἔτλη μεῖναι ἐναντίβιον · περὶ γὰρ κακὰ πάντοθεν ἔστη . 
ἔνθ’ ἡμέων πολλοὺς μὲν ἀπέκτανον ὀξέϊ χαλκῷ , τοὺς δ’ ἄναγον ζωούς , σφίσιν ἐργάζεσθαι ἀνάγκῃ . 
αὐτὰρ ἐμοὶ Ζεὺς αὐτὸς ἐνὶ φρεσὶν ὧδε νόημα ποίησ’—ὡς ὄφελον θανέειν καὶ πότμον ἐπισπεῖν αὐτοῦ ἐν Αἰγύπτῳ · ἔτι γάρ νύ με πῆμ’ ὑπέδεκτο— αὐτίκ’ ἀπὸ κρατὸς κυνέην εὔτυκτον ἔθηκα καὶ σάκος ὤμοιϊν , δόρυ δ’ ἔκβαλον ἔκτοσε χειρός · 
αὐτὰρ ἐγὼ βασιλῆος ἐναντίον ἤλυθον ἵππων καὶ κύσα γούναθ’ ἑλών · ὁδ’ ἐρύσατο καί μ’ ἐλέησεν , ἐς δίφρον δέ μ’ ἕσας ἄγεν οἴκαδε δάκρυ χέοντα . 
ἦ μέν μοι μάλα πολλοὶ ἐπήϊσσον μελίῃσιν , ἱέμενοι κτεῖναι—δὴ γὰρ κεχολώατο λίην— ἀλλ’ ἀπὸ κεῖνος ἔρυκε , Διὸς δ’ ὠπίζετο μῆνιν ξεινίου , ὅς τε μάλιστα νεμεσσᾶται κακὰ ἔργα . 
“ἔνθα μὲν ἑπτάετες μένον αὐτόθι , πολλὰ δ’ ἄγειρα χρήματ’ ἀν’ Αἰγυπτίους ἄνδρας · δίδοσαν γὰρ ἅπαντες . 
ἀλλ’ ὅτε δὴ ὄγδοόν μοι ἐπιπλόμενον ἔτος ἦλθεν , δὴ τότε Φοῖνιξ ἦλθεν ἀνὴρ ἀπατήλια εἰδώς , τρώκτης , ὃς δὴ πολλὰ κάκ’ ἀνθρώποισιν ἐώργει · 
ὅς μ’ ἄγε παρπεπιθὼν ᾗσι φρεσίν , ὄφρ’ ἱκόμεσθα 
Φοινίκην , ὅθι τοῦ γε δόμοι καὶ κτήματ’ ἔκειτο . 
ἔνθα παρ’ αὐτῷ μεῖνα τελεσφόρον εἰς ἐνιαυτόν . 
ἀλλ’ ὅτε δὴ μῆνές τε καὶ ἡμέραι ἐξετελεῦντο ἄψ περιτελλομένου ἔτεος καὶ ἐπήλυθον ὧραι , ἐς Λιβύην μ’ ἐπὶ νηὸς ἐέσσατο ποντοπόροιο ψεύδεα βουλεύσας , ἵνα οἱ σὺν φόρτον ἄγοιμι , κεῖθι δέ μ’ ὡς περάσειε καὶ ἄσπετον ὦνον ἕλοιτο . 
τῷ ἑπόμην ἐπὶ νηός , ὀϊόμενός περ , ἀνάγκῃ . 
ἡ δ’ ἔθεεν Βορέῃ ἀνέμῳ ἀκραέϊ καλῷ , μέσσον ὑπὲρ Κρήτης · Ζεὺς δέ σφισι μήδετ’ ὄλεθρον . 
ἀλλ’ ὅτε δὴ Κρήτην μὲν ἐλείπομεν , οὐδέ τις ἄλλη φαίνετο γαιάων , ἀλλ’ οὐρανὸς ἠδὲ θάλασσα , δὴ τότε κυανέην νεφέλην ἔστησε Κρονίων νηὸς ὕπερ γλαφυρῆς , ἤχλυσε δὲ πόντος ὑπ’ αὐτῆς . 
Ζεὺς δ’ ἄμυδις βρόντησε καὶ ἔμβαλε νηῒ κεραυνόν · 
ἡ δ’ ἐλελίχθη πᾶσα Διὸς πληγεῖσα κεραυνῷ , ἐν δὲ θεείου πλῆτο · πέσον δ’ ἐκ νηὸς ἅπαντες . 
οἱ δὲ κορώνῃσιν ἴκελοι περὶ νῆα μέλαιναν κύμασιν ἐμφορέοντο · θεὸς δ’ ἀποαίνυτο νόστον . 
αὐτὰρ ἐμοὶ Ζεὺς αὐτός , ἔχοντί περ ἄλγεα θυμῷ , ἱστὸν ἀμαιμάκετον νηὸς κυανοπρῴροιο ἐν χείρεσσιν ἔθηκεν , ὅπως ἔτι πῆμα φύγοιμι . 
τῷ ῥα περιπλεχθεὶς φερόμην ὀλοοῖς ἀνέμοισιν . 
ἐννῆμαρ φερόμην , δεκάτῃ δέ με νυκτὶ μελαίνῃ γαίῃ Θεσπρωτῶν πέλασεν μέγα κῦμα κυλίνδον . 
ἔνθα με Θεσπρωτῶν βασιλεὺς ἐκομίσσατο Φείδων ἥρως ἀπριάτην · τοῦ γὰρ φίλος υἱὸς ἐπελθὼν αἴθρῳ καὶ καμάτῳ δεδμημένον ἦγεν ἐς οἶκον , χειρὸς ἀναστήσας , ὄφρ’ ἵκετο δώματα πατρός · 
ἀμφὶ δέ με χλαῖνάν τε χιτῶνά τε εἵματα ἕσσεν . 
“ἔνθ’ Ὀδυσῆος ἐγὼ πυθόμην · κεῖνος γὰρ ἔφασκε ξεινίσαι ἠδὲ φιλῆσαι ἰόντ’ ἐς πατρίδα γαῖαν , καί μοι κτήματ’ ἔδειξεν ὅσα ξυναγείρατ’ Ὀδυσσεύς , χαλκόν τε χρυσόν τε πολύκμητόν τε σίδηρον . 
καί νύ ἐς δεκάτην γενεὴν ἕτερόν γ’ ἔτι βόσκοι · 
τόσσα οἱ ἐν μεγάροις κειμήλια κεῖτο ἄνακτος . 
τὸν δ’ ἐς Δωδώνην φάτο βήμεναι , ὄφρα θεοῖο ἐκ δρυὸς ὑψικόμοιο Διὸς βουλὴν ἐπακούσαι , ὅππως νοστήσεῑ Ἰθάκης ἐς πίονα δῆμον ἤδη δὴν ἀπεών , ἢ ἀμφαδὸν ἦε κρυφηδόν . 
ὤμοσε δὲ πρὸς ἔμ’ αὐτόν , ἀποσπένδων ἐνὶ οἴκῳ , νῆα κατειρύσθαι καὶ ἐπαρτέας ἔμμεν ἑταίρους , οἳ δή μιν πέμψουσι φίλην ἐς πατρίδα γαῖαν . 
ἀλλ’ ἐμὲ πρὶν ἀπέπεμψε · τύχησε γὰρ ἐρχομένη νηῦς ἀνδρῶν Θεσπρωτῶν ἐς Δουλίχιον πολύπυρον . 
ἔνθ’ ὅ γέ μ’ ἠνώγει πέμψαι βασιλῆϊ Ἀκάστῳ ἐνδυκέως · τοῖσιν δὲ κακὴ φρεσὶν ἥνδανε βουλὴ ἀμφ’ ἐμοί , ὄφρ’ ἔτι πάγχυ δύης ἐπὶ πῆμα γενοίμην . 
ἀλλ’ ὅτε γαίης πολλὸν ἀπέπλω ποντοπόρος νηῦς , αὐτίκα δούλιον ἦμαρ ἐμοὶ περιμηχανόωντο . 
ἐκ μέν με χλαῖνάν τε χιτῶνά τε εἵματ’ ἔδυσαν , ἀμφὶ δέ μοι ῥάκος ἄλλο κακὸν βάλον ἠδὲ χιτῶνα , ῥωγαλέα , τὰ καὶ αὐτὸς ἐν ὀφθαλμοῖσιν ὅρηαι · 
ἑσπέριοι δ’ Ἰθάκης εὐδειέλου ἔργ’ ἀφίκοντο . 
ἔνθ’ ἐμὲ μὲν κατέδησαν ἐϋσσέλμῳ ἐνὶ νηῒ ὅπλῳ ἐϋστρεφέϊ στερεῶς , αὐτοὶ δ’ ἀποβάντες ἐσσυμένως παρὰ θῖνα θαλάσσης δόρπον ἕλοντο . 
αὐτὰρ ἐμοὶ δεσμὸν μὲν ἀνέγναμψαν θεοὶ αὐτοὶ ῥηϊδίως · κεφαλῇ δὲ κατὰ ῥάκος ἀμφικαλύψας , ξεστὸν ἐφόλκαιον καταβὰς ἐπέλασσα θαλάσσῃ στῆθος , ἔπειτα δὲ χερσὶ διήρεσσ’ ἀμφοτέρῃσι νηχόμενος , μάλα δ’ ὦκα θύρηθ’ ἔα ἀμφὶς ἐκείνων . 
ἔνθ’ ἀναβάς , ὅθι τε δρίος ἦν πολυανθέος ὕλης , κείμην πεπτηώς . 
οἱ δὲ μεγάλα στενάχοντες φοίτων · ἀλλ’ οὐ γάρ σφιν ἐφαίνετο κέρδιον εἶναι μαίεσθαι προτέρω , τοὶ μὲν πάλιν αὖτις ἔβαινον νηὸς ἔπι γλαφυρῆς · ἐμὲ δ’ ἔκρυψαν θεοὶ αὐτοὶ ῥηϊδίως , καί με σταθμῷ ἐπέλασσαν ἄγοντες ἀνδρὸς ἐπισταμένου · ἔτι γάρ νύ μοι αἶσα βιῶναι.” τὸν δ’ ἀπαμειβόμενος προσέφης , Εὔμαιε συβῶτα · 
“ἆ δειλὲ ξείνων , ἦ μοι μάλα θυμὸν ὄρινας ταῦτα ἕκαστα λέγων , ὅσα δὴ πάθες ἠδ’ ὅσ’ ἀλήθης . 
ἀλλὰ τά γ’ οὐ κατὰ κόσμον ὀΐομαι , οὐδέ με πείσεις εἰπὼν ἀμφ’ Ὀδυσῆϊ · τί σε χρὴ τοῖον ἐόντα μαψιδίως ψεύδεσθαι ; 
ἐγὼ δ’ εὖ οἶδα καὶ αὐτὸς νόστον ἐμοῖο ἄνακτος , ὅ τ’ ἤχθετο πᾶσι θεοῖσι πάγχυ μάλ’ , ὅττι μιν οὔ τι μετὰ Τρώεσσι δάμασσαν ἠὲ φίλων ἐν χερσίν , ἐπεὶ πόλεμον τολύπευσε . 
τῷ κέν οἱ τύμβον μὲν ἐποίησαν Παναχαιοί , ἠδέ κε καὶ ᾧ παιδὶ μέγα κλέος ἤρατ’ ὀπίσσω νῦν δέ μιν ἀκλειῶς ἅρπυιαι ἀνηρείψαντο . 
αὐτὰρ ἐγὼ παρ’ ὕεσσιν ἀπότροπος · οὐδὲ πόλινδε ἔρχομαι , εἰ μή πού τι περίφρων Πηνελόπεια ἐλθέμεν ὀτρύνῃσιν , ὅτ’ ἀγγελίη ποθὲν ἔλθῃ . 
ἀλλ’ οἱ μὲν τὰ ἕκαστα παρήμενοι ἐξερέουσιν , ἠμὲν οἳ ἄχνυνται δὴν οἰχομένοιο ἄνακτος , ἠδ’ οἳ χαίρουσιν βίοτον νήποινον ἔδοντες · 
ἀλλ’ ἐμοὶ οὐ φίλον ἐστὶ μεταλλῆσαι καὶ ἐρέσθαι , ἐξ οὗ δή μ’ Αἰτωλὸς ἀνὴρ ἐξήπαφε μύθῳ , ὅς ῥ’ ἄνδρα κτείνας , πολλὴν ἐπὶ γαῖαν ἀληθείς , ἦλθεν ἐμὰ πρὸς δώματ’ · ἐγὼ δέ μιν ἀμφαγάπαζον . 
φῆ δέ μιν ἐν Κρήτεσσι παρ’ Ἰδομενῆϊ ἰδέσθαι νῆας ἀκειόμενον , τάς οἱ ξυνέαξαν ἄελλαι · 
καὶ φάτ’ ἐλεύσεσθαι ἢ ἐς θέρος ἢ ἐς ὀπώρην , πολλὰ χρήματ’ ἄγοντα , σὺν ἀντιθέοις ἑτάροισι . 
καὶ σύ , γέρον πολυπενθές , ἐπεί σέ μοι ἤγαγε δαίμων , μήτε τί μοι ψεύδεσσι χαρίζεο μήτε τι θέλγε · 
οὐ γὰρ τοὔνεκ’ ἐγώ σ’ αἰδέσσομαι οὐδὲ φιλήσω , ἀλλὰ Δία ξένιον δείσας αὐτόν τ’ ἐλεαίρων.” τὸν δ’ ἀπαμειβόμενος προσέφη πολύμητις Ὀδυσσεύς 
“ἦ μάλα τίς τοι θυμὸς ἐνὶ στήθεσσιν ἄπιστος , οἷόν σ’ οὐδ’ ὀμόσας περ ἐπήγαγον οὐδέ σε πείθω . 
ἀλλ’ ἄγε νῦν ῥήτρην ποιησόμεθ’ · αὐτὰρ ὄπισθε μάρτυροι ἀμφοτέροισι θεοί , τοὶ Ὄλυμπον ἔχουσιν . 
εἰ μέν κεν νοστήσῃ ἄναξ τεὸς ἐς τόδε δῶμα , ἕσσας με χλαῖνάν τε χιτῶνά τε εἵματα πέμψαι 
Δουλίχιόνδ’ ἰέναι , ὅθι μοι φίλον ἔπλετο θυμῷ · 
εἰ δέ κε μὴ ἔλθῃσιν ἄναξ τεὸς ὡς ἀγορεύω , δμῶας ἐπισσεύας βαλέειν μεγάλης κατὰ πέτρης , ὄφρα καὶ ἄλλος πτωχὸς ἀλεύεται ἠπεροπεύειν.” τὸν δ’ ἀπαμειβόμενος προσεφώνεε δῖος ὑφορβός · 
“ξεῖν’ , οὕτω γάρ κέν μοι ἐϋκλείη τ’ ἀρετή τε εἴη ἐπ’ ἀνθρώπους ἅμα τ’ αὐτίκα καὶ μετέπειτα , ὅς σ’ ἐπεὶ ἐς κλισίην ἄγαγον καὶ ξείνια δῶκα , αὖτις δὲ κτείναιμι φίλον τ’ ἀπὸ θυμὸν ἑλοίμην · 
πρόφρων κεν δὴ ἔπειτα Δία Κρονίωνα λιτοίμην . 
νῦν δ’ ὥρη δόρποιο · τάχιστά μοι ἔνδον ἑταῖροι εἶεν , ἵν’ ἐν κλισίῃ λαρὸν τετυκοίμεθα δόρπον.” ὣς οἱ μὲν τοιαῦτα πρὸς ἀλλήλους ἀγόρευον , ἀγχίμολον δὲ σύες τε καὶ ἀνέρες ἦλθον ὑφορβοί . 
τὰς μὲν ἄρα ἔρξαν κατὰ ἤθεα κοιμηθῆναι , κλαγγὴ δ’ ἄσπετος ὦρτο συῶν αὐλιζομενάων αὐτὰρ ὁ οἷς ἑτάροισιν ἐκέκλετο δῖος ὑφορβός · 
“ἄξεθ’ ὑῶν τὸν ἄριστον , ἵνα ξείνῳ ἱερεύσω τηλεδαπῷ · πρὸς δ’ αὐτοὶ ὀνησόμεθ’ , οἵ περ ὀϊζὺν δὴν ἔχομεν πάσχοντες ὑῶν ἕνεκ’ ἀργιοδόντων · 
ἄλλοι δ’ ἡμέτερον κάματον νήποινον ἔδουσιν.” ὣς ἄρα φωνήσας κέασε ξύλα νηλέϊ χαλκῷ , οἱ δ’ ὗν εἰσῆγον μάλα πίονα πενταέτηρον . 
τὸν μὲν ἔπειτ’ ἔστησαν ἐπ’ ἐσχάρῃ · οὐδὲ συβώτης λήθετ’ ἄρ’ ἀθανάτων · φρεσὶ γὰρ κέχρητ’ ἀγαθῇσιν · 
ἀλλ’ ὅγ’ ἀπαρχόμενος κεφαλῆς τρίχας ἐν πυρὶ βάλλεν ἀργιόδοντος ὑός , καὶ ἐπεύχετο πᾶσι θεοῖσιν νοστῆσαι Ὀδυσῆα πολύφρονα ὅνδε δόμονδε . 
κόψε δ’ ἀνασχόμενος σχίζῃ δρυός , ἣν λίπε κείων · 
τὸν δ’ ἔλιπε ψυχή . 
τοὶ δ’ ἔσφαξάν τε καὶ εὗσαν · 
αἶψα δέ μιν διέχευαν · ὁ δ’ ὠμοθετεῖτο συβώτης , πάντων ἀρχόμενος μελέων , ἐς πίονα δημόν , καὶ τὰ μὲν ἐν πυρὶ βάλλε , παλύνας ἀλφίτου ἀκτῇ , μίστυλλόν τ’ ἄρα τἆλλα καὶ ἀμφ’ ὀβελοῖσιν ἔπειραν , ὤπτησάν τε περιφραδέως ἐρύσαντό τε πάντα , βάλλον δ’ εἰν ἐλεοῖσιν ἀολλέα · ἂν δὲ συβώτης ἵστατο δαιτρεύσων · περὶ γὰρ φρεσὶν αἴσιμα ᾔδη . 
καὶ τὰ μὲν ἕπταχα πάντα διεμοιρᾶτο δαΐζων · 
τὴν μὲν ἴαν νύμφῃσι καὶ Ἑρμῇ , Μαιάδος υἱεῖ , θῆκεν ἐπευξάμενος , τὰς δ’ ἄλλας νεῖμεν ἑκάστῳ · 
νώτοισιν δ’ Ὀδυσῆα διηνεκέεσσι γέραιρεν ἀργιόδοντος ὑός , κύδαινε δὲ θυμὸν ἄνακτος · 
καί μιν φωνήσας προσέφη πολύμητις Ὀδυσσεύς · 
“αἴθ’ οὕτως , Εὔμαιε , φίλος Διὶ πατρὶ γένοιο ὡς ἐμοί , ὅττι τε τοῖον ἐόντ’ ἀγαθοῖσι γεραίρεις.” τὸν δ’ ἀπαμειβόμενος προσέφης , Εὔμαιε συβῶτα · 
“ἔσθιε , δαιμόνιε ξείνων , καὶ τέρπεο τοῖσδε , οἷα πάρεστι · θεὸς δὲ τὸ μὲν δώσει , τὸ δ’ ἐάσει , ὅττι κεν ᾧ θυμῷ ἐθέλῃ · δύναται γὰρ ἅπαντα.” ἦ ῥα καὶ ἄργματα θῦσε θεοῖς αἰειγενέτῃσι , σπείσας δ’ αἴθοπα οἶνον Ὀδυσσῆϊ πτολιπόρθῳ ἐν χείρεσσιν ἔθηκεν · ὁ δ’ ἕζετο ᾗ παρὰ μοίρῃ . 
σῖτον δέ σφιν ἔνειμε Μεσαύλιος , ὅν ῥα συβώτης αὐτὸς κτήσατο οἶος ἀποιχομένοιο ἄνακτος , νόσφιν δεσποίνης καὶ Λαέρταο γέροντος · 
πὰρ δ’ ἄρα μιν Ταφίων πρίατο κτεάτεσσιν ἑοῖσιν . 
οἱ δ’ ἐπ’ ὀνείαθ’ ἑτοῖμα προκείμενα χεῖρας ἴαλλον . 
αὐτὰρ ἐπεὶ πόσιος καὶ ἐδητύος ἐξ ἔρον ἕντο , σῖτον μέν σφιν ἀφεῖλε Μεσαύλιος , οἱ δ’ ἐπὶ κοῖτον σίτου καὶ κρειῶν κεκορημένοι ἐσσεύοντο . 
νὺξ δ’ ἄρ’ ἐπῆλθε κακὴ σκοτομήνιος , ὗε δ’ ἄρα Ζεὺς πάννυχος , αὐτὰρ ἄη Ζέφυρος μέγας αἰὲν ἔφυδρος . 
τοῖς δ’ Ὀδυσεὺς μετέειπε , συβώτεω πειρητίζων , εἴ πώς οἱ ἐκδὺς χλαῖναν πόροι , ἤ τιν’ ἑταίρων ἄλλον ἐποτρύνειεν , ἐπεί ἑο κήδετο λίην · 
“κέκλυθι νῦν , Εὔμαιε καὶ ἄλλοι πάντες ἑταῖροι , εὐξάμενός τι ἔπος ἐρέω · οἶνος γὰρ ἀνώγει ἠλεός , ὅς τ’ ἐφέηκε πολύφρονά περ μάλ’ ἀεῖσαι καί θ’ ἁπαλὸν γελάσαι , καί τ’ ὀρχήσασθαι ἀνῆκε , καί τι ἔπος προέηκεν ὅ περ τ’ ἄρρητον ἄμεινον . 
ἀλλ’ ἐπεὶ οὖν τὸ πρῶτον ἀνέκραγον , οὐκ ἐπικεύσω . 
εἴθ’ ὣς ἡβώοιμι βίη τέ μοι ἔμπεδος εἴη , ὡς ὅθ’ ὑπὸ Τροίην λόχον ἤγομεν ἀρτύναντες . 
ἡγείσθην δ’ Ὀδυσεύς τε καὶ Ἀτρεΐδης Μενέλαος , τοῖσι δ’ ἅμα τρίτος ἄρχον ἐγών · αὐτοὶ γὰρ ἄνωγον . 
ἀλλ’ ὅτε δή ῥ’ ἱκόμεσθα ποτὶ πτόλιν αἰπύ τε τεῖχος , ἡμεῖς μὲν περὶ ἄστυ κατὰ ῥωπήϊα πυκνά , ἂν δόνακας καὶ ἕλος , ὑπὸ τεύχεσι πεπτηῶτες κείμεθα . 
νὺξ δ’ ἄρ’ ἐπῆλθε κακὴ Βορέαο πεσόντος , πηγυλίς · αὐτὰρ ὕπερθε χιὼν γένετ’ ἠΰτε πάχνη , ψυχρή , καὶ σακέεσσι περιτρέφετο κρύσταλλος . 
ἔνθ’ ἄλλοι πάντες χλαίνας ἔχον ἠδὲ χιτῶνας , εὗδον δ’ εὔκηλοι , σάκεσιν εἰλυμένοι ὤμους · 
αὐτὰρ ἐγὼ χλαῖναν μὲν ἰὼν ἑτάροισιν ἔλειπον ἀφραδίῃς , ἐπεὶ οὐκ ἐφάμην ῥιγωσέμεν ἔμπης , ἀλλ’ ἑπόμην σάκος οἶον ἔχων καὶ ζῶμα φαεινόν . 
ἀλλ’ ὅτε δὴ τρίχα νυκτὸς ἔην , μετὰ δ’ ἄστρα βεβήκει , καὶ τότ’ ἐγὼν Ὀδυσῆα προσηύδων ἐγγὺς ἐόντα ἀγκῶνι νύξας · ὁ δ’ ἄρ’ ἐμμαπέως ὑπάκουσε · 
“διογενὲς Λαερτιάδη , πολυμήχαν’ Ὀδυσσεῦ , οὔ τοι ἔτι ζωοῖσι μετέσσομαι , ἀλλά με χεῖμα δάμναται · οὐ γὰρ ἔχω χλαῖναν · παρά μ’ ἤπαφε δαίμων οἰοχίτων’ ἔμεναι · νῦν δ’ οὐκέτι φυκτὰ πέλονται.” 
“ὣς ἐφάμην , ὁ δ’ ἔπειτα νόον σχέθε τόνδ’ ἐνὶ θυμῷ , οἷος κεῖνος ἔην βουλευέμεν ἠδὲ μάχεσθαι · 
φθεγξάμενος δ’ ὀλίγῃ ὀπί με πρὸς μῦθον ἔειπε · 
“σίγα νῦν , μή τίς σευ Ἀχαιῶν ἄλλος ἀκούσῃ.” 
“ἦ καὶ ἐπ’ ἀγκῶνος κεφαλὴν σχέθεν εἶπέ τε μῦθον · 
‘κλῦτε , φίλοι · θεῖός μοι ἐνύπνιον ἦλθεν ὄνειρος . 
λίην γὰρ νηῶν ἑκὰς ἤλθομεν · ἀλλά τις εἴη εἰπεῖν Ἀτρεΐδῃ Ἀγαμέμνονι , ποιμένι λαῶν , εἰ πλέονας παρὰ ναῦφιν ἐποτρύνειε νέεσθαι.’ 
“ὣς ἔφατ’ , ὦρτο δ’ ἔπειτα Θόας , Ἀνδραίμονος υἱός , καρπαλίμως , ἀπὸ δὲ χλαῖναν θέτο φοινικόεσσαν , βῆ δὲ θέειν ἐπὶ νῆας · ἐγὼ δ’ ἐνὶ εἵματι κείνου κείμην ἀσπασίως , φάε δὲ χρυσόθρονος Ἠώς . 
ὣς νῦν ἡβώοιμι βίη τέ μοι ἔμπεδος εἴη · 
δοίη κέν τις χλαῖναν ἐνὶ σταθμοῖσι συφορβῶν , ἀμφότερον , φιλότητι καὶ αἰδοῖ φωτὸς ἑῆος · 
νῦν δέ μ’ ἀτιμάζουσι κακὰ χροῒ εἵματ’ ἔχοντα.” τὸν δ’ ἀπαμειβόμενος προσέφης , Εὔμαιε συβῶτα · 
“ὦ γέρον , αἶνος μέν τοι ἀμύμων , ὃν κατέλεξας , οὐδέ τί πω παρὰ μοῖραν ἔπος νηκερδὲς ἔειπες · 
τῷ οὔτ’ ἐσθῆτος δευήσεαι οὔτε τευ ἄλλου , ὧν ἐπέοιχ’ ἱκέτην ταλαπείριον ἀντιάσαντα , νῦν · ἀτὰρ ἠῶθέν γε τὰ σὰ ῥάκεα δνοπαλίξεις . 
οὐ γὰρ πολλαὶ χλαῖναι ἐπημοιβοί τε χιτῶνες ἐνθάδε ἕννυσθαι , μία δ’ οἴη φωτὶ ἑκάστῳ . 
αὐτὰρ ἐπὴν ἔλθῃσιν Ὀδυσσῆος φίλος υἱός , αὐτός τοι χλαῖνάν τε χιτῶνά τε εἵματα δώσει , πέμψει δ’ ὅππῃ σε κραδίη θυμός τε κελεύει.” 
“ὣς εἰπὼν ἀνόρουσε , τίθει δ’ ἄρα οἱ πυρὸς ἐγγὺς εὐνήν , ἐν δ’ ὀΐων τε καὶ αἰγῶν δέρματ’ ἔβαλλεν . 
ἔνθ’ Ὀδυσεὺς κατέλεκτ’ · ἐπὶ δὲ χλαῖναν βάλεν αὐτῷ πυκνὴν καὶ μεγάλην , ἥ οἱ παρεκέσκετ’ ἀμοιβάς , ἕννυσθαι ὅτε τις χειμὼν ἔκπαγλος ὄροιτο . 
“ὣς ὁ μὲν ἔνθ’ Ὀδυσεὺς κοιμήσατο , τοὶ δὲ παρ’ αὐτὸν ἄνδρες κοιμήσαντο νεηνίαι · οὐδὲ συβώτῃ ἥνδανεν αὐτόθι κοῖτος , ὑῶν ἄπο κοιμηθῆναι , ἀλλ’ ὅ γ’ ἄρ’ ἔξω ἰὼν ὡπλίζετο · χαῖρε δ’ Ὀδυσσεύς , ὅττι ῥά οἱ βιότου περικήδετο νόσφιν ἐόντος . 
πρῶτον μὲν ξίφος ὀξὺ περὶ στιβαροῖς βάλετ’ ὤμοις , ἀμφὶ δὲ χλαῖναν ἑέσσατ’ ἀλεξάνεμον , μάλα πυκνήν , ἂν δὲ νάκην ἕλετ’ αἰγὸς ἐϋτρεφέος μεγάλοιο , εἵλετο δ’ ὀξὺν ἄκοντα , κυνῶν ἀλκτῆρα καὶ ἀνδρῶν . 
βῆ δ’ ἴμεναι κείων ὅθι περ σύες ἀργιόδοντες πέτρῃ ὕπο γλαφυρῇ εὗδον , Βορέω ὑπ’ ἰωγῇ . 
ἡ δ’ εἰς εὐρύχορον Λακεδαίμονα Παλλὰς Ἀθήνη ᾤχετ’ , Ὀδυσσῆος μεγαθύμου φαίδιμον υἱὸν νόστου ὑπομνήσουσα καὶ ὀτρυνέουσα νέεσθαι . 
εὗρε δὲ Τηλέμαχον καὶ Νέστορος ἀγλαὸν υἱὸν εὕδοντ’ ἐν προδόμῳ Μενελάου κυδαλίμοιο , ἦ τοι Νεστορίδην μαλακῷ δεδμημένον ὕπνῳ · 
Τηλέμαχον δ’ οὐχ ὕπνος ἔχε γλυκύς , ἀλλ’ ἐνὶ θυμῷ νύκτα δῑ ἀμβροσίην μελεδήματα πατρὸς ἔγειρεν . 
ἀγχοῦ δ’ ἱσταμένη προσέφη γλαυκῶπις Ἀθήνη · 
“Τηλέμαχ’ , οὐκέτι καλὰ δόμων ἄπο τῆλ’ ἀλάλησαι , κτήματά τε προλιπὼν ἄνδρας τ’ ἐν σοῖσι δόμοισιν οὕτω ὑπερφιάλους · μή τοι κατὰ πάντα φάγωσι κτήματα δασσάμενοι , σὺ δὲ τηϋσίην ὁδὸν ἔλθῃς . 
ἀλλ’ ὄτρυνε τάχιστα βοὴν ἀγαθὸν Μενέλαον πεμπέμεν , ὄφρ’ ἔτι οἴκοι ἀμύμονα μητέρα τέτμῃς . 
ἤδη γάρ ῥα πατήρ τε κασίγνητοί τε κέλονται 
Εὐρυμάχῳ γήμασθαι · ὁ γὰρ περιβάλλει ἅπαντας μνηστῆρας δώροισι καὶ ἐξώφελλεν ἔεδνα · 
μή νύ τι σεῦ ἀέκητι δόμων ἐκ κτῆμα φέρηται . 
οἶσθα γὰρ οἷος θυμὸς ἐνὶ στήθεσσι γυναικός · 
κείνου βούλεται οἶκον ὀφέλλειν ὅς κεν ὀπυίῃ , παίδων δὲ προτέρων καὶ κουριδίοιο φίλοιο οὐκέτι μέμνηται τεθνηκότος οὐδὲ μεταλλᾷ . 
ἀλλὰ σύ γ’ ἐλθὼν αὐτὸς ἐπιτρέψειας ἕκαστα δμῳάων ἥ τίς τοι ἀρίστη φαίνεται εἶναι , εἰς ὅ κέ τοι φήνωσι θεοὶ κυδρὴν παράκοιτιν . 
ἄλλο δέ τοί τι ἔπος ἐρέω , σὺ δὲ σύνθεο θυμῷ . 
μνηστήρων σ’ ἐπιτηδὲς ἀριστῆες λοχόωσιν ἐν πορθμῷ Ἰθάκης τε Σάμοιό τε παιπαλοέσσης . 
ἱέμενοι κτεῖναι , πρὶν πατρίδα γαῖαν ἱκέσθαι . 
ἀλλὰ τά γ’ οὐκ ὀΐω · πρὶν καί τινα γαῖα καθέξει ἀνδρῶν μνηστήρων , οἵ τοι βίοτον κατέδουσιν . 
ἀλλὰ ἑκὰς νήσων ἀπέχειν εὐεργέα νῆα , νυκτὶ δ’ ὁμῶς πλείειν · πέμψει δέ τοι οὖρον ὄπισθεν ἀθανάτων ὅς τίς σε φυλάσσει τε ῥύεταί τε . 
αὐτὰρ ἐπὴν πρώτην ἀκτὴν Ἰθάκης ἀφίκηαι , νῆα μὲν ἐς πόλιν ὀτρῦναι καὶ πάντας ἑταίρους , αὐτὸς δὲ πρώτιστα συβώτην εἰσαφικέσθαι , ὅς τοι ὑῶν ἐπίουρος , ὁμῶς δέ τοι ἤπια οἶδεν . 
ἔνθα δὲ νύκτ’ ἀέσαι · τὸν δ’ ὀτρῦναι πόλιν εἴσω ἀγγελίην ἐρέοντα περίφρονι Πηνελοπείῃ , οὕνεκά οἱ σῶς ἐσσὶ καὶ ἐκ Πύλου εἰλήλουθας.” ἡ μὲν ἄρ’ ὣς εἰποῦσ’ ἀπέβη πρὸς μακρὸν Ὄλυμπον , αὐτὰρ ὁ Νεστορίδην ἐξ ἡδέος ὕπνου ἔγειρεν λὰξ ποδὶ κινήσας , καί μιν πρὸς μῦθον ἔειπεν · 
“ἔγρεο , Νεστορίδη Πεισίστρατε , μώνυχας ἵππους ζεῦξον ὑφ’ ἅρματ’ ἄγων , ὄφρα πρήσσωμεν ὁδοῖο.” τὸν δ’ αὖ Νεστορίδης Πεισίστρατος ἀντίον ηὔδα · 
“Τηλέμαχ’ , οὔ πως ἔστιν ἐπειγομένους περ ὁδοῖο νύκτα διὰ δνοφερὴν ἐλάαν · τάχα δ’ ἔσσεται ἠώς . 
ἀλλὰ μέν’ εἰς ὅ κε δῶρα φέρων ἐπιδίφρια θήῃ ἥρως Ἀτρείδης , δουρικλειτὸς Μενέλαος , καὶ μύθοις ἀγανοῖσι παραυδήσας ἀποπέμψῃ . 
τοῦ γάρ τε ξεῖνος μιμνήσκεται ἤματα πάντα ἀνδρὸς ξεινοδόκου , ὅς κεν φιλότητα παράσχῃ.” ὣς ἔφατ’ , αὐτίκα δὲ χρυσόθρονος ἤλυθεν Ἠώς . 
ἀγχίμολον δέ σφ’ ἦλθε βοὴν ἀγαθὸς Μενέλαος , ἀνστὰς ἐξ εὐνῆς , Ἑλένης πάρα καλλικόμοιο . 
τὸν δ’ ὡς οὖν ἐνόησεν Ὀδυσσῆος φίλος υἱός , σπερχόμενός ῥα χιτῶνα περὶ χροῒ σιγαλόεντα δῦνεν , καὶ μέγα φᾶρος ἐπὶ στιβαροῖς βάλετ’ ὤμοις ἥρως , βῆ δὲ θύραζε , παριστάμενος δὲ προσηύδα 
Τηλέμαχος , φίλος υἱὸς Ὀδυσσῆος θείοιο · 
“Ἀτρεΐδη Μενέλαε διοτρεφές , ὄρχαμε λαῶν , ἤδη νῦν μ’ ἀπόπεμπε φίλην ἐς πατρίδα γαῖαν · 
ἤδη γάρ μοι θυμὸς ἐέλδεται οἴκαδ’ ἱκέσθαι.” τὸν δ’ ἠμείβετ’ ἔπειτα βοὴν ἀγαθὸς Μενέλαος · 
“Τηλέμαχ’ , οὔ τί σ’ ἐγώ γε πολὺν χρόνον ἐνθάδ’ ἐρύξω ἱέμενον νόστοιο · νεμεσσῶμαι δὲ καὶ ἄλλῳ ἀνδρὶ ξεινοδόκῳ , ὅς κ’ ἔξοχα μὲν φιλέῃσιν , ἔξοχα δ’ ἐχθαίρῃσιν · ἀμείνω δ’ αἴσιμα πάντα . 
ἶσόν τοι κακόν ἐσθ’ , ὅς τ’ οὐκ ἐθέλοντα νέεσθαι ξεῖνον ἐποτρύνει καὶ ὃς ἐσσύμενον κατερύκει . 
χρὴ ξεῖνον παρεόντα φιλεῖν , ἐθέλοντα δὲ πέμπειν . 
ἀλλὰ μέν’ εἰς ὅ κε δῶρα φέρων ἐπιδίφρια θείω καλά , σὺ δ’ ὀφθαλμοῖσιν ἴδῃς , εἴπω δὲ γυναιξὶ δεῖπνον ἐνὶ μεγάροις τετυκεῖν ἅλις ἔνδον ἐόντων . 
ἀμφότερον , κῦδός τε καὶ ἀγλαΐη καὶ ὄνειαρ , δειπνήσαντας ἴμεν πολλὴν ἐπ’ ἀπείρονα γαῖαν . 
εἰ δ’ ἐθέλεις τραφθῆναι ἀν’ Ἑλλάδα καὶ μέσον Ἄργος , ὄφρα τοι αὐτὸς ἕπωμαι , ὑποζεύξω δέ τοι ἵππους , ἄστεα δ’ ἀνθρώπων ἡγήσομαι · οὐδέ τις ἡμέας αὔτως ἀππέμψει , δώσει δέ τι ἕν γε φέρεσθαι , ἠέ τινα τριπόδων εὐχάλκων ἠὲ λεβήτων , ἠὲ δύ’ ἡμιόνους ἠὲ χρύσειον ἄλεισον.” τὸν δ’ αὖ Τηλέμαχος πεπνυμένος ἀντίον ηὔδα · 
“Ἀτρεΐδη Μενέλαε διοτρεφές , ὄρχαμε λαῶν , βούλομαι ἤδη νεῖσθαι ἐφ’ ἡμέτερ’ · οὐ γὰρ ὄπισθεν οὖρον ἰὼν κατέλειπον ἐπὶ κτεάτεσσιν ἐμοῖσιν · 
μὴ πατέρ’ ἀντίθεον διζήμενος αὐτὸς ὄλωμαι , ἤ τί μοι ἐκ μεγάρων κειμήλιον ἐσθλὸν ὄληται.” αὐτὰρ ἐπεὶ τό γ’ ἄκουσε βοὴν ἀγαθὸς Μενέλαος , αὐτίκ’ ἄρ’ ᾗ ἀλόχῳ ἠδὲ δμῳῇσι κέλευσε δεῖπνον ἐνὶ μεγάροις τετυκεῖν ἅλις ἔνδον ἐόντων . 
ἀγχίμολον δέ οἱ ἦλθε Βοηθοΐδης Ἐτεωνεύς , ἀνστὰς ἐξ εὐνῆς , ἐπεὶ οὐ πολὺ ναῖεν ἀπ’ αὐτοῦ · 
τὸν πῦρ κῆαι ἄνωγε βοὴν ἀγαθὸς Μενέλαος ὀπτῆσαί τε κρεῶν · ὁ δ’ ἄρ’ οὐκ ἀπίθησεν ἀκούσας . 
αὐτὸς δ’ ἐς θάλαμον κατεβήσετο κηώεντα , οὐκ οἶος , ἅμα τῷ γ’ Ἑλένη κίε καὶ Μεγαπένθης . 
ἀλλ’ ὅτε δή ῥ’ ἵκανον ὅθι κειμήλια κεῖτο , 
Ἀτρεΐδης μὲν ἔπειτα δέπας λάβεν ἀμφικύπελλον , υἱὸν δὲ κρητῆρα φέρειν Μεγαπένθε’ ἄνωγεν ἀργύρεον · Ἑλένη δὲ παρίστατο φωριαμοῖσιν , ἔνθ’ ἔσαν οἱ πέπλοι παμποίκιλοι , οὓς κάμεν αὐτή . 
τῶν ἕν’ ἀειραμένη Ἑλένη φέρε , δῖα γυναικῶν , ὃς κάλλιστος ἔην ποικίλμασιν ἠδὲ μέγιστος , ἀστὴρ δ’ ὣς ἀπέλαμπεν · ἔκειτο δὲ νείατος ἄλλων . 
βὰν δ’ ἰέναι προτέρω διὰ δώματος , ἧος ἵκοντο 
Τηλέμαχον · τὸν δὲ προσέφη ξανθὸς Μενέλαος · 
“Τηλέμαχ’ , ἦ τοι νόστον , ὅπως φρεσὶ σῇσι μενοινᾷς , ὥς τοι Ζεὺς τελέσειεν , ἐρίγδουπος πόσις Ἥρης . 
δώρων δ’ , ὅσσ’ ἐν ἐμῷ οἴκῳ κειμήλια κεῖται , δώσω ὃ κάλλιστον καὶ τιμηέστατόν ἐστι . 
δώσω τοι κρητῆρα τετυγμένον · ἀργύρεος δὲ ἐστὶν ἅπας , χρυσῷ δ’ ἐπὶ χείλεα κεκράανται , ἔργον δ’ Ἡφαίστοιο · πόρεν δέ ἑ Φαίδιμος ἥρως , 
Σιδονίων βασιλεύς , ὅθ’ ἑὸς δόμος ἀμφεκάλυψε κεῖσέ με νοστήσαντα · τεῒν δ’ ἐθέλω τόδ’ ὀπάσσαι.” ὣς εἰπὼν ἐν χειρὶ τίθει δέπας ἀμφικύπελλον ἥρως Ἀτρεΐδης · ὁ δ’ ἄρα κρητῆρα φαεινὸν θῆκ’ αὐτοῦ προπάροιθε φέρων κρατερὸς Μεγαπένθης , ἀργύρεον · Ἑλένη δὲ παρίστατο καλλιπάρῃος πέπλον ἔχουσ’ ἐν χερσίν , ἔπος τ’ ἔφατ’ ἔκ τ’ ὀνόμαζε · 
“δῶρόν τοι καὶ ἐγώ , τέκνον φίλε , τοῦτο δίδωμι , μνῆμ’ Ἑλένης χειρῶν , πολυηράτου ἐς γάμου ὥρην , σῇ ἀλόχῳ φορέειν · τῆος δὲ φίλῃ παρὰ μητρὶ κείσθω ἐνὶ μεγάρῳ . 
σὺ δέ μοι χαίρων ἀφίκοιο οἶκον ἐϋκτίμενον καὶ σὴν ἐς πατρίδα γαῖαν.” ὣς εἰποῦσ’ ἐν χερσὶ τίθει , ὁ δ’ ἐδέξατο χαίρων . 
καὶ τὰ μὲν ἐς πείρινθα τίθει Πεισίστρατος ἥρως δεξάμενος , καὶ πάντα ἑῷ θηήσατο θυμῷ · 
τοὺς δ’ ἦγε πρὸς δῶμα κάρη ξανθὸς Μενέλαος . 
ἑζέσθην δ’ ἄρ’ ἔπειτα κατὰ κλισμούς τε θρόνους τε . 
χέρνιβα δ’ ἀμφίπολος προχόῳ ἐπέχευε φέρουσα καλῇ χρυσείῃ , ὑπὲρ ἀργυρέοιο λέβητος , νίψασθαι · παρὰ δὲ ξεστὴν ἐτάνυσσε τράπεζαν . 
σῖτον δ’ αἰδοίη ταμίη παρέθηκε φέρουσα · 
εἴδατα πόλλ’ ἐπιθεῖσα , χαριζομένη παρεόντων · 
πὰρ δὲ Βοηθοΐδης κρέα δαίετο καὶ νέμε μοίρας · 
οἰνοχόει δ’ υἱὸς Μενελάου κυδαλίμοιο . 
οἱ δ’ ἐπ’ ὀνείαθ’ ἑτοῖμα προκείμενα χεῖρας ἴαλλον . 
αὐτὰρ ἐπεὶ πόσιος καὶ ἐδητύος ἐξ ἔρον ἕντο , δὴ τότε Τηλέμαχος καὶ Νέστορος ἀγλαὸς υἱὸς ἵππους τε ζεύγνυντ’ ἀνά θ’ ἅρματα ποικίλ’ ἔβαινον , ἐκ δ’ ἔλασαν προθύροιο καὶ αἰθούσης ἐριδούπου . 
τοὺς δὲ μετ’ Ἀτρεΐδης ἔκιε ξανθὸς Μενέλαος , οἶνον ἔχων ἐν χειρὶ μελίφρονα δεξιτερῆφι , ἐν δέπαϊ χρυσέῳ , ὄφρα λείψαντε κιοίτην . 
στῆ δ’ ἵππων προπάροιθε , δεδισκόμενος δὲ προσηύδα · 
“χαίρετον , ὦ κούρω , καὶ Νέστορι ποιμένι λαῶν εἰπεῖν · ἦ γὰρ ἐμοί γε πατὴρ ὣς ἤπιος ἦεν , ἧος ἐνὶ Τροίῃ πολεμίζομεν υἷες Ἀχαιῶν.” τὸν δ’ αὖ Τηλέμαχος πεπνυμένος ἀντίον ηὔδα · 
“καὶ λίην κείνῳ γε , διοτρεφές , ὡς ἀγορεύεις , πάντα τάδ’ ἐλθόντες καταλέξομεν · αἲ γὰρ ἐγὼν ὣς νοστήσας Ἰθάκηνδε , κιχὼν Ὀδυσῆ’ ἐνὶ οἴκῳ , εἴποιμ’ ὡς παρὰ σεῖο τυχὼν φιλότητος ἁπάσης ἔρχομαι , αὐτὰρ ἄγω κειμήλια πολλὰ καὶ ἐσθλά.” ὣς ἄρα οἱ εἰπόντι ἐπέπτατο δεξιὸς ὄρνις , αἰετὸς ἀργὴν χῆνα φέρων ὀνύχεσσι πέλωρον , ἥμερον ἐξ αὐλῆς · οἱ δ’ ἰΰζοντες ἕποντο ἀνέρες ἠδὲ γυναῖκες · ὁ δέ σφισιν ἐγγύθεν ἐλθὼν δεξιὸς ἤϊξε πρόσθ’ ἵππων · οἱ δὲ ἰδόντες γήθησαν , καὶ πᾶσιν ἐνὶ φρεσὶ θυμὸς ἰάνθη . 
τοῖσι δὲ Νεστορίδης Πεισίστρατος ἤρχετο μύθων · 
“φράζεο δή , Μενέλαε διοτρεφές , ὄρχαμε λαῶν , ἢ νῶϊν τόδ’ ἔφηνε θεὸς τέρας ἦε σοὶ αὐτῷ.” ὣς φάτο , μερμήριξε δ’ ἀρηΐφιλος Μενέλαος , ὅππως οἱ κατὰ μοῖραν ὑποκρίναιτο νοήσας . 
τὸν δ’ Ἑλένη τανύπεπλος ὑποφθαμένη φάτο μῦθον · 
“κλῦτέ μευ · αὐτὰρ ἐγὼ μαντεύσομαι , ὡς ἐνὶ θυμῷ ἀθάνατοι βάλλουσι καὶ ὡς τελέεσθαι ὀΐω . 
ὡς ὅδε χῆν’ ἥρπαξ’ ἀτιταλλομένην ἐνὶ οἴκῳ ἐλθὼν ἐξ ὄρεος , ὅθι οἱ γενεή τε τόκος τε , ὣς Ὀδυσεὺς κακὰ πολλὰ παθὼν καὶ πόλλ’ ἐπαληθεὶς οἴκαδε νοστήσει καὶ τίσεται · ἠὲ καὶ ἤδη οἴκοι , ἀτὰρ μνηστῆρσι κακὸν πάντεσσι φυτεύει.” τὴν δ’ αὖ Τηλέμαχος πεπνυμένος ἀντίον ηὔδα · 
“οὕτω νῦν Ζεὺς θείη , ἐρίγδουπος πόσις Ἥρης · 
τῷ κέν τοι καὶ κεῖθι θεῷ ὣς εὐχετοῴμην.” ἦ καὶ ἐφ’ ἵπποιϊν μάστιν βάλεν · οἱ δὲ μάλ’ ὦκα ἤϊξαν πεδίονδε διὰ πτόλιος μεμαῶτες . 
οἱ δὲ πανημέριοι σεῖον ζυγὸν ἀμφὶς ἔχοντες . 
δύσετό τ’ ἠέλιος σκιόωντό τε πᾶσαι ἀγυιαί · 
ἐς Φηρὰς δ’ ἵκοντο Διοκλῆος ποτὶ δῶμα , υἱέος Ὀρτιλόχοιο , τὸν Ἀλφειὸς τέκε παῖδα . 
ἔνθα δὲ νύκτ’ ἄεσαν ὁ δὲ τοῖς πὰρ ξείνια θῆκεν . 
ἦμος δ’ ἠριγένεια φάνη ῥοδοδάκτυλος Ἠώς , ἵππους τε ζεύγνυντ’ ἀνά θ’ ἅρματα ποικίλ’ ἔβαινον , ἐκ δ’ ἔλασαν προθύροιο καὶ αἰθούσης ἐριδούπου · 
μάστιξεν δ’ ἐλάαν , τὼ δ’ οὐκ ἄκοντε πετέσθην . 
αἶψα δ’ ἔπειθ’ ἵκοντο Πύλου αἰπὺ πτολίεθρον · 
καὶ τότε Τηλέμαχος προσεφώνεε Νέστορος υἱόν · 
“Νεστορίδη , πῶς κέν μοι ὑποσχόμενος τελέσειας μῦθον ἐμόν ; 
ξεῖνοι δὲ διαμπερὲς εὐχόμεθ’ εἶναι ἐκ πατέρων φιλότητος , ἀτὰρ καὶ ὁμήλικές εἰμεν · 
ἥδε δ’ ὁδὸς καὶ μᾶλλον ὁμοφροσύνῃσιν ἐνήσει . 
μή με παρὲξ ἄγε νῆα , διοτρεφές , ἀλλὰ λίπ’ αὐτοῦ , μή μ’ ὁ γέρων ἀέκοντα κατάσχῃ ᾧ ἐνὶ οἴκῳ ἱέμενος φιλέειν · ἐμὲ δὲ χρεὼ θᾶσσον ἱκέσθαι.” 
“ὣς φάτο , Νεστορίδης δ’ ἄρ’ ἑῷ συμφράσσατο θυμῷ , ὅππως οἱ κατὰ μοῖραν ὑποσχόμενος τελέσειεν . 
ὧδε δέ οἱ φρονέοντι δοάσσατο κέρδιον εἶναι · 
στρέψ’ ἵππους ἐπὶ νῆα θοὴν καὶ θῖνα θαλάσσης , νηῒ δ’ ἐνὶ πρύμνῃ ἐξαίνυτο κάλλιμα δῶρα , ἐσθῆτα χρυσόν τε , τά οἱ Μενέλαος ἔδωκε · 
καί μιν ἐποτρύνων ἔπεα πτερόεντα προσηύδα · 
“σπουδῇ νῦν ἀνάβαινε κέλευέ τε πάντας ἑταίρους , πρὶν ἐμὲ οἴκαδ’ ἱκέσθαι ἀπαγγεῖλαί τε γέροντι . 
εὖ γὰρ ἐγὼ τόδε οἶδα κατὰ φρένα καὶ κατὰ θυμόν · 
οἷος κείνου θυμὸς ὑπέρβιος , οὔ σε μεθήσει , ἀλλ’ αὐτὸς καλέων δεῦρ’ εἴσεται , οὐδέ ἕ φημι ἂψ ἰέναι κενεόν · μάλα γὰρ κεχολώσεται ἔμπης.” ὣς ἄρα φωνήσας ἔλασεν καλλίτριχας ἵππους ἂψ Πυλίων εἰς ἄστυ , θοῶς δ’ ἄρα δώμαθ’ ἵκανε . 
Τηλέμαχος δ’ ἑτάροισιν ἐποτρύνων ἐκέλευσεν · 
“ἐγκοσμεῖτε τὰ τεύχε’ , ἑταῖροι , νηῒ μελαίνῃ , αὐτοί τ’ ἀμβαίνωμεν , ἵνα πρήσσωμεν ὁδοῖο.” 
“ὣς ἔφαθ’ , οἱ δ’ ἄρα τοῦ μάλα μὲν κλύον ἠδ’ ἐπίθοντο , αἶψα δ’ ἄρ’ εἴσβαινον καὶ ἐπὶ κληῗσι καθῖζον . 
ἦ τοι ὁ μὲν τὰ πονεῖτο καὶ εὔχετο , θῦε δ’ Ἀθήνῃ νηῒ πάρα πρυμνῇ · σχεδόθεν δέ οἱ ἤλυθεν ἀνὴρ τηλεδαπός , φεύγων ἐξ Ἄργεος ἄνδρα κατακτάς , μάντις · ἀτὰρ γενεήν γε Μελάμποδος ἔκγονος ἦεν , ὃς πρὶν μέν ποτ’ ἔναιε Πύλῳ ἔνι , μητέρι μήλων , ἀφνειὸς Πυλίοισι μέγ’ ἔξοχα δώματα ναίων · 
δὴ τότε γ’ ἄλλων δῆμον ἀφίκετο , πατρίδα φεύγων 
Νηλέα τε μεγάθυμον , ἀγαυότατον ζωόντων , ὅς οἱ χρήματα πολλὰ τελεσφόρον εἰς ἐνιαυτὸν εἶχε βίῃ . 
ὁ δὲ τῆος ἐνὶ μεγάροις Φυλάκοιο δεσμῷ ἐν ἀργαλέῳ δέδετο , κρατέρ’ ἄλγεα πάσχων εἵνεκα Νηλῆος κούρης ἄτης τε βαρείης , τήν οἱ ἐπὶ φρεσὶ θῆκε θεὰ δασπλῆτις Ἐρινύς . 
ἀλλ’ ὁ μὲν ἔκφυγε κῆρα καὶ ἤλασε βοῦς ἐριμύκους ἐς Πύλον ἐκ Φυλάκης καὶ ἐτίσατο ἔργον ἀεικὲς ἀντίθεον Νηλῆα , κασιγνήτῳ δὲ γυναῖκα ἠγάγετο πρὸς δώμαθ’ . 
ὁ δ’ ἄλλων ἵκετο δῆμον , 
Ἄργος ἐς ἱππόβοτον · τόθι γάρ νύ οἱ αἴσιμον ἦεν ναιέμεναι πολλοῖσιν ἀνάσσοντ’ Ἀργείοισιν ἔνθα δ’ ἔγημε γυναῖκα καὶ ὑψερεφὲς θέτο δῶμα , γείνατο δ’ Ἀντιφάτην καὶ Μάντιον , υἷε κραταιώ . 
Ἀντιφάτης μὲν ἔτικτεν Ὀϊκλῆα μεγάθυμον , αὐτὰρ Ὀϊκλείης λαοσσόον Ἀμφιάραον , ὃν περὶ κῆρι φίλει Ζεύς τ’ αἰγίοχος καὶ Ἀπόλλων παντοίην φιλότητ’ · οὐδ’ ἵκετο γήραος οὐδόν , ἀλλ’ ὄλετ’ ἐν Θήβῃσι γυναίων εἵνεκα δώρων . 
τοῦ δ’ υἱεῖς ἐγένοντ’ Ἀλκμαίων Ἀμφίλοχός τε . 
Μάντιος αὖ τέκετο Πολυφείδεά τε Κλεῖτόν τε · 
ἀλλ’ ἦ τοι Κλεῖτον χρυσόθρονος ἥρπασεν Ἠὼς κάλλεος εἵνεκα οἷο , ἵν’ ἀθανάτοισι μετείη · 
αὐτὰρ ὑπέρθυμον Πολυφείδεα μάντιν Ἀπόλλων θῆκε βροτῶν ὄχ’ ἄριστον , ἐπεὶ θάνεν Ἀμφιάραος · 
ὅς ῥ’ Ὑπερησίηνδ’ ἀπενάσσατο πατρὶ χολωθείς , ἔνθ’ ὅ γε ναιετάων μαντεύετο πᾶσι βροτοῖσιν . 
τοῦ μὲν ἄρ’ υἱὸς ἐπῆλθε , Θεοκλύμενος δ’ ὄνομ’ ἦεν , ὃς τότε Τηλεμάχου πέλας ἵστατο · τὸν δ’ ἐκίχανεν σπένδοντ’ εὐχόμενόν τε θοῇ παρὰ νηῒ μελαίνῃ , καί μιν φωνήσας ἔπεα πτερόεντα προσηύδα · 
“ὦ φίλ’ , ἐπεί σε θύοντα κιχάνω τῷδ’ ἐνὶ χώρῳ , λίσσομ’ ὑπὲρ θυέων καὶ δαίμονος , αὐτὰρ ἔπειτα σῆς τ’ αὐτοῦ κεφαλῆς καὶ ἑταίρων , οἵ τοι ἕπονται , εἰπέ μοι εἰρομένῳ νημερτέα μηδ’ ἐπικεύσῃς · 
τίς πόθεν εἶς ἀνδρῶν ; 
πόθι τοι πόλις ἠδὲ τοκῆες ; ” τὸν δ’ αὖ Τηλέμαχος πεπνυμένος ἀντίον ηὔδα · 
“τοιγὰρ ἐγώ τοι , ξεῖνε , μάλ’ ἀτρεκέως ἀγορεύσω . 
ἐξ Ἰθάκης γένος εἰμί , πατὴρ δέ μοί ἐστιν Ὀδυσσεύς , εἴ ποτ’ ἔην · νῦν δ’ ἤδη ἀπέφθιτο λυγρῷ ὀλέθρῳ . 
τοὔνεκα νῦν ἑτάρους τε λαβὼν καὶ νῆα μέλαιναν ἦλθον πευσόμενος πατρὸς δὴν οἰχομένοιο.” τὸν δ’ αὖτε προσέειπε Θεοκλύμενος θεοειδής · 
“οὕτω τοι καὶ ἐγὼν ἐκ πατρίδος , ἄνδρα κατακτὰς ἔμφυλον · πολλοὶ δὲ κασίγνητοί τε ἔται τε 
Ἄργος ἀν’ ἱππόβοτον , μέγα δὲ κρατέουσιν Ἀχαιῶν . 
τῶν ὑπαλευάμενος θάνατον καὶ κῆρα μέλαιναν φεύγω , ἐπεί νύ μοι αἶσα κατ’ ἀνθρώπους ἀλάλησθαι . 
ἀλλά με νηὸς ἔφεσσαι , ἐπεί σε φυγὼν ἱκέτευσα , μή με κατακτείνωσι · διωκέμεναι γὰρ ὀΐω.” τὸν δ’ αὖ Τηλέμαχος πεπνυμένος ἀντίον ηὔδα · 
“οὐ μὲν δή σ’ ἐθέλοντά γ’ ἀπώσω νηὸς ἐΐσης , ἀλλ’ ἕπευ · αὐτὰρ κεῖθι φιλήσεαι , οἷά κ’ ἔχωμεν.” ὣς ἄρα φωνήσας οἱ ἐδέξατο χάλκεον ἔγχος , καὶ τό γ’ ἐπ’ ἰκριόφιν τάνυσεν νεὸς ἀμφιελίσσης · 
ἂν δὲ καὶ αὐτὸς νηὸς ἐβήσετο ποντοπόροιο . 
ἐν πρύμνῃ δ’ ἄρ’ ἔπειτα καθέζετο , πὰρ δὲ οἷ αὐτῷ εἷσε Θεοκλύμενον · τοὶ δὲ πρυμνήσῑ ἔλυσαν . 
Τηλέμαχος δ’ ἑτάροισιν ἐποτρύνας ἐκέλευσεν ὅπλων ἅπτεσθαι · τοὶ δ’ ἐσσυμένως ἐπίθοντο . 
ἱστὸν δ’ εἰλάτινον κοίλης ἔντοσθε μεσόδμης στῆσαν ἀείραντες , κατὰ δὲ προτόνοισιν ἔδησαν , ἕλκον δ’ ἱστία λευκὰ ἐϋστρέπτοισι βοεῦσι . 
τοῖσιν δ’ ἴκμενον οὖρον ἵει γλαυκῶπις Ἀθήνη , λάβρον ἐπαιγίζοντα δῑ αἰθέρος , ὄφρα τάχιστα νηῦς ἀνύσειε θέουσα θαλάσσης ἁλμυρὸν ὕδωρ . 
βὰν δὲ παρὰ Κρουνοὺς καὶ Χαλκίδα καλλιρέεθρον . 
δύσετό τ’ ἠέλιος σκιόωντό τε πᾶσαι ἀγυιαί · 
ἡ δὲ Φεὰς ἐπέβαλλεν ἐπειγομένη Διὸς οὔρῳ ἠδὲ παρ’ Ἤλιδα δῖαν , ὅθι κρατέουσιν Ἐπειοί . 
ἔνθεν δ’ αὖ νήσοισιν ἐπιπροέηκε θοῇσιν , ὁρμαίνων ἤ κεν θάνατον φύγοι ἦ κεν ἁλώῃ . 
τὼ δ’ αὖτ’ ἐν κλισίῃ Ὀδυσεὺς καὶ δῖος ὑφορβὸς δορπείτην · παρὰ δέ σφιν ἐδόρπεον ἀνέρες ἄλλοι . 
αὐτὰρ ἐπεὶ πόσιος καὶ ἐδητύος ἐξ ἔρον ἕντο , τοῖς δ’ Ὀδυσεὺς μετέειπε , συβώτεω πειρητίζων , ἤ μιν ἔτ’ ἐνδυκέως φιλέοι μεῖναί τε κελεύοι αὐτοῦ ἐνὶ σταθμῷ , ἦ ὀτρύνειε πόλινδε · 
“κέκλυθι νῦν , Εὔμαιε , καὶ ἄλλοι πάντες ἑταῖροι · 
ἠῶθεν προτὶ ἄστυ λιλαίομαι ἀπονέεσθαι πτωχεύσων , ἵνα μή σε κατατρύχω καὶ ἑταίρους . 
ἀλλά μοι εὖ θ’ ὑπόθευ καὶ ἅμ’ ἡγεμόν’ ἐσθλὸν ὄπασσον ὅς κέ με κεῖσ’ ἀγάγῃ · κατὰ δὲ πτόλιν αὐτὸς ἀνάγκῃ πλάγξομαι , αἴ κέν τις κοτύλην καὶ πύρνον ὀρέξῃ . 
καί κ’ ἐλθὼν πρὸς δώματ’ Ὀδυσσῆος θείοιο ἀγγελίην εἴποιμι περίφρονι Πηνελοπείῃ , καί κε μνηστήρεσσιν ὑπερφιάλοισι μιγείην , εἴ μοι δεῖπνον δοῖεν ὀνείατα μυρί’ ἔχοντες . 
αἶψά κεν εὖ δρώοιμι μετὰ σφίσιν ἅσσ’ ἐθέλοιεν . 
ἐκ γάρ τοι ἐρέω , σὺ δὲ σύνθεο καί μευ ἄκουσον · 
Ἑρμείαο ἕκητι διακτόρου , ὅς ῥά τε πάντων ἀνθρώπων ἔργοισι χάριν καὶ κῦδος ὀπάζει , δρηστοσύνῃ οὐκ ἄν μοι ἐρίσσειε βροτὸς ἄλλος , πῦρ τ’ εὖ νηῆσαι διά τε ξύλα δανὰ κεάσσαι , δαιτρεῦσαί τε καὶ ὀπτῆσαι καὶ οἰνοχοῆσαι , οἷά τε τοῖς ἀγαθοῖσι παραδρώωσι χέρηες.” τὸν δὲ μέγ’ ὀχθήσας προσέφης , Εὔμαιε συβῶτα · 
“ὤ μοι , ξεῖνε , τίη τοι ἐνὶ φρεσὶ τοῦτο νόημα ἔπλετο ; 
ἦ σύ γε πάγχυ λιλαίεαι αὐτόθ’ ὀλέσθαι . 
εἰ δὴ μνηστήρων ἐθέλεις καταδῦναι ὅμιλον , τῶν ὕβρις τε βίη τε σιδήρεον οὐρανὸν ἵκει . 
οὔ τοι τοιοίδ’ εἰσὶν ὑποδρηστῆρες ἐκείνων , ἀλλὰ νέοι , χλαίνας εὖ εἱμένοι ἠδὲ χιτῶνας , αἰεὶ δὲ λιπαροὶ κεφαλὰς καὶ καλὰ πρόσωπα , οἵ σφιν ὑποδρώωσιν · ἐΰξεστοι δὲ τράπεζαι σίτου καὶ κρειῶν ἠδ’ οἴνου βεβρίθασιν . 
ἀλλὰ μέν’ · οὐ γάρ τίς τοι ἀνιᾶται παρεόντι , οὔτ’ ἐγὼ οὔτε τις ἄλλος ἑταίρων , οἵ μοι ἔασιν . 
αὐτὰρ ἐπὴν ἔλθῃσιν Ὀδυσσῆος φίλος υἱός , κεῖνός σε χλαῖνάν τε χιτῶνά τε εἵματα ἕσσει , πέμψει δ’ ὅππη σε κραδίη θυμός τε κελεύει.” τὸν δ’ ἠμείβετ’ ἔπειτα πολύτλας δῖος Ὀδυσσεύς · 
“αἴθ’ οὕτως , Εὔμαιε , φίλος Διὶ πατρὶ γένοιο ὡς ἐμοί , ὅττι μ’ ἔπαυσας ἄλης καὶ ὀϊζύος αἰνῆς . 
πλαγκτοσύνης δ’ οὐκ ἔστι κακώτερον ἄλλο βροτοῖσιν · 
ἀλλ’ ἕνεκ’ οὐλομένης γαστρὸς κακὰ κήδε’ ἔχουσιν ἀνέρες , ὅν τιν’ ἵκηται ἄλη καὶ πῆμα καὶ ἄλγος . 
νῦν δ’ ἐπεὶ ἰσχανάᾳς μεῖναι τέ με κεῖνον ἄνωγας , εἴπ’ ἄγε μοι περὶ μητρὸς Ὀδυσσῆος θείοιο πατρός θ’ , ὃν κατέλειπεν ἰὼν ἐπὶ γήραος οὐδῷ , ἤ που ἔτι ζώουσιν ὑπ’ αὐγὰς ἠελίοιο , ἦ ἤδη τεθνᾶσι καὶ εἰν Ἀΐδαο δόμοισι.” τὸν δ’ αὖτε προσέειπε συβώτης , ὄρχαμος ἀνδρὼν · 
“τοιγὰρ ἐγώ τοι , ξεῖνε , μάλ’ ἀτρεκέως ἀγορεύσω . 
Λαέρτης μὲν ἔτι ζώει , Διὶ δ’ εὔχεται αἰεὶ θυμὸν ἀπὸ μελέων φθίσθαι οἷς ἐν μεγάροισιν · 
ἐκπάγλως γὰρ παιδὸς ὀδύρεται οἰχομένοιο κουριδίης τ’ ἀλόχοιο δαΐφρονος , ἥ ἑ μάλιστα ἤκαχ’ ἀποφθιμένη καὶ ἐν ὠμῷ γήραϊ θῆκεν . 
ἡ δ’ ἄχεϊ οὗ παιδὸς ἀπέφθιτο κυδαλίμοιο , λευγαλέῳ θανάτῳ , ὡς μὴ θάνοι ὅς τις ἐμοί γε ἐνθάδε ναιετάων φίλος εἴη καὶ φίλα ἔρδοι . 
ὄφρα μὲν οὖν δὴ κείνη ἔην , ἀχέουσά περ ἔμπης , τόφρα τί μοι φίλον ἔσκε μεταλλῆσαι καὶ ἐρέσθαι , οὕνεκά μ’ αὐτὴ θρέψεν ἅμα Κτιμένῃ τανυπέπλῳ , θυγατέρ’ ἰφθίμῃ , τὴν ὁπλοτάτην τέκε παίδων · 
τῇ ὁμοῦ ἐτρεφόμην , ὀλίγον δέ τί μ’ ἧσσον ἐτίμα . 
αὐτὰρ ἐπεί ῥ’ ἥβην πολυήρατον ἱκόμεθ’ ἄμφω , τὴν μὲν ἔπειτα Σάμηνδ’ ἔδοσαν καὶ μυρί’ ἕλοντο , αὐτὰρ ἐμὲ χλαῖνάν τε χιτῶνά τε εἵματ’ ἐκείνη καλὰ μάλ’ ἀμφιέσασα , ποσὶν δ’ ὑποδήματα δοῦσα ἀγρόνδε προΐαλλε · φίλει δέ με κηρόθι μᾶλλον . 
νῦν δ’ ἤδη τούτων ἐπιδεύομαι · ἀλλά μοι αὐτῷ ἔργον ἀέξουσιν μάκαρες θεοὶ ᾧ ἐπιμίμνω · 
τῶν ἔφαγόν τ’ ἔπιόν τε καὶ αἰδοίοισιν ἔδωκα . 
ἐκ δ’ ἄρα δεσποίνης οὐ μείλιχον ἔστιν ἀκοῦσαι οὔτ’ ἔπος οὔτε τι ἔργον , ἐπεὶ κακὸν ἔμπεσεν οἴκῳ , ἄνδρες ὑπερφίαλοι · μέγα δὲ δμῶες χατέουσιν ἀντία δεσποίνης φάσθαι καὶ ἕκαστα πυθέσθαι καὶ φαγέμεν πιέμεν τε , ἔπειτα δὲ καί τι φέρεσθαι ἀγρόνδ’ , οἷά τε θυμὸν ἀεὶ δμώεσσιν ἰαίνει.” τὸν δ’ ἀπαμειβόμενος προσέφη πολύμητις Ὀδυσσεύς · 
“ὢ πόποι , ὡς ἄρα τυτθὸς ἐών , Εὔμαιε συβῶτα , πολλὸν ἀπεπλάγχθης σῆς πατρίδος ἠδὲ τοκήων . 
ἀλλ’ ἄγε μοι τόδε εἰπὲ καὶ ἀτρεκέως κατάλεξον , ἠὲ διεπράθετο πτόλις ἀνδρῶν εὐρυάγυια , ᾗ ἔνι ναιετάασκε πατὴρ καὶ πότνια μήτηρ , ἦ σέ γε μουνωθέντα παρ’ οἴεσιν ἢ παρὰ βουσὶν ἄνδρες δυσμενέες νηυσὶν λάβον ἠδ’ ἐπέρασσαν τοῦδ’ ἀνδρὸς πρὸς δώμαθ’ , ὁ δ’ ἄξιον ὦνον ἔδωκε.” τὸν δ’ αὖτε προσέειπε συβώτης , ὄρχαμος ἀνδρῶν · 
“ξεῖν’ , ἐπεὶ ἂρ δὴ ταῦτά μ’ ἀνείρεαι ἠδὲ μεταλλᾷς , σιγῇ νῦν ξυνίει καὶ τέρπεο , πῖνέ τε οἶνον ἥμενος . 
αἵδε δὲ νύκτες ἀθέσφατοι · ἔστι μὲν εὕδειν , ἔστι δὲ τερπομένοισιν ἀκούειν · οὐδέ τί σε χρή , πρὶν ὥρη , καταλέχθαι · ἀνίη καὶ πολὺς ὕπνος . 
τῶν δ’ ἄλλων ὅτινα κραδίη καὶ θυμὸς ἀνώγει , εὑδέτω ἐξελθών · ἅμα δ’ ἠοῖ φαινομένηφι δειπνήσας ἅμ’ ὕεσσιν ἀνακτορίῃσιν ἑπέσθω . 
νῶϊ δ’ ἐνὶ κλισίῃ πίνοντέ τε δαινυμένω τε κήδεσιν ἀλλήλων τερπώμεθα λευγαλέοισι , μνωομένω · μετὰ γάρ τε καὶ ἄλγεσι τέρπεται ἀνήρ , ὅς τις δὴ μάλα πολλὰ πάθῃ καὶ πόλλ’ ἐπαληθῇ . 
τοῦτο δέ τοι ἐρέω ὅ μ’ ἀνείρεαι ἠδὲ μεταλλᾷς . 
“νῆσός τις Συρίη κικλήσκεται , εἴ που ἀκούεις , 
Ὀρτυγίης καθύπερθεν , ὅθι τροπαὶ ἠελίοιο , οὔ τι περιπληθὴς λίην τόσον , ἀλλ’ ἀγαθὴ μέν , εὔβοτος , εὔμηλος , οἰνοπληθής , πολύπυρος . 
πείνη δ’ οὔ ποτε δῆμον ἐσέρχεται , οὐδέ τις ἄλλη νοῦσος ἐπὶ στυγερὴ πέλεται δειλοῖσι βροτοῖσιν · 
ἀλλ’ ὅτε γηράσκωσι πόλιν κάτα φῦλ’ ἀνθρώπων , ἐλθὼν ἀργυρότοξος Ἀπόλλων Ἀρτέμιδι ξὺν οἷς ἀγανοῖς βελέεσσιν ἐποιχόμενος κατέπεφνεν . 
ἔνθα δύω πόλιες , δίχα δέ σφισι πάντα δέδασται · 
τῇσιν δ’ ἀμφοτέρῃσι πατὴρ ἐμὸς ἐμβασίλευε , 
Κτήσιος Ὀρμενίδης , ἐπιείκελος ἀθανάτοισιν . 
“ἔνθα δὲ Φοίνικες ναυσίκλυτοι ἤλυθον ἄνδρες , τρῶκται , μυρί’ ἄγοντες ἀθύρματα νηῒ μελαίνῃ . 
ἔσκε δὲ πατρὸς ἐμοῖο γυνὴ Φοίνισσ’ ἐνὶ οἴκῳ , καλή τε μεγάλη τε καὶ ἀγλαὰ ἔργα ἰδυῖα · 
τὴν δ’ ἄρα Φοίνικες πολυπαίπαλοι ἠπερόπευον . 
πλυνούσῃ τις πρῶτα μίγη κοίλῃ παρὰ νηῒ εὐνῇ καὶ φιλότητι , τά τε φρένας ἠπεροπεύει θηλυτέρῃσι γυναιξί , καὶ ἥ κ’ εὐεργὸς ἔῃσιν . 
εἰρώτα δὴ ἔπειτα τίς εἴη καὶ πόθεν ἔλθοι · 
ἡ δὲ μάλ’ αὐτίκα πατρὸς ἐπέφραδεν ὑψερεφὲς δῶ · 
“ἐκ μὲν Σιδῶνος πολυχάλκου εὔχομαι εἶναι , κούρη δ’ εἴμ’ Ἀρύβαντος ἐγὼ ῥυδὸν ἀφνειοῖο · 
ἀλλά μ’ ἀνήρπαξαν Τάφιοι ληΐστορες ἄνδρες ἀγρόθεν ἐρχομένην , πέρασαν δέ τε δεῦρ’ ἀγαγόντες τοῦδ’ ἀνδρὸς πρὸς δώμαθ’ · ὁ δ’ ἄξιον ὦνον ἔδωκε.” 
“τὴν δ’ αὖτε προσέειπεν ἀνήρ , ὃς ἐμίσγετο λάθρη · 
‘ἦ ῥά κε νῦν πάλιν αὖτις ἅμ’ ἡμῖν οἴκαδ’ ἕποιο , ὄφρα ἴδῃ πατρὸς καὶ μητέρος ὑψερεφὲς δῶ αὐτούς τ’ ; 
ἦ γὰρ ἔτ’ εἰσὶ καὶ ἀφνειοὶ καλέονται.‘ 
“τὸν δ’ αὖτε προσέειπε γυνὴ καὶ ἀμείβετο μύθῳ · 
‘εἴη κεν καὶ τοῦτ’ , εἴ μοι ἐθέλοιτέ γε , ναῦται , ὅρκῳ πιστωθῆναι ἀπήμονά μ’ οἴκαδ’ ἀπάξειν.’ 
“ὣς ἔφαθ’ , οἱ δ’ ἄρα πάντες ἐπώμνυον ὡς ἐκέλευεν . 
αὐτὰρ ἐπεί ῥ’ ὄμοσάν τε τελεύτησάν τε τὸν ὅρκον , τοῖς δ’ αὖτις μετέειπε γυνὴ καὶ ἀμείβετο μύθῳ · 
“σιγῇ νῦν , μή τίς με προσαυδάτω ἐπέεσσιν ὑμετέρων ἑτάρων , ξυμβλήμενος ἢ ἐν ἀγυιῇ , ἤ που ἐπὶ κρήνῃ · μή τις ποτὶ δῶμα γέροντι ἐλθὼν ἐξείπῃ , ὁ δ’ ὀϊσάμενος καταδήσῃ δεσμῷ ἐν ἀργαλέῳ , ὑμῖν δ’ ἐπιφράσσετ’ ὄλεθρον . 
ἀλλ’ ἔχετ’ ἐν φρεσὶ μῦθον , ἐπείγετε δ’ ὦνον ὁδαίων . 
ἀλλ’ ὅτε κεν δὴ νηῦς πλείη βιότοιο γένηται , ἀγγελίη μοι ἔπειτα θοῶς ἐς δώμαθ’ ἱκέσθω · 
οἴσω γὰρ καὶ χρυσόν , ὅτις χ’ ὑποχείριος ἔλθῃ · 
καὶ δέ κεν ἄλλ’ ἐπίβαθρον ἐγὼν ἐθέλουσά γε δοίην . 
παῖδα γὰρ ἀνδρὸς ἑῆος ἐνὶ μεγάροις ἀτιτάλλω , κερδαλέον δὴ τοῖον , ἅμα τροχόωντα θύραζε · 
τόν κεν ἄγοιμ’ ἐπὶ νηός , ὁ δ’ ὑμῖν μυρίον ὦνον ἄλφοι , ὅπῃ περάσητε κατ’ ἀλλοθρόους ἀνθρώπους.” 
“ἡ μὲν ἄρ’ ὣς εἰποῦσ’ ἀπέβη πρὸς δώματα καλά , οἱ δ’ ἐνιαυτὸν ἅπαντα παρ’ ἡμῖν αὖθι μένοντες ἐν νηῒ γλαφυρῇ βίοτον πολὺν ἐμπολόωντο . 
ἀλλ’ ὅτε δὴ κοίλη νηῦς ἤχθετο τοῖσι νέεσθαι , καὶ τότ’ ἄρ’ ἄγγελον ἧκαν , ὃς ἀγγείλειε γυναικί . 
ἤλυθ’ ἀνὴρ πολύϊδρις ἐμοῦ πρὸς δώματα πατρὸς χρύσεον ὅρμον ἔχων , μετὰ δ’ ἠλέκτροισιν ἔερτο . 
τὸν μὲν ἄρ’ ἐν μεγάρῳ δμῳαὶ καὶ πότνια μήτηρ χερσίν τ’ ἀμφαφόωντο καὶ ὀφθαλμοῖσιν ὁρῶντο , ὦνον ὑπισχόμεναι · ὁ δὲ τῇ κατένευσε σιωπῇ . 
ἦ τοι ὁ καννεύσας κοίλην ἐπὶ νῆα βεβήκει , ἡ δ’ ἐμὲ χειρὸς ἑλοῦσα δόμων ἐξῆγε θύραζε . 
εὗρε δ’ ἐνὶ προδόμῳ ἠμὲν δέπα ἠδὲ τραπέζας ἀνδρῶν δαιτυμόνων , οἵ μευ πατέρ’ ἀμφεπένοντο . 
οἱ μὲν ἄρ’ ἐς θῶκον πρόμολον , δήμοιό τε φῆμιν , ἡ δ’ αἶψα τρί’ ἄλεισα κατακρύψασ’ ὑπὸ κόλπῳ ἔκφερεν · αὐτὰρ ἐγὼν ἑπόμην ἀεσιφροσύνῃσι . 
δύσετό τ’ ἠέλιος , σκιόωντό τε πᾶσαι ἀγυιαί · 
ἡμεῖς δ’ ἐς λιμένα κλυτὸν ἤλθομεν ὦκα κιόντες , ἔνθ’ ἄρα Φοινίκων ἀνδρῶν ἦν ὠκύαλος νηῦς . 
οἱ μὲν ἔπειτ’ ἀναβάντες ἐπέπλεον ὑγρὰ κέλευθα , νὼ ἀναβησάμενοι · ἐπὶ δὲ Ζεὺς οὖρον ἴαλλεν . 
ἑξῆμαρ μὲν ὁμῶς πλέομεν νύκτας τε καὶ ἦμαρ · 
ἀλλ’ ὅτε δὴ ἕβδομον ἦμαρ ἐπὶ Ζεὺς θῆκε Κρονίων , τὴν μὲν ἔπειτα γυναῖκα βάλ’ Ἄρτεμις ἰοχέαιρα , ἄντλῳ δ’ ἐνδούπησε πεσοῦσ’ ὡς εἰναλίη κήξ . 
καὶ τὴν μὲν φώκῃσι καὶ ἰχθύσι κύρμα γενέσθαι ἔκβαλον · αὐτὰρ ἐγὼ λιπόμην ἀκαχήμενος ἦτορ · 
τοὺς δ’ Ἰθάκῃ ἐπέλασσε φέρων ἄνεμός τε καὶ ὕδωρ , ἔνθα με Λαέρτης πρίατο κτεάτεσσιν ἑοῖσιν . 
οὕτω τήνδε τε γαῖαν ἐγὼν ἴδον ὀφθαλμοῖσι.” τὸν δ’ αὖ διογενὴς Ὀδυσεὺς ἠμείβετο μύθῳ · 
“Εὔμαῑ , ἦ μάλα δή μοι ἐνὶ φρεσὶ θυμὸν ὄρινας ταῦτα ἕκαστα λέγων , ὅσα δὴ πάθες ἄλγεα θυμῷ . 
ἀλλ’ ἦ τοι σοὶ μὲν παρὰ καὶ κακῷ ἐσθλὸν ἔθηκε 
Ζεύς , ἐπεὶ ἀνδρὸς δώματ’ ἀφίκεο πολλὰ μογήσας ἠπίου , ὃς δή τοι παρέχει βρῶσίν τε πόσιν τε ἐνδυκέως , ζώεις δ’ ἀγαθὸν βίον · αὐτὰρ ἐγώ γε πολλὰ βροτῶν ἐπὶ ἄστε’ ἀλώμενος ἐνθάδ’ ἱκάνω.” ὣς οἱ μὲν τοιαῦτα πρὸς ἀλλήλους ἀγόρευον , καδδραθέτην δ’ οὐ πολλὸν ἐπὶ χρόνον , ἀλλὰ μίνυνθα · 
αἶψα γὰρ Ἠὼς ἦλθεν ἐΰθρονος . 
οἱ δ’ ἐπὶ χέρσου 
Τηλεμάχου ἕταροι λύον ἱστία , κὰδ δ’ ἕλον ἱστὸν καρπαλίμως , τὴν δ’ εἰς ὅρμον προέρυσσαν ἐρετμοῖς · 
ἐκ δ’ εὐνὰς ἔβαλον , κατὰ δὲ πρυμνήσῑ ἔδησαν · 
ἐκ δὲ καὶ αὐτοὶ βαῖνον ἐπὶ ῥηγμῖνι θαλάσσης , δεῖπνόν τ’ ἐντύνοντο κερῶντό τε αἴθοπα οἶνον . 
αὐτὰρ ἐπεὶ πόσιος καὶ ἐδητύος ἐξ ἔρον ἕντο , τοῖσι δὲ Τηλέμαχος πεπνυμένος ἤρχετο μύθων · 
“ὑμεῖς μὲν νῦν ἄστυδ’ ἐλαύνετε νῆα μέλαιναν , αὐτὰρ ἐγὼν ἀγροὺς ἐπιείσομαι ἠδὲ βοτῆρας · 
ἑσπέριος δ’ εἰς ἄστυ ἰδὼν ἐμὰ ἔργα κάτειμι . 
ἠῶθεν δέ κεν ὔμμιν ὁδοιπόριον παραθείμην , δαῖτ’ ἀγαθὴν κρειῶν τε καὶ οἴνου ἡδυπότοιο.” τὸν δ’ αὖτε προσέειπε Θεοκλύμενος θεοειδής · 
“πῆ γὰρ ἐγώ , φίλε τέκνον , ἴω ; 
τεῦ δώμαθ’ ἵκωμαι ἀνδρῶν οἳ κραναὴν Ἰθάκην κάτα κοιρανέουσιν ; 
ἦ ἰθὺς σῆς μητρὸς ἴω καὶ σοῖο δόμοιο ; ” τὸν δ’ αὖ Τηλέμαχος πεπνυμένος ἀντίον ηὔδα · 
“ἄλλως μέν σ’ ἂν ἐγώ γε καὶ ἡμέτερόνδε κελοίμην ἔρχεσθ’ · οὐ γάρ τι ξενίων ποθή · ἀλλὰ σοὶ αὐτῷ χεῖρον , ἐπεί τοι ἐγὼ μὲν ἀπέσσομαι , οὐδέ σε μήτηρ ὄψεται · οὐ μὲν γάρ τι θαμὰ μνηστῆρσ’ ἐνὶ οἴκῳ φαίνεται , ἀλλ’ ἀπὸ τῶν ὑπερωΐῳ ἱστὸν ὑφαίνει . 
ἀλλά τοι ἄλλον φῶτα πιφαύσκομαι ὅν κεν ἵκοιο , 
Εὐρύμαχον , Πολύβοιο δαΐφρονος ἀγλαὸν υἱόν , τὸν νῦν ἶσα θεῷ Ἰθακήσιοι εἰσορόωσι · 
καὶ γὰρ πολλὸν ἄριστος ἀνὴρ μέμονέν τε μάλιστα μητέρ’ ἐμὴν γαμέειν καὶ Ὀδυσσῆος γέρας ἕξειν . 
ἀλλὰ τά γε Ζεὺς οἶδεν Ὀλύμπιος , αἰθέρι ναίων , εἴ κέ σφι πρὸ γάμοιο τελευτήσει κακὸν ἦμαρ.” ὣς ἄρα οἱ εἰπόντι ἐπέπτατο δεξιὸς ὄρνις , κίρκος , Ἀπόλλωνος ταχὺς ἄγγελος · ἐν δὲ πόδεσσι τίλλε πέλειαν ἔχων , κατὰ δὲ πτερὰ χεῦεν ἔραζε μεσσηγὺς νηός τε καὶ αὐτοῦ Τηλεμάχοιο . 
τὸν δὲ Θεοκλύμενος ἑτάρων ἀπονόσφι καλέσσας ἔν τ’ ἄρα οἱ φῦ χειρὶ ἔπος τ’ ἔφατ’ ἔκ τ’ ὀνόμαζε · 
“Τηλέμαχ’ , οὔ τοι ἄνευ θεοῦ ἔπτατο δεξιὸς ὄρνις ἔγνων γάρ μιν ἐσάντα ἰδὼν οἰωνὸν ἐόντα . 
ὑμετέρου δ’ οὐκ ἔστι γένος βασιλεύτερον ἄλλο ἐν δήμῳ Ἰθάκης , ἀλλ’ ὑμεῖς καρτεροὶ αἰεί.” τὸν δ’ αὖ Τηλέμαχος πεπνυμένος ἀντίον ηὔδα · 
“αἲ γὰρ τοῦτο , ξεῖνε , ἔπος τετελεσμένον εἴη · 
τῷ κε τάχα γνοίης φιλότητά τε πολλά τε δῶρα ἐξ ἐμεῦ , ὡς ἄν τίς σε συναντόμενος μακαρίζοι.” ἦ καὶ Πείραιον προσεφώνεε , πιστὸν ἑταῖρον · 
“Πείραιε Κλυτίδη , σὺ δέ μοι τά περ ἄλλα μάλιστα πείθῃ ἐμῶν ἑτάρων , οἵ μοι Πύλον εἰς ἅμ’ ἕποντο · 
καὶ νῦν μοι τὸν ξεῖνον ἄγων ἐν δώμασι σοῖσιν ἐνδυκέως φιλέειν καὶ τιέμεν , εἰς ὅ κεν ἔλθω.” τὸν δ’ αὖ Πείραιος δουρικλυτὸς ἀντίον ηὔδα · 
“Τηλέμαχ’ , εἰ γάρ κεν σὺ πολὺν χρόνον ἐνθάδε μίμνοι , τόνδε τ’ ἐγὼ κομιῶ , ξενίων δέ οἱ οὐ ποθὴ ἔσται.” ὣς εἰπὼν ἐπὶ νηὸς ἔβη , ἐκέλευσε δ’ ἑταίρους αὐτούς τ’ ἀμβαίνειν ἀνά τε πρυμνήσια λῦσαι . 
οἱ δ’ αἶψ’ εἴσβαινον καὶ ἐπὶ κληῗσι καθῖζον . 
Τηλέμαχος δ’ ὑπὸ ποσσὶν ἐδήσατο καλὰ πέδιλα , εἵλετο δ’ ἄλκιμον ἔγχος , ἀκαχμένον ὀξέϊ χαλκῷ , νηὸς ἀπ’ ἰκριόφιν · τοὶ δὲ πρυμνήσῑ ἔλυσαν . 
οἱ μὲν ἀνώσαντες πλέον ἐς πόλιν , ὡς ἐκέλευσε 
Τηλέμαχος , φίλος υἱὸς Ὀδυσσῆος θείοιο · 
τὸν δ’ ὦκα προβιβάντα πόδες φέρον , ὄφρ’ ἵκετ’ αὐλήν , ἔνθα οἱ ἦσαν ὕες μάλα μυρίαι , ᾗσι συβώτης ἐσθλὸς ἐὼν ἐνίαυεν , ἀνάκτεσιν ἤπια εἰδώς , τὼ δ’ αὖτ’ ἐν κλισίῃ Ὀδυσεὺς καὶ δῖος ὑφορβὸς ἐντύνοντο ἄριστον ἅμ’ ἠοῖ , κηαμένω πῦρ , ἔκπεμψάν τε νομῆας ἅμ’ ἀγρομένοισι σύεσσι · 
Τηλέμαχον δὲ περίσσαινον κύνες ὑλακόμωροι , οὐδ’ ὕλαον προσιόντα . 
νόησε δὲ δῖος Ὀδυσσεὺς σαίνοντάς τε κύνας , περί τε κτύπος ἦλθε ποδοῖϊν . 
αἶψα δ’ ἄρ’ Εὔμαιον ἔπεα πτερόεντα προσηύδα · 
“Εὔμαῑ , ἦ μάλα τίς τοι ἐλεύσεται ἐνθάδ’ ἑταῖρος ἢ καὶ γνώριμος ἄλλος , ἐπεὶ κύνες οὐχ ὑλάουσιν , ἀλλὰ περισσαίνουσι · ποδῶν δ’ ὑπὸ δοῦπον ἀκούω.” οὔ πω πᾶν εἴρητο ἔπος , ὅτε οἱ φίλος υἱὸς ἔστη ἐνὶ προθύροισι . 
ταφὼν δ’ ἀνόρουσε συβώτης , ἐκ δ’ ἄρα οἱ χειρῶν πέσον ἄγγεα , τοῖς ἐπονεῖτο , κιρνὰς αἴθοπα οἶνον . 
ὁ δ’ ἀντίος ἦλθεν ἄνακτος , κύσσε δέ μιν κεφαλήν τε καὶ ἄμφω φάεα καλὰ χεῖράς τ’ ἀμφοτέρας · θαλερὸν δέ οἱ ἔκπεσε δάκρυ . 
ὡς δὲ πατὴρ ὃν παῖδα φίλα φρονέων ἀγαπάζῃ ἐλθόντ’ ἐξ ἀπίης γαίης δεκάτῳ ἐνιαυτῷ , μοῦνον τηλύγετον , τῷ ἔπ’ ἄλγεα πολλὰ μογήσῃ , ὣς τότε Τηλέμαχον θεοειδέα δῖος ὑφορβὸς πάντα κύσεν περιφύς , ὡς ἐκ θανάτοιο φυγόντα · 
καί ῥ’ ὀλοφυρόμενος ἔπεα πτερόεντα προσηύδα · 
“ἦλθες , Τηλέμαχε , γλυκερὸν φάος . 
οὔ σ’ ἔτ’ ἐγώ γε ὄψεσθαι ἐφάμην , ἐπεὶ ᾤχεο νηῒ Πύλονδε . 
ἀλλ’ ἄγε νῦν εἴσελθε , φίλον τέκος , ὄφρα σε θυμῷ τέρψομαι εἰσορόων νέον ἄλλοθεν ἔνδον ἐόντα . 
οὐ μὲν γάρ τι θάμ’ ἀγρὸν ἐπέρχεαι οὐδὲ νομῆας , ἀλλ’ ἐπιδημεύεις · ὣς γάρ νύ τοι εὔαδε θυμῷ , ἀνδρῶν μνηστήρων ἐσορᾶν ἀΐδηλον ὅμιλον.” τὸν δ’ αὖ Τηλέμαχος πεπνυμένος ἀντίον ηὔδα · 
“ἔσσεται οὕτως , ἄττα · σέθεν δ’ ἕνεκ’ ἐνθάδ’ ἱκάνω , ὄφρα σέ τ’ ὀφθαλμοῖσιν ἴδω καὶ μῦθον ἀκούσω , ἤ μοι ἔτ’ ἐν μεγάροις μήτηρ μένει , ἦέ τις ἤδη ἀνδρῶν ἄλλος ἔγημεν , Ὀδυσσῆος δέ που εὐνὴ χήτει ἐνευναίων κάκ’ ἀράχνια κεῖται ἔχουσα.” τὸν δ’ αὖτε προσέειπε συβώτης , ὄρχαμος ἀνδρῶν · 
“καὶ λίην κείνη γε μένει τετληότι θυμῷ σοῖσιν ἐνὶ μεγάροισιν · ὀϊζυραὶ δέ οἱ αἰεὶ φθίνουσιν νύκτες τε καὶ ἤματα δάκρυ χεούσῃ.” ὣς ἄρα φωνήσας οἱ ἐδέξατο χάλκεον ἔγχος · 
αὐτὰρ ὅ γ’ εἴσω ἴεν καὶ ὑπέρβη λάϊνον οὐδόν . 
τῷ δ’ ἕδρης ἐπιόντι πατὴρ ὑπόειξεν Ὀδυσσεύς · 
Τηλέμαχος δ’ ἑτέρωθεν ἐρήτυε φώνησέν τε · 
“ἧσ’ , ὦ ξεῖν’ · ἡμεῖς δὲ καὶ ἄλλοθι δήομεν ἕδρην σταθμῷ ἐν ἡμετέρῳ · πάρα δ’ ἀνὴρ ὃς καταθήσει.” ὣς φάθ’ , ὁ δ’ αὖτις ἰὼν κατ’ ἄρ’ ἕζετο · τῷ δὲ συβώτης . 
χεῦεν ὕπο χλωρὰς ῥῶπας καὶ κῶας ὕπερθεν · 
ἔνθα καθέζετ’ ἔπειτα Ὀδυσσῆος φίλος υἱός . 
τοῖσιν δ’ αὖ κρειῶν πίνακας παρέθηκε συβώτης ὀπταλέων , ἅ ῥα τῇ προτέρῃ ὑπέλειπον ἔδοντες , σῖτον δ’ ἐσσυμένως παρενήνεεν ἐν κανέοισιν , ἐν δ’ ἄρα κισσυβίῳ κίρνη μελιηδέα οἶνον · 
αὐτὸς δ’ ἀντίον ἷζεν Ὀδυσσῆος θείοιο . 
οἱ δ’ ἐπ’ ὀνείαθ’ ἑτοῖμα προκείμενα χεῖρας ἴαλλον . 
αὐτὰρ ἐπεὶ πόσιος καὶ ἐδητύος ἐξ ἔρον ἕντο , δὴ τότε Τηλέμαχος προσεφώνεε δῖον ὑφορβόν · 
“ἄττα , πόθεν τοι ξεῖνος ὅδ’ ἵκετο ; 
πῶς δέ ἑ ναῦται ἤγαγον εἰς Ἰθάκην ; 
τίνες ἔμμεναι εὐχετόωντο ; 
οὐ μὲν γάρ τί ἑ πεζὸν ὀΐομαι ἐνθάδ’ ἱκέσθαι.” τὸν δ’ ἀπαμειβόμενος προσέφης , Εὔμαιε συβῶτα · 
“τοιγὰρ ἐγώ τοι , τέκνον , ἀληθέα πάντ’ ἀγορεύσω . 
ἐκ μὲν Κρητάων γένος εὔχεται εὐρειάων , φησὶ δὲ πολλὰ βροτῶν ἐπὶ ἄστεα δινηθῆναι πλαζόμενος · ὣς γάρ οἱ ἐπέκλωσεν τά γε δαίμων . 
νῦν αὖ Θεσπρωτῶν ἀνδρῶν ἐκ νηὸς ἀποδρὰς ἤλυθ’ ἐμὸν πρὸς σταθμόν , ἐγὼ δέ τοι ἐγγυαλίξω · 
ἔρξον ὅπως ἐθέλεις · ἱκέτης δέ τοι εὔχεται εἶναι.” τὸν δ’ αὖ Τηλέμαχος πεπνυμένος ἀντίον ηὔδα · 
“Εὔμαῑ , ἦ μάλα τοῦτο ἔπος θυμαλγὲς ἔειπες · 
πῶς γὰρ δὴ τὸν ξεῖνον ἐγὼν ὑποδέξομαι οἴκῳ ; 
αὐτὸς μὲν νέος εἰμὶ καὶ οὔ πω χερσὶ πέποιθα ἄνδρ’ ἀπαμύνασθαι , ὅτε τις πρότερος χαλεπήνῃ · 
μητρὶ δ’ ἐμῇ δίχα θυμὸς ἐνὶ φρεσὶ μερμηρίζει , ἢ αὐτοῦ παρ’ ἐμοί τε μένῃ καὶ δῶμα κομίζῃ , εὐνήν τ’ αἰδομένη πόσιος δήμοιό τε φῆμιν , ἦ ἤδη ἅμ’ ἕπηται Ἀχαιῶν ὅς τις ἄριστος μνᾶται ἐνὶ μεγάροισιν ἀνὴρ καὶ πλεῖστα πόρῃσιν . 
ἀλλ’ ἦ τοὶ τὸν ξεῖνον , ἐπεὶ τεὸν ἵκετο δῶμα , ἕσσω μιν χλαῖνάν τε χιτῶνά τε , εἵματα καλά , δώσω δὲ ξίφος ἄμφηκες καὶ ποσσὶ πέδιλα , πέμψω δ’ ὅππη μιν κραδίη θυμός τε κελεύει . 
εἰ δ’ ἐθέλεις , σὺ κόμισσον ἐνὶ σταθμοῖσιν ἐρύξας · 
εἵματα δ’ ἐνθάδ’ ἐγὼ πέμψω καὶ σῖτον ἅπαντα ἔδμεναι , ὡς ἂν μή σε κατατρύχῃ καὶ ἑταίρους . 
κεῖσε δ’ ἂν οὔ μιν ἐγώ γε μετὰ μνηστῆρας ἐῷμι ἔρχεσθαι · λίην γὰρ ἀτάσθαλον ὕβριν ἔχουσι · 
μή μιν κερτομέωσιν , ἐμοὶ δ’ ἄχος ἔσσεται αἰνόν . 
πρῆξαι δ’ ἀργαλέον τι μετὰ πλεόνεσσιν ἐόντα ἄνδρα καὶ ἴφθιμον , ἐπεὶ ἦ πολὺ φέρτεροί εἰσι.” τὸν δ’ αὖτε προσέειπε πολύτλας δῖος Ὀδυσσεύς · 
“ὦ φίλ’ , ἐπεί θήν μοι καὶ ἀμείψασθαι θέμις ἐστίν , ἦ μάλα μευ καταδάπτετ’ ἀκούοντος φίλον ἦτορ , οἷά φατε μνηστῆρας ἀτάσθαλα μηχανάασθαι ἐν μεγάροις , ἀέκητι σέθεν τοιούτου ἐόντος . 
εἰπέ μοι ἠὲ ἑκὼν ὑποδάμνασαι , ἦ σέ γε λαοὶ ἐχθαίρουσ’ ἀνὰ δῆμον , ἐπισπόμενοι θεοῦ ὀμφῇ , ἦ τι κασιγνήτοις ἐπιμέμφεαι , οἷσί περ ἀνὴρ μαρναμένοισι πέποιθε , καὶ εἰ μέγα νεῖκος ὄρηται . 
αἲ γάρ ἐγὼν οὕτω νέος εἴην τῷδ’ ἐπὶ θυμῷ , ἢ παῖς ἐξ Ὀδυσῆος ἀμύμονος ἠὲ καὶ αὐτός · 
αὐτίκ’ ἔπειτ’ ἀπ’ ἐμεῖο κάρη τάμοι ἀλλότριος φώς , εἰ μὴ ἐγὼ κείνοισι κακὸν πάντεσσι γενοίμην , ἐλθὼν ἐς μέγαρον Λαερτιάδεω Ὀδυσῆος . 
εἰ δ’ αὖ με πληθυῖ δαμασαίατο μοῦνον ἐόντα , βουλοίμην κ’ ἐν ἐμοῖσι κατακτάμενος μεγάροισι τεθνάμεν ἢ τάδε γ’ αἰὲν ἀεικέα ἔργ’ ὁράασθαι , ξείνους τε στυφελιζομένους δμῳάς τε γυναῖκας ῥυστάζοντας ἀεικελίως κατὰ δώματα καλά , καὶ οἶνον διαφυσσόμενον , καὶ σῖτον ἔδοντας μὰψ αὔτως , ἀτέλεστον , ἀνηνύστῳ ἐπὶ ἔργῳ.” τὸν δ’ αὖ Τηλέμαχος πεπνυμένος ἀντίον ηὔδα · 
“τοιγὰρ ἐγώ τοι , ξεῖνε , μάλ’ ἀτρεκέως ἀγορεύσω . 
οὔτε τί μοι πᾶς δῆμος ἀπεχθόμενος χαλεπαίνει , οὔτε κασιγνήτοις ἐπιμέμφομαι , οἷσί περ ἀνὴρ μαρναμένοισι πέποιθε , καὶ εἰ μέγα νεῖκος ὄρηται . 
ὧδε γὰρ ἡμετέρην γενεὴν μούνωσε Κρονίων · 
μοῦνον Λαέρτην Ἀρκείσιος υἱὸν ἔτικτε , μοῦνον δ’ αὖτ’ Ὀδυσῆα πατὴρ τέκεν · αὐτὰρ Ὀδυσσεὺς μοῦνον ἔμ’ ἐν μεγάροισι τεκὼν λίπεν οὐδ’ ἀπόνητο . 
τῷ νῦν δυσμενέες μάλα μυρίοι εἴσ’ ἐνὶ οἴκῳ . 
ὅσσοι γὰρ νήσοισιν ἐπικρατέουσιν ἄριστοι , 
Δουλιχίῳ τε Σάμῃ τε καὶ ὑλήεντι Ζακύνθῳ , ἠδ’ ὅσσοι κραναὴν Ἰθάκην κάτα κοιρανέουσι , τόσσοι μητέρ’ ἐμὴν μνῶνται , τρύχουσι δὲ οἶκον . 
ἡ δ’ οὔτ’ ἀρνεῖται στυγερὸν γάμον οὔτε τελευτὴν ποιῆσαι δύναται · τοὶ δὲ φθινύθουσιν ἔδοντες οἶκον ἐμόν · τάχα δή με διαρραίσουσι καὶ αὐτόν . 
ἀλλ’ ἦ τοι μὲν ταῦτα θεῶν ἐν γούνασι κεῖται · 
ἄττα , σὺ δ’ ἔρχεο θᾶσσον , ἐχέφρονι Πηνελοπείῃ εἴφ’ ὅτι οἱ σῶς εἰμὶ καὶ ἐκ Πύλου εἰλήλουθα . 
αὐτὰρ ἐγὼν αὐτοῦ μενέω , σὺ δὲ δεῦρο νέεσθαι , οἴῃ ἀπαγγείλας · τῶν δ’ ἄλλων μή τις Ἀχαιῶν πευθέσθω · πολλοὶ γὰρ ἐμοὶ κακὰ μηχανόωνται.” τὸν δ’ ἀπαμειβόμενος προσέφης , Εὔμαιε συβῶτα · 
“γιγνώσκω , φρονέω · τά γε δὴ νοέοντι κελεύεις . 
ἀλλ’ ἄγε μοι τόδε εἰπὲ καὶ ἀτρεκέως κατάλεξον , ἦ καὶ Λαέρτῃ αὐτὴν ὁδὸν ἄγγελος ἔλθω δυσμόρῳ , ὃς τῆος μὲν Ὀδυσσῆος μέγ’ ἀχεύων ἔργα τ’ ἐποπτεύεσκε μετὰ δμώων τ’ ἐνὶ οἴκῳ πῖνε καὶ ἦσθ’ , ὅτε θυμὸς ἐνὶ στήθεσσιν ἀνώγοι · 
αὐτὰρ νῦν , ἐξ οὗ σύ γε ᾤχεο νηῒ Πύλονδε , οὔ πω μίν φασιν φαγέμεν καὶ πιέμεν αὔτως , οὐδ’ ἐπὶ ἔργα ἰδεῖν , ἀλλὰ στοναχῇ τε γόῳ τε ἧσται ὀδυρόμενος , φθινύθει δ’ ἀμφ’ ὀστεόφι χρώς.” τὸν δ’ αὖ Τηλέμαχος πεπνυμένος ἀντίον ηὔδα · 
“ἄλγιον , ἀλλ’ ἔμπης μιν ἐάσομεν , ἀχνύμενοί περ · 
εἰ γὰρ πως εἴη αὐτάγρετα πάντα βροτοῖσι , πρῶτόν κεν τοῦ πατρὸς ἑλοίμεθα νόστιμον ἦμαρ . 
ἀλλὰ σύ γ’ ἀγγείλας ὀπίσω κίε , μηδὲ κατ’ ἀγροὺς πλάζεσθαι μετ’ ἐκεῖνον · ἀτὰρ πρὸς μητέρα εἰπεῖν ἀμφίπολον ταμίην ὀτρυνέμεν ὅττι τάχιστα κρύβδην · κείνη γὰρ κεν ἀπαγγείλειε γέροντι.” ἦ ῥα καὶ ὦρσε συφορβόν · ὁ δ’ εἵλετο χερσὶ πέδιλα , δησάμενος δ’ ὑπὸ ποσσὶ πόλινδ’ ἴεν . 
οὐδ’ ἄρ’ Ἀθήνην λῆθεν ἀπὸ σταθμοῖο κιὼν Εὔμαιος ὑφορβός , ἀλλ’ ἥ γε σχεδὸν ἦλθε · δέμας δ’ ἤϊκτο γυναικὶ καλῇ τε μεγάλῃ τε καὶ ἀγλαὰ ἔργα ἰδυίῃ . 
στῆ δὲ κατ’ ἀντίθυρον κλισίης Ὀδυσῆϊ φανεῖσα · 
οὐδ’ ἄρα Τηλέμαχος ἴδεν ἀντίον οὐδ’ ἐνόησεν , οὐ γὰρ πω πάντεσσι θεοὶ φαίνονται ἐναργεῖς , ἀλλ’ Ὀδυσεύς τε κύνες τε ἴδον , καί ῥ’ οὐχ ὑλάοντο κνυζηθμῷ δ’ ἑτέρωσε διὰ σταθμοῖο φόβηθεν . 
ἡ δ’ ἄρ’ ἐπ’ ὀφρύσι νεῦσε · νόησε δὲ δῖος Ὀδυσσεύς , ἐκ δ’ ἦλθεν μεγάροιο παρὲκ μέγα τειχίον αὐλῆς , στῆ δὲ πάροιθ’ αὐτῆς · τὸν δὲ προσέειπεν Ἀθήνη · 
“διογενὲς Λαερτιάδη , πολυμήχαν’ Ὀδυσσεῦ . 
ἤδη νῦν σῷ παιδὶ ἔπος φάο μηδ’ ἐπίκευθε , ὡς ἄν μνηστῆρσιν θάνατον καὶ κῆρ’ ἀραρόντε ἔρχησθον προτὶ ἄστυ περικλυτόν · οὐδ’ ἐγὼ αὐτὴ δηρὸν ἀπὸ σφῶϊν ἔσομαι μεμαυῖα μάχεσθαι.” ἦ καὶ χρυσείῃ ῥάβδῳ ἐπεμάσσατ’ Ἀθήνη . 
φᾶρος μέν οἱ πρῶτον ἐϋπλυνὲς ἠδὲ χιτῶνα θῆκ’ ἀμφὶ στήθεσσι , δέμας δ’ ὤφελλε καὶ ἥβην . 
ἂψ δὲ μελαγχροιὴς γένετο , γναθμοὶ δὲ τάνυσθεν , κυάνεαι δ’ ἐγένοντο γενειάδες ἀμφὶ γένειον . 
ἡ μὲν ἄρ’ ὣς ἔρξασα πάλιν κίεν · αὐτὰρ Ὀδυσσεὺς ἤϊεν ἐς κλισίην · θάμβησε δέ μιν φίλος υἱός , ταρβήσας δ’ ἑτέρωσε βάλ’ ὄμματα , μὴ θεὸς εἴη , καί μιν φωνήσας ἔπεα πτερόεντα προσηύδα · 
“ἀλλοῖός μοι , ξεῖνε , φάνης νέον ἠὲ πάροιθεν , ἄλλα δὲ εἵματ’ ἔχεις , καί τοι χρὼς οὐκέθ’ ὁμοῖος . 
ἦ μάλα τις θεός ἐσσι , τοὶ οὐρανὸν εὐρὺν ἔχουσιν · 
ἀλλ’ ἵληθ’ , ἵνα τοι κεχαρισμένα δώομεν ἱρὰ ἠδὲ χρύσεα δῶρα , τετυγμένα · φείδεο δ’ ἡμέων” τὸν δ’ ἠμείβετ’ ἔπειτα πολύτλας δῖος Ὀδυσσεύς · 
“οὔ τίς τοι θεός εἰμι · τί μ’ ἀθανάτοισιν ἐΐσκεις ; 
ἀλλὰ πατὴρ τεός εἰμι , τοῦ εἵνεκα σὺ στεναχίζων πάσχεις ἄλγεα πολλά , βίας ὑποδέγμενος ἀνδρῶν.” ὣς ἄρα φωνήσας υἱὸν κύσε , κὰδ δὲ παρειῶν δάκρυον ἧκε χαμᾶζε · πάρος δ’ ἔχε νωλεμὲς αἰεί . 
Τηλέμαχος δ’ , οὐ γάρ πω ἐπείθετο ὃν πατέρ’ εἶναι , ἐξαῦτίς μιν ἔπεσσιν ἀμειβόμενος προσέειπεν · 
“οὐ σύ γ’ Ὀδυσσεύς ἐσσι , πατὴρ ἐμός , ἀλλά με δαίμων θέλγει , ὄφρ’ ἔτι μᾶλλον ὀδυρόμενος στεναχίζω . 
οὐ γάρ πως ἂν θνητὸς ἀνὴρ τάδε μηχανόῳτο ᾧ αὐτοῦ γε νόῳ , ὅτε μὴ θεὸς αὐτὸς ἐπελθὼν ῥηϊδίως ἐθέλων θείη νέον ἠὲ γέροντα . 
ἦ γάρ τοι νέον ἦσθα γέρων καὶ ἀεικέα ἕσσο · 
νῦν δὲ θεοῖσιν ἔοικας , οἳ οὐρανὸν εὐρὺν ἔχουσι.” τὸν δ’ ἀπαμειβόμενος προσέφη πολύμητις Ὀδυσσεύς · 
“Τηλέμαχ’ , οὔ σε ἔοικε φίλον πατέρ ἔνδον ἐόντα οὔτε τι θαυμάζειν περιώσιον οὔτ’ ἀγάασθαι · 
οὐ μὲν γάρ τοι ἔτ’ ἄλλος ἐλεύσεται ἐνθάδ’ Ὀδυσσεύς , ἀλλ’ ὅδ’ ἐγὼ τοιόσδε , παθὼν κακά , πολλὰ δ’ ἀληθείς , ἤλυθον εἰκοστῷ ἔτεϊ ἐς πατρίδα γαῖαν . 
αὐτάρ τοι τόδε ἔργον Ἀθηναίης ἀγελείης , ἥ τέ με τοῖον ἔθηκεν , ὅπως ἐθέλει , δύναται γὰρ , ἄλλοτε μὲν πτωχῷ ἐναλίγκιον , ἄλλοτε δ’ αὖτε ἀνδρὶ νέῳ καὶ καλὰ περὶ χροῒ εἵματ’ ἔχοντι . 
ῥηΐδιον δὲ θεοῖσι , τοὶ οὐρανὸν εὐρὺν ἔχουσιν , ἠμὲν κυδῆναι θνητὸν βροτὸν ἠδὲ κακῶσαι.” ὣς ἄρα φωνήσας κατ’ ἄρ’ ἕζετο , Τηλέμαχος δὲ ἀμφιχυθεὶς πατέρ’ ἐσθλὸν ὀδύρετο , δάκρυα λείβων , ἀμφοτέροισι δὲ τοῖσιν ὑφ’ ἵμερος ὦρτο γόοιο · 
κλαῖον δὲ λιγέως , ἀδινώτερον ἤ τ’ οἰωνοί , φῆναι ἢ αἰγυπιοὶ γαμψώνυχες , οἷσί τε τέκνα ἀγρόται ἐξείλοντο πάρος πετεηνὰ γενέσθαι · 
ὣς ἄρα τοί γ’ ἐλεεινὸν ὑπ’ ὀφρύσι δάκρυον εἶβον . 
καί νύ κ’ ὀδυρομένοισιν ἔδυ φάος ἠελίοιο , εἰ μὴ Τηλέμαχος προσεφώνεεν ὃν πατέρ’ αἶψα · 
“ποίῃ γὰρ νῦν δεῦρο , πάτερ φίλε , νηΐ σε ναῦται ἤγαγον εἰς Ἰθάκην ; 
τίνες ἔμμεναι εὐχετόωντο ; 
οὐ μὲν γάρ τί σε πεζὸν ὀΐομαι ἐνθάδ’ ἱκέσθαι.” τὸν δ’ αὖτε προσέειπε πολύτλας δῖος Ὀδυσσεύς · 
“τοιγὰρ ἐγώ τοι , τέκνον , ἀληθείην καταλέξω . 
Φαίηκές μ’ ἄγαγον ναυσίκλυτοι , οἵ τε καὶ ἄλλους ἀνθρώπους πέμπουσιν , ὅτις σφέας εἰσαφίκηται · 
καί μ’ εὕδοντ’ ἐν νηῒ θοῇ ἐπὶ πόντον ἄγοντες κάτθεσαν εἰς Ἰθάκην , ἔπορον δέ μοι ἀγλαὰ δῶρα , χαλκόν τε χρυσόν τε ἅλις ἐσθῆτά θ’ ὑφαντήν . 
καὶ τὰ μὲν ἐν σπήεσσι θεῶν ἰότητι κέονται · 
νῦν αὖ δεῦρ’ ἱκόμην ὑποθημοσύνῃσιν Ἀθήνης , ὄφρα κε δυσμενέεσσι φόνου πέρι βουλεύσωμεν . 
ἀλλ’ ἄγε μοι μνηστῆρας ἀριθμήσας κατάλεξον , ὄφρ’ εἰδέω ὅσσοι τε καὶ οἵ τινες ἀνέρες εἰσί · 
καί κεν ἐμὸν κατὰ θυμὸν ἀμύμονα μερμηρίξας φράσσομαι , ἤ κεν νῶϊ δυνησόμεθ’ ἀντιφέρεσθαι μούνω ἄνευθ’ ἄλλων , ἦ καὶ διζησόμεθ’ ἄλλους.” τὸν δ’ αὖ Τηλέμαχος πεπνυμένος ἀντίον ηὔδα · 
“ὦ πάτερ , ἦ τοι σεῖο μέγα κλέος αἰὲν ἄκουον , χεῖράς τ’ αἰχμητὴν ἔμεναι καὶ ἐπίφρονα βουλήν · 
ἀλλὰ λίην μέγα εἶπες · ἄγη μ’ ἔχει · οὐδέ κεν εἴη ἄνδρε δύω πολλοῖσι καὶ ἰφθίμοισι μάχεσθαι . 
μνηστήρων δ’ οὔτ’ ἂρ δεκὰς ἀτρεκὲς οὔτε δύ’ οἶαι , ἀλλὰ πολὺ πλέονες · τάχα δ’ εἴσεαι ἐνθάδ’ ἀριθμόν . 
ἐκ μὲν Δουλιχίοιο δύω καὶ πεντήκοντα κοῦροι κεκριμένοι , ἓξ δὲ δρηστῆρες ἕπονται · 
ἐκ δὲ Σάμης πίσυρές τε καὶ εἴκοσι φῶτες ἔασιν , ἐκ δὲ Ζακύνθου ἔασιν ἐείκοσι κοῦροι Ἀχαιῶν , ἐκ δ’ αὐτῆς Ἰθάκης δυοκαίδεκα πάντες ἄριστοι , καί σφιν ἅμ’ ἐστὶ Μέδων κῆρυξ καὶ θεῖος ἀοιδὸς καὶ δοιὼ θεράποντε , δαήμονε δαιτροσυνάων . 
τῶν εἴ κεν πάντων ἀντήσομεν ἔνδον ἐόντων , μὴ πολύπικρα καὶ αἰνὰ βίας ἀποτίσεαι ἐλθών . 
ἀλλὰ σύ γ’ , εἰ δύνασαί τιν’ ἀμύντορα μερμηρίξαι , φράζευ , ὅ κέν τις νῶϊν ἀμύνοι πρόφρονι θυμῷ.” τὸν δ’ αὖτε προσέειπε πολύτλας δῖος Ὀδυσσεύς · 
“τοιγὰρ ἐγὼν ἐρέω , σὺ δὲ σύνθεο καί μευ ἄκουσον · 
καὶ φράσαι ἤ κεν νῶϊν Ἀθήνη σὺν Διὶ πατρὶ ἀρκέσει , ἦέ τιν’ ἄλλον ἀμύντορα μερμηρίξω.” τὸν δ’ αὖ Τηλέμαχος πεπνυμένος ἀντίον ηὔδα · 
“ἐσθλώ τοι τούτω γ’ ἐπαμύντορε , τοὺς ἀγορεύεις , ὕψι περ ἐν νεφέεσσι καθημένω · ὥ τε καὶ ἄλλοις ἀνδράσι τε κρατέουσι καὶ ἀθανάτοισι θεοῖσι.” τὸν δ’ αὖτε προσέειπε πολύτλας δῖος Ὀδυσσεύς · 
“οὐ μέν τοι κείνω γε πολὺν χρόνον ἀμφὶς ἔσεσθον φυλόπιδος κρατερῆς , ὁπότε μνηστῆρσι καὶ ἡμῖν ἐν μεγάροισιν ἐμοῖσι μένος κρίνηται Ἄρηος . 
ἀλλὰ σὺ μὲν νῦν ἔρχευ ἅμ’ ἠοῖ φαινομένηφιν οἴκαδε , καὶ μνηστῆρσιν ὑπερφιάλοισιν ὁμίλει · 
αὐτὰρ ἐμὲ προτὶ ἄστυ συβώτης ὕστερον ἄξει , πτωχῷ λευγαλέῳ ἐναλίγκιον ἠδὲ γέροντι . 
εἰ δέ μ’ ἀτιμήσουσι δόμον κάτα , σὸν δὲ φίλον κῆρ τετλάτω ἐν στήθεσσι κακῶς πάσχοντος ἐμεῖο , ἤν περ καὶ διὰ δῶμα ποδῶν ἕλκωσι θύραζε ἢ βέλεσι βάλλωσι · σὺ δ’ εἰσορόων ἀνέχεσθαι . 
ἀλλ’ ἦ τοι παύεσθαι ἀνωγέμεν ἀφροσυνάων , μειλιχίοις ἐπέεσσι παραυδῶν · οἱ δέ τοι οὔ τι πείσονται · δὴ γάρ σφι παρίσταται αἴσιμον ἦμαρ . 
ἄλλο δέ τοι ἐρέω , σὺ δ’ ἐνὶ φρεσὶ βάλλεο σῇσιν · 
ὁππότε κεν πολύβουλος ἐνὶ φρεσὶ θῇσιν Ἀθήνη , νεύσω μέν τοι ἐγὼ κεφαλῇ , σὺ δ’ ἔπειτα νοήσας ὅσσα τοι ἐν μεγάροισιν Ἀρήϊα τεύχεα κεῖται ἐς μυχὸν ὑψηλοῦ θαλάμου καταθεῖναι ἀείρας πάντα μάλ’ · αὐτὰρ μνηστῆρας μαλακοῖς ἐπέεσσι παρφάσθαι , ὅτε κέν σε μεταλλῶσιν ποθέοντες · 
“ἐκ καπνοῦ κατέθηκ’ , ἐπεὶ οὐκέτι τοῖσιν ἐῴκει οἷά ποτε Τροίηνδε κιὼν κατέλειπεν Ὀδυσσεύς , ἀλλὰ κατῄκισται , ὅσσον πυρὸς ἵκετ’ ἀϋτμή . 
πρὸς δ’ ἔτι καὶ τόδε μεῖζον ἐνὶ φρεσὶ θῆκε Κρονίων , μή πως οἰνωθέντες , ἔριν στήσαντες ἐν ὑμῖν , ἀλλήλους τρώσητε καταισχύνητέ τε δαῖτα καὶ μνηστύν · αὐτὸς γὰρ ἐφέλκεται ἄνδρα σίδηρος.” 
“νῶϊν δ’ οἴοισιν δύο φάσγανα καὶ δύο δοῦρε καλλιπέειν καὶ δοιὰ βοάγρια χερσὶν ἑλέσθαι , ὡς ἂν ἐπιθύσαντες ἑλοίμεθα · τοὺς δέ κ’ ἔπειτα 
Παλλὰς Ἀθηναίη θέλξει καὶ μητίετα Ζεύς . 
ἄλλο δέ τοι ἐρέω , σὺ δ’ ἐνὶ φρεσὶ βάλλεο σῇσιν · 
εἰ ἐτεόν γ’ ἐμός ἐσσι καὶ αἵματος ἡμετέροιο , μή τις ἔπειτ’ Ὀδυσῆος ἀκουσάτω ἔνδον ἐόντος , μήτ’ οὖν Λαέρτης ἴστω τό γε μήτε συβώτης μήτε τις οἰκήων μήτ’ αὐτὴ Πηνελόπεια , ἀλλ’ οἶοι σύ τ’ ἐγώ τε γυναικῶν γνώομεν ἰθύν · 
καί κέ τεο δμώων ἀνδρῶν ἔτι πειρηθεῖμεν , ἠμὲν ὅπου τις νῶϊ τίει καὶ δείδιε θυμῷ , ἠδ’ ὅτις οὐκ ἀλέγει , σὲ δ’ ἀτιμᾷ τοῖον ἐόντα.” τὸν δ’ ἀπαμειβόμενος προσεφώνεε φαίδιμος υἱός 
“ὦ πάτερ , ἦ τοι ἐμὸν θυμὸν καὶ ἔπειτά γ’ , ὀΐω , γνώσεαι · οὐ μὲν γάρ τι χαλιφροσύναι γέ μ’ ἔχουσιν · 
ἀλλ’ οὔ τοι τόδε κέρδος ἐγὼν ἔσσεσθαι ὀΐω ἡμῖν ἀμφοτέροισι · σὲ δὲ φράζεσθαι ἄνωγα . 
δηθὰ γὰρ αὔτως εἴσῃ ἑκάστου πειρητίζων , ἔργα μετερχόμενος · τοὶ δ’ ἐν μεγάροισιν ἕκηλοι χρήματα δαρδάπτουσιν ὑπέρβιον οὐδ’ ἔπι φειδώ . 
ἀλλ’ ἦ τοί σε γυναῖκας ἐγὼ δεδάασθαι ἄνωγα , αἵ τέ σ’ ἀτιμάζουσι καὶ αἳ νηλείτιδές εἰσιν · 
ἀνδρῶν δ’ οὐκ ἂν ἐγώ γε κατὰ σταθμοὺς ἐθέλοιμι ἡμέας πειράζειν , ἀλλ’ ὕστερα ταῦτα πένεσθαι , εἰ ἐτεόν γέ τι οἶσθα Διὸς τέρας αἰγιόχοιο.” ὣς οἱ μὲν τοιαῦτα πρὸς ἀλλήλους ἀγόρευον , ἡ δ’ ἄρ’ ἔπειτ’ Ἰθάκηνδε κατήγετο νηῦς εὐεργής , ἣ φέρε Τηλέμαχον Πυλόθεν καὶ πάντας ἑταίρους . 
οἱ δ’ ὅτε δὴ λιμένος πολυβενθέος ἐντὸς ἵκοντο , νῆα μὲν οἵ γε μέλαιναν ἐπ’ ἠπείροιο ἔρυσσαν , τεύχεα δέ σφ’ ἀπένεικαν ὑπέρθυμοι θεράποντες , αὐτίκα δ’ ἐς Κλυτίοιο φέρον περικαλλέα δῶρα . 
αὐτὰρ κήρυκα πρόεσαν δόμον εἰς Ὀδυσῆος , ἀγγελίην ἐρέοντα περίφρονι Πηνελοπείῃ , οὕνεκα Τηλέμαχος μὲν ἐπ’ ἀγροῦ , νῆα δ’ ἀνώγει ἄστυδ’ ἀποπλείειν , ἵνα μὴ δείσασ’ ἐνὶ θυμῷ ἰφθίμη βασίλεια τέρεν κατὰ δάκρυον εἴβοι τὼ δὲ συναντήτην κῆρυξ καὶ δῖος ὑφορβὸς τῆς αὐτῆς ἕνεκ’ ἀγγελίης , ἐρέοντε γυναικί . 
ἀλλ’ ὅτε δή ῥ’ ἵκοντο δόμον θείου βασιλῆος , κῆρυξ μέν ῥα μέσῃσι μετὰ δμῳῇσιν ἔειπεν · 
“ἤδη τοι , βασίλεια , φίλος πάϊς εἰλήλουθε.” 
Πηνελοπείῃ δ’ εἶπε συβώτης ἄγχι παραστὰς πάνθ’ ὅσα οἱ φίλος υἱὸς ἀνώγει μυθήσασθαι . 
αὐτὰρ ἐπεὶ δὴ πᾶσαν ἐφημοσύνην ἀπέειπε , βῆ ῥ’ ἴμεναι μεθ’ ὕας , λίπε δ’ ἕρκεά τε μέγαρόν τε . 
μνηστῆρες δ’ ἀκάχοντο κατήφησάν τ’ ἐνὶ θυμῷ , ἐκ δ’ ἦλθον μεγάροιο παρὲκ μέγα τειχίον αὐλῆς , αὐτοῦ δὲ προπάροιθε θυράων ἑδριόωντο . 
τοῖσιν δ’ Εὐρύμαχος , Πολύβου πάϊς , ἦρχ’ ἀγορεύειν · 
“ὦ φίλοι , ἦ μέγα ἔργον ὑπερφιάλως τετέλεσται 
Τηλεμάχῳ ὁδὸς ἥδε · φάμεν δέ οἱ οὐ τελέεσθαι . 
ἀλλ’ ἄγε νῆα μέλαιναν ἐρύσσομεν ἥ τις ἀρίστη , ἐς δ’ ἐρέτας ἁλιῆας ἀγείρομεν , οἵ κε τάχιστα κείνοις ἀγγείλωσι θοῶς οἶκόνδε νέεσθαι.” οὔ πω πᾶν εἴρηθ’ , ὅτ’ ἄρ’ Ἀμφίνομος ἴδε νῆα , στρεφθεὶς ἐκ χώρης , λιμένος πολυβενθέος ἐντός , ἱστία τε στέλλοντας ἐρετμά τε χερσὶν ἔχοντας . 
ἡδὺ δ’ ἄρ’ ἐκγελάσας μετεφώνεεν οἷς ἑτάροισι · 
“μή τιν’ ἔτ’ ἀγγελίην ὀτρύνομεν · οἵδε γὰρ ἔνδον . 
ἤ τίς σφιν τόδ’ ἔειπε θεῶν , ἢ εἴσιδον αὐτοὶ νῆα παρερχομένην , τὴν δ’ οὐκ ἐδύναντο κιχῆναι.” ὣς ἔφαθ’ , οἱ δ’ ἀνστάντες ἔβαν ἐπὶ θῖνα θαλάσσης , αἶψα δὲ νῆα μέλαιναν ἐπ’ ἠπείροιο ἔρυσσαν , τεύχεα δέ σφ’ ἀπένεικαν ὑπέρθυμοι θεράποντες . 
αὐτοὶ δ’ εἰς ἀγορὴν κίον ἀθρόοι , οὐδέ τιν’ ἄλλον εἴων οὔτε νέων μεταΐζειν οὔτε γερόντων . 
τοῖσιν δ’ Ἀντίνοος μετέφη , Εὐπείθεος υἱός · 
“ὢ πόποι , ὡς τόνδ’ ἄνδρα θεοὶ κακότητος ἔλυσαν . 
ἤματα μὲν σκοποὶ ἷζον ἐπ’ ἄκριας ἠνεμοέσσας αἰὲν ἐπασσύτεροι · ἅμα δ’ ἠελίῳ καταδύντι οὔ ποτ’ ἐπ’ ἠπείρου νύκτ’ ἄσαμεν , ἀλλ’ ἐνὶ πόντῳ νηῒ θοῇ πλείοντες ἐμίμνομεν Ἠῶ δῖαν , 
Τηλέμαχον λοχόωντες , ἵνα φθίσωμεν ἑλόντες αὐτόν · τὸν δ’ ἄρα τῆος ἀπήγαγεν οἴκαδε δαίμων , ἡμεῖς δ’ ἐνθάδε οἱ φραζώμεθα λυγρὸν ὄλεθρον 
Τηλεμάχῳ , μηδ’ ἧμας ὑπεκφύγοι · οὐ γὰρ ὀΐω τούτου γε ζώοντος ἀνύσσεσθαι τάδε ἔργα . 
αὐτὸς μὲν γὰρ ἐπιστήμων βουλῇ τε νόῳ τε , λαοὶ δ’ οὐκέτι πάμπαν ἐφ’ ἡμῖν ἦρα φέρουσιν . 
ἀλλ’ ἄγετε , πρὶν κεῖνον ὁμηγυρίσασθαι Ἀχαιοὺς εἰς ἀγορήν—οὐ γάρ τι μεθησέμεναί μιν ὀΐω , ἀλλ’ ἀπομηνίσει , ἐρέει δ’ ἐν πᾶσιν ἀναστὰς οὕνεκά οἱ φόνον αἰπὺν ἐράπτομεν οὐδ’ ἐκίχημεν · 
οἱ δ’ οὐκ αἰνήσουσιν ἀκούοντες κακὰ ἔργα · 
μή τι κακὸν ῥέξωσι καὶ ἡμέας ἐξελάσωσι γαίης ἡμετέρης , ἄλλων δ’ ἀφικώμεθα δῆμον · 
ἀλλὰ φθέωμεν ἑλόντες ἐπ’ ἀγροῦ νόσφι πόληος ἢ ἐν ὁδῷ · βίοτον δ’ αὐτοὶ καὶ κτήματ’ ἔχωμεν , δασσάμενοι κατὰ μοῖραν ἐφ’ ἡμέας , οἰκία δ’ αὖτε κείνου μητέρι δοῖμεν ἔχειν ἠδ’ ὅστις ὀπυίοι . 
εἰ δ’ ὑμῖν ὅδε μῦθος ἀφανδάνει , ἀλλὰ βόλεσθε αὐτόν τε ζώειν καὶ ἔχειν πατρώϊα πάντα , μή οἱ χρήματ’ ἔπειτα ἅλις θυμηδέ’ ἔδωμεν ἐνθάδ’ ἀγειρόμενοι , ἀλλ’ ἐκ μεγάροιο ἕκαστος μνάσθω ἐέδνοισιν διζήμενος · ἡ δέ κ’ ἔπειτα γήμαιθ’ ὅς κε πλεῖστα πόροι καὶ μόρσιμος ἔλθοι.” ὣς ἔφαθ’ , οἱ δ’ ἄρα πάντες ἀκὴν ἐγένοντο σιωπῇ . 
τοῖσιν δ’ Ἀμφίνομος ἀγορήσατο καὶ μετέειπε , 
Νίσου φαίδιμος υἱός , Ἀρητιάδαο ἄνακτος , ὅς ῥ’ ἐκ Δουλιχίου πολυπύρου , ποιήεντος , ἡγεῖτο μνηστῆρσι , μάλιστα δὲ Πηνελοπείῃ ἥνδανε μύθοισι · φρεσὶ γὰρ κέχρητ’ ἀγαθῇσιν · 
ὅ σφιν ἐϋφρονέων ἀγορήσατο καὶ μετέειπεν · 
“ὦ φίλοι , οὐκ ἂν ἐγώ γε κατακτείνειν ἐθέλοιμι 
Τηλέμαχον · δεινὸν δὲ γένος βασιλήϊόν ἐστιν κτείνειν · ἀλλὰ πρῶτα θεῶν εἰρώμεθα βουλάς . 
εἰ μέν κ’ αἰνήσωσι Διὸς μεγάλοιο θέμιστες , αὐτός τε κτενέω τούς τ’ ἄλλους πάντας ἀνώξω · 
εἰ δέ κ’ ἀποτρωπῶσι θεοί , παύσασθαι ἄνωγα.” ὣς ἔφατ’ Ἀμφίνομος , τοῖσιν δ’ ἐπιήνδανε μῦθος . 
αὐτίκ’ ἔπειτ’ ἀνστάντες ἔβαν δόμον εἰς Ὀδυσῆος , ἐλθόντες δὲ καθῖζον ἐπὶ ξεστοῖσι θρόνοισιν . 
ἡ δ’ αὖτ’ ἄλλ’ ἐνόησε περίφρων Πηνελόπεια , μνηστήρεσσι φανῆναι ὑπέρβιον ὕβριν ἔχουσι . 
πεύθετο γὰρ οὗ παιδὸς ἐνὶ μεγάροισιν ὄλεθρον · 
κῆρυξ γὰρ οἱ ἔειπε Μέδων , ὃς ἐπεύθετο βουλάς . 
βῆ δ’ ἰέναι μέγαρόνδε σὺν ἀμφιπόλοισι γυναιξίν . 
ἀλλ’ ὅτε δὴ μνηστῆρας ἀφίκετο δῖα γυναικῶν , στῆ ῥα παρὰ σταθμὸν τέγεος πύκα ποιητοῖο , ἄντα παρειάων σχομένη λιπαρὰ κρήδεμνα , 
Ἀντίνοον δ’ ἐνένιπεν ἔπος τ’ ἔφατ’ ἔκ τ’ ὀνόμαζεν · 
“Ἀντίνο’ , ὕβριν ἔχων , κακομήχανε , καὶ δέ σέ φασιν ἐν δήμῳ Ἰθάκης μεθ’ ὁμήλικας ἔμμεν ἄριστον βουλῇ καὶ μύθοισι · σὺ δ’ οὐκ ἄρα τοῖος ἔησθα . 
μάργε , τίη δὲ σὺ Τηλεμάχῳ θάνατόν τε μόρον τε ῥάπτεις , οὐδ’ ἱκέτας ἐμπάζεαι , οἷσιν ἄρα Ζεὺς μάρτυρος ; 
οὐδ’ ὁσίη κακὰ ῥάπτειν ἀλλήλοισιν . 
ἦ οὐκ οἶσθ’ ὅτε δεῦρο πατὴρ τεὸς ἵκετο φεύγων , δῆμον ὑποδείσας ; 
δὴ γὰρ κεχολώατο λίην , οὕνεκα ληϊστῆρσιν ἐπισπόμενος Ταφίοισιν ἤκαχε Θεσπρωτούς · οἱ δ’ ἡμῖν ἄρθμιοι ἦσαν · 
τόν ῥ’ ἔθελον φθῖσαι καὶ ἀπορραῖσαι φίλον ἦτορ ἠδὲ κατὰ ζωὴν φαγέειν μενοεικέα πολλήν · 
ἀλλ’ Ὀδυσεὺς κατέρυκε καὶ ἔσχεθεν ἱεμένους περ . 
τοῦ νῦν οἶκον ἄτιμον ἔδεις , μνάᾳ δὲ γυναῖκα παῖδά τ’ ἀποκτείνεις , ἐμὲ δὲ μεγάλως ἀκαχίζεις · 
ἀλλά σε παύσασθαι κέλομαι καὶ ἀνωγέμεν ἄλλους.” τὴν δ’ αὖτ’ Εὐρύμαχος , Πολύβου πάϊς , ἀντίον ηὔδα · 
“κούρη Ἰκαρίοιο , περίφρον Πηνελόπεια , θάρσει · μή τοι ταῦτα μετὰ φρεσὶ σῇσι μελόντων . 
οὐκ ἔσθ’ οὗτος ἀνὴρ οὐδ’ ἔσσεται οὐδὲ γένηται , ὅς κεν Τηλεμάχῳ σῷ υἱέϊ χεῖρας ἐποίσει ζώοντός γ’ ἐμέθεν καὶ ἐπὶ χθονὶ δερκομένοιο . 
ὧδε γὰρ ἐξερέω , καὶ μὴν τετελεσμένον ἔσται · 
αἶψά οἱ αἷμα κελαινὸν ἐρωήσει περὶ δουρὶ ἡμετέρῳ , ἐπεὶ ἦ καὶ ἐμὲ πτολίπορθος Ὀδυσσεὺς πολλάκι γούνασιν οἷσιν ἐφεσσάμενος κρέας ὀπτὸν ἐν χείρεσσιν ἔθηκεν , ἐπέσχε τε οἶνον ἐρυθρόν . 
τῷ μοι Τηλέμαχος πάντων πολὺ φίλτατός ἐστιν ἀνδρῶν , οὐδέ τί μιν θάνατον τρομέεσθαι ἄνωγα ἔκ γε μνηστήρων · θεόθεν δ’ οὐκ ἔστ’ ἀλέασθαι.” ὣς φάτο θαρσύνων , τῷ δ’ ἤρτυεν αὐτὸς ὄλεθρον . 
ἡ μὲν ἄρ’ εἰσαναβᾶσ’ ὑπερώϊα σιγαλόεντα κλαῖεν ἔπειτ’ Ὀδυσῆα , φίλον πόσιν , ὄφρα οἱ ὕπνον ἡδὺν ἐπὶ βλεφάροισι βάλε γλαυκῶπις Ἀθήνη . 
ἑσπέριος δ’ Ὀδυσῆϊ καὶ υἱέϊ δῖος ὑφορβὸς ἤλυθεν · οἱ δ’ ἄρα δόρπον ἐπισταδὸν ὡπλίζοντο , σῦν ἱερεύσαντες ἐνιαύσιον . 
αὐτὰρ Ἀθήνη , ἄγχι παρισταμένη , Λαερτιάδην Ὀδυσῆα ῥάβδῳ πεπληγυῖα πάλιν ποίησε γέροντα , λυγρὰ δὲ εἵματα ἕσσε περὶ χροΐ , μή ἑ συβώτης γνοίη ἐσάντα ἰδὼν καὶ ἐχέφρονι Πηνελοπείῃ ἔλθοι ἀπαγγέλλων μηδὲ φρεσὶν εἰρύσσαιτο . 
τὸν καὶ Τηλέμαχος πρότερος πρὸς μῦθον ἔειπεν · 
“ἦλθες , δῖ’ Εὔμαιε . 
τί δὴ κλέος ἔστ’ ἀνὰ ἄστυ ; 
ἦ ῥ’ ἤδη μνηστῆρες ἀγήνορες ἔνδον ἔασιν ἐκ λόχου , ἦ ἔτι μ’ αὖτ’ εἰρύαται οἴκαδ’ ἰόντα ; ” τὸν δ’ ἀπαμειβόμενος προσέφης , Εὔμαιε συβῶτα · 
“οὐκ ἔμελέν μοι ταῦτα μεταλλῆσαι καὶ ἐρέσθαι ἄστυ καταβλώσκοντα · τάχιστά με θυμὸς ἀνώγει ἀγγελίην εἰπόντα πάλιν δεῦρ’ ἀπονέεσθαι . 
ὡμήρησε δέ μοι παρ’ ἑταίρων ἄγγελος ὠκύς , κῆρυξ , ὃς δὴ πρῶτος ἔπος σῇ μητρὶ ἔειπεν . 
ἄλλο δέ τοι τό γε οἶδα · τὸ γὰρ ἴδον ὀφθαλμοῖσιν . 
ἤδη ὑπὲρ πόλιος , ὅθι θ’ Ἕρμαιος λόφος ἐστίν , ἦα κιών , ὅτε νῆα θοὴν ἰδόμην κατιοῦσαν ἐς λιμέν’ ἡμέτερον · πολλοὶ δ’ ἔσαν ἄνδρες ἐν αὐτῇ , βεβρίθει δὲ σάκεσσι καὶ ἔγχεσιν ἀμφιγύοισι · 
καὶ σφέας ὠΐσθην τοὺς ἔμμεναι , οὐδέ τι οἶδα.” ὣς φάτο , μείδησεν δ’ ἱερὴ ἲς Τηλεμάχοιο ἐς πατέρ’ ὀφθαλμοῖσιν ἰδών , ἀλέεινε δ’ ὑφορβόν . 
οἱ δ’ ἐπεὶ οὖν παύσαντο πόνου τετύκοντό τε δαῖτα , δαίνυντ’ , οὐδέ τι θυμὸς ἐδεύετο δαιτὸς ἐΐσης . 
αὐτὰρ ἐπεὶ πόσιος καὶ ἐδητύος ἐξ ἔρον ἕντο , κοίτου τε μνήσαντο καὶ ὕπνου δῶρον ἕλοντο . 
ἦμος δ’ ἠριγένεια φάνη ῥοδοδάκτυλος Ἠώς , δὴ τότ’ ἔπειθ’ ὑπὸ ποσσὶν ἐδήσατο καλὰ πέδιλα 
Τηλέμαχος , φίλος υἱὸς Ὀδυσσῆος θείοιο , εἵλετο δ’ ἄλκιμον ἔγχος , ὅ οἱ παλάμηφιν ἀρήρει , ἄστυδε ἱέμενος , καὶ ἑὸν προσέειπε συβώτην · 
“ἄττ’ , ἦ τοι μὲν ἐγὼν εἶμ’ ἐς πόλιν , ὄφρα με μήτηρ ὄψεται · οὐ γάρ μιν πρόσθεν παύσεσθαι ὀΐω κλαυθμοῦ τε στυγεροῖο γόοιό τε δακρυόεντος , πρίν γ’ αὐτόν με ἴδηται · ἀτὰρ σοί γ’ ὧδ’ ἐπιτέλλω . 
τὸν ξεῖνον δύστηνον ἄγ’ ἐς πόλιν , ὄφρ’ ἂν ἐκεῖθι δαῖτα πτωχεύῃ · δώσει δέ οἱ ὅς κ’ ἐθέλῃσι πύρνον καὶ κοτύλην · ἐμὲ δ’ οὔ πως ἔστιν ἅπαντας ἀνθρώπους ἀνέχεσθαι , ἔχοντά περ ἄλγεα θυμῷ · 
ὁ ξεῖνος δ’ εἴ περ μάλα μηνίει , ἄλγιον αὐτῷ ἔσσεται · ἦ γὰρ ἐμοὶ φίλ’ ἀληθέα μυθήσασθαι.” τὸν δ’ ἀπαμειβόμενος προσέφη πολύμητις Ὀδυσσεύς · 
“ὦ φίλος , οὐδέ τοι αὐτὸς ἐρύκεσθαι μενεαίνω · 
πτωχῷ βέλτερόν ἐστι κατὰ πτόλιν ἠὲ κατ’ ἀγροὺς δαῖτα πτωχεύειν · δώσει δέ μοι ὅς κ’ ἐθέλῃσιν . 
οὐ γὰρ ἐπὶ σταθμοῖσι μένειν ἔτι τηλίκος εἰμί , ὥστ’ ἐπιτειλαμένῳ σημάντορι πάντα πιθέσθαι . 
ἀλλ’ ἔρχευ · ἐμὲ δ’ ἄξει ἀνὴρ ὅδε , τὸν σὺ κελεύεις , αὐτίκ’ ἐπεί κε πυρὸς θερέω ἀλέη τε γένηται . 
αἰνῶς γὰρ τάδε εἵματ’ ἔχω κακά · μή με δαμάσσῃ στίβη ὑπηοίη · ἕκαθεν δέ τε ἄστυ φάτ’ εἶναι.” ὣς φάτο , Τηλέμαχος δὲ διὰ σταθμοῖο βεβήκει , κραιπνὰ ποσὶ προβιβάς , κακὰ δὲ μνηστῆρσι φύτευεν . 
αὐτὰρ ἐπεί ῥ’ ἵκανε δόμους εὖ ναιετάοντας , ἔγχος μέν ῥ’ ἔστησε φέρων πρὸς κίονα μακρήν , αὐτὸς δ’ εἴσω ἴεν καὶ ὑπέρβη λάϊνον οὐδόν . 
τὸν δὲ πολὺ πρώτη εἶδε τροφὸς Εὐρύκλεια , κώεα καστορνῦσα θρόνοις ἔνι δαιδαλέοισι , δακρύσασα δ’ ἔπειτ’ ἰθὺς κίεν · ἀμφὶ δ’ ἄρ’ ἄλλαι δμῳαὶ Ὀδυσσῆος ταλασίφρονος ἠγερέθοντο , καὶ κύνεον ἀγαπαζόμεναι κεφαλήν τε καὶ ὤμους . 
ἡ δ’ ἴεν ἐκ θαλάμοιο περίφρων Πηνελόπεια , 
Ἀρτέμιδι ἰκέλη ἠὲ χρυσέῃ Ἀφροδίτῃ , ἀμφὶ δὲ παιδὶ φίλῳ βάλε πήχεε δακρύσασα , κύσσε δέ μιν κεφαλήν τε καὶ ἄμφω φάεα καλά , καί ῥ’ ὀλοφυρομένη ἔπεα πτερόεντα προσηύδα · 
“ἦλθες , Τηλέμαχε , γλυκερὸν φάος . 
οὔ σ’ ἔτ’ ἐγώ γε ὄψεσθαι ἐφάμην , ἐπεὶ ᾤχεο νηῒ Πύλονδε λάθρη , ἐμεῦ ἀέκητι , φίλου μετὰ πατρὸς ἀκουήν . 
ἀλλ’ ἄγε μοι κατάλεξον ὅπως ἤντησας ὀπωπῆς.” τὴν δ’ αὖ Τηλέμαχος πεπνυμένος ἀντίον ηὔδα · 
“μῆτερ ἐμή , μή μοι γόον ὄρνυθι μηδέ μοι ἦτορ ἐν στήθεσσιν ὄρινε φυγόντι περ αἰπὺν ὄλεθρον · 
ἀλλ’ ὑδρηναμένη , καθαρὰ χροῒ εἵμαθ’ ἑλοῦσα , εἰς ὑπερῷ’ ἀναβᾶσα σὺν ἀμφιπόλοισι γυναιξὶν εὔχεο πᾶσι θεοῖσι τεληέσσας ἑκατόμβας ῥέξειν , αἴ κέ ποθι Ζεὺς ἄντιτα ἔργα τελέσσῃ . 
αὐτὰρ ἐγὼν ἀγορὴν ἐσελεύσομαι , ὄφρα καλέσσω ξεῖνον , ὅτις μοι κεῖθεν ἅμ’ ἕσπετο δεῦρο κιόντι . 
τὸν μὲν ἐγὼ προὔπεμψα σὺν ἀντιθέοις ἑτάροισι , 
Πείραιον δέ μιν ἠνώγεα προτὶ οἶκον ἄγοντα ἐνδυκέως φιλέειν καὶ τιέμεν , εἰς ὅ κεν ἔλθω.” ὣς ἄρ’ ἐφώνησεν , τῇ δ’ ἄπτερος ἔπλετο μῦθος . 
ἡ δ’ ὑδρηναμένη , καθαρὰ χροῒ εἵμαθ’ ἑλοῦσα , εὔχετο πᾶσι θεοῖσι τεληέσσας ἑκατόμβας ῥέξειν , αἴ κέ ποθι Ζεὺς ἄντιτα ἔργα τελέσσῃ . 
Τηλέμαχος δ’ ἄρ’ ἔπειτα διὲκ μεγάροιο βεβήκει ἔγχος ἔχων · ἅμα τῷ γε δύω κύνες ἀργοὶ ἕποντο . 
θεσπεσίην δ’ ἄρα τῷ γε χάριν κατέχευεν Ἀθήνη · 
τὸν δ’ ἄρα πάντες λαοὶ ἐπερχόμενον θηεῦντο . 
ἀμφὶ δέ μιν μνηστῆρες ἀγήνορες ἠγερέθοντο ἔσθλ’ ἀγορεύοντες , κακὰ δὲ φρεσὶ βυσσοδόμευον . 
αὐτὰρ ὁ τῶν μὲν ἔπειτα ἀλεύατο πουλὺν ὅμιλον , ἀλλ’ ἵνα Μέντωρ ἧστο καὶ Ἄντιφος ἠδ’ Ἁλιθέρσης , οἵ τε οἱ ἐξ ἀρχῆς πατρώϊοι ἦσαν ἑταῖροι , ἔνθα καθέζετ’ ἰών · τοὶ δ’ ἐξερέεινον ἕκαστα . 
τοῖσι δὲ Πείραιος δουρικλυτὸς ἐγγύθεν ἦλθεν ξεῖνον ἄγων ἀγορήνδε διὰ πτόλιν · οὐδ’ ἄρ’ ἔτι δὴν 
Τηλέμαχος ξείνοιο ἑκὰς τράπετ’ , ἀλλὰ παρέστη . 
τὸν καὶ Πείραιος πρότερος πρὸς μῦθον ἔειπε · 
“Τηλέμαχ’ , αἶψ’ ὄτρυνον ἐμὸν ποτὶ δῶμα γυναῖκας , ὥς τοι δῶρ’ ἀποπέμψω , ἅ τοι Μενέλαος ἔδωκε.” τὸν δ’ αὖ Τηλέμαχος πεπνυμένος ἀντίον ηὔδα · 
“Πείραῑ , οὐ γάρ τ’ ἴδμεν ὅπως ἔσται τάδε ἔργα . 
εἴ κεν ἐμὲ μνηστῆρες ἀγήνορες ἐν μεγάροισι λάθρη κτείναντες πατρώϊα πάντα δάσωνται , αὐτὸν ἔχοντά σε βούλομ’ ἐπαυρέμεν , ἤ τινα τῶνδε · 
εἰ δέ κ’ ἐγὼ τούτοισι φόνον καὶ κῆρα φυτεύσω , δὴ τότε μοι χαίροντι φέρειν πρὸς δώματα χαίρων.” ὣς εἰπὼν ξεῖνον ταλαπείριον ἦγεν ἐς οἶκον . 
αὐτὰρ ἐπεί ῥ’ ἵκοντο δόμους εὖ ναιετάοντας , χλαίνας μὲν κατέθεντο κατὰ κλισμούς τε θρόνους τε , ἐς δ’ ἀσαμίνθους βάντες ἐϋξέστας λούσαντο . 
τοὺς δ’ ἐπεὶ οὖν δμῳαὶ λοῦσαν καὶ χρῖσαν ἐλαίῳ , ἀμφὶ δ’ ἄρα χλαίνας οὔλας βάλον ἠδὲ χιτῶνας , ἔκ ῥ’ ἀσαμίνθων βάντες ἐπὶ κλισμοῖσι καθῖζον . 
χέρνιβα δ’ ἀμφίπολος προχόῳ ἐπέχευε φέρουσα καλῇ χρυσείῃ , ὑπὲρ ἀργυρέοιο λέβητος , νίψασθαι · παρὰ δὲ ξεστὴν ἐτάνυσσε τράπεζαν . 
σῖτον δ’ αἰδοίη ταμίη παρέθηκε φέρουσα , εἴδατα πόλλ’ ἐπιθεῖσα , χαριζομένη παρεόντων . 
μήτηρ δ’ ἀντίον ἷζε παρὰ σταθμὸν μεγάροιο κλισμῷ κεκλιμένη , λέπτ’ ἠλάκατα στρωφῶσα . 
οἱ δ’ ἐπ’ ὀνείαθ’ ἑτοῖμα προκείμενα χεῖρας ἴαλλον , αὐτὰρ ἐπεὶ πόσιος καὶ ἐδητύος ἐξ ἔρον ἕντο , τοῖσι δὲ μύθων ἦρχε περίφρων Πηνελόπεια · 
“Τηλέμαχ’ , ἦ τοι ἐγὼν ὑπερώϊον εἰσαναβᾶσα λέξομαι εἰς εὐνήν , ἥ μοι στονόεσσα τέτυκται , αἰεὶ δάκρυσ’ ἐμοῖσι πεφυρμένη , ἐξ οὗ Ὀδυσσεὺς ᾤχεθ’ ἅμ’ Ἀτρεΐδῃσιν ἐς Ἴλιον · οὐδέ μοι ἔτλης , πρὶν ἐλθεῖν μνηστῆρας ἀγήνορας ἐς τόδε δῶμα , νόστον σοῦ πατρὸς σάφα εἰπέμεν , εἴ που ἄκουσας.” τὴν δ’ αὖ Τηλέμαχος πεπνυμένος ἀντίον ηὔδα · 
“τοιγὰρ ἐγώ τοι , μῆτερ , ἀληθείην καταλέξω . 
ᾠχόμεθ’ ἔς τε Πύλον καὶ Νέστορα , ποιμένα λαῶν · 
δεξάμενος δέ με κεῖνος ἐν ὑψηλοῖσι δόμοισιν ἐνδυκέως ἐφίλει , ὡς εἴ τε πατὴρ ἑὸν υἱὸν ἐλθόντα χρόνιον νέον ἄλλοθεν · ὣς ἐμὲ κεῖνος ἐνδυκέως ἐκόμιζε σὺν υἱάσι κυδαλίμοισιν . 
αὐτὰρ Ὀδυσσῆος ταλασίφρονος οὔ ποτ’ ἔφασκεν , ζωοῦ οὐδὲ θανόντος , ἐπιχθονίων τευ ἀκοῦσαι · 
ἀλλά μ’ ἐς Ἀτρεΐδην , δουρικλειτὸν Μενέλαον , ἵπποισι προὔπεμψε καὶ ἅρμασι κολλητοῖσιν . 
ἔνθ’ ἴδον Ἀργείην Ἑλένην , ἧς εἵνεκα πολλὰ 
Ἀργεῖοι Τρῶές τε θεῶν ἰότητι μόγησαν . 
εἴρετο δ’ αὐτίκ’ ἔπειτα βοὴν ἀγαθὸς Μενέλαος ὅττευ χρηΐζων ἱκόμην Λακεδαίμονα δῖαν · 
αὐτὰρ ἐγὼ τῷ πᾶσαν ἀληθείην κατέλεξα · 
καὶ τότε δή με ἔπεσσιν ἀμειβόμενος προσέειπεν · 
“ὢ πόποι , ἦ μάλα δὴ κρατερόφρονος ἀνδρὸς ἐν εὐνῇ ἤθελον εὐνηθῆναι , ἀνάλκιδες αὐτοὶ ἐόντες . 
ὡς δ’ ὁπότ’ ἐν ξυλόχῳ ἔλαφος κρατεροῖο λέοντος νεβροὺς κοιμήσασα νεηγενέας γαλαθηνοὺς κνημοὺς ἐξερέῃσι καὶ ἄγκεα ποιήεντα βοσκομένη , ὁ δ’ ἔπειτα ἑὴν εἰσήλυθεν εὐνήν , ἀμφοτέροισι δὲ τοῖσιν ἀεικέα πότμον ἐφῆκεν , ὣς Ὀδυσεὺς κείνοισιν ἀεικέα πότμον ἐφήσει . 
αἲ γάρ , Ζεῦ τε πάτερ καὶ Ἀθηναίη καὶ Ἄπολλον , τοῖος ἐὼν οἷός ποτ’ ἐϋκτιμένῃ ἐνὶ Λέσβῳ ἐξ ἔριδος Φιλομηλεΐδῃ ἐπάλαισεν ἀναστάς , κὰδ δ’ ἔβαλε κρατερῶς , κεχάροντο δὲ πάντες Ἀχαιοί , τοῖος ἐὼν μνηστῆρσιν ὁμιλήσειεν Ὀδυσσεύς · 
πάντες κ’ ὠκύμοροί τε γενοίατο πικρόγαμοί τε . 
ταῦτα δ’ ἅ μ’ εἰρωτᾷς καὶ λίσσεαι , οὐκ ἂν ἐγώ γε ἄλλα παρὲξ εἴποιμι παρακλιδὸν οὐδ’ ἀπατήσω , ἀλλὰ τὰ μέν μοι ἔειπε γέρων ἅλιος νημερτής , τῶν οὐδέν τοι ἐγὼ κρύψω ἔπος οὐδ’ ἐπικεύσω . 
φῆ μιν ὅ γ’ ἐν νήσῳ ἰδέειν κρατέρ’ ἄλγε’ ἔχοντα , νύμφης ἐν μεγάροισι Καλυψοῦς , ἥ μιν ἀνάγκῃ ἴσχει · ὁ δ’ οὐ δύναται ἣν πατρίδα γαῖαν ἱκέσθαι . 
οὐ γάρ οἱ πάρα νῆες ἐπήρετμοι καὶ ἑταῖροι , οἵ κέν μιν πέμποιεν ἐπ’ εὐρέα νῶτα θαλάσσης” 
“ὣς ἔφατ’ Ἀτρεΐδης , δουρικλειτὸς Μενέλαος . 
ταῦτα τελευτήσας νεόμην · ἔδοσαν δέ μοι οὖρον ἀθάνατοι , τοί μ’ ὦκα φίλην ἐς πατρίδ’ ἔπεμψαν.” ὣς φάτο , τῇ δ’ ἄρα θυμὸν ἐνὶ στήθεσσιν ὄρινε . 
τοῖσι δὲ καὶ μετέειπε Θεοκλύμενος θεοειδής · 
“ὦ γύναι αἰδοίη Λαερτιάδεω Ὀδυσῆος , ἦ τοι ὅ γ’ οὐ σάφα οἶδεν , ἐμεῖο δὲ σύνθεο μῦθον · 
ἀτρεκέως γάρ σοι μαντεύσομαι οὐδ’ ἐπικεύσω · 
ἴστω νῦν Ζεὺς πρῶτα θεῶν , ξενίη τε τράπεζα ἱστίη τ’ Ὀδυσῆος ἀμύμονος , ἣν ἀφικάνω , ὡς ἦ τοι Ὀδυσεὺς ἤδη ἐν πατρίδι γαίῃ , ἥμενος ἢ ἕρπων , τάδε πευθόμενος κακὰ ἔργα , ἔστιν , ἀτὰρ μνηστῆρσι κακὸν πάντεσσι φυτεύει · 
τοῖον ἐγὼν οἰωνὸν ἐϋσσέλμου ἐπὶ νηὸς ἥμενος ἐφρασάμην καὶ Τηλεμάχῳ ἐγεγώνευν.” τὸν δ’ αὖτε προσέειπε περίφρων Πηνελόπεια · 
“αἲ γὰρ τοῦτο , ξεῖνε , ἔπος τετελεσμένον εἴη · 
τῷ κε τάχα γνοίης φιλότητά τε πολλά τε δῶρα ἐξ ἐμεῦ , ὡς ἄν τίς σε συναντόμενος μακαρίζοι.” ὣς οἱ μὲν τοιαῦτα πρὸς ἀλλήλους ἀγόρευον , μνηστῆρες δὲ πάροιθεν Ὀδυσσῆος μεγάροιο δίσκοισιν τέρποντο καὶ αἰγανέῃσιν ἱέντες , ἐν τυκτῷ δαπέδῳ , ὅθι περ πάρος ὕβριν ἔχοντες . 
ἀλλ’ ὅτε δὴ δείπνηστος ἔην καὶ ἐπήλυθε μῆλα πάντοθεν ἐξ ἀγρῶν , οἱ δ’ ἤγαγον οἳ τὸ πάρος περ , καὶ τότε δή σφιν ἔειπε Μέδων · ὃς γάρ ῥα μάλιστα ἥνδανε κηρύκων , καὶ σφιν παρεγίγνετο δαιτί · 
“κοῦροι , ἐπεὶ δὴ πάντες ἐτέρφθητε φρέν’ ἀέθλοις , ἔρχεσθε πρὸς δώμαθ’ , ἵν’ ἐντυνώμεθα δαῖτα · 
οὐ μὲν γάρ τι χέρειον ἐν ὥρῃ δεῖπνον ἑλέσθαι.” ὣς ἔφαθ’ , οἱ δ’ ἀνστάντες ἔβαν πείθοντό τε μύθῳ . 
αὐτὰρ ἐπεί ῥ’ ἵκοντο δόμους εὖ ναιετάοντας , χλαίνας μὲν κατέθεντο κατὰ κλισμούς τε θρόνους τε , οἱ δ’ ἱέρευον ὄϊς μεγάλους καὶ πίονας αἶγας , ἵρευον δὲ σύας σιάλους καὶ βοῦν ἀγελαίην , δαῖτ’ ἐντυνόμενοι . 
τοὶ δ’ ἐξ ἀγροῖο πόλινδε ὠτρύνοντ’ Ὀδυσεύς τ’ ἰέναι καὶ δῖος ὑφορβός . 
τοῖσι δὲ μύθων ἦρχε συβώτης , ὄρχαμος ἀνδρῶν · 
“ξεῖν’ , ἐπεὶ ἂρ δὴ ἔπειτα πόλινδ’ ἰέναι μενεαίνεις σήμερον , ὡς ἐπέτελλεν ἄναξ ἐμός—ἦ σ’ ἂν ἐγώ γε αὐτοῦ βουλοίμην σταθμῶν ῥυτῆρα λιπέσθαι · 
ἀλλὰ τὸν αἰδέομαι καὶ δείδια , μή μοι ὀπίσσω νεικείῃ · χαλεπαὶ δέ τ’ ἀνάκτων εἰσὶν ὁμοκλαί— ἀλλ’ ἄγε νῦν ἴομεν · δὴ γὰρ μέμβλωκε μάλιστα ἦμαρ , ἀτὰρ τάχα τοι ποτὶ ἕσπερα ῥίγιον ἔσται.” τὸν δ’ ἀπαμειβόμενος προσέφη πολύμητις Ὀδυσσεύς · 
“γιγνώσκω , φρονέω · τά γε δὴ νοέοντι κελεύεις . 
ἀλλ’ ἴομεν , σὺ δ’ ἔπειτα διαμπερὲς ἡγεμόνευε . 
δὸς δέ μοι , εἴ ποθί τοι ῥόπαλον τετμημένον ἐστίν , σκηρίπτεσθ’ , ἐπεὶ ἦ φατ’ ἀρισφαλέ’ ἔμμεναι οὐδόν.” ἦ ῥα καὶ ἀμφ’ ὤμοισιν ἀεικέα βάλλετο πήρην , πυκνὰ ῥωγαλέην · ἐν δὲ στρόφος ἦεν ἀορτήρ · 
Εὔμαιος δ’ ἄρα οἱ σκῆπτρον θυμαρὲς ἔδωκε . 
τὼ βήτην , σταθμὸν δὲ κύνες καὶ βώτορες ἄνδρες ῥύατ’ ὄπισθε μένοντες · ὁ δ’ ἐς πόλιν ἦγεν ἄνακτα πτωχῷ λευγαλέῳ ἐναλίγκιον ἠδὲ γέροντι , σκηπτόμενον · τὰ δὲ λυγρὰ περὶ χροῒ εἵματα ἕστο . 
ἀλλ’ ὅτε δὴ στείχοντες ὁδὸν κάτα παιπαλόεσσαν ἄστεος ἐγγὺς ἔσαν καὶ ἐπὶ κρήνην ἀφίκοντο τυκτὴν καλλίροον , ὅθεν ὑδρεύοντο πολῖται , τὴν ποίησ’ Ἴθακος καὶ Νήριτος ἠδὲ Πολύκτωρ · 
ἀμφὶ δ’ ἄρ’ αἰγείρων ὑδατοτρεφέων ἦν ἄλσος , πάντοσε κυκλοτερές , κατὰ δὲ ψυχρὸν ῥέεν ὕδωρ ὑψόθεν ἐκ πέτρης · βωμὸς δ’ ἐφύπερθε τέτυκτο νυμφάων , ὅθι πάντες ἐπιρρέζεσκον ὁδῖται · 
ἔνθα σφέας ἐκίχαν’ υἱὸς Δολίοιο Μελανθεὺς αἶγας ἄγων , αἳ πᾶσι μετέπρεπον αἰπολίοισι , δεῖπνον μνηστήρεσσι · δύω δ’ ἅμ’ ἕποντο νομῆες . 
τοὺς δὲ ἰδὼν νείκεσσεν ἔπος τ’ ἔφατ’ ἔκ τ’ ὀνόμαζεν , ἔκπαγλον καὶ ἀεικές · ὄρινε δὲ κῆρ Ὀδυσῆος · 
“νῦν μὲν δὴ μάλα πάγχυ κακὸς κακὸν ἡγηλάζει , ὡς αἰεὶ τὸν ὁμοῖον ἄγει θεὸς ὡς τὸν ὁμοῖν . 
πῇ δὴ τόνδε μολοβρὸν ἄγεις , ἀμέγαρτε συβῶτα , πτωχὸν ἀνιηρόν δαιτῶν ἀπολυμαντῆρα ; 
ὃς πολλῇς φλιῇσι παραστὰς θλίψεται ὤμους , αἰτίζων ἀκόλους , οὐκ ἄορας οὐδὲ λέβητας · 
τόν κ’ εἴ μοι δοίης σταθμῶν ῥυτῆρα γενέσθαι σηκοκόρον τ’ ἔμεναι θαλλόν τ’ ἐρίφοισι φορῆναι , καί κεν ὀρὸν πίνων μεγάλην ἐπιγουνίδα θεῖτο . 
ἀλλ’ ἐπεὶ οὖν δὴ ἔργα κάκ’ ἔμμαθεν , οὐκ ἐθελήσει ἔργον ἐποίχεσθαι , ἀλλὰ πτώσσων κατὰ δῆμον βούλεται αἰτίζων βόσκειν ἣν γαστέρ’ ἄναλτον . 
ἀλλ’ ἔκ τοι ἐρέω , τὸ δὲ καὶ τετελεσμένον ἔσται · 
αἴ κ’ ἔλθῃ πρὸς δώματ’ Ὀδυσσῆος θείοιο , πολλά οἱ ἀμφὶ κάρη σφέλα ἀνδρῶν ἐκ παλαμάων πλευραὶ ἀποτρίψουσι δόμον κάτα βαλλομένοιο.” ὣς φάτο , καὶ παριὼν λὰξ ἔνθορεν ἀφραδίῃσιν ἰσχίῳ · οὐδέ μιν ἐκτὸς ἀταρπιτοῦ ἐστυφέλιξεν , ἀλλ’ ἔμεν’ ἀσφαλέως · ὁ δὲ μερμήριξεν Ὀδυσσεὺς ἠὲ μεταΐξας ῥοπάλῳ ἐκ θυμὸν ἕλοιτο , ἦ πρὸς γῆν ἐλάσειε κάρη ἀμφουδὶς ἀείρας . 
ἀλλ’ ἐπετόλμησε , φρεσὶ δ’ ἔσχετο · τὸν δὲ συβώτης νείκεσ’ ἐσάντα ἰδών , μέγα δ’ εὔξατο χεῖρας ἀνασχών · 
“νύμφαι κρηναῖαι , κοῦραι Διός , εἴ ποτ’ Ὀδυσσεὺς ὔμμ’ ἐπὶ μηρί’ ἔκηε , καλύψας πίονι δημῷ , ἀρνῶν ἠδ’ ἐρίφων , τόδε μοι κρηήνατ’ ἐέλδωρ , ὡς ἔλθοι μὲν κεῖνος ἀνήρ , ἀγάγοι δέ ἑ δαίμων · 
τῷ κέ τοι ἀγλαΐας γε διασκεδάσειεν ἁπάσας , τὰς νῦν ὑβρίζων φορέεις , ἀλαλήμενος αἰεὶ ἄστυ κάτ’ · αὐτὰρ μῆλα κακοὶ φθείρουσι νομῆες.” τὸν δ’ αὖτε προσέειπε Μελάνθιος , αἰπόλος αἰγῶν · 
“ὢ πόποι , οἶον ἔειπε κύων ὀλοφώϊα εἰδώς , τόν ποτ’ ἐγὼν ἐπὶ νηὸς ἐϋσσέλμοιο μελαίνης ἄξω τῆλ’ Ἰθάκης , ἵνα μοι βίοτον πολὺν ἄλφοι . 
αἲ γὰρ Τηλέμαχον βάλοι ἀργυρότοξος Ἀπόλλων σήμερον ἐν μεγάροις , ἢ ὑπὸ μνηστῆρσι δαμείη , ὡς Ὀδυσῆΐ γε τηλοῦ ἀπώλετο νόστιμον ἦμαρ.” ὣς εἰπὼν τοὺς μὲν λίπεν αὐτοῦ ἦκα κιόντας , αὐτὰρ ὁ βῆ , μάλα δ’ ὦκα δόμους ἵκανεν ἄνακτος . 
αὐτίκα δ’ εἴσω ἴεν , μετὰ δὲ μνηστῆρσι καθῖζεν , ἀντίον Εὐρυμάχου · τὸν γὰρ φιλέεσκε μάλιστα . 
τῷ πάρα μὲν κρειῶν μοῖραν θέσαν οἳ πονέοντο , σῖτον δ’ αἰδοίη ταμίη παρέθηκε φέρουσα ἔδμεναι . 
ἀγχίμολον δ’ Ὀδυσεὺς καὶ δῖος ὑφορβὸς στήτην ἐρχομένω , περὶ δέ σφεας ἤλυθ’ ἰωὴ φόρμιγγος γλαφυρῆς · ἀνὰ γάρ σφισι βάλλετ’ ἀείδειν 
Φήμιος · αὐτὰρ ὁ χειρὸς ἑλὼν προσέειπε συβώτην · 
“Εὔμαῑ , ἦ μάλα δὴ τάδε δώματα κάλ’ Ὀδυσῆος , ῥεῖα δ’ ἀρίγνωτ’ ἐστὶ καὶ ἐν πολλοῖσιν ἰδέσθαι . 
ἐξ ἑτέρων ἕτερ’ ἐστίν , ἐπήσκηται δέ οἱ αὐλὴ τοίχῳ καὶ θριγκοῖσι , θύραι δ’ εὐερκέες εἰσὶ δικλίδες · οὐκ ἄν τίς μιν ἀνὴρ ὑπεροπλίσσαιτο . 
γιγνώσκω δ’ ὅτι πολλοὶ ἐν αὐτῷ δαῖτα τίθενται ἄνδρες , ἐπεὶ κνίση μὲν ἀνήνοθεν , ἐν δέ τε φόρμιγξ ἠπύει , ἣν ἄρα δαιτὶ θεοὶ ποίησαν ἑταίρην.” τὸν δ’ ἀπαμειβόμενος προσέφης , Εὔμαιε συβῶτα · 
“ῥεῖ’ ἔγνως , ἐπεὶ οὐδὲ τά τ’ ἄλλα πέρ ἐσσ’ ἀνοήμων . 
ἀλλ’ ἄγε δὴ φραζώμεθ’ ὅπως ἔσται τάδε ἔργα . 
ἠὲ σὺ πρῶτος ἔσελθε δόμους εὖ ναιετάοντας , δύσεο δὲ μνηστῆρας , ἐγὼ δ’ ὑπολείψομαι αὐτοῦ · 
εἰ δ’ ἐθέλεις , ἐπίμεινον , ἐγὼ δ’ εἶμι προπάροιθε · 
μηδὲ σὺ δηθύνειν , μή τίς σ’ ἔκτοσθε νοήσας ἢ βάλῃ ἢ ἐλάσῃ · τὰ δέ σε φράζεσθαι ἄνωγα.” τὸν δ’ ἠμείβετ’ ἔπειτα πολύτλας δῖος Ὀδυσσεύς · 
γιγνώσκω , φρονέω · τά γε δὴ νοέοντι κελεύεις . 
ἀλλ’ ἔρχευ προπάροιθεν , ἐγὼ δ’ ὑπολείψομαι αὐτοῦ . 
οὐ γάρ τι πληγέων ἀδαήμων οὐδὲ βολάων · 
τολμήεις μοι θυμός , ἐπεὶ κακὰ πολλὰ πέπονθα κύμασι καὶ πολέμῳ · μετὰ καὶ τόδε τοῖσι γενέσθω · 
γαστέρα δ’ οὔ πως ἔστιν ἀποκρύψαι μεμαυῖαν , οὐλομένην , ἣ πολλὰ κάκ’ ἀνθρώποισι δίδωσι , τῆς ἕνεκεν καὶ νῆες ἐΰζυγοι ὁπλίζονται πόντον ἐπ’ ἀτρύγετον , κακὰ δυσμενέεσσι φέρουσαι.” ὣς οἱ μὲν τοιαῦτα πρὸς ἀλλήλους ἀγόρευον · 
ἂν δὲ κύων κεφαλήν τε καὶ οὔατα κείμενος ἔσχεν , 
Ἄργος , Ὀδυσσῆος ταλασίφρονος , ὅν ῥά ποτ’ αὐτὸς θρέψε μέν , οὐδ’ ἀπόνητο , πάρος δ’ εἰς Ἴλιον ἱρὴν ᾤχετο . 
τὸν δὲ πάροιθεν ἀγίνεσκον νέοι ἄνδρες αἶγας ἐπ’ ἀγροτέρας ἠδὲ πρόκας ἠδὲ λαγωούς · 
δὴ τότε κεῖτ’ ἀπόθεστος ἀποιχομένοιο ἄνακτος , ἐν πολλῇ κόπρῳ , ἥ οἱ προπάροιθε θυράων ἡμιόνων τε βοῶν τε ἅλις κέχυτ’ , ὄφρ’ ἂν ἄγοιεν δμῶες Ὀδυσσῆος τέμενος μέγα κοπρήσοντες · 
ἔνθα κύων κεῖτ’ Ἄργος , ἐνίπλειος κυνοραιστέων . 
δὴ τότε γ’ , ὡς ἐνόησεν Ὀδυσσέα ἐγγὺς ἐόντα , οὐρῇ μέν ῥ’ ὅ γ’ ἔσηνε καὶ οὔατα κάββαλεν ἄμφω , ἆσσον δ’ οὐκέτ’ ἔπειτα δυνήσατο οἷο ἄνακτος ἐλθέμεν · αὐτὰρ ὁ νόσφιν ἰδὼν ἀπομόρξατο δάκρυ , ῥεῖα λαθὼν Εὔμαιον , ἄφαρ δ’ ἐρεείνετο μύθῳ · 
“Εὔμαῑ , ἦ μάλα θαῦμα , κύων ὅδε κεῖτ’ ἐνὶ κόπρῳ . 
καλὸς μὲν δέμας ἐστίν , ἀτὰρ τόδε γ’ οὐ σάφα οἶδα , εἰ δὴ καὶ ταχὺς ἔσκε θέειν ἐπὶ εἴδεϊ τῷδε , ἦ αὔτως οἷοί τε τραπεζῆες κύνες ἀνδρῶν γίγνοντ’ · ἀγλαΐης δ’ ἕνεκεν κομέουσιν ἄνακτες.” τὸν δ’ ἀπαμειβόμενος προσέφης , Εὔμαιε συβῶτα · 
“καὶ λίην ἀνδρός γε κύων ὅδε τῆλε θανόντος . 
εἰ τοιόσδ’ εἴη ἠμὲν δέμας ἠδὲ καὶ ἔργα , οἷόν μιν Τροίηνδε κιὼν κατέλειπεν Ὀδυσσεύς , αἶψά κε θηήσαιο ἰδὼν ταχυτῆτα καὶ ἀλκήν . 
οὐ μὲν γάρ τι φύγεσκε βαθείης βένθεσιν ὕλης κνώδαλον , ὅττι δίοιτο · καὶ ἴχνεσι γὰρ περιῄδη · 
νῦν δ’ ἔχεται κακότητι , ἄναξ δέ οἱ ἄλλοθι πάτρης ὤλετο , τὸν δὲ γυναῖκες ἀκηδέες οὐ κομέουσι . 
δμῶες δ’ , εὖτ’ ἂν μηκέτ’ ἐπικρατέωσιν ἄνακτες , οὐκέτ’ ἔπειτ’ ἐθέλουσιν ἐναίσιμα ἐργάζεσθαι · 
ἥμισυ γάρ τ’ ἀρετῆς ἀποαίνυται εὐρύοπα Ζεὺς ἀνέρος , εὖτ’ ἄν μιν κατὰ δούλιον ἦμαρ ἕλῃσιν.” ὣς εἰπὼν εἰσῆλθε δόμους εὖ ναιετάοντας , βῆ δ’ ἰθὺς μεγάροιο μετὰ μνηστῆρας ἀγαυούς . 
Ἄργον δ’ αὖ κατὰ μοῖρ’ ἔλαβεν μέλανος θανάτοιο , αὐτίκ’ ἰδόντ’ Ὀδυσῆα ἐεικοστῷ ἐνιαυτῷ . 
τὸν δὲ πολὺ πρῶτος ἴδε Τηλέμαχος θεοειδὴς ἐρχόμενον κατὰ δῶμα συβώτην , ὦκα δ’ ἔπειτα νεῦσ’ ἐπὶ οἷ καλέσας · ὁ δὲ παπτήνας ἕλε δίφρον κείμενον , ἔνθα τε δαιτρὸς ἐφίζεσκε κρέα πολλὰ δαιόμενος μνηστῆρσι δόμον κάτα δαινυμένοισι · 
τὸν κατέθηκε φέρων πρὸς Τηλεμάχοιο τράπεζαν ἀντίον , ἔνθα δ’ ἄρ’ αὐτὸς ἐφέζετο · τῷ δ’ ἄρα κῆρυξ μοῖραν ἑλὼν ἐτίθει κανέου τ’ ἐκ σῖτον ἀείρας . 
ἀγχίμολον δὲ μετ’ αὐτὸν ἐδύσετο δώματ’ Ὀδυσσεύς , πτωχῷ λευγαλέῳ ἐναλίγκιος ἠδὲ γέροντι , σκηπτόμενος · τὰ δὲ λυγρὰ περὶ χροΐ εἵματα ἕστο . 
ἷζε δ’ ἐπὶ μελίνου οὐδοῦ ἔντοσθε θυράων , κλινάμενος σταθμῷ κυπαρισσίνῳ , ὅν ποτε τέκτων ξέσσεν ἐπισταμένως καὶ ἐπὶ στάθμην ἴθυνεν . 
Τηλέμαχος δ’ ἐπὶ οἷ καλέσας προσέειπε συβώτην , ἄρτον τ’ οὖλον ἑλὼν περικαλλέος ἐκ κανέοιο καὶ κρέας , ὥς οἱ χεῖρες ἐχάνδανον ἀμφιβαλόντι · 
“δὸς τῷ ξείνῳ ταῦτα φέρων αὐτόν τε κέλευε αἰτίζειν μάλα πάντας ἐποιχόμενον μνηστῆρας · 
αἰδὼς δ’ οὐκ ἀγαθὴ κεχρημένῳ ἀνδρὶ παρεῖναι.” ὣς φάτο , βῆ δὲ συφορβός , ἐπεὶ τὸν μῦθον ἄκουσεν , ἀγχοῦ δ’ ἱστάμενος ἔπεα πτερόεντ’ ἀγόρευε · 
“Τηλέμαχός τοι , ξεῖνε , διδοῖ τάδε , καί σε κελεύει αἰτίζειν μάλα πάντας ἐποιχόμενον μνηστῆρας · 
αἰδῶ δ’ οὐκ ἀγαθήν φησ’ ἔμμεναι ἀνδρὶ προΐκτῃ.” τὸν δ’ ἀπαμειβόμενος προσέφη πολύμητις Ὀδυσσεύς · 
“Ζεῦ ἄνα , Τηλέμαχόν μοι ἐν ἀνδράσιν ὄλβιον εἶναι , καί οἱ πάντα γένοιθ’ ὅσσα φρεσὶν ᾗσι μενοινᾷ.” ἦ ῥα καὶ ἀμφοτέρῃσιν ἐδέξατο καὶ κατέθηκεν αὖθι ποδῶν προπάροιθεν , ἀεικελίης ἐπὶ πήρης , ἤσθιε δ’ ἧος ἀοιδὸς ἐνὶ μεγάροισιν ἄειδεν · 
εὖθ’ ὁ δεδειπνήκειν , ὁ δ’ ἐπαύετο θεῖος ἀοιδός . 
μνηστῆρες δ’ ὁμάδησαν ἀνὰ μέγαρ’ . 
αὐτὰρ Ἀθήνη , ἄγχι παρισταμένη Λαερτιάδην Ὀδυσῆα ὤτρυν’ , ὡς ἂν πύρνα κατὰ μνηστῆρας ἀγείροι , γνοίη θ’ οἵ τινές εἰσιν ἐναίσιμοι οἵ τ’ ἀθέμιστοι · 
ἀλλ’ οὐδ’ ὥς τιν’ ἔμελλ’ ἀπαλεξήσειν κακότητος . 
βῆ δ’ ἴμεν αἰτήσων ἐνδέξια φῶτα ἕκαστον , πάντοσε χεῖρ’ ὀρέγων , ὡς εἰ πτωχὸς πάλαι εἴη . 
οἱ δ’ ἐλεαίροντες δίδοσαν , καὶ ἐθάμβεον αὐτόν , ἀλλήλους τ’ εἴροντο τίς εἴη καὶ πόθεν ἔλθοι . 
τοῖσι δὲ καὶ μετέειπε Μελάνθιος , αἰπόλος αἰγῶν · 
“κέκλυτέ μευ , μνηστῆρες ἀγακλειτῆς βασιλείης , τοῦδε περὶ ξείνου · ἦ γάρ μιν πρόσθεν ὄπωπα . 
ἦ τοι μέν οἱ δεῦρο συβώτης ἡγεμόνευεν , αὐτὸν δ’ οὐ σάφα οἶδα , πόθεν γένος εὔχεται εἶναι.” ὣς ἔφατ’ , Ἀντίνοος δ’ ἔπεσιν νείκεσσε συβώτην · 
“ὦ ἀρίγνωτε συβῶτα , τίη δὲ σὺ τόνδε πόλινδε ἤγαγες ; 
ἦ οὐχ ἅλις ἧμιν ἀλήμονές εἰσι καὶ ἄλλοι , πτωχοὶ ἀνιηροί , δαιτῶν ἀπολυμαντῆρες ; 
ἦ ὄνοσαι ὅτι τοι βίοτον κατέδουσιν ἄνακτος ἐνθάδ’ ἀγειρόμενοι , σὺ δὲ καὶ προτὶ τόνδ’ ἐκάλεσσας ; ” τὸν δ’ ἀπαμειβόμενος προσέφης , Εὔμαιε συβῶτα · 
“Ἀντίνο’ , οὐ μὲν καλὰ καὶ ἐσθλὸς ἐὼν ἀγορεύεις · 
τίς γὰρ δὴ ξεῖνον καλεῖ ἄλλοθεν αὐτὸς ἐπελθὼν ἄλλον γ’ , εἰ μὴ τῶν οἳ δημιοεργοὶ ἔασι , μάντιν ἢ ἰητῆρα κακῶν ἢ τέκτονα δούρων , ἢ καὶ θέσπιν ἀοιδόν , ὅ κεν τέρπῃσιν ἀείδων ; 
οὗτοι γὰρ κλητοί γε βροτῶν ἐπ’ ἀπείρονα γαῖαν · 
πτωχὸν δ’ οὐκ ἄν τις καλέοι τρύξοντα ἓ αὐτόν . 
ἀλλ’ αἰεὶ χαλεπὸς περὶ πάντων εἶς μνηστήρων δμωσὶν Ὀδυσσῆος , πέρι δ’ αὖτ’ ἐμοί · αὐτὰρ ἐγώ γε οὐκ ἀλέγω , ἧός μοι ἐχέφρων Πηνελόπεια ζώει ἐνὶ μεγάροις καὶ Τηλέμαχος θεοειδής.” τὸν δ’ αὖ Τηλέμαχος πεπνυμένος ἀντίον ηὔδα · 
“σίγα , μή μοι τοῦτον ἀμείβεο πολλὰ ἔπεσσιν · 
Ἀντίνοος δ’ εἴωθε κακῶς ἐρεθιζέμεν αἰεὶ μύθοισιν χαλεποῖσιν , ἐποτρύνει δὲ καὶ ἄλλους.” ἦ ῥα καὶ Ἀντίνοον ἔπεα πτερόεντα προσηύδα · 
“Ἀντίνο’ , ἦ μευ καλὰ πατὴρ ὣς κήδεαι υἷος , ὃς τὸν ξεῖνον ἄνωγας ἀπὸ μεγάροιο διέσθαι μύθῳ ἀναγκαίῳ · μὴ τοῦτο θεὸς τελέσειε . 
δός οἱ ἑλών · οὔ τοι φθονέω · κέλομαι γὰρ ἐγώ γε · 
μήτ’ οὖν μητέρ’ ἐμὴν ἅζευ τό γε μήτε τιν’ ἄλλον δμώων , οἳ κατὰ δώματ’ Ὀδυσσῆος θείοιο . 
ἀλλ’ οὔ τοι τοιοῦτον ἐνὶ στήθεσσι νόημα · 
αὐτὸς γὰρ φαγέμεν πολὺ βούλεαι ἢ δόμεν ἄλλῳ.” τὸν δ’ αὖτ’ Ἀντίνοος ἀπαμειβόμενος προσέειπε · 
“Τηλέμαχ’ ὑψαγόρη , μένος ἄσχετε , ποῖον ἔειπες . 
εἴ οἱ τόσσον ἅπαντες ὀρέξειαν μνηστῆρες , καί κέν μιν τρεῖς μῆνας ἀπόπροθεν οἶκος ἐρύκοι.” ὣς ἄρ’ ἔφη , καὶ θρῆνυν ἑλὼν ὑπέφηνε τραπέζης κείμενον , ᾧ ῥ’ ἔπεχεν λιπαροὺς πόδας εἰλαπινάζων · 
οἱ δ’ ἄλλοι πάντες δίδοσαν , πλῆσαν δ’ ἄρα πήρην σίτου καὶ κρειῶν · τάχα δὴ καὶ ἔμελλεν Ὀδυσσεὺς αὖτις ἐπ’ οὐδὸν ἰὼν προικὸς γεύσεσθαι Ἀχαιῶν · 
στῆ δὲ παρ’ Ἀντίνοον , καί μιν πρὸς μῦθον ἔειπε · 
“δός , φίλος · οὐ μέν μοι δοκέεις ὁ κάκιστος Ἀχαιῶν ἔμμεναι , ἀλλ’ ὤριστος , ἐπεὶ βασιλῆϊ ἔοικας . 
τῷ σε χρὴ δόμεναι καὶ λώϊον ἠέ περ ἄλλοι σίτου · ἐγὼ δέ κέ σε κλείω κατ’ ἀπείρονα γαῖαν . 
καὶ γὰρ ἐγώ ποτε οἶκον ἐν ἀνθρώποισιν ἔναιον ὄλβιος ἀφνειὸν καὶ πολλάκι δόσκον ἀλήτῃ , τοίῳ ὁποῖος ἔοι καὶ ὅτευ κεχρημένος ἔλθοι · 
ἦσαν δὲ δμῶες μάλα μυρίοι ἄλλα τε πολλὰ οἷσίν τ’ εὖ ζώουσι καὶ ἀφνειοὶ καλέονται . 
ἀλλὰ Ζεὺς ἀλάπαξε Κρονίων—ἤθελε γάρ που— ὅς μ’ ἅμα ληϊστῆρσι πολυπλάγκτοισιν ἀνῆκεν 
Αἴγυπτόνδ’ ἰέναι , δολιχὴν ὁδόν , ὄφρ’ ἀπολοίμην . 
στῆσα δ’ ἐν Αἰγύπτῳ ποταμῷ νέας ἀμφιελίσσας . 
ἔνθ’ ἦ τοι μὲν ἐγὼ κελόμην ἐρίηρας ἑταίρους αὐτοῦ πὰρ νήεσσι μένειν καὶ νῆας ἔρυσθαι , ὀπτῆρας δὲ κατὰ σκοπιὰς ὤτρυνα νέεσθαι . 
οἱ δ’ ὕβρει εἴξαντες , ἐπισπόμενοι μένεϊ σφῷ , αἶψα μάλ’ Αἰγυπτίων ἀνδρῶν περικαλλέας ἀγροὺς πόρθεον , ἐκ δὲ γυναῖκας ἄγον καὶ νήπια τέκνα , αὐτούς τ’ ἔκτεινον · τάχα δ’ ἐς πόλιν ἵκετ’ ἀϋτή . 
οἱ δὲ βοῆς ἀΐοντες ἅμ’ ἠοῖ φαινομένηφιν ἦλθον · πλῆτο δὲ πᾶν πεδίον πεζῶν τε καὶ ἵππων χαλκοῦ τε στεροπῆς · ἐν δὲ Ζεὺς τερπικέραυνος φύζαν ἐμοῖς ἑτάροισι κακὴν βάλεν , οὐδέ τις ἔτλη στῆναι ἐναντίβιον · περὶ γὰρ κακὰ πάντοθεν ἔστη . 
ἔνθ’ ἡμέων πολλοὺς μὲν ἀπέκτανον ὀξέϊ χαλκῷ , τοὺς δ’ ἄναγον ζωούς , σφίσιν ἐργάζεσθαι ἀνάγκῃ . 
αὐτὰρ ἔμ’ ἐς Κύπρον ξείνῳ δόσαν ἀντιάσαντι , 
Δμήτορι Ἰασίδῃ , ὃς Κύπρου ἶφι ἄνασσεν · 
ἔνθεν δὴ νῦν δεῦρο τόδ’ ἵκω πήματα πάσχων.” τὸν δ’ αὖτ’ Ἀντίνοος ἀπαμείβετο φώνησέν τε · 
“τίς δαίμων τόδε πῆμα προσήγαγε , δαιτὸς ἀνίην ; 
στῆθ’ οὕτως ἐς μέσσον , ἐμῆς ἀπάνευθε τραπέζης , μὴ τάχα πικρὴν Αἴγυπτον καὶ Κύπρον ἵκηαι · 
ὥς τις θαρσαλέος καὶ ἀναιδής ἐσσι προΐκτης . 
ἑξείης πάντεσσι παρίστασαι · οἱ δὲ διδοῦσι μαψιδίως , ἐπεὶ οὔ τις ἐπίσχεσις οὐδ’ ἐλεητὺς ἀλλοτρίων χαρίσασθαι , ἐπεὶ πάρα πολλὰ ἑκάστῳ.” τὸν δ’ ἀναχωρήσας προσέφη πολύμητις Ὀδυσσεύς · 
“ὢ πόποι , οὐκ ἄρα σοί γ’ ἐπὶ εἴδεϊ καὶ φρένες ἦσαν · 
οὐ σύ γ’ ἂν ἐξ οἴκου σῷ ἐπιστάτῃ οὐδ’ ἅλα δοίης , ὃς νῦν ἀλλοτρίοισι παρήμενος οὔ τί μοι ἔτλης σίτου ἀποπροελὼν δόμεναι · τὰ δὲ πολλὰ πάρεστιν.” ὣς ἔφατ’ , Ἀντίνοος δ’ ἐχολώσατο κηρόθι μᾶλλον , καί μιν ὑπόδρα ἰδὼν ἔπεα πτερόεντα προσηύδα · 
“νῦν δή σ’ οὐκέτι καλὰ διὲκ μεγάροιό γ’ ὀΐω ἂψ ἀναχωρήσειν , ὅτε δὴ καὶ ὀνείδεα βάζεις.” ὣς ἄρ’ ἔφη , καὶ θρῆνυν ἑλὼν βάλε δεξιὸν ὦμον , πρυμνότατον κατὰ νῶτον · ὁ δ’ ἐστάθη ἠΰτε πέτρη ἔμπεδον , οὐδ’ ἄρα μιν σφῆλεν βέλος Ἀντινόοιο , ἀλλ’ ἀκέων κίνησε κάρη , κακὰ βυσσοδομεύων . 
ἂψ δ’ ὅ γ’ ἐπ’ οὐδὸν ἰὼν κατ’ ἄρ’ ἕζετο , κὰδ δ’ ἄρα πήρην θῆκεν ἐϋπλείην , μετὰ δὲ μνηστῆρσιν ἔειπε · 
“κέκλυτέ μευ , μνηστῆρες ἀγακλειτῆς βασιλείης , ὄφρ’ εἴπω τά με θυμὸς ἐνὶ στήθεσσι κελεύει . 
οὐ μὰν οὔτ’ ἄχος ἐστὶ μετὰ φρεσὶν οὔτε τι πένθος , ὁππότ’ ἀνὴρ περὶ οἷσι μαχειόμενος κτεάτεσσι βλήεται , ἢ περὶ βουσὶν ἢ ἀργεννῇς ὀΐεσσιν · 
αὐτὰρ ἔμ’ Ἀντίνοος βάλε γαστέρος εἵνεκα λυγρῆς , οὐλομένης , ἣ πολλὰ κάκ’ ἀνθρώποισι δίδωσιν . 
ἀλλ’ εἴ που πτωχῶν γε θεοὶ καὶ Ἐρινύες εἰσίν , 
Ἀντίνοον πρὸ γάμοιο τέλος θανάτοιο κιχείη.” τὸν δ’ αὖτ’ Ἀντίνοος προσέφη , Εὐπείθεος υἱός · 
“ἔσθῑ ἕκηλος , ξεῖνε , καθήμενος , ἢ ἄπιθ’ ἄλλῃ , μή σε νέοι διὰ δώματ’ ἐρύσσωσ’ , οἷ’ ἀγορεύεις , ἢ ποδὸς ἢ καὶ χειρός , ἀποδρύψωσι δὲ πάντα.” ὣς ἔφαθ’ , οἱ δ’ ἄρα πάντες ὑπερφιάλως νεμέσησαν · 
ὧδε δέ τις εἴπεσκε νέων ὑπερηνορεόντων · 
“Ἀντίνο’ , οὐ μὲν κάλ’ ἔβαλες δύστηνον ἀλήτην , οὐλόμεν’ , εἰ δή πού τις ἐπουράνιος θεός ἐστιν . 
καί τε θεοὶ ξείνοισιν ἐοικότες ἀλλοδαποῖσι , παντοῖοι τελέθοντες , ἐπιστρωφῶσι πόληας , ἀνθρώπων ὕβριν τε καὶ εὐνομίην ἐφορῶντες.” ὣς ἄρ’ ἔφαν μνηστῆρες , ὁ δ’ οὐκ ἐμπάζετο μύθων . 
Τηλέμαχος δ’ ἐν μὲν κραδίῃ μέγα πένθος ἄεξε βλημένου , οὐδ’ ἄρα δάκρυ χαμαὶ βάλεν ἐκ βλεφάροιϊν , ἀλλ’ ἀκέων κίνησε κάρη , κακὰ βυσσοδομεύων . 
τοῦ δ’ ὡς οὖν ἤκουσε περίφρων Πηνελόπεια βλημένου ἐν μεγάρῳ , μετ’ ἄρα δμῳῇσιν ἔειπεν · 
“αἴθ’ οὕτως αὐτόν σε βάλοι κλυτότοξος Ἀπόλλων.” τὴν δ’ αὖτ’ Εὐρυνόμη ταμίη πρὸς μῦθον ἔειπεν · 
“εἰ γὰρ ἐπ’ ἀρῇσιν τέλος ἡμετέρῃσι γένοιτο · 
οὐκ ἄν τις τούτων γε ἐΰθρονον Ἠῶ ἵκοιτο.” τὴν δ’ αὖτε προσέειπε περίφρων Πηνελόπεια · 
“μαῖ’ , ἐχθροὶ μὲν πάντες , ἐπεὶ κακὰ μηχανόωνται · 
Ἀντίνοος δὲ μάλιστα μελαίνῃ κηρὶ ἔοικε . 
ξεῖνός τις δύστηνος ἀλητεύει κατὰ δῶμα ἀνέρας αἰτίζων · ἀχρημοσύνη γὰρ ἀνώγει · 
ἔνθ’ ἄλλοι μὲν πάντες ἐνέπλησάν τ’ ἔδοσάν τε , οὗτος δὲ θρήνυι πρυμνὸν βάλε δεξιὸν ὦμον.” ἡ μὲν ἄρ’ ὣς ἀγόρευε μετὰ δμῳῇσι γυναιξίν , ἡμένη ἐν θαλάμῳ · ὁ δ’ ἐδείπνεε δῖος Ὀδυσσεύς · 
ἡ δ’ ἐπὶ οἷ καλέσασα προσηύδα δῖον ὑφορβόν · 
“ἔρχεο , δῖ’ Εὔμαιε , κιὼν τὸν ξεῖνον ἄνωχθι ἐλθέμεν , ὄφρα τί μιν προσπτύξομαι ἠδ’ ἐρέωμαι εἴ που Ὀδυσσῆος ταλασίφρονος ἠὲ πέπυσται ἢ ἴδεν ὀφθαλμοῖσι · πολυπλάγκτῳ γὰρ ἔοικε.” τὴν δ’ ἀπαμειβόμενος προσέφης , Εὔμαιε συβῶτα 
“εἰ γάρ τοι , βασίλεια , σιωπήσειαν Ἀχαιοί · 
οἷ’ ὅ γε μυθεῖται , θέλγοιτό κέ τοι φίλον ἦτορ . 
τρεῖς γὰρ δή μιν νύκτας ἔχον , τρία δ’ ἤματ’ ἔρυξα ἐν κλισίῃ · πρῶτον γὰρ ἔμ’ ἵκετο νηὸς ἀποδράς · 
ἀλλ’ οὔ πω κακότητα διήνυσεν ἣν ἀγορεύων . 
ὡς δ’ ὅτ’ ἀοιδὸν ἀνὴρ ποτιδέρκεται , ὅς τε θεῶν ἒξ ἀείδει δεδαὼς ἔπε’ ἱμερόεντα βροτοῖσι , τοῦ δ’ ἄμοτον μεμάασιν ἀκουέμεν , ὁππότ’ ἀείδῃ · 
ὣς ἐμὲ κεῖνος ἔθελγε παρήμενος ἐν μεγάροισι . 
φησὶ δ’ Ὀδυσσῆος ξεῖνος πατρώϊος εἶναι , 
Κρήτῃ ναιετάων , ὅθι Μίνωος γένος ἐστίν . 
ἔνθεν δὴ νῦν δεῦρο τόδ’ ἵκετο πήματα πάσχων , προπροκυλινδόμενος · στεῦται δ’ Ὀδυσῆος ἀκοῦσαι , ἀγχοῦ , Θεσπρωτῶν ἀνδρῶν ἐν πίονι δήμῳ , ζωοῦ · πολλὰ δ’ ἄγει κειμήλια ὅνδε δόμονδε.” τὸν δ’ αὖτε προσέειπε περίφρων Πηνελόπεια · 
“ἔρχεο , δεῦρο κάλεσσον , ἵν’ ἀντίον αὐτὸς ἐνίσπῃ . 
οὗτοι δ’ ἠὲ θύρῃσι καθήμενοι ἑψιαάσθων . 
ἢ αὐτοῦ κατὰ δώματ’ , ἐπεί σφισι θυμὸς ἐΰφρων . 
αὐτῶν μὲν γὰρ κτήματ’ ἀκήρατα κεῖτ’ ἐνὶ οἴκῳ , σῖτος καὶ μέθυ ἡδύ · τὰ μὲν οἰκῆες ἔδουσιν , οἱ δ’ εἰς ἡμέτερον πωλεύμενοι ἤματα πάντα , βοῦς ἱερεύοντες καὶ ὄϊς καὶ πίονας αἶγας , εἰλαπινάζουσιν πίνουσί τε αἴθοπα οἶνον , μαψιδίως · τὰ δὲ πολλὰ κατάνεται . 
οὐ γὰρ ἔπ’ ἀνήρ , οἷος Ὀδυσσεὺς ἔσκεν , ἀρὴν ἀπὸ οἴκου ἀμῦναι . 
εἰ δ’ Ὀδυσεὺς ἔλθοι καὶ ἵκοιτ’ ἐς πατρίδα γαῖαν , αἶψά κε σὺν ᾧ παιδὶ βίας ἀποτίσεται ἀνδρῶν.” ὣς φάτο , Τηλέμαχος δὲ μέγ’ ἔπταρεν , ἀμφὶ δὲ δῶμα σμερδαλέον κονάβησε · γέλασσε δὲ Πηνελόπεια , αἶψα δ’ ἄρ’ Εὔμαιον ἔπεα πτερόεντα προσηύδα · 
“ἔρχεό μοι , τὸν ξεῖνον ἐναντίον ὧδε κάλεσσον . 
οὐχ ὁράᾳς ὅ μοι υἱὸς ἐπέπταρε πᾶσιν ἔπεσσι ; 
τῷ κε καὶ οὐκ ἀτελὴς θάνατος μνηστῆρσι γένοιτο πᾶσι μάλ’ , οὐδέ κέ τις θάνατον καὶ κῆρας ἀλύξει . 
ἄλλο δέ τοι ἐρέω , σὺ δ’ ἐνὶ φρεσὶ βάλλεο σῇσιν · 
αἴ κ’ αὐτὸν γνώω νημερτέα πάντ’ ἐνέποντα , ἕσσω μιν χλαῖνάν τε χιτῶνά τε , εἵματα καλά.” ὣς φάτο , βῆ δὲ συφορβός , ἐπεὶ τὸν μῦθον ἄκουσεν · 
ἀγχοῦ δ’ ἱστάμενος ἔπεα πτερόεντα προσηύδα · 
“ξεῖνε πάτερ , καλέει σε περίφρων Πηνελόπεια , μήτηρ Τηλεμάχοιο · μεταλλῆσαί τί ἑ θυμὸς ἀμφὶ πόσει κέλεται , καὶ κήδεά περ πεπαθυίῃ . 
εἰ δέ κέ σε γνώῃ νημερτέα πάντ’ ἐνέποντα , ἕσσει σε χλαῖνάν τε χιτῶνά τε , τῶν σὺ μάλιστα χρηΐζεις · σῖτον δὲ καὶ αἰτίζων κατὰ δῆμον γαστέρα βοσκήσεις · δώσει δέ τοι ὅς κ’ ἐθέλῃσι.” τὸν δ’ αὖτε προσέειπε πολύτλας δῖος Ὀδυσσεύς · 
“Εὔμαῑ , αἶψά κ’ ἐγὼ νημερτέα πάντ’ ἐνέποιμι κούρῃ Ἰκαρίοιο , περίφρονι Πηνελοπείῃ · 
οἶδα γὰρ εὖ περὶ κείνου , ὁμὴν δ’ ἀνεδέγμεθ’ ὀϊζύν . 
ἀλλὰ μνηστήρων χαλεπῶν ὑποδείδῑ ὅμιλον , τῶν ὕβρις τε βίη τε σιδήρεον οὐρανὸν ἵκει . 
καὶ γὰρ νῦν , ὅτε μ’ οὗτος ἀνὴρ κατὰ δῶμα κιόντα οὔ τι κακὸν ῥέξαντα βαλὼν ὀδύνῃσιν ἔδωκεν , οὔτε τι Τηλέμαχος τό γ’ ἐπήρκεσεν οὔτε τις ἄλλος . 
τῷ νῦν Πηνελόπειαν ἐνὶ μεγάροισιν ἄνωχθι μεῖναι , ἐπειγομένην περ , ἐς ἠέλιον καταδύντα · 
καὶ τότε μ’ εἰρέσθω πόσιος πέρι νόστιμον ἦμαρ , ἀσσοτέρω καθίσασα παραὶ πυρί · εἵματα γάρ τοι λύγρ’ ἔχω · οἶσθα καὶ αὐτός , ἐπεί σε πρῶθ’ ἱκέτευσα.” ὣς φάτο , βῆ δὲ συφορβός , ἐπεὶ τὸν μῦθον ἄκουσε . 
τὸν δ’ ὑπὲρ οὐδοῦ βάντα προσηύδα Πηνελόπεια · 
“οὐ σύ γ’ ἄγεις , Εὔμαιε · τί τοῦτ’ ἐνόησεν ἀλήτης ; 
ἦ τινά που δείσας ἐξαίσιον ἦε καὶ ἄλλως αἰδεῖται κατὰ δῶμα ; 
κακὸς δ’ αἰδοῖος ἀλήτης.” τὴν δ’ ἀπαμειβόμενος προσέφης , Εὔμαιε συβῶτα · 
“μυθεῖται κατὰ μοῖραν , ἅ πέρ κ’ οἴοιτο καὶ ἄλλος , ὕβριν ἀλυσκάζων ἀνδρῶν ὑπερηνορεόντων . 
ἀλλά σε μεῖναι ἄνωγεν ἐς ἠέλιον καταδύντα . 
καὶ δὲ σοὶ ὧδ’ αὐτῇ πολὺ κάλλιον , ὦ βασίλεια , οἴην πρὸς ξεῖνον φάσθαι ἔπος ἠδ’ ἐπακοῦσαι.” τὸν δ’ αὖτε προσέειπε περίφρων Πηνελόπεια · 
“οὐκ ἄφρων ὁ ξεῖνος · ὀΐεται , ὥς περ ἂν εἴη · 
οὐ γάρ πού τινες ὧδε καταθνητῶν ἀνθρώπων ἀνέρες ὑβρίζοντες ἀτάσθαλα μηχανόωνται.” ἡ μὲν ἄρ’ ὣς ἀγόρευεν , ὁ δ’ ᾤχετο δῖος ὑφορβὸς μνηστήρων ἐς ὅμιλον , ἐπεὶ διεπέφραδε πάντα . 
αἶψα δὲ Τηλέμαχον ἔπεα πτερόεντα προσηύδα , ἄγχι σχὼν κεφαλήν , ἵνα μὴ πευθοίαθ’ οἱ ἄλλοι · 
“ὦ φίλ’ , ἐγὼ μὲν ἄπειμι , σύας καὶ κεῖνα φυλάξων , σὸν καὶ ἐμὸν βίοτον · σοὶ δ’ ἐνθάδε πάντα μελόντων . 
αὐτὸν μέν σε πρῶτα σάω , καὶ φράζεο θυμῷ μή τι πάθῃς · πολλοὶ δὲ κακὰ φρονέουσιν Ἀχαιῶν , τοὺς Ζεὺς ἐξολέσειε πρὶν ἡμῖν πῆμα γενέσθαι.” τὸν δ’ αὖ Τηλέμαχος πεπνυμένος ἀντίον ηὔδα · 
“ἔσσεται οὕτως , ἄττα · σὺ δ’ ἔρχεο δειελιήσας · 
ἠῶθεν δ’ ἰέναι καὶ ἄγειν ἱερήϊα καλά · 
αὐτὰρ ἐμοὶ τάδε πάντα καὶ ἀθανάτοισι μελήσει.” ὣς φάθ’ , ὁ δ’ αὖτις ἄρ’ ἕζετ’ ἐϋξέστου ἐπὶ δίφρου , πλησάμενος δ’ ἄρα θυμὸν ἐδητύος ἠδὲ ποτῆτος βῆ ῥ’ ἴμεναι μεθ’ ὕας , λίπε δ’ ἕρκεά τε μέγαρόν τε , πλεῖον δαιτυμόνων · οἱ δ’ ὀρχηστυῖ καὶ ἀοιδῇ τέρποντ’ · ἤδη γὰρ καὶ ἐπήλυθε δείελον ἦμαρ . 
ἦλθε δ’ ἐπὶ πτωχὸς πανδήμιος , ὃς κατὰ ἄστυ πτωχεύεσκ’ Ἰθάκης , μετὰ δ’ ἔπρεπε γαστέρι μάργῃ ἀζηχὲς φαγέμεν καὶ πιέμεν · οὐδέ οἱ ἦν ἲς οὐδὲ βίη , εἶδος δὲ μάλα μέγας ἦν ὁράασθαι . 
Ἀρναῖος δ’ ὄνομ’ ἔσκε · τὸ γὰρ θέτο πότνια μήτηρ ἐκ γενετῆς · Ἶρον δὲ νέοι κίκλησκον ἅπαντες , οὕνεκ’ ἀπαγγέλλεσκε κιών , ὅτε πού τις ἀνώγοι · 
ὅς ῥ’ ἐλθὼν Ὀδυσῆα διώκετο οἷο δόμοιο , καί μιν νεικείων ἔπεα πτερόεντα προσηύδα · 
“εἶκε , γέρον , προθύρου , μὴ δὴ τάχα καὶ ποδὸς ἕλκῃ . 
οὐκ ἀΐεις ὅτι δή μοι ἐπιλλίζουσιν ἅπαντες , ἑλκέμεναι δὲ κέλονται ; 
ἐγὼ δ’ αἰσχύνομαι ἔμπης . 
ἀλλ’ ἄνα , μὴ τάχα νῶϊν ἔρις καὶ χερσὶ γένηται.” τὸν δ’ ἄρ’ ὑπόδρα ἰδὼν προσέφη πολύμητις Ὀδυσσεύς · 
“δαιμόνῑ , οὔτε τί σε ῥέζω κακὸν οὔτ’ ἀγορεύω , οὔτε τινὰ φθονέω δόμεναι καὶ πόλλ’ ἀνελόντα . 
οὐδὸς δ’ ἀμφοτέρους ὅδε χείσεται , οὐδέ τί σε χρὴ ἀλλοτρίων φθονέειν · δοκέεις δέ μοι εἶναι ἀλήτης ὥς περ ἐγών , ὄλβον δὲ θεοὶ μέλλουσιν ὀπάζειν . 
χερσὶ δὲ μή τι λίην προκαλίζεο , μή με χολώσῃς , μή σε γέρων περ ἐὼν στῆθος καὶ χείλεα φύρσω αἵματος · ἡσυχίη δ’ ἂν ἐμοὶ καὶ μᾶλλον ἔτ’ εἴη αὔριον · οὐ μὲν γάρ τί σ’ ὑποστρέψεσθαι ὀΐω δεύτερον ἐς μέγαρον Λαερτιάδεω Ὀδυσῆος.” τὸν δὲ χολωσάμενος προσεφώνεεν Ἶρος ἀλήτης · 
“ὢ πόποι , ὡς ὁ μολοβρὸς ἐπιτροχάδην ἀγορεύει , γρηῒ καμινοῖ ἶσος · ὃν ἂν κακὰ μητισαίμην κόπτων ἀμφοτέρῃσι , χαμαὶ δέ κε πάντας ὀδόντας γναθμῶν ἐξελάσαιμι συὸς ὣς ληϊβοτείρης . 
ζῶσαι νῦν , ἵνα πάντες ἐπιγνώωσι καὶ οἵδε μαρναμένους · πῶς δ’ ἂν σὺ νεωτέρῳ ἀνδρὶ μάχοιο ; ” ὣς οἱ μὲν προπάροιθε θυράων ὑψηλάων οὐδοῦ ἔπι ξεστοῦ πανθυμαδὸν ὀκριόωντο . 
τοῖϊν δὲ ξυνέηχ’ ἱερὸν μένος Ἀντινόοιο , ἡδὺ δ’ ἄρ’ ἐκγελάσας μετεφώνει μνηστήρεσσιν · 
“ὦ φίλοι , οὐ μέν πώ τι πάρος τοιοῦτον ἐτύχθη , οἵην τερπωλὴν θεὸς ἤγαγεν ἐς τόδε δῶμα . 
ὁ ξεῖνός τε καὶ Ἶρος ἐρίζετον ἀλλήλοιϊν χερσὶ μαχέσσασθαι · ἀλλὰ ξυνελάσσομεν ὦκα.” ὣς ἔφαθ’ , οἱ δ’ ἄρα πάντες ἀνήϊξαν γελόωντες , ἀμφὶ δ’ ἄρα πτωχοὺς κακοείμονας ἠγερέθοντο . 
τοῖσιν δ’ Ἀντίνοος μετέφη , Εὐπείθεος υἱός · 
“κέκλυτέ μευ , μνηστῆρες ἀγήνορες , ὄφρα τι εἴπω . 
γαστέρες αἵδ’ αἰγῶν κέατ’ ἐν πυρί , τὰς ἐπὶ δόρπῳ κατθέμεθα κνίσης τε καὶ αἵματος ἐμπλήσαντες · 
ὁππότερος δέ κε νικήσῃ κρείσσων τε γένηται , τάων ἥν κ’ ἐθέλῃσιν ἀναστὰς αὐτὸς ἑλέσθω · 
αἰεὶ αὖθ’ ἡμῖν μεταδαίσεται , οὐδέ τιν’ ἄλλον πτωχὸν ἔσω μίσγεσθαι ἐάσομεν αἰτήσοντα.” ὣς ἔφατ’ Ἀντίνοος , τοῖσιν δ’ ἐπιήνδανε μῦθος . 
τοῖς δὲ δολοφρονέων μετέφη πολύμητις Ὀδυσσεύς · 
“ὦ φίλοι , οὔ πως ἔστι νεωτέρῳ ἀνδρὶ μάχεσθαι ἄνδρα γέροντα , δύῃ ἀρημένον · ἀλλά με γαστὴρ ὀτρύνει κακοεργός , ἵνα πληγῇσι δαμείω . 
ἀλλ’ ἄγε νῦν μοι πάντες ὀμόσσατε καρτερὸν ὅρκον , μή τις ἐπ’ Ἴρῳ ἦρα φέρων ἐμὲ χειρὶ βαρείῃ πλήξῃ ἀτασθάλλων , τούτῳ δέ με ἶφι δαμάσσῃ.” ὣς ἔφαθ’ , οἱ δ’ ἄρα πάντες ἀπώμνυον ὡς ἐκέλευεν . 
αὐτὰρ ἐπεί ῥ’ ὄμοσάν τε τελεύτησάν τε τὸν ὅρκον , τοῖς δ’ αὖτις μετέειφ’ ἱερὴ ἲς Τηλεμάχοιο · 
“ξεῖν’ , εἴ σ’ ὀτρύνει κραδίη καὶ θυμὸς ἀγήνωρ τοῦτον ἀλέξασθαι , τῶν δ’ ἄλλων μή τιν’ Ἀχαιῶν δείδιθ’ , ἐπεὶ πλεόνεσσι μαχήσεται ὅς κέ σε θείνῃ · 
ξεινοδόκος μὲν ἐγών , ἐπὶ δ’ αἰνεῖτον βασιλῆες , 
Ἀντίνοός τε καὶ Εὐρύμαχος , πεπνυμένω ἄμφω.” ὣς ἔφαθ’ , οἱ δ’ ἄρα πάντες ἐπῄνεον · αὐτὰρ Ὀδυσσεὺς ζώσατο μὲν ῥάκεσιν περὶ μήδεα , φαῖνε δὲ μηροὺς καλούς τε μεγάλους τε , φάνεν δέ οἱ εὐρέες ὦμοι στήθεά τε στιβαροί τε βραχίονες · αὐτὰρ Ἀθήνη ἄγχι παρισταμένη μέλε’ ἤλδανε ποιμένι λαῶν . 
μνηστῆρες δ’ ἄρα πάντες ὑπερφιάλως ἀγάσαντο · 
ὧδε δέ τις εἴπεσκεν ἰδὼν ἐς πλησίον ἄλλον · 
“ἦ τάχα Ἶρος Ἄϊρος ἐπίσπαστον κακὸν ἕξει , οἵην ἐκ ῥακέων ὁ γέρων ἐπιγουνίδα φαίνει.” ὣς ἄρ’ ἔφαν , Ἴρῳ δὲ κακῶς ὠρίνετο θυμός . 
ἀλλὰ καὶ ὣς δρηστῆρες ἄγον ζώσαντες ἀνάγκῃ δειδιότα · σάρκες δὲ περιτρομέοντο μέλεσσιν . 
Ἀντίνοος δ’ ἐνένιπεν ἔπος τ’ ἔφατ’ ἔκ τ’ ὀνόμαζεν · 
“νῦν μὲν μήτ’ εἴης , βουγάϊε , μήτε γένοιο , εἰ δὴ τοῦτόν γε τρομέεις καὶ δείδιας αἰνῶς , ἄνδρα γέροντα , δύῃ ἀρημένον , ἥ μιν ἱκάνει . 
ἀλλ’ ἔκ τοι ἐρέω , τὸ δὲ καὶ τετελεσμένον ἔσται · 
αἴ κέν σ’ οὗτος νικήσῃ κρείσσων τε γένηται , πέμψω σ’ ἤπειρόνδε , βαλὼν ἐν νηὶ μελαίνῃ , εἰς Ἔχετον βασιλῆα , βροτῶν δηλήμονα πάντων , ὅς κ’ ἀπὸ ῥῖνα τάμῃσι καὶ οὔατα νηλέϊ χαλκῷ , μήδεά τ’ ἐξερύσας δώῃ κυσὶν ὠμὰ δάσασθαι.” ὣς φάτο , τῷ δ’ ἔτι μᾶλλον ὑπὸ τρόμος ἔλλαβε γυῖα . 
ἐς μέσσον δ’ ἄναγον · τὼ δ’ ἄμφω χεῖρας ἀνέσχον . 
δὴ τότε μερμήριξε πολύτλας δῖος Ὀδυσσεὺς ἢ ἐλάσεῑ ὥς μιν ψυχὴ λίποι αὖθι πεσόντα , ἦέ μιν ἦκ’ ἐλάσειε τανύσσειέν τ’ ἐπὶ γαίῃ . 
ὧδε δέ οἱ φρονέοντι δοάσσατο κέρδιον εἶναι , ἦκ’ ἐλάσαι , ἵνα μή μιν ἐπιφρασσαίατ’ Ἀχαιοί . 
δὴ τότ’ ἀνασχομένω ὁ μὲν ἤλασε δεξιὸν ὦμον 
Ἶρος , ὁ δ’ αὐχέν’ ἔλασσεν ὑπ’ οὔατος , ὀστέα δ’ εἴσω ἔθλασεν · αὐτίκα δ’ ἦλθε κατὰ στόμα φοίνιον αἷμα , κὰδ δ’ ἔπεσ’ ἐν κονίῃσι μακών , σὺν δ’ ἤλασ’ ὀδόντας λακτίζων ποσὶ γαῖαν · ἀτὰρ μνηστῆρες ἀγαυοὶ χεῖρας ἀνασχόμενοι γέλῳ ἔκθανον . 
αὐτὰρ Ὀδυσσεὺς ἕλκε διὲκ προθύροιο λαβὼν ποδός , ὄφρ’ ἵκετ’ αὐλήν , αἰθούσης τε θύρας · καί μιν ποτὶ ἑρκίον αὐλῆς εἷσεν ἀνακλίνας · σκῆπτρον δέ οἱ ἔμβαλε χειρί , καί μιν φωνήσας ἔπεα πτερόεντα προσηύδα · 
“ἐνταυθοῖ νῦν ἧσο σύας τε κύνας τ’ ἀπερύκων , μηδὲ σύ γε ξείνων καὶ πτωχῶν κοίρανος εἶναι λυγρὸς ἐών , μή πού τι κακὸν καὶ μεῖζον ἐπαύρῃ.” ἦ ῥα καὶ ἀμφ’ ὤμοισιν ἀεικέα βάλλετο πήρην , πυκνὰ ῥωγαλέην · ἐν δὲ στρόφος ἦεν ἀορτήρ . 
ἂψ δ’ ὅ γ’ ἐπ’ οὐδὸν ἰὼν κατ’ ἄρ’ ἕζετο · τοὶ δ’ ἴσαν εἴσω ἡδὺ γελώοντες καὶ δεικανόωντ’ ἐπέεσσι · 
“Ζεύς τοι δοίη , ξεῖνε , καὶ ἀθάνατοι θεοὶ ἄλλοι , ὅττι μάλιστ’ ἐθέλεις καί τοι φίλον ἔπλετο θυμῷ , ὃς τοῦτον τὸν ἄναλτον ἀλητεύειν ἀπέπαυσας ἐν δήμῳ · τάχα γάρ μιν ἀνάξομεν ἤπειρόνδε εἰς Ἔχετον βασιλῆα , βροτῶν δηλήμονα πάντων.” ὣς ἄρ’ ἔφαν , χαῖρεν δὲ κλεηδόνι δῖος Ὀδυσσεύς . 
Ἀντίνοος δ’ ἄρα οἱ μεγάλην παρὰ γαστέρα θῆκεν , ἐμπλείην κνίσης τε καὶ αἵματος · Ἀμφίνομος δὲ ἄρτους ἐκ κανέοιο δύω παρέθηκεν ἀείρας καὶ δέπαϊ χρυσέῳ δειδίσκετο , φώνησέν τε · 
“χαῖρε , πάτερ ὦ ξεῖνε , γένοιτό τοι ἔς περ ὀπίσσω ὄλβος · ἀτὰρ μὲν νῦν γε κακοῖς ἔχεαι πολέεσσι.” τὸν δ’ ἀπαμειβόμενος προσέφη πολύμητις Ὀδυσσεύς · 
“Ἀμφίνομ’ , ἦ μάλα μοι δοκέεις πεπνυμένος εἶναι · 
τοίου γὰρ καὶ πατρός , ἐπεὶ κλέος ἐσθλὸν ἄκουον , 
Νῖσον Δουλιχιῆα ἐΰν τ’ ἔμεν ἀφνειόν τε · 
τοῦ σ’ ἔκ φασι γενέσθαι , ἐπητῇ δ’ ἀνδρὶ ἔοικας . 
τοὔνεκά τοι ἐρέω , σὺ δὲ σύνθεο καί μευ ἄκουσον · 
οὐδὲν ἀκιδνότερον γαῖα τρέφει ἀνθρώποιο , πάντων ὅσσα τε γαῖαν ἔπι πνείει τε καὶ ἕρπει . 
οὐ μὲν γάρ ποτέ φησι κακὸν πείσεσθαι ὀπίσσω , ὄφρ’ ἀρετὴν παρέχωσι θεοὶ καὶ γούνατ’ ὀρώρῃ · 
ἀλλ’ ὅτε δὴ καὶ λυγρὰ θεοὶ μάκαρες τελέσωσι , καὶ τὰ φέρει ἀεκαζόμενος τετληότι θυμῷ · 
τοῖος γὰρ νόος ἐστὶν ἐπιχθονίων ἀνθρώπων οἷον ἐπ’ ἦμαρ ἄγησι πατὴρ ἀνδρῶν τε θεῶν τε . 
καὶ γὰρ ἐγώ ποτ’ ἔμελλον ἐν ἀνδράσιν ὄλβιος εἶναι , πολλὰ δ’ ἀτάσθαλ’ ἔρεξα βίῃ καὶ κάρτεϊ εἴκων , πατρί τ’ ἐμῷ πίσυνος καὶ ἐμοῖσι κασιγνήτοισι . 
τῷ μή τίς ποτε πάμπαν ἀνὴρ ἀθεμίστιος εἴη , ἀλλ’ ὅ γε σιγῇ δῶρα θεῶν ἔχοι , ὅττι διδοῖεν . 
οἷ’ ὁρόω μνηστῆρας ἀτάσθαλα μηχανόωντας , κτήματα κείροντας καὶ ἀτιμάζοντας ἄκοιτιν ἀνδρός , ὃν οὐκέτι φημὶ φίλων καὶ πατρίδος αἴης δηρὸν ἀπέσσεσθαι · μάλα δὲ σχεδόν . 
ἀλλά σε δαίμων οἴκαδ’ ὑπεξαγάγοι , μηδ’ ἀντιάσειας ἐκείνῳ , ὁππότε νοστήσειε φίλην ἐς πατρίδα γαῖαν · 
οὐ γὰρ ἀναιμωτί γε διακρινέεσθαι ὀΐω μνηστῆρας καὶ κεῖνον , ἐπεί κε μέλαθρον ὑπέλθῃ.” ὣς φάτο , καὶ σπείσας ἔπιεν μελιηδέα οἶνον , ἂψ δ’ ἐν χερσὶν ἔθηκε δέπας κοσμήτορι λαῶν . 
αὐτὰρ ὁ βῆ διὰ δῶμα φίλον τετιημένος ἦτορ , νευστάζων κεφαλῇ · δὴ γὰρ κακὸν ὄσσετο θυμός . 
ἀλλ’ οὐδ’ ὣς φύγε κῆρα · πέδησε δὲ καὶ τὸν Ἀθήνη 
Τηλεμάχου ὑπὸ χερσὶ καὶ ἔγχεϊ ἶφι δαμῆναι . 
ἂψ δ’ αὖτις κατ’ ἄρ’ ἕζετ’ ἐπὶ θρόνου ἔνθεν ἀνέστη . 
τῇ δ’ ἄρ’ ἐπὶ φρεσὶ θῆκε θεὰ γλαυκῶπις Ἀθήνη , κούρῃ Ἰκαρίοιο , περίφρονι Πηνελοπείῃ , μνηστήρεσσι φανῆναι , ὅπως πετάσειε μάλιστα θυμὸν μνηστήρων ἰδὲ τιμήεσσα γένοιτο μᾶλλον πρὸς πόσιός τε καὶ υἱέος ἢ πάρος ἦεν . 
ἀχρεῖον δ’ ἐγέλασσεν ἔπος τ’ ἔφατ’ ἔκ τ’ ὀνόμαζεν · 
“Εὐρυνόμη , θυμός μοι ἐέλδεται , οὔ τι πάρος γε , μνηστήρεσσι φανῆναι , ἀπεχθομένοισί περ ἔμπης · 
παιδὶ δέ κεν εἴποιμι ἔπος , τό κε κέρδιον εἴη , μὴ πάντα μνηστῆρσιν ὑπερφιάλοισιν ὁμιλεῖν , οἵ τ’ εὖ μὲν βάζουσι , κακῶς δ’ ὄπιθεν φρονέουσι.” τὴν δ’ αὖτ’ Εὐρυνόμη ταμίη πρὸς μῦθον ἔειπεν · 
“ναὶ δὴ ταῦτά γε πάντα , τέκος , κατὰ μοῖραν ἔειπες . 
ἀλλ’ ἴθι καὶ σῷ παιδὶ ἔπος φάο μηδ’ ἐπίκευθε , χρῶτ’ ἀπονιψαμένη καὶ ἐπιχρίσασα παρειάς · 
μηδ’ οὕτω δακρύοισι πεφυρμένη ἀμφὶ πρόσωπα ἔρχευ , ἐπεὶ κάκιον πενθήμεναι ἄκριτον αἰεί . 
ἤδη μὲν γάρ τοι παῖς τηλίκος , ὃν σὺ μάλιστα ἠρῶ ἀθανάτοισι γενειήσαντα ἰδέσθαι.” τὴν δ’ αὖτε προσέειπε περίφρων Πηνελόπεια · 
“Εὐρυνόμη , μὴ ταῦτα παραύδα , κηδομένη περ , χρῶτ’ ἀπονίπτεσθαι καὶ ἐπιχρίεσθαι ἀλοιφῇ · 
ἀγλαΐην γὰρ ἐμοί γε θεοί , τοὶ Ὄλυμπον ἔχουσιν , ὤλεσαν , ἐξ οὗ κεῖνος ἔβη κοίλῃς ἐνὶ νηυσίν . 
ἀλλά μοι Αὐτονόην τε καὶ Ἱπποδάμειαν ἄνωχθι ἐλθέμεν , ὄφρα κέ μοι παρστήετον ἐν μεγάροισιν · 
οἴη δ’ οὐκ εἴσειμι μετ’ ἀνέρας · αἰδέομαι γάρ.” 
“ὣς ἄρ’ ἔφη , γρηῢς δὲ διὲκ μεγάροιο βεβήκει ἀγγελέουσα γυναιξὶ καὶ ὀτρυνέουσα νέεσθαι . 
ἔνθ’ αὖτ’ ἄλλ’ ἐνόησε θεὰ γλαυκῶπις Ἀθήνη · 
κούρῃ Ἰκαρίοιο κατὰ γλυκὺν ὕπνον ἔχευεν , εὗδε δ’ ἀνακλινθεῖσα , λύθεν δέ οἱ ἅψεα πάντα αὐτοῦ ἐνὶ κλιντῆρι · τέως δ’ ἄρα δῖα θεάων ἄμβροτα δῶρα δίδου , ἵνα μιν θησαίατ’ Ἀχαιοί . 
κάλλεϊ μέν οἱ πρῶτα προσώπατα καλὰ κάθηρεν ἀμβροσίῳ , οἵῳ περ ἐϋστέφανος Κυθέρεια χρίεται , εὖτ’ ἂν ἴῃ Χαρίτων χορὸν ἱμερόεντα · 
καί μιν μακροτέρην καὶ πάσσονα θῆκεν ἰδέσθαι , λευκοτέρην δ’ ἄρα μιν θῆκε πριστοῦ ἐλέφαντος . 
ἡ μὲν ἄρ’ ὣς ἔρξασ’ ἀπεβήσετο δῖα θεάων , ἦλθον δ’ ἀμφίπολοι λευκώλενοι ἐκ μεγάροιο φθόγγῳ ἐπερχόμεναι · τὴν δὲ γλυκὺς ὕπνος ἀνῆκε , καί ῥ’ ἀπομόρξατο χερσὶ παρειὰς φώνησέν τε · 
“ἦ με μάλ’ αἰνοπαθῆ μαλακὸν περὶ κῶμ’ ἐκάλυψεν . 
αἴθε μοι ὣς μαλακὸν θάνατον πόροι Ἄρτεμις ἁγνὴ αὐτίκα νῦν , ἵνα μηκέτ’ ὀδυρομένη κατὰ θυμὸν αἰῶνα φθινύθω , πόσιος ποθέουσα φίλοιο παντοίην ἀρετήν , ἐπεὶ ἔξοχος ἦεν Ἀχαιῶν.” ὣς φαμένη κατέβαιν’ ὑπερώϊα σιγαλόεντα , οὐκ οἴη · ἅμα τῇ γε καὶ ἀμφίπολοι δύ’ ἕποντο . 
ἡ δ’ ὅτε δὴ μνηστῆρας ἀφίκετο δῖα γυναικῶν , στῆ ῥα παρὰ σταθμὸν τέγεος πύκα ποιητοῖο , ἄντα παρειάων σχομένη λιπαρὰ κρήδεμνα · 
ἀμφίπολος δ’ ἄρα οἱ κεδνὴ ἑκάτερθε παρέστη . 
τῶν δ’ αὐτοῦ λύτο γούνατ’ , ἔρῳ δ’ ἄρα θυμὸν ἔθελχθεν , πάντες δ’ ἠρήσαντο παραὶ λεχέεσσι κλιθῆναι . 
ἡ δ’ αὖ Τηλέμαχον προσεφώνεεν , ὃν φίλον υἱόν · 
“Τηλέμαχ’ , οὐκέτι τοι φρένες ἔμπεδοι οὐδὲ νόημα · 
παῖς ἔτ’ ἐὼν καὶ μᾶλλον ἐνὶ φρεσὶ κέρδε’ ἐνώμας · 
νῦν δ’ , ὅτε δὴ μέγας ἐσσὶ καὶ ἥβης μέτρον ἱκάνεις , καί κέν τις φαίη γόνον ἔμμεναι ὀλβίου ἀνδρός , ἐς μέγεθος καὶ κάλλος ὁρώμενος , ἀλλότριος φώς , οὐκέτι τοι φρένες εἰσὶν ἐναίσιμοι οὐδὲ νόημα . 
οἷον δὴ τόδε ἔργον ἐνὶ μεγάροισιν ἐτύχθη , ὃς τὸν ξεῖνον ἔασας ἀεικισθήμεναι οὕτως . 
πῶς νῦν , εἴ τι ξεῖνος ἐν ἡμετέροισι δόμοισιν ἥμενος ὧδε πάθοι ῥυστακτύος ἐξ ἀλεγεινῆς ; 
σοί κ’ αἶσχος λώβη τε μετ’ ἀνθρώποισι πέλοιτο.” τὴν δ’ αὖ Τηλέμαχος πεπνυμένος ἀντίον ηὔδα · 
“μῆτερ ἐμή , τὸ μὲν οὔ σε νεμεσσῶμαι κεχολῶσθαι · 
αὐτὰρ ἐγὼ θυμῷ νοέω καὶ οἶδα ἕκαστα , ἐσθλά τε καὶ τὰ χέρεια · πάρος δ’ ἔτι νήπιος ἦα . 
ἀλλά τοι οὐ δύναμαι πεπνυμένα πάντα νοῆσαι · 
ἐκ γάρ με πλήσσουσι παρήμενοι ἄλλοθεν ἄλλος οἵδε κακὰ φρονέοντες , ἐμοὶ δ’ οὐκ εἰσὶν ἀρωγοί . 
οὐ μέν τοι ξείνου γε καὶ Ἴρου μῶλος ἐτύχθη μνηστήρων ἰότητι , βίῃ δ’ ὅ γε φέρτερος ἦεν . 
αἲ γάρ , Ζεῦ τε πάτερ καὶ Ἀθηναίη καὶ Ἄπολλον , οὕτω νῦν μνηστῆρες ἐν ἡμετέροισι δόμοισι νεύοιεν κεφαλὰς δεδμημένοι , οἱ μὲν ἐν αὐλῇ , οἱ δ’ ἔντοσθε δόμοιο , λελῦτο δὲ γυῖα ἑκάστου , ὡς νῦν Ἶρος κεῖνος ἐπ’ αὐλείῃσι θύρῃσιν ἧσται νευστάζων κεφαλῇ , μεθύοντι ἐοικώς , οὐδ’ ὀρθὸς στῆναι δύναται ποσὶν οὐδὲ νέεσθαι οἴκαδ’ , ὅπη οἱ νόστος , ἐπεὶ φίλα γυῖα λέλυνται.” ὣς οἱ μὲν τοιαῦτα πρὸς ἀλλήλους ἀγόρευον · 
Εὐρύμαχος δ’ ἐπέεσσι προσηύδα Πηνελόπειαν · 
“κούρη Ἰκαρίοιο , περίφρον Πηνελόπεια , εἰ πάντες σε ἴδοιεν ἀν’ Ἴασον Ἄργος Ἀχαιοί , πλέονές κε μνηστῆρες ἐν ὑμετέροισι δόμοισιν ἠῶθεν δαινύατ’ , ἐπεὶ περίεσσι γυναικῶν εἶδός τε μέγεθός τε ἰδὲ φρένας ἔνδον ἐΐσας.” τὸν δ’ ἠμείβετ’ ἔπειτα περίφρων Πηνελόπεια · 
“Εὐρύμαχ’ , ἦ τοι ἐμὴν ἀρετὴν εἶδός τε δέμας τε ὤλεσαν ἀθάνατοι , ὅτε Ἴλιον εἰσανέβαινον 
Ἀργεῖοι , μετὰ τοῖσι δ’ ἐμὸς πόσις ᾖεν Ὀδυσσεύς . 
εἰ κεῖνός γ’ ἐλθὼν τὸν ἐμὸν βίον ἀμφιπολεύοι , μεῖζόν κε κλέος εἴη ἐμὸν καὶ κάλλιον οὕτως . 
νῦν δ’ ἄχομαι · τόσα γάρ μοι ἐπέσσευεν κακὰ δαίμων . 
ἦ μὲν δὴ ὅτε τ’ ᾖε λιπὼν κάτα πατρίδα γαῖαν , δεξιτερὴν ἐπὶ καρπῷ ἑλὼν ἐμὲ χεῖρα προσηύδα · 
“ὦ γύναι , οὐ γὰρ ὀΐω ἐϋκνήμιδας Ἀχαιοὺς ἐκ Τροίης εὖ πάντας ἀπήμονας ἀπονέεσθαι · 
καὶ γὰρ Τρῶάς φασι μαχητὰς ἔμμεναι ἄνδρας , ἠμὲν ἀκοντιστὰς ἠδὲ ῥυτῆρας ὀϊστῶν ἵππων τ’ ὠκυπόδων ἐπιβήτορας , οἵ κε τάχιστα ἔκριναν μέγα νεῖκος ὁμοιΐου πολέμοιο . 
τῷ οὐκ οἶδ’ ἤ κέν μ’ ἀνέσει θεός , ἦ κεν ἁλώω αὐτοῦ ἐνὶ Τροίῃ · σοὶ δ’ ἐνθάδε πάντα μελόντων . 
μεμνῆσθαι πατρὸς καὶ μητέρος ἐν μεγάροισιν ὡς νῦν , ἢ ἔτι μᾶλλον ἐμεῦ ἀπονόσφιν ἐόντος · 
αὐτὰρ ἐπὴν δὴ παῖδα γενειήσαντα ἴδηαι , γήμασθ’ ᾧ κ’ ἐθέλῃσθα , τεὸν κατὰ δῶμα λιποῦσα . 
“κεῖνος τὼς ἀγόρευε · τὰ δὴ νῦν πάντα τελεῖται . 
νὺξ δ’ ἔσται ὅτε δὴ στυγερὸς γάμος ἀντιβολήσει οὐλομένης ἐμέθεν , τῆς τε Ζεὺς ὄλβον ἀπηύρα . 
ἀλλὰ τόδ’ αἰνὸν ἄχος κραδίην καὶ θυμὸν ἱκάνει · 
μνηστήρων οὐχ ἥδε δίκη τὸ πάροιθε τέτυκτο · 
οἵ τ’ ἀγαθήν τε γυναῖκα καὶ ἀφνειοῖο θύγατρα μνηστεύειν ἐθέλωσι καὶ ἀλλήλοις ἐρίσωσιν , αὐτοὶ τοί γ’ ἀπάγουσι βόας καὶ ἴφια μῆλα , κούρης δαῖτα φίλοισι , καὶ ἀγλαὰ δῶρα διδοῦσιν · 
ἀλλ’ οὐκ ἀλλότριον βίοτον νήποινον ἔδουσιν.” ὣς φάτο , γήθησεν δὲ πολύτλας δῖος Ὀδυσσεύς , οὕνεκα τῶν μὲν δῶρα παρέλκετο , θέλγε δὲ θυμὸν μειλιχίοις ἐπέεσσι , νόος δέ οἱ ἄλλα μενοίνα . 
τὴν δ’ αὖτ’ Ἀντίνοος προσέφη , Εὐπείθεος υἱός , 
“κούρη Ἰκαρίοιο , περίφρον Πηνελόπεια , δῶρα μὲν ὅς κ’ ἐθέλῃσιν Ἀχαιῶν ἐνθάδ’ ἐνεῖκαι , δέξασθ’ . 
οὐ γὰρ καλὸν ἀνήνασθαι δόσιν ἐστίν · 
ἡμεῖς δ’ οὔτ’ ἐπὶ ἔργα πάρος γ’ ἴμεν οὔτε πῃ ἄλλῃ , πρίν γέ σε τῷ γήμασθαι Ἀχαιῶν ὅς τις ἄριστος.” ὣς ἔφατ’ Ἀντίνοος , τοῖσιν δ’ ἐπιήνδανε μῦθος · 
δῶρα δ’ ἄρ’ οἰσέμεναι πρόεσαν κήρυκα ἕκαστος . 
Ἀντινόῳ μὲν ἔνεικε μέγαν περικαλλέα πέπλον , ποικίλον · ἐν δ’ ἀρ’ ἔσαν περόναι δυοκαίδεκα πᾶσαι χρύσειαι , κληῗσιν ἐϋγνάμπτοις ἀραρυῖαι . 
ὅρμον δ’ Εὐρυμάχῳ πολυδαίδαλον αὐτίκ’ ἔνεικε . 
χρύσεον , ἠλέκτροισιν ἐερμένον ἠέλιον ὥς . 
ἕρματα δ’ Εὐρυδάμαντι δύω θεράποντες ἔνεικαν , τρίγληνα μορόεντα · χάρις δ’ ἀπελάμπετο πολλή . 
ἐκ δ’ ἄρα Πεισάνδροιο Πολυκτορίδαο ἄνακτος ἴσθμιον ἤνεικεν θεράπων , περικαλλὲς ἄγαλμα . 
ἄλλο δ’ ἄρ’ ἄλλος δῶρον Ἀχαιῶν καλὸν ἔνεικεν . 
ἡ μὲν ἔπειτ’ ἀνέβαιν’ ὑπερώϊα δῖα γυναικῶν , τῇ δ’ ἄρ’ ἅμ’ ἀμφίπολοι ἔφερον περικαλλέα δῶρα οἱ δ’ εἰς ὀρχηστύν τε καὶ ἱμερόεσσαν ἀοιδὴν τρεψάμενοι τέρποντο , μένον δ’ ἐπὶ ἕσπερον ἐλθεῖν . 
τοῖσι δὲ τερπομένοισι μέλας ἐπὶ ἕσπερος ἦλθεν . 
αὐτίκα λαμπτῆρας τρεῖς ἵστασαν ἐν μεγάροισιν , ὄφρα φαείνοιεν · περὶ δὲ ξύλα κάγκανα θῆκαν , αὖα πάλαι , περίκηλα , νέον κεκεασμένα χαλκῷ , καὶ δαΐδας μετέμισγον · ἀμοιβηδὶς δ’ ἀνέφαινον δμῳαὶ Ὀδυσσῆος ταλασίφρονος . 
αὐτὰρ ὁ τῇσιν αὐτὸς διογενῆς μετέφη πολύμητις Ὀδυσσεύς · 
“δμῳαὶ Ὀδυσσῆος , δὴν οἰχομένοιο ἄνακτος , ἔρχεσθε πρὸς δώμαθ’ , ἵν’ αἰδοίη βασίλεια · 
τῇ δὲ παρ’ ἠλάκατα στροφαλίζετε , τέρπετε δ’ αὐτὴν ἥμεναι ἐν μεγάρῳ , ἢ εἴρια πείκετε χερσίν · 
αὐτὰρ ἐγὼ τούτοισι φάος πάντεσσι παρέξω . 
ἤν περ γάρ κ’ ἐθέλωσιν ἐΰθρονον Ἠῶ μίμνειν , οὔ τί με νικήσουσι · πολυτλήμων δὲ μάλ’ εἰμί.” ὣς ἔφαθ’ , αἱ δ’ ἐγέλασσαν , ἐς ἀλλήλας δὲ ἴδοντο . 
τὸν δ’ αἰσχρῶς ἐνένιπε Μελανθὼ καλλιπάρῃος , τὴν Δολίος μὲν ἔτικτε , κόμισσε δὲ Πηνελόπεια , παῖδα δὲ ὣς ἀτίταλλε , δίδου δ’ ἄρ’ ἀθύρματα θυμῷ · 
ἀλλ’ οὐδ’ ὣς ἔχε πένθος ἐνὶ φρεσὶ Πηνελοπείης , ἀλλ’ ἥ γ’ Εὐρυμάχῳ μισγέσκετο καὶ φιλέεσκεν . 
ἥ ῥ’ Ὀδυσῆ’ ἐνένιπεν ὀνειδείοις ἐπέεσσιν · 
“ξεῖνε τάλαν , σύ γέ τις φρένας ἐκπεπαταγμένος ἐσσί , οὐδ’ ἐθέλεις εὕδειν χαλκήϊον ἐς δόμον ἐλθών , ἠέ που ἐς λέσχην , ἀλλ’ ἐνθάδε πόλλ’ ἀγορεύεις , θαρσαλέως πολλοῖσι μετ’ ἀνδράσιν , οὐδέ τι θυμῷ ταρβεῖς · ἦ ῥά σε οἶνος ἔχει φρένας , ἤ νύ τοι αἰεὶ τοιοῦτος νόος ἐστίν · ὃ καὶ μεταμώνια βάζεις . 
ἦ ἀλύεις , ὅτι Ἶρον ἐνίκησας τὸν ἀλήτην ; 
μή τίς τοι τάχα Ἴρου ἀμείνων ἄλλος ἀναστῇ , ὅς τίς σ’ ἀμφὶ κάρη κεκοπὼς χερσὶ στιβαρῇσι δώματος ἐκπέμψῃσι , φορύξας αἵματι πολλῷ.” τὴν δ’ ἄρ’ ὑπόδρα ἰδὼν προσέφη πολύμητις Ὀδυσσεύς · 
“ἦ τάχα Τηλεμάχῳ ἐρέω , κύον , οἷ’ ἀγορεύεις , κεῖσ’ ἐλθών , ἵνα σ’ αὖθι διὰ μελεϊστὶ τάμῃσιν.” ὣς εἰπὼν ἐπέεσσι διεπτοίησε γυναῖκας . 
βὰν δ’ ἴμεναι διὰ δῶμα , λύθεν δ’ ὑπὸ γυῖα ἑκάστης ταρβοσύνῃ · φὰν γάρ μιν ἀληθέα μυθήσασθαι . 
αὐτὰρ ὁ πὰρ λαμπτῆρσι φαείνων αἰθομένοισιν ἑστήκειν ἐς πάντας ὁρώμενος · ἄλλα δέ οἱ κῆρ ὥρμαινε φρεσὶν ᾗσιν , ἅ ῥ’ οὐκ ἀτέλεστα γένοντο . 
μνηστῆρας δ’ οὐ πάμπαν ἀγήνορας εἴα Ἀθήνη λώβης ἴσχεσθαι θυμαλγέος , ὄφρ’ ἔτι μᾶλλον δύη ἄχος κραδίην Λαερτιάδεω Ὀδυσῆος . 
τοῖσιν δ’ Εὐρύμαχος , Πολύβου πάϊς , ἦρχ’ ἀγορεύειν , κερτομέων Ὀδυσῆα · γέλω δ’ ἑτάροισιν ἔτευχε . 
“κέκλυτέ μευ , μνηστῆρες ἀγακλειτῆς βασιλείης , ὄφρ’ εἴπω τά με θυμὸς ἐνὶ στήθεσσι κελεύει . 
οὐκ ἀθεεὶ ὅδ’ ἀνὴρ Ὀδυσήϊον ἐς δόμον ἵκει · 
ἔμπης μοι δοκέει δαίδων σέλας ἔμμεναι αὐτοῦ κὰκ κεφαλῆς , ἐπεὶ οὔ οἱ ἔνι τρίχες οὐδ’ ἠβαιαί.” ἦ ῥ’ , ἅμα τε προσέειπεν Ὀδυσσῆα πτολίπορθον · 
“ξεῖν’ , ἦ ἄρ κ’ ἐθέλοις θητευέμεν , εἴ σ’ ἀνελοίμην , ἀγροῦ ἐπ’ ἐσχατιῆς—μισθὸς δέ τοι ἄρκιος ἔσται— αἱμασιάς τε λέγων καὶ δένδρεα μακρὰ φυτεύων ; 
ἔνθα κ’ ἐγὼ σῖτον μὲν ἐπηετανὸν παρέχοιμι , εἵματα δ’ ἀμφιέσαιμι ποσίν θ’ ὑποδήματα δοίην . 
ἀλλ’ ἐπεὶ οὖν δὴ ἔργα κάκ’ ἔμμαθες , οὐκ ἐθελήσεις ἔργον ἐποίχεσθαι , ἀλλὰ πτώσσειν κατὰ δῆμον βούλεαι , ὄφρ’ ἄν ἔχῃς βόσκειν σὴν γαστέρ’ ἄναλτον.” τὸν δ’ ἀπαμειβόμενος προσέφη πολύμητις Ὀδυσσεύς · 
“Εὐρύμαχ’ , εἰ γὰρ νῶϊν ἔρις ἔργοιο γένοιτο ὥρῃ ἐν εἰαρινῇ , ὅτε τ’ ἤματα μακρὰ πέλονται , ἐν ποίῃ , δρέπανον μὲν ἐγὼν εὐκαμπὲς ἔχοιμι , καὶ δὲ σὺ τοῖον ἔχοις , ἵνα πειρησαίμεθα ἔργου νήστιες ἄχρι μάλα κνέφαος , ποίη δὲ παρείη . 
εἰ δ’ αὖ καὶ βόες εἶεν ἐλαυνέμεν , οἵ περ ἄριστοι , αἴθωνες , μεγάλοι , ἄμφω κεκορηότε ποίης , ἥλικες , ἰσοφόροι , τῶν τε σθένος οὐκ ἀλαπαδνόν , τετράγυον δ’ εἴη , εἴκοι δ’ ὑπὸ βῶλος ἀρότρῳ · 
τῷ κέ μ’ ἴδοις , εἰ ὦλκα διηνεκέα προταμοίμην . 
εἰ δ’ αὖ καὶ πόλεμόν ποθεν ὁρμήσειε Κρονίων σήμερον , αὐτὰρ ἐμοὶ σάκος εἴη καὶ δύο δοῦρε καὶ κυνέη πάγχαλκος , ἐπὶ κροτάφοις ἀραρυῖα , τῷ κέ μ’ ἴδοις πρώτοισιν ἐνὶ προμάχοισι μιγέντα , οὐδ’ ἄν μοι τὴν γαστέρ’ ὀνειδίζων ἀγορεύοις . 
ἀλλὰ μάλ’ ὑβρίξεις , καί τοι νόος ἐστὶν ἀπηνής · 
καί πού τις δοκέεις μέγας ἔμμεναι ἠδὲ κραταιός , οὕνεκα πὰρ παύροισι καὶ οὐκ ἀγαθοῖσιν ὁμιλεῖς . 
εἰ δ’ Ὀδυσεὺς ἔλθοι καὶ ἵκοιτ’ ἐς πατρίδα γαῖαν , αἶψά κέ τοι τὰ θύρετρα , καὶ εὐρέα περ μάλ’ ἐόντα , φεύγοντι στείνοιτο διὲκ προθύροιο θύραζε.” ὣς ἔφατ’ , Εὐρύμαχος δ’ ἐχολώσατο κηρόθι μᾶλλον , καί μιν ὑπόδρα ἰδὼν ἔπεα πτερόεντα προσηύδα · 
“ἆ δείλ’ , ἦ τάχα τοι τελέω κακόν , οἷ’ ἀγορεύεις θαρσαλέως πολλοῖσι μετ’ ἀνδράσιν , οὐδέ τι θυμῷ ταρβεῖς · ἦ ῥά σε οἶνος ἔχει φρένας , ἤ νύ τοι αἰεὶ τοιοῦτος νόος ἐστίν · ὃ καὶ μεταμώνια βάζεις . 
ἦ ἀλύεις , ὅτι Ἶρον ἐνίκησας τὸν ἀλήτην ; ” ὣς ἄρα φωνήσας σφέλας ἔλλαβεν · αὐτὰρ Ὀδυσσεὺς 
Ἀμφινόμου πρὸς γοῦνα καθέζετο Δουλιχιῆος , 
Εὐρύμαχον δείσας · ὁ δ’ ἄρ’ οἰνοχόον βάλε χεῖρα δεξιτερήν · πρόχοος δὲ χαμαὶ βόμβησε πεσοῦσα , αὐτὰρ ὅ γ’ οἰμώξας πέσεν ὕπτιος ἐν κονίῃσι . 
μνηστῆρες δ’ ὁμάδησαν ἀνὰ μέγαρα σκιόεντα , ὧδε δέ τις εἴπεσκεν ἰδὼν ἐς πλησίον ἄλλον · 
“αἴθ’ ὤφελλ’ ὁ ξεῖνος ἀλώμενος ἄλλοθ’ ὀλέσθαι πρὶν ἐλθεῖν · τῷ οὔ τι τόσον κέλαδον μετέθηκε . 
νῦν δὲ περὶ πτωχῶν ἐριδαίνομεν , οὐδέ τι δαιτὸς ἐσθλῆς ἔσσεται ἦδος , ἐπεὶ τὰ χερείονα νικᾷ.” τοῖσι δὲ καὶ μετέειφ’ ἱερὴ ἲς Τηλεμάχοιο 
“δαιμόνιοι , μαίνεσθε καὶ οὐκέτι κεύθετε θυμῷ βρωτὺν οὐδὲ ποτῆτα · θεῶν νύ τις ὔμμ’ ὀροθύνει . 
ἀλλ’ εὖ δαισάμενοι κατακείετε οἴκαδ’ ἰόντες , ὁππότε θυμὸς ἄνωγε · διώκω δ’ οὔ τιν’ ἐγώ γε.” ὣς ἔφαθ’ , οἱ δ’ ἄρα πάντες ὀδὰξ ἐν χείλεσι φύντες 
Τηλέμαχον θαύμαζον , ὃ θαρσαλέως ἀγόρευε . 
τοῖσιν δ’ Ἀμφίνομος ἀγορήσατο καὶ μετέειπε 
Νίσου φαίδιμος υἱός , Ἀρητιάδαο ἄνακτος · 
“ὦ φίλοι , οὐκ ἂν δή τις ἐπὶ ῥηθέντι δικαίῳ ἀντιβίοις ἐπέεσσι καθαπτόμενος χαλεπαίνοι · 
μήτε τι τὸν ξεῖνον στυφελίζετε μήτε τιν’ ἄλλον δμώων , οἳ κατὰ δώματ’ Ὀδυσσῆος θείοιο . 
ἀλλ’ ἄγετ’ , οἰνοχόος μὲν ἐπαρξάσθω δεπάεσσιν , ὄφρα σπείσαντες κατακείομεν οἴκαδ’ ἰόντες · 
τὸν ξεῖνον δὲ ἐῶμεν ἐνὶ μεγάροις Ὀδυσῆος 
Τηλεμάχῳ μελέμεν · τοῦ γὰρ φίλον ἵκετο δῶμα.” ὣς φάτο , τοῖσι δὲ πᾶσιν ἑαδότα μῦθον ἔειπε . 
τοῖσιν δὲ κρητῆρα κεράσσατο Μούλιος ἥρως , κῆρυξ Δουλιχιεύς · θεράπων δ’ ἦν Ἀμφινόμοιο · 
νώμησεν δ’ ἄρα πᾶσιν ἐπισταδόν · οἱ δὲ θεοῖσι σπείσαντες μακάρεσσι πίον μελιηδέα οἶνον . 
αὐτὰρ ἐπεὶ σπεῖσάν τ’ ἔπιόν θ’ ὅσον ἤθελε θυμός , βάν ῥ’ ἴμεναι κείοντες ἑὰ πρὸς δώμαθ’ ἕκαστος . 
αὐτὰρ ὁ ἐν μεγάρῳ ὑπελείπετο δῖος Ὀδυσσεύς , μνηστήρεσσι φόνον σὺν Ἀθήνῃ μερμηρίζων · 
αἶψα δὲ Τηλέμαχον ἔπεα πτερόεντα προσηύδα · 
“Τηλέμαχε , χρὴ τεύχε’ ἀρήϊα κατθέμεν εἴσω πάντα μάλ’ · αὐτὰρ μνηστῆρας μαλακοῖς ἐπέεσσι παρφάσθαι , ὅτε κέν σε μεταλλῶσιν ποθέοντες · 
‘ἐκ καπνοῦ κατέθηκ’ , ἐπεὶ οὐκέτι τοῖσιν ἐῴκει οἷά ποτε Τροίηνδε κιὼν κατέλειπεν Ὀδυσσεύς , ἀλλὰ κατῄκισται , ὅσσον πυρὸς ἵκετ’ ἀϋτμή . 
πρὸς δ’ ἔτι καὶ τόδε μεῖζον ἐνὶ φρεσὶν ἔβαλε δαίμων μή πως οἰνωθέντες , ἔριν στήσαντες ἐν ὑμῖν , ἀλλήλους τρώσητε καταισχύνητέ τε δαῖτα καὶ μνηστύν · αὐτὸς γὰρ ἐφέλκεται ἄνδρα σίδηρος.’” ὣς φάτο , Τηλέμαχος δὲ φίλῳ ἐπεπείθετο πατρί , ἐκ δὲ καλεσσάμενος προσέφη τροφὸν Εὐρύκλειαν · 
“μαῖ’ , ἄγε δή μοι ἔρυξον ἐνὶ μεγάροισι γυναῖκας , ὄφρα κεν ἐς θάλαμον καταθείομαι ἔντεα πατρὸς καλά , τά μοι κατὰ οἶκον ἀκηδέα καπνὸς ἀμέρδει πατρὸς ἀποιχομένοιο · ἐγὼ δ’ ἔτι νήπιος ἦα . 
νῦν δ’ ἐθέλω καταθέσθαι , ἵν’ οὐ πυρὸς ἵξετ’ ἀϋτμή.” τὸν δ’ αὖτε προσέειπε φίλη τροφὸς Εὐρύκλεια · 
“αἲ γὰρ δή ποτε , τέκνον , ἐπιφροσύνας ἀνέλοιο οἴκου κήδεσθαι καὶ κτήματα πάντα φυλάσσειν . 
ἀλλ’ ἄγε , τίς τοι ἔπειτα μετοιχομένη φάος οἴσει ; 
δμῳὰς δ’ οὐκ εἴας προβλωσκέμεν , αἵ κεν ἔφαινον.” τὴν δ’ αὖ Τηλέμαχος πεπνυμένος ἀντίον ηὔδα · 
“ξεῖνος ὅδ’ · οὐ γὰρ ἀεργὸν ἀνέξομαι ὅς κεν ἐμῆς γε χοίνικος ἅπτηται , καὶ τηλόθεν εἰληλουθώς.” ὣς ἄρ’ ἐφώνησεν , τῇ δ’ ἄπτερος ἔπλετο μῦθος . 
κλήϊσεν δὲ θύρας μεγάρων εὖ ναιεταόντων . 
τὼ δ’ ἄρ’ ἀναΐξαντ’ Ὀδυσεὺς καὶ φαίδιμος υἱὸς ἐσφόρεον κόρυθάς τε καὶ ἀσπίδας ὀμφαλοέσσας ἔγχεά τ’ ὀξυόεντα · πάροιθε δὲ Παλλὰς Ἀθήνη , χρύσεον λύχνον ἔχουσα , φάος περικαλλὲς ἐποίει . 
δὴ τότε Τηλέμαχος προσεφώνεεν ὃν πατέρ’ αἶψα · 
“ὦ πάτερ , ἦ μέγα θαῦμα τόδ’ ὀφθαλμοῖσιν ὁρῶμαι . 
ἔμπης μοι τοῖχοι μεγάρων καλαί τε μεσόδμαι , εἰλάτιναί τε δοκοί , καὶ κίονες ὑψόσ’ ἔχοντες φαίνοντ’ ὀφθαλμοῖς ὡς εἰ πυρὸς αἰθομένοιο . 
ἦ μάλα τις θεὸς ἔνδον , οἳ οὐρανὸν εὐρὺν ἔχουσι.” τὸν δ’ ἀπαμειβόμενος προσέφη πολύμητις Ὀδυσσεύς · 
“σίγα καὶ κατὰ σὸν νόον ἴσχανε μηδ’ ἐρέεινε · 
αὕτη τοι δίκη ἐστὶ θεῶν , οἳ Ὄλυμπον ἔχουσιν . 
ἀλλὰ σὺ μὲν κατάλεξαι , ἐγὼ δ’ ὑπολείψομαι αὐτοῦ , ὄφρα κ’ ἔτι δμῳὰς καὶ μητέρα σὴν ἐρεθίζω · 
ἡ δέ μ’ ὀδυρομένη εἰρήσεται ἀμφὶς ἕκαστα.” ὣς φάτο , Τηλέμαχος δὲ διὲκ μεγάροιο βεβήκει κείων ἐς θάλαμον , δαΐδων ὕπο λαμπομενάων , ἔνθα πάρος κοιμᾶθ’ , ὅτε μιν γλυκὺς ὕπνος ἱκάνοι · 
ἔνθ’ ἄρα καὶ τότ’ ἔλεκτο καὶ Ἠῶ δῖαν ἔμιμνεν . 
αὐτὰρ ὁ ἐν μεγάρῳ ὑπελείπετο δῖος Ὀδυσσεύς , μνηστήρεσσι φόνον σὺν Ἀθήνῃ μερμηρίζων . 
ἡ δ’ ἴεν ἐκ θαλάμοιο περίφρων Πηνελόπεια , 
Ἀρτέμιδι ἰκέλη ἠὲ χρυσέῃ Ἀφροδίτῃ . 
τῇ παρὰ μὲν κλισίην πυρὶ κάτθεσαν , ἔνθ’ ἄρ’ ἐφῖζε , δινωτὴν ἐλέφαντι καὶ ἀργύρῳ · ἥν ποτε τέκτων ποίησ’ Ἰκμάλιος , καὶ ὑπὸ θρῆνυν ποσὶν ἧκε προσφυέ’ ἐξ αὐτῆς , ὅθ’ ἐπὶ μέγα βάλλετο κῶας . 
ἔνθα καθέζετ’ ἔπειτα περίφρων Πηνελόπεια . 
ἦλθον δὲ δμῳαὶ λευκώλενοι ἐκ μεγάροιο . 
αἱ δ’ ἀπὸ μὲν σῖτον πολὺν ᾕρεον ἠδὲ τραπέζας καὶ δέπα , ἔνθεν ἄρ’ ἄνδρες ὑπερμενέοντες ἔπινον · 
πῦρ δ’ ἀπὸ λαμπτήρων χαμάδις βάλον , ἄλλα δ’ ἐπ’ αὐτῶν νήησαν ξύλα πολλά , φόως ἔμεν ἠδὲ θέρεσθαι . 
ἡ δ’ Ὀδυσῆ’ ἐνένιπε Μελανθὼ δεύτερον αὖτις · 
“ξεῖν’ , ἔτι καὶ νῦν ἐνθάδ’ ἀνιήσεις διὰ νύκτα δινεύων κατὰ οἶκον , ὀπιπεύσεις δὲ γυναῖκας ; 
ἀλλ’ ἔξελθε θύραζε , τάλαν , καὶ δαιτὸς ὄνησο · 
ἢ τάχα καὶ δαλῷ βεβλημένος εἶσθα θύραζε.” τὴν δ’ ἄρ’ ὑπόδρα ἰδὼν προσέφη πολύμητις Ὀδυσσεύς · 
“δαιμονίη , τί μοι ὧδ’ ἐπέχεις κεκοτηότι θυμῷ ; 
ἦ ὅτι δὴ ῥυπόω , κακὰ δὲ χροῒ εἵματα εἷμαι , πτωχεύω δ’ ἀνὰ δῆμον ; 
ἀναγκαίη γὰρ ἐπείγει . 
τοιοῦτοι πτωχοὶ καὶ ἀλήμονες ἄνδρες ἔασι καὶ γὰρ ἐγώ ποτε οἶκον ἐν ἀνθρώποισιν ἔναιον ὄλβιος ἀφνειὸν καὶ πολλάκι δόσκον ἀλήτῃ , τοίῳ ὁποῖος ἔοι καὶ ὅτευ κεχρημένος ἔλθοι · 
ἦσαν δὲ δμῶες μάλα μυρίοι , ἄλλα τε πολλὰ οἷσίν τ’ εὖ ζώουσι καὶ ἀφνειοὶ καλέονται . 
ἀλλὰ Ζεὺς ἀλάπαξε Κρονίων · ἤθελε γάρ που · 
τῷ νῦν μήποτε καὶ σύ , γύναι , ἀπὸ πᾶσαν ὀλέσσῃς ἀγλαΐην , τῇ νῦν γε μετὰ δμῳῇσι κέκασσαι · 
μή πώς τοι δέσποινα κοτεσσαμένη χαλεπήνῃ , ἢ Ὀδυσεὺς ἔλθῃ · ἔτι γὰρ καὶ ἐλπίδος αἶσα . 
εἰ δ’ ὁ μὲν ὣς ἀπόλωλε καὶ οὐκέτι νόστιμός ἐστιν , ἀλλ’ ἤδη παῖς τοῖος Ἀπόλλωνός γε ἕκητι , 
Τηλέμαχος · τὸν δ’ οὔ τις ἐνὶ μεγάροισι γυναικῶν λήθει ἀτασθάλλουσ’ , ἐπεὶ οὐκέτι τηλίκος ἐστίν.” ὣς φάτο , τοῦ δ’ ἤκουσε περίφρων Πηνελόπεια , ἀμφίπολον δ’ ἐνένιπεν ἔπος τ’ ἔφατ’ ἔκ τ’ ὀνόμαζε · 
“πάντως , θαρσαλέη , κύον ἀδεές , οὔ τί με λήθεις ἔρδουσα μέγα ἔργον , ὃ σῇ κεφαλῇ ἀναμάξεις · 
πάντα γὰρ εὖ ᾔδησθ’ , ἐπεὶ ἐξ ἐμεῦ ἔκλυες αὐτῆς ὡς τὸν ξεῖνον ἔμελλον ἐνὶ μεγάροισιν ἐμοῖσιν ἀμφὶ πόσει εἴρεσθαι , ἐπεὶ πυκινῶς ἀκάχημαι.” ἦ ῥα καὶ Εὐρυνόμην ταμίην πρὸς μῦθον ἔειπεν · 
“Εὐρυνόμη , φέρε δὴ δίφρον καὶ κῶας ἐπ’ αὐτοῦ , ὄφρα καθεζόμενος εἴπῃ ἔπος ἠδ’ ἐπακούσῃ ὁ ξεῖνος ἐμέθεν · ἐθέλω δέ μιν ἐξερέεσθαι.” ὣς ἔφαθ’ , ἡ δὲ μάλ’ ὀτραλέως κατέθηκε φέρουσα δίφρον ἐΰξεστον καὶ ἐπ’ αὐτῷ κῶας ἔβαλλεν · 
ἔνθα καθέζετ’ ἔπειτα πολύτλας δῖος Ὀδυσσεύς . 
τοῖσι δὲ μύθων ἦρχε περίφρων Πηνελόπεια · 
“ξεῖνε , τὸ μέν σε πρῶτον ἐγὼν εἰρήσομαι αὐτή · 
τίς πόθεν εἶς ἀνδρῶν ; 
πόθι τοι πόλις ἠδὲ τοκῆες ; ” τὴν δ’ ἀπαμειβόμενος προσέφη πολύμητις Ὀδυσσεύς · 
“ὦ γύναι , οὐκ ἄν τίς σε βροτῶν ἐπ’ ἀπείρονα γαῖαν νεικέοι · ἦ γάρ σευ κλέος οὐρανὸν εὐρὺν ἱκάνει , ὥς τέ τευ ἢ βασιλῆος ἀμύμονος , ὅς τε θεουδὴς ἀνδράσιν ἐν πολλοῖσι καὶ ἰφθίμοισιν ἀνάσσων εὐδικίας ἀνέχῃσι , φέρῃσι δὲ γαῖα μέλαινα πυροὺς καὶ κριθάς , βρίθῃσι δὲ δένδρεα καρπῷ , τίκτῃ δ’ ἔμπεδα μῆλα , θάλασσα δὲ παρέχῃ ἰχθῦς ἐξ εὐηγεσίης , ἀρετῶσι δὲ λαοὶ ὑπ’ αὐτοῦ . 
τῷ ἐμὲ νῦν τὰ μὲν ἄλλα μετάλλα σῷ ἐνὶ οἴκῳ , μηδ’ ἐμὸν ἐξερέεινε γένος καὶ πατρίδα γαῖαν , μή μοι μᾶλλον θυμὸν ἐνιπλήσῃς ὀδυνάων μνησαμένῳ μάλα δ’ εἰμὶ πολύστονος · οὐδέ τί με χρὴ οἴκῳ ἐν ἀλλοτρίῳ γοόωντά τε μυρόμενόν τε ἧσθαι , ἐπεὶ κάκιον πενθήμεναι ἄκριτον αἰεί · 
μή τίς μοι δμῳῶν νεμεσήσεται , ἠὲ σύ γ’ αὐτή , φῇ δὲ δακρυπλώειν βεβαρηότα με φρένας οἴνῳ.” τὸν δ’ ἠμείβετ’ ἔπειτα περίφρων Πηνελόπεια · 
“ξεῖν’ , ἦ τοι μὲν ἐμὴν ἀρετὴν εἶδός τε δέμας τε ὤλεσαν ἀθάνατοι , ὅτε Ἴλιον εἰσανέβαινον 
Ἀργεῖοι , μετὰ τοῖσι δ’ ἐμὸς πόσις ᾖεν Ὀδυσσεύς εἰ κεῖνός γ’ ἐλθὼν τὸν ἐμὸν βίον ἀμφιπολεύοι , μεῖζον κε κλέος εἴη ἐμὸν καὶ κάλλιον οὕτως . 
νῦν δ’ ἄχομαι · τόσα γάρ μοι ἐπέσσευεν κακὰ δαίμων . 
ὅσσοι γὰρ νήσοισιν ἐπικρατέουσιν ἄριστοι , 
Δουλιχίῳ τε Σάμῃ τε καὶ ὑλήεντι Ζακύνθῳ , οἵ τ’ αὐτὴν Ἰθάκην εὐδείελον ἀμφινέμονται , οἵ μ’ ἀεκαζομένην μνῶνται , τρύχουσι δὲ οἶκον . 
τῷ οὔτε ξείνων ἐμπάξομαι οὔθ’ ἱκετάων οὔτε τι κηρύκων , οἳ δημιοεργοὶ ἔασιν · 
ἀλλ’ Ὀδυσῆ ποθέουσα φίλον κατατήκομαι ἦτορ . 
οἱ δὲ γάμον σπεύδουσιν · ἐγὼ δὲ δόλους τολυπεύω . 
φᾶρος μέν μοι πρῶτον ἐνέπνευσε φρεσὶ δαίμων , στησαμένῃ μέγαν ἱστόν , ἐνὶ μεγάροισιν ὑφαίνειν , λεπτὸν καὶ περίμετρον · ἄφαρ δ’ αὐτοῖς μετέειπον · 
“κοῦροι , ἐμοὶ μνηστῆρες , ἐπεὶ θάνε δῖος Ὀδυσσεύς , μίμνετ’ ἐπειγόμενοι τὸν ἐμὸν γάμον , εἰς ὅ κε φᾶρος ἐκτελέσω—μή μοι μεταμώνια νήματ’ ὄληται— 
Λαέρτῃ ἥρωϊ ταφήϊον , εἰς ὅτε κέν μιν μοῖρ’ ὀλοὴ καθέλῃσι τανηλεγέος θανάτοιο · 
μή τίς μοι κατὰ δῆμον Ἀχαιϊάδων νεμεσήσῃ , αἴ κεν ἄτερ σπείρου κεῖται πολλὰ κτεατίσσας . 
“ὣς ἐφάμην , τοῖσιν δ’ ἐπεπείθετο θυμὸς ἀγήνωρ . 
ἔνθα καὶ ἠματίη μὲν ὑφαίνεσκον μέγαν ἱστόν , νύκτας δ’ ἀλλύεσκον , ἐπεὶ δαΐδας παραθείμην . 
ὣς τρίετες μὲν ἔληθον ἐγὼ καὶ ἔπειθον Ἀχαιούς · 
ἀλλ’ ὅτε τέτρατον ἦλθεν ἔτος καὶ ἐπήλυθον ὧραι , μηνῶν φθινόντων , περὶ δ’ ἤματα πόλλ’ ἐτελέσθη , καὶ τότε δή με διὰ δμῳάς , κύνας οὐκ ἀλεγούσας , εἷλον ἐπελθόντες καὶ ὁμόκλησαν ἐπέεσσιν . 
ὣς τὸ μὲν ἐξετέλεσσα , καὶ οὐκ ἐθέλουσ’ , ὑπ’ ἀνάγκης · 
νῦν δ’ οὔτ’ ἐκφυγέειν δύναμαι γάμον οὔτε τιν’ ἄλλην μῆτιν ἔθ’ εὑρίσκω · μάλα δ’ ὀτρύνουσι τοκῆες γήμασθ’ , ἀσχαλάᾳ δὲ πάϊς βίοτον κατεδόντων , γιγνώσκων · ἤδη γὰρ ἀνὴρ οἶός τε μάλιστα οἴκου κήδεσθαι , τῷ τε Ζεὺς κῦδος ὀπάζει . 
ἀλλὰ καὶ ὥς μοι εἰπὲ τεὸν γένος , ὁππόθεν ἐσσί . 
οὐ γὰρ ἀπὸ δρυός ἐσσι παλαιφάτου οὐδ’ ἀπὸ πέτρης.” τὴν δ’ ἀπαμειβόμενος προσέφη πολύμητις Ὀδυσσεύς · 
“ὦ γύναι αἰδοίη Λαερτιάδεω Ὀδυσῆος , οὐκέτ’ ἀπολλήξεις τὸν ἐμὸν γόνον ἐξερέουσα ; 
ἀλλ’ ἔκ τοι ἐρέω · ἦ μέν μ’ ἀχέεσσί γε δώσεις πλείοσιν ἢ ἔχομαι · ἡ γὰρ δίκη , ὁππότε πάτρης ἧς ἀπέῃσιν ἀνὴρ τόσσον χρόνον ὅσσον ἐγὼ νῦν , πολλὰ βροτῶν ἐπὶ ἄστε’ ἀλώμενος , ἄλγεα πάσχων · 
ἀλλὰ καὶ ὣς ἐρέω ὅ μ’ ἀνείρεαι ἠδὲ μεταλλᾷς . 
Κρήτη τις γαῖ’ ἔστι , μέσῳ ἐνὶ οἴνοπι πόντῳ , καλὴ καὶ πίειρα , περίρρυτος · ἐν δ’ ἄνθρωποι πολλοί , ἀπειρέσιοι , καὶ ἐννήκοντα πόληες . 
ἄλλη δ’ ἄλλων γλῶσσα μεμιγμένη · ἐν μὲν Ἀχαιοί , ἐν δ’ Ἐτεόκρητες μεγαλήτορες , ἐν δὲ Κύδωνες , 
Δωριέες τε τριχάϊκες δῖοί τε Πελασγοί . 
τῇσι δ’ ἐνὶ Κνωσός , μεγάλη πόλις , ἔνθα τε Μίνως ἐννέωρος βασίλευε Διὸς μεγάλου ὀαριστής , πατρὸς ἐμοῖο πατήρ , μεγαθύμου Δευκαλίωνος 
Δευκαλίων δ’ ἐμὲ τίκτε καὶ Ἰδομενῆα ἄνακτα · 
ἀλλ’ ὁ μὲν ἐν νήεσσι κορωνίσιν Ἴλιον ἴσω ᾤχεθ’ ἅμ’ Ἀτρείδῃσιν , ἐμοὶ δ’ ὄνομα κλυτὸν Αἴθων , ὁπλότερος γενεῇ · ὁ δ’ ἄρα πρότερος καὶ ἀρείων . 
ἔνθ’ Ὀδυσῆα ἐγὼν ἰδόμην καὶ ξείνια δῶκα . 
καὶ γὰρ τὸν Κρήτηνδε κατήγαγεν ἲς ἀνέμοιο , ἱέμενον Τροίηνδε παραπλάγξασα Μαλειῶν · 
στῆσε δ’ ἐν Ἀμνισῷ , ὅθι τε σπέος Εἰλειθυίης , ἐν λιμέσιν χαλεποῖσι , μόγις δ’ ὑπάλυξεν ἀέλλας . 
αὐτίκα δ’ Ἰδομενῆα μετάλλα ἄστυδ’ ἀνελθών · 
ξεῖνον γάρ οἱ ἔφασκε φίλον τ’ ἔμεν αἰδοῖόν τε . 
τῷ δ’ ἤδη δεκάτη ἢ ἑνδεκάτη πέλεν ἠὼς οἰχομένῳ σὺν νηυσὶ κορωνίσιν Ἴλιον εἴσω . 
τὸν μὲν ἐγὼ πρὸς δώματ’ ἄγων ἐῢ ἐξείνισσα , ἐνδυκέως φιλέων , πολλῶν κατὰ οἶκον ἐόντων · 
καί οἱ τοῖς ἄλλοις ἑτάροις , οἳ ἅμ’ αὐτῷ ἕποντο , δημόθεν ἄλφιτα δῶκα καὶ αἴθοπα οἶνον ἀγείρας καὶ βοῦς ἱρεύσασθαι , ἵνα πλησαίατο θυμόν . 
ἔνθα δυώδεκα μὲν μένον ἤματα δῖοι Ἀχαιοί · 
εἴλει γὰρ Βορέης ἄνεμος μέγας οὐδ’ ἐπὶ γαίῃ εἴα ἵστασθαι , χαλεπὸς δέ τις ὤρορε δαίμων . 
τῇ τρισκαιδεκάτῃ δ’ ἄνεμος πέσε , τοὶ δ’ ἀνάγοντο.” ἴσκε ψεύδεα πολλὰ λέγων ἐτύμοισιν ὁμοῖα · 
τῆς δ’ ἄρ’ ἀκουούσης ῥέε δάκρυα , τήκετο δὲ χρώς · 
ὡς δὲ χιὼν κατατήκετ’ ἐν ἀκροπόλοισιν ὄρεσσιν , ἥν τ’ Εὖρος κατέτηξεν , ἐπὴν Ζέφυρος καταχεύῃ · 
τηκομένης δ’ ἄρα τῆς ποταμοὶ πλήθουσι ῥέοντες · 
ὣς τῆς τήκετο καλὰ παρήϊα δάκρυ χεούσης , κλαιούσης ἑὸν ἄνδρα παρήμενον . 
αὐτὰρ Ὀδυσσεὺς θυμῷ μὲν γοόωσαν ἑὴν ἐλέαιρε γυναῖκα , ὀφθαλμοὶ δ’ ὡς εἰ κέρα ἕστασαν ἠὲ σίδηρος ἀτρέμας ἐν βλεφάροισι · δόλῳ δ’ ὅ γε δάκρυα κεῦθεν . 
ἡ δ’ ἐπεὶ οὖν τάρφθη πολυδακρύτοιο γόοιο , ἐξαῦτίς μιν ἔπεσσιν ἀμειβομένη προσέειπε · 
“νῦν μὲν δή σευ , ξεῖνέ γ’ , ὀΐω πειρήσεσθαι , εἰ ἐτεὸν δὴ κεῖθι σὺν ἀντιθέοις ἑτάροισι ξείνισας ἐν μεγάροισιν ἐμὸν πόσιν , ὡς ἀγορεύεις . 
εἰπέ μοι ὁπποῖ’ ἄσσα περὶ χροῒ εἵματα ἕστο , αὐτός θ’ οἷος ἔην , καὶ ἑταίρους , οἵ οἱ ἕποντο.” τὴν δ’ ἀπαμειβόμενος προσέφη πολύμητις Ὀδυσσεύς · 
“ὦ γύναι , ἀργαλέον τόσσον χρόνον ἀμφὶς ἐόντα εἰπέμεν · ἤδη γάρ οἱ ἐεικοστὸν ἔτος ἐστὶν ἐξ οὗ κεῖθεν ἔβη καὶ ἐμῆς ἀπελήλυθε πάτρης · 
αὐτάρ τοι ἐρέω ὥς μοι ἰνδάλλεται ἦτορ . 
χλαῖναν πορφυρέην οὔλην ἔχε δῖος Ὀδυσσεύς , διπλῆν · αὐτάρ οἱ περόνη χρυσοῖο τέτυκτο αὐλοῖσιν διδύμοισι · πάροιθε δὲ δαίδαλον ἦεν · 
ἐν προτέροισι πόδεσσι κύων ἔχε ποικίλον ἐλλόν , ἀσπαίροντα λάων · τὸ δὲ θαυμάζεσκον ἅπαντες , ὡς οἱ χρύσεοι ἐόντες ὁ μὲν λάε νεβρὸν ἀπάγχων , αὐτὰρ ὁ ἐκφυγέειν μεμαὼς ἤσπαιρε πόδεσσι . 
τὸν δὲ χιτῶν’ ἐνόησα περὶ χροῒ σιγαλόεντα , οἷόν τε κρομύοιο λοπὸν κάτα ἰσχαλέοιο · 
τὼς μὲν ἔην μαλακός , λαμπρὸς δ’ ἦν ἠέλιος ὥς · 
ἦ μὲν πολλαί γ’ αὐτὸν ἐθηήσαντο γυναῖκες . 
ἄλλο δέ τοι ἐρέω , σὺ δ’ ἐνὶ φρεσὶ βάλλεο σῇσιν · 
οὐκ οἶδ’ ἢ τάδε ἕστο περὶ χροῒ οἴκοθ’ Ὀδυσσεύς , ἦ τις ἑταίρων δῶκε θοῆς ἐπὶ νηὸς ἰόντι , ἤ τίς που καὶ ξεῖνος , ἐπεὶ πολλοῖσιν Ὀδυσσεὺς ἔσκε φίλος · παῦροι γὰρ Ἀχαιῶν ἦσαν ὁμοῖοι . 
καί οἱ ἐγὼ χάλκειον ἄορ καὶ δίπλακα δῶκα καλὴν πορφυρέην καὶ τερμιόεντα χιτῶνα , αἰδοίως δ’ ἀπέπεμπον ἐϋσσέλμου ἐπὶ νηός . 
καὶ μέν οἱ κῆρυξ ὀλίγον προγενέστερος αὐτοῦ εἵπετο · καὶ τόν τοι μυθήσομαι , οἷος ἔην περ . 
γυρὸς ἐν ὤμοισιν , μελανόχροος , οὐλοκάρηνος , 
Εὐρυβάτης δ’ ὄνομ’ ἔσκε · τίεν δέ μιν ἔξοχον ἄλλων ὧν ἑτάρων Ὀδυσεύς , ὅτι οἱ φρεσὶν ἄρτια ᾔδη.” 
“ὣς φάτο , τῇ δ’ ἔτι μᾶλλον ὑφ’ ἵμερον ὦρσε γόοιο , σήματ’ ἀναγνούσῃ τά οἱ ἔμπεδα πέφραδ’ Ὀδυσσεύς . 
ἡ δ’ ἐπεὶ οὖν τάρφθη πολυδακρύτοιο γόοιο . 
καὶ τότε μιν μύθοισιν ἀμειβομένη προσέειπε · 
“νῦν μὲν δή μοι , ξεῖνε , πάρος περ ἐὼν ἐλεεινός , ἐν μεγάροισιν ἐμοῖσι φίλος τ’ ἔσῃ αἰδοῖός τε · 
αὐτὴ γὰρ τάδε εἵματ’ ἐγὼ πόρον , οἷ’ ἀγορεύεις , πτύξασ’ ἐκ θαλάμου , περόνην τ’ ἐπέθηκα φαεινὴν κείνῳ ἄγαλμ’ ἔμεναι · τὸν δ’ οὐχ ὑποδέξομαι αὖτις οἴκαδε νοστήσαντα φίλην ἐς πατρίδα γαῖαν . 
τῷ ῥα κακῇ αἴσῃ κοίλης ἐπὶ νηὸς Ὀδυσσεὺς ᾤχετ’ ἐποψόμενος Κακοΐλιον οὐκ ὀνομαστήν.” τὴν δ’ ἀπαμειβόμενος προσέφη πολύμητις Ὀδυσσεύς · 
“ὦ γύναι αἰδοίη Λαερτιάδεω Ὀδυσῆος , μηκέτι νῦν χρόα καλὸν ἐναίρεο , μηδέ τι θυμὸν τῆκε , πόσιν γοόωσα . 
νεμεσσῶμαί γε μὲν οὐδέν · 
καὶ γάρ τίς τ’ ἀλλοῖον ὀδύρεται ἄνδρ’ ὀλέσασα κουρίδιον , τῷ τέκνα τέκῃ φιλότητι μιγεῖσα , ἢ Ὀδυσῆ’ , ὅν φασι θεοῖς ἐναλίγκιον εἶναι . 
ἀλλὰ γόου μὲν παῦσαι , ἐμεῖο δὲ σύνθεο μῦθον · 
νημερτέως γάρ τοι μυθήσομαι οὐδ’ ἐπικεύσω ὡς ἤδη Ὀδυσῆος ἐγὼ περὶ νόστου ἄκουσα ἀγχοῦ , Θεσπρωτῶν ἀνδρῶν ἐν πίονι δήμῳ , ζωοῦ · αὐτὰρ ἄγει κειμήλια πολλὰ καὶ ἐσθλὰ αἰτίζων ἀνὰ δῆμον . 
ἀτὰρ ἐρίηρας ἑταίρους ὤλεσε καὶ νῆα γλαφυρὴν ἐνὶ οἴνοπι πόντῳ , 
Θρινακίης ἄπο νήσου ἰών · ὀδύσαντο γὰρ αὐτῷ 
Ζεύς τε καὶ Ἠέλιος · τοῦ γὰρ βόας ἔκταν ἑταῖροι . 
οἱ μὲν πάντες ὄλοντο πολυκλύστῳ ἐνὶ πόντῳ · 
τὸν δ’ ἄρ’ ἐπὶ τρόπιος νεὸς ἔκβαλε κῦμ’ ἐπὶ χέρσου , 
Φαιήκων ἐς γαῖαν , οἳ ἀγχίθεοι γεγάασιν , οἳ δή μιν περὶ κῆρι θεὸν ὣς τιμήσαντο καί οἱ πολλὰ δόσαν πέμπειν τέ μιν ἤθελον αὐτοὶ οἴκαδ’ ἀπήμαντον . 
καί κεν πάλαι ἐνθάδ’ Ὀδυσσεὺς ἤην · ἀλλ’ ἄρα οἱ τό γε κέρδιον εἴσατο θυμῷ , χρήματ’ ἀγυρτάζειν πολλὴν ἐπὶ γαῖαν ἰόντι · 
ὣς περὶ κέρδεα πολλὰ καταθνητῶν ἀνθρώπων οἶδ’ Ὀδυσεύς , οὐδ’ ἄν τις ἐρίσσειε βροτὸς ἄλλος . 
ὥς μοι Θεσπρωτῶν βασιλεὺς μυθήσατο Φείδων · 
ὤμνυε δὲ πρὸς ἔμ’ αὐτόν , ἀποσπένδων ἐνὶ οἴκῳ , νῆα κατειρύσθαι καὶ ἐπαρτέας ἔμμεν ἑταίρους , οἳ δή μιν πέμψουσι φίλην ἐς πατρίδα γαῖαν . 
ἀλλ’ ἐμὲ πρὶν ἀπέπεμψε · τύχησε γὰρ ἐρχομένη νηῦς ἀνδρῶν Θεσπρωτῶν ἐς Δουλίχιον πολύπυρον . 
καί μοι κτήματ’ ἔδειξεν , ὅσα ξυναγείρατ’ Ὀδυσσεύς · 
καί νύ κεν ἐς δεκάτην γενεὴν ἕτερόν γ’ ἔτι βόσκοι , ὅσσα οἱ ἐν μεγάροις κειμήλια κεῖτο ἄνακτος . 
τὸν δ’ ἐς Δωδώνην φάτο βήμεναι , ὄφρα θεοῖο ἐκ δρυὸς ὑψικόμοιο Διὸς βουλὴν ἐπακούσαι , ὅππως νοστήσειε φίλην ἐς πατρίδα γαῖαν ἤδη δὴν ἀπεών , ἤ ἀμφαδὸν ἦε κρυφηδόν . 
“ὣς ὁ μὲν οὕτως ἐστὶ σόος καὶ ἐλεύσεται ἤδη ἄγχι μάλ’ , οὐδ’ ἔτι τῆλε φίλων καὶ πατρίδος αἴης δηρὸν ἀπεσσεῖται · ἔμπης δέ τοι ὅρκια δώσω . 
ἴστω νῦν Ζεὺς πρῶτα , θεῶν ὕπατος καὶ ἄριστος , ἱστίη τ’ Ὀδυσῆος ἀμύμονος , ἣν ἀφικάνω · 
ἦ μέν τοι τάδε πάντα τελείεται ὡς ἀγορεύω . 
τοῦδ’ αὐτοῦ λυκάβαντος ἐλεύσεται ἐνθάδ’ Ὀδυσσεύς , τοῦ μὲν φθίνοντος μηνός , τοῦ δ’ ἱσταμένοιο.” τὸν δ’ αὖτε προσέειπε περίφρων Πηνελόπεια · 
“αἲ γὰρ τοῦτο , ξεῖνε , ἔπος τετελεσμένον εἴη · 
τῷ κε τάχα γνοίης φιλότητά τε πολλά τε δῶρα ἐξ ἐμεῦ , ὡς ἄν τίς σε συναντόμενος μακαρίζοι . 
ἀλλά μοι ὧδ’ ἀνὰ θυμὸν ὀΐεται , ὡς ἔσεταί περ · 
οὔτ’ Ὀδυσεὺς ἔτι οἶκον ἐλεύσεται , οὔτε σὺ πομπῆς τεύξῃ , ἐπεὶ οὐ τοῖοι σημάντορές εἰσ’ ἐνὶ οἴκῳ οἷος Ὀδυσσεὺς ἔσκε μετ’ ἀνδράσιν , εἴ ποτ’ ἔην γε , ξείνους αἰδοίους ἀποπεμπέμεν ἠδὲ δέχεσθαι . 
ἀλλά μιν , ἀμφίπολοι , ἀπονίψατε , κάτθετε δ’ εὐνήν , δέμνια καὶ χλαίνας καὶ ῥήγεα σιγαλόεντα , ὥς κ’ εὖ θαλπιόων χρυσόθρονον Ἠῶ ἵκηται . 
ἠῶθεν δὲ μάλ’ ἦρι λοέσσαι τε χρῖσαί τε , ὥς κ’ ἔνδον παρὰ Τηλεμάχῳ δείπνοιο μέδηται ἥμενος ἐν μεγάρῳ · τῷ δ’ ἄλγιον ὅς κεν ἐκείνων τοῦτον ἀνιάζῃ θυμοφθόρος · οὐδέ τι ἔργον ἐνθάδ’ ἔτι πρήξει , μάλα περ κεχολωμένος αἰνῶς . 
πῶς γὰρ ἐμεῦ σύ , ξεῖνε , δαήσεαι εἴ τι γυναικῶν ἀλλάων περίειμι νόον καὶ ἐπίφρονα μῆτιν , εἴ κεν ἀϋσταλέος , κακὰ εἱμένος ἐν μεγάροισιν δαινύῃ ; 
ἄνθρωποι δὲ μινυνθάδιοι τελέθουσιν . 
ὃς μὲν ἀπηνὴς αὐτὸς ἔῃ καὶ ἀπηνέα εἰδῇ , τῷ δὲ καταρῶνται πάντες βροτοὶ ἄλγε’ ὀπίσσω ζωῷ , ἀτὰρ τεθνεῶτί γ’ ἐφεψιόωνται ἅπαντες · 
ὃς δ’ ἂν ἀμύμων αὐτὸς ἔῃ καὶ ἀμύμονα εἰδῇ , τοῦ μέν τε κλέος εὐρὺ δὶα ξεῖνοι φορέουσι πάντας ἐπ’ ἀνθρώπους , πολλοί τέ μιν ἐσθλὸν ἔειπον.” τὴν δ’ ἀπαμειβόμενος προσέφη πολύμητις Ὀδυσσεύς · 
“ὦ γύναι αἰδοίη Λαερτιάδεω Ὀδυσῆος , ἦ τοι ἐμοὶ χλαῖναι καὶ ῥήγεα σιγαλόεντα ἤχθεθ’ , ὅτε πρῶτον Κρήτης ὄρεα νιφόεντα νοσφισάμην ἐπὶ νηὸς ἰὼν δολιχηρέτμοιο , κείω δ’ ὡς τὸ πάρος περ ἀΰπνους νύκτας ἴαυον · 
πολλὰς γὰρ δὴ νύκτας ἀεικελίῳ ἐνὶ κοίτῃ ἄεσα καί τ’ ἀνέμεινα ἐΰθρονον Ἠῶ δῖαν . 
οὐδέ τί μοι ποδάνιπτρα ποδῶν ἐπιήρανα θυμῷ γίγνεται · οὐδὲ γυνὴ ποδὸς ἅψεται ἡμετέροιο τάων αἵ τοι δῶμα κάτα δρήστειραι ἔασιν , εἰ μή τις γρηῦς ἔστι παλαιή , κεδνὰ ἰδυῖα , ἥ τις δὴ τέτληκε τόσα φρεσὶν ὅσσα τ’ ἐγώ περ · 
τῇ δ’ οὐκ ἂν φθονέοιμι ποδῶν ἅψασθαι ἐμεῖο.” τὸν δ’ αὖτε προσέειπε περίφρων Πηνελόπεια · 
“ξεῖνε φίλ’ · οὐ γάρ πώ τις ἀνὴρ πεπνυμένος ὧδε ξείνων τηλεδαπῶν φιλίων ἐμὸν ἵκετο δῶμα , ὡς σὺ μάλ’ εὐφραδέως πεπνυμένα πάντ’ ἀγορεύεις · 
ἔστι δέ μοι γρηῢς πυκινὰ φρεσὶ μήδε’ ἔχουσα ἣ κεῖνον δύστηνον ἐῢ τρέφεν ἠδ’ ἀτίταλλε , δεξαμένη χείρεσσ’ , ὅτε μιν πρῶτον τέκε μήτηρ , ἥ σε πόδας νίψει , ὀλιγηπελέουσά περ ἔμπης . 
ἀλλ’ ἄγε νῦν ἀνστᾶσα , περίφρων Εὐρύκλεια , νίψον σοῖο ἄνακτος ὁμήλικα · καί που Ὀδυσσεὺς ἤδη τοιόσδ’ ἐστὶ πόδας τοιόσδε τε χεῖρας · 
αἶψα γὰρ ἐν κακότητι βροτοὶ καταγηράσκουσιν.” ὣς ἄρ’ ἔφη , γρηῢς δὲ κατέσχετο χερσὶ πρόσωπα , δάκρυα δ’ ἔκβαλε θερμά , ἔπος δ’ ὀλοφυδνὸν ἔειπεν · 
“ὤ μοι ἐγὼ σέο , τέκνον , ἀμήχανος · ἦ σε περὶ Ζεὺς ἀνθρώπων ἤχθηρε θεουδέα θυμὸν ἔχοντα . 
οὐ γάρ πώ τις τόσσα βροτῶν Διὶ τερπικεραύνῳ πίονα μηρί’ ἔκη’ οὐδ’ ἐξαίτους ἑκατόμβας , ὅσσα σὺ τῷ ἐδίδους , ἀρώμενος ἧος ἵκοιο γῆράς τε λιπαρὸν θρέψαιό τε φαίδιμον υἱόν · 
νῦν δέ τοι οἴῳ πάμπαν ἀφείλετο νόστιμον ἦμαρ . 
οὕτω που καὶ κείνῳ ἐφεψιόωντο γυναῖκες ξείνων τηλεδαπῶν , ὅτε τευ κλυτὰ δώμαθ’ ἵκοιτο , ὡς σέθεν αἱ κύνες αἵδε καθεψιόωνται ἅπασαι , τάων νῦν λώβην τε καὶ αἴσχεα πόλλ’ ἀλεείνων οὐκ ἐάας νίζειν · ἐμὲ δ’ οὐκ ἀέκουσαν ἄνωγε κούρη Ἰκαρίοιο , περίφρων Πηνελόπεια . 
τῷ σε πόδας νίψω ἅμα τ’ αὐτῆς Πηνελοπείης καὶ σέθεν εἵνεκ’ , ἐπεί μοι ὀρώρεται ἔνδοθι θυμὸς κήδεσιν . 
ἀλλ’ ἄγε νῦν ξυνίει ἔπος , ὅττι κεν εἴπω · 
πολλοὶ δὴ ξεῖνοι ταλαπείριοι ἐνθάδ’ ἵκοντο , ἀλλ’ οὔ πώ τινά φημι ἐοικότα ὧδε ἰδέσθαι ὡς σὺ δέμας φωνήν τε πόδας τ’ Ὀδυσῆϊ ἔοικας.” τὴν δ’ ἀπαμειβόμενος προσέφη πολύμητις Ὀδυσσεύς · 
“ὦ γρηῦ , οὕτω φασὶν ὅσοι ἴδον ὀφθαλμοῖσιν ἡμέας ἀμφοτέρους , μάλα εἰκέλω ἀλλήλοιϊν ἔμμεναι , ὡς σύ περ αὐτὴ ἐπιφρονέουσ’ ἀγορεύεις.” ὣς ἄρ’ ἔφη , γρηῢς δὲ λέβηθ’ ἕλε παμφανόωντα τοῦ πόδας ἐξαπένιζεν , ὕδωρ δ’ ἐνεχεύατο πουλὺ ψυχρόν , ἔπειτα δὲ θερμὸν ἐπήφυσεν . 
αὐτὰρ Ὀδυσσεὺς ἷζεν ἐπ’ ἐσχαρόφιν , ποτὶ δὲ σκότον ἐτράπετ’ αἶψα · 
αὐτίκα γὰρ κατὰ θυμὸν ὀΐσατο , μή ἑ λαβοῦσα οὐλὴν ἀμφράσσαιτο καὶ ἀμφαδὰ ἔργα γένοιτο . 
νίζε δ’ ἄρ’ ἆσσον ἰοῦσα ἄναχθ’ ἑόν · αὐτίκα δ’ ἔγνω οὐλήν , τήν ποτέ μιν σῦς ἤλασε λευκῷ ὀδόντι 
Παρνησόνδ’ ἐλθόντα μετ’ Αὐτόλυκόν τε καὶ υἷας , μητρὸς ἑῆς πάτερ’ ἐσθλόν , ὃς ἀνθρώπους ἐκέκαστο κλεπτοσύνῃ θ’ ὅρκῳ τε · θεὸς δέ οἱ αὐτὸς ἔδωκεν 
Ἑρμείας · τῷ γὰρ κεχαρισμένα μηρία καῖεν ἀρνῶν ἠδ’ ἐρίφων · ὁ δέ οἱ πρόφρων ἅμ’ ὀπήδει . 
Αὐτόλυκος δ’ ἐλθὼν Ἰθάκης ἐς πίονα δῆμον παῖδα νέον γεγαῶτα κιχήσατο θυγατέρος ἧς · 
τόν ῥά οἱ Εὐρύκλεια φίλοις ἐπὶ γούνασι θῆκε παυομένῳ δόρποιο , ἔπος τ’ ἔφατ’ ἔκ τ’ ὀνόμαζεν · 
“Αὐτόλυκ’ , αὐτὸς νῦν ὄνομ’ εὕρεο ὅττι κε θῆαι παιδὸς παιδὶ φίλῳ · πολυάρητος δέ τοί ἐστιν.” τὴν δ’ αὖτ’ Αὐτόλυκος ἀπαμείβετο φώνησέν τε · 
“γαμβρὸς ἐμὸς θυγάτηρ τε , τίθεσθ’ ὄνομ’ ὅττι κεν εἴπω · 
πολλοῖσιν γὰρ ἐγώ γε ὀδυσσάμενος τόδ’ ἱκάνω , ἀνδράσιν ἠδὲ γυναιξὶν ἀνὰ χθόνα πουλυβότειραν · 
τῷ δ’ Ὀδυσεὺς ὄνομ’ ἔστω ἐπώνυμον · αὐτὰρ ἐγώ γε , ὁππότ’ ἂν ἡβήσας μητρώϊον ἐς μέγα δῶμα ἔλθῃ Παρνησόνδ’ , ὅθι πού μοι κτήματ’ ἔασι , τῶν οἱ ἐγὼ δώσω καί μιν χαίροντ’ ἀποπέμψω.” τῶν ἕνεκ’ ἦλθ’ Ὀδυσεύς , ἵνα οἱ πόροι ἀγλαὰ δῶρα . 
τὸν μὲν ἄρ’ Αὐτόλυκός τε καὶ υἱέες Αὐτολύκοιο χερσίν τ’ ἠσπάζοντο ἔπεσσί τε μειλιχίοισι · 
μήτηρ δ’ Ἀμφιθέη μητρὸς περιφῦσ’ Ὀδυσῆϊ κύσσ’ ἄρα μιν κεφαλήν τε καὶ ἄμφω φάεα καλά . 
Αὐτόλυκος δ’ υἱοῖσιν ἐκέκλετο κυδαλίμοισι δεῖπνον ἐφοπλίσσαι · τοὶ δ’ ὀτρύνοντος ἄκουσαν , αὐτίκα δ’ εἰσάγαγον βοῦν ἄρσενα πενταέτηρον · 
τὸν δέρον ἀμφί θ’ ἕπον , καί μιν διέχευαν ἅπαντα , μίστυλλόν τ’ ἄρ’ ἐπισταμένως πεῖράν τ’ ὀβελοῖσιν , ὤπτησάν τε περιφραδέως , δάσσαντό τε μοίρας . 
ὣς τότε μὲν πρόπαν ἦμαρ ἐς ἠέλιον καταδύντα δαίνυντ’ , οὐδέ τι θυμὸς ἐδεύετο δαιτὸς ἐΐσης · 
ἦμος δ’ ἠέλιος κατέδυ καὶ ἐπὶ κνέφας ἦλθεν , δὴ τότε κοιμήσαντο καὶ ὕπνου δῶρον ἕλοντο . 
ἦμος δ’ ἠριγένεια φάνη ῥοδοδάκτυλος Ἠώς , βάν ῥ’ ἴμεν ἐς θήρην , ἠμὲν κύνες ἠδὲ καὶ αὐτοὶ υἱέες Αὐτολύκου · μετὰ τοῖσι δὲ δῖος Ὀδυσσεὺς ἤϊεν · αἰπὺ δ’ ὄρος προσέβαν καταειμένον ὕλῃ 
Παρνησοῦ , τάχα δ’ ἵκανον πτύχας ἠνεμοέσσας . 
Ἠέλιος μὲν ἔπειτα νέον προσέβαλλεν ἀρούρας ἐξ ἀκαλαρρείταο βαθυρρόου Ὠκεανοῖο , οἱ δ’ ἐς βῆσσαν ἵκανον ἐπακτῆρες · πρὸ δ’ ἄρ’ αὐτῶν ἴχνῑ ἐρευνῶντες κύνες ἤϊσαν , αὐτὰρ ὄπισθεν υἱέες Αὐτολύκου · μετὰ τοῖσι δὲ δῖος Ὀδυσσεὺς ἤϊεν ἄγχι κυνῶν , κραδάων δολιχόσκιον ἔγχος . 
ἔνθα δ’ ἄρ’ ἐν λόχμῃ πυκινῇ κατέκειτο μέγας σῦς · 
τὴν μὲν ἄρ’ οὔτ’ ἀνέμων διάει μένος ὑγρὸν ἀέντων , οὔτε μιν Ἠέλιος φαέθων ἀκτῖσιν ἔβαλλεν , οὔτ’ ὄμβρος περάασκε διαμπερές · ὣς ἄρα πυκνὴ ἦεν , ἀτὰρ φύλλων ἐνέην χύσις ἤλιθα πολλή . 
τὸν δ’ ἀνδρῶν τε κυνῶν τε περὶ κτύπος ἦλθε ποδοῖϊν , ὡς ἐπάγοντες ἐπῇσαν · ὁ δ’ ἀντίος ἐκ ξυλόχοιο φρίξας εὖ λοφιήν , πῦρ δ’ ὀφθαλμοῖσι δεδορκώς , στῆ ῥ’ αὐτῶν σχεδόθεν · ὁ δ’ ἄρα πρώτιστος Ὀδυσσεὺς ἔσσυτ’ ἀνασχόμενος δολιχὸν δόρυ χειρὶ παχείῃ , οὐτάμεναι μεμαώς · ὁ δέ μιν φθάμενος ἔλασεν σῦς γουνὸς ὕπερ , πολλὸν δὲ διήφυσε σαρκὸς ὀδόντι λικριφὶς ἀΐξας , οὐδ’ ὀστέον ἵκετο φωτός . 
τὸν δ’ Ὀδυσεὺς οὔτησε τυχὼν κατὰ δεξιὸν ὦμον , ἀντικρὺ δὲ διῆλθε φαεινοῦ δουρὸς ἀκωκή · 
κὰδ δ’ ἔπεσ’ ἐν κονίῃσι μακών , ἀπὸ δ’ ἔπτατο θυμός . 
τὸν μὲν ἄρ’ Αὐτολύκου παῖδες φίλοι ἀμφεπένοντο , ὠτειλὴν δ’ Ὀδυσῆος ἀμύμονος ἀντιθέοιο δῆσαν ἐπισταμένως , ἐπαοιδῇ δ’ αἷμα κελαινὸν ἔσχεθον , αἶψα δ’ ἵκοντο φίλου πρὸς δώματα πατρός . 
τὸν μὲν ἄρ’ Αὐτόλυκός τε καὶ υἱέες Αὐτολύκοιο εὖ ἰησάμενοι ἠδ’ ἀγλαὰ δῶρα πορόντες καρπαλίμως χαίροντα φίλην ἐς πατρίδ’ ἔπεμπον εἰς Ἰθάκην . 
τῷ μέν ῥα πατὴρ καὶ πότνια μήτηρ χαῖρον νοστήσαντι καὶ ἐξερέεινον ἕκαστα , οὐλὴν ὅττι πάθοι · ὁ δ’ ἄρα σφίσιν εὖ κατέλεξεν ὥς μιν θηρεύοντ’ ἔλασεν σῦς λευκῷ ὀδόντι , 
Παρνησόνδ’ ἐλθόντα σὺν υἱάσιν Αὐτολύκοιο . 
τὴν γρηῢς χείρεσσι καταπρηνέσσι λαβοῦσα γνῶ ῥ’ ἐπιμασσαμένη , πόδα δὲ προέηκε φέρεσθαι · 
ἐν δὲ λέβητι πέσε κνήμη , κανάχησε δὲ χαλκός , ἂψ δ’ ἑτέρωσ’ ἐκλίθη · τὸ δ’ ἐπὶ χθονὸς ἐξέχυθ’ ὕδωρ . 
τὴν δ’ ἅμα χάρμα καὶ ἄλγος ἕλε φρένα , τὼ δέ οἱ ὄσσε δακρυόφι πλῆσθεν , θαλερὴ δέ οἱ ἔσχετο φωνή . 
ἁψαμένη δὲ γενείου Ὀδυσσῆα προσέειπεν · 
“ἦ μάλ’ Ὀδυσσεύς ἐσσι , φίλον τέκος · οὐδέ σ’ ἐγώ γε πρὶν ἔγνων , πρὶν πάντα ἄνακτ’ ἐμὸν ἀμφαφάασθαι.” ἦ καὶ Πηνελόπειαν ἐσέδρακεν ὀφθαλμοῖσι , πεφραδέειν ἐθέλουσα φίλον πόσιν ἔνδον ἐόντα . 
ἡ δ’ οὔτ’ ἀθρῆσαι δύνατ’ ἀντίη οὔτε νοῆσαι · 
τῇ γὰρ Ἀθηναίη νόον ἔτραπεν · αὐτὰρ Ὀδυσσεὺς χεῖρ’ ἐπιμασσάμενος φάρυγος λάβε δεξιτερῆφι , τῇ δ’ ἑτέρῃ ἕθεν ἆσσον ἐρύσσατο φώνησέν τε . 
“μαῖα , τίη μ’ ἐθέλεις ὀλέσαι ; 
σὺ δέ μ’ ἔτρεφες αὐτὴ τῷ σῷ ἐπὶ μαζῷ · νῦν δ’ ἄλγεα πολλὰ μογήσας ἤλυθον εἰκοστῷ ἔτεϊ ἐς πατρίδα γαῖαν . 
ἀλλ’ ἐπεὶ ἐφράσθης καί τοι θεὸς ἔμβαλε θυμῷ , σίγα , μή τίς τ’ ἄλλος ἐνὶ μεγάροισι πύθηται . 
ὧδε γὰρ ἐξερέω , καὶ μὴν τετελεσμένον ἔσται · 
εἴ χ’ ὑπ’ ἐμοί γε θεὸς δαμάσῃ μνηστῆρας ἀγαυούς , οὐδὲ τροφοῦ οὔσης σεῦ ἀφέξομαι , ὁππότ’ ἂν ἄλλας δμῳὰς ἐν μεγάροισιν ἐμοῖς κτείνωμι γυναῖκας.” τὸν δ’ αὖτε προσέειπε περίφρων Εὐρύκλεια · 
“τέκνον ἐμόν , ποῖόν σε ἔπος φύγεν ἕρκος ὀδόντων . 
οἶσθα μὲν οἷον ἐμὸν μένος ἔμπεδον οὐδ’ ἐπιεικτόν , ἕξω δ’ ὡς ὅτε τις στερεὴ λίθος ἠὲ σίδηρος . 
ἄλλο δέ τοι ἐρέω , σὺ δ’ ἐνὶ φρεσὶ βάλλεο σῇσιν · 
εἴ χ’ ὑπό σοι γε θεὸς δαμάσῃ μνηστῆρας ἀγαυούς , δὴ τότε τοι καταλέξω ἐνὶ μεγάροισι γυναῖκας , αἵ τέ σ’ ἀτιμάζουσι καὶ αἳ νηλείτιδές εἰσι.” τὴν δ’ ἀπαμειβόμενος προσέφη πολύμητις Ὀδυσσεύς 
“μαῖα , τίη δὲ σὺ τὰς μυθήσεαι ; 
οὐδέ τί σε χρή . 
εὖ νυ καὶ αὐτὸς ἐγὼ φράσομαι καὶ εἴσομ’ ἑκάστην · 
ἀλλ’ ἔχε σιγῇ μῦθον , ἐπίτρεψον δὲ θεοῖσιν.” ὣς ἄρ’ ἔφη , γρηῢς δὲ διὲκ μεγάροιο βεβήκει οἰσομένη ποδάνιπτρα · τὰ γὰρ πρότερ’ ἔκχυτο πάντα . 
αὐτὰρ ἐπεὶ νίψεν τε καὶ ἤλειψεν λίπ’ ἐλαίῳ , αὖτις ἄρ’ ἀσσοτέρω πυρὸς ἕλκετο δίφρον Ὀδυσσεὺς θερσόμενος , οὐλὴν δὲ κατὰ ῥακέεσσι κάλυψε . 
τοῖσι δὲ μύθων ἦρχε περίφρων Πηνελόπεια · 
“ξεῖνε , τὸ μέν σ’ ἔτι τυτθὸν ἐγὼν εἰρήσομαι αὐτή · 
καὶ γὰρ δὴ κοίτοιο τάχ’ ἔσσεται ἡδέος ὥρη , ὅν τινά γ’ ὕπνος ἕλοι γλυκερός , καὶ κηδόμενόν περ . 
αὐτὰρ ἐμοὶ καὶ πένθος ἀμέτρητον πόρε δαίμων · 
ἤματα μὲν γὰρ τέρπομ’ ὀδυρομένη , γοόωσα , ἔς τ’ ἐμὰ ἔργ’ ὁρόωσα καὶ ἀμφιπόλων ἐνὶ οἴκῳ · 
αὐτὰρ ἐπὴν νὺξ ἔλθῃ , ἕλῃσί τε κοῖτος ἅπαντας , κεῖμαι ἐνὶ λέκτρῳ , πυκιναὶ δέ μοι ἀμφ’ ἀδινὸν κῆρ ὀξεῖαι μελεδῶνες ὀδυρομένην ἐρέθουσιν . 
ὡς δ’ ὅτε Πανδαρέου κούρη , χλωρηῒς ἀηδών , καλὸν ἀείδῃσιν ἔαρος νέον ἱσταμένοιο , δενδρέων ἐν πετάλοισι καθεζομένη πυκινοῖσιν , ἥ τε θαμὰ τρωπῶσα χέει πολυηχέα φωνήν , παῖδ’ ὀλοφυρομένη Ἴτυλον φίλον , ὅν ποτε χαλκῷ κτεῖνε δῑ ἀφραδίας , κοῦρον Ζήθοιο ἄνακτος , ὣς καὶ ἐμοὶ δίχα θυμὸς ὀρώρεται ἔνθα καὶ ἔνθα , ἠὲ μένω παρὰ παιδὶ καὶ ἔμπεδα πάντα φυλάσσω , κτῆσιν ἐμήν , δμῶάς τε καὶ ὑψερεφὲς μέγα δῶμα , εὐνήν τ’ αἰδομένη πόσιος δήμοιό τε φῆμιν , ἦ ἤδη ἅμ’ ἕπωμαι Ἀχαιῶν ὅς τις ἄριστος μνᾶται ἐνὶ μεγάροισι , πορὼν ἀπερείσια ἕδνα . 
παῖς δ’ ἐμὸς ἧος ἔην ἔτι νήπιος ἠδὲ χαλίφρων , γήμασθ’ οὔ μ’ εἴα πόσιος κατὰ δῶμα λιποῦσαν · 
νῦν δ’ ὅτε δὴ μέγας ἐστὶ καὶ ἥβης μέτρον ἱκάνει , καὶ δή μ’ ἀρᾶται πάλιν ἐλθέμεν ἐκ μεγάροιο , κτήσιος ἀσχαλόων , τήν οἱ κατέδουσιν Ἀχαιοί . 
ἀλλ’ ἄγε μοι τὸν ὄνειρον ὑπόκριναι καὶ ἄκουσον . 
χῆνές μοι κατὰ οἶκον ἐείκοσι πυρὸν ἔδουσιν ἐξ ὕδατος , καί τέ σφιν ἰαίνομαι εἰσορόωσα · 
ἐλθὼν δ’ ἐξ ὄρεος μέγας αἰετὸς ἀγκυλοχείλης πᾶσι κατ’ αὐχένας ἦξε καὶ ἔκτανεν · οἱ δ’ ἐκέχυντο ἀθρόοι ἐν μεγάροις , ὁ δ’ ἐς αἰθέρα δῖαν ἀέρθη . 
αὐτὰρ ἐγὼ κλαῖον καὶ ἐκώκυον ἔν περ ὀνείρῳ , ἀμφὶ δ’ ἔμ’ ἠγερέθοντο ἐϋπλοκαμῖδες Ἀχαιαί , οἴκτρ’ ὀλοφυρομένην ὅ μοι αἰετὸς ἔκτανε χῆνας . 
ἂψ δ’ ἐλθὼν κατ’ ἄρ’ ἕζετ’ ἐπὶ προὔχοντι μελάθρῳ , φωνῇ δὲ βροτέῃ κατερήτυε φώνησέν τε · 
“‘θάρσει , Ἰκαρίου κούρη τηλεκλειτοῖο · 
οὐκ ὄναρ , ἀλλ’ ὕπαρ ἐσθλόν , ὅ τοι τετελεσμένον ἔσται . 
χῆνες μὲν μνηστῆρες , ἐγὼ δέ τοι αἰετὸς ὄρνις ἦα πάρος , νῦν αὖτε τεὸς πόσις εἰλήλουθα , ὃς πᾶσι μνηστῆρσιν ἀεικέα πότμον ἐφήσω.’ 
“ὣς ἔφατ’ , αὐτὰρ ἐμὲ μελιηδὴς ὕπνος ἀνῆκε · 
παπτήνασα δὲ χῆνας ἐνὶ μεγάροισι νόησα πυρὸν ἐρεπτομένους παρὰ πύελον , ἧχι πάρος περ.” τὴν δ’ ἀπαμειβόμενος προσέφη πολύμητις Ὀδυσσεύς · 
“ὦ γύναι , οὔ πως ἔστιν ὑποκρίνασθαι ὄνειρον ἄλλῃ ἀποκλίναντ’ , ἐπεὶ ἦ ῥά τοι αὐτὸς Ὀδυσσεὺς πέφραδ’ ὅπως τελέει · μνηστῆρσι δὲ φαίνετ’ ὄλεθρος πᾶσι μάλ’ , οὐδέ κέ τις θάνατον καὶ κῆρας ἀλύξει.” τὸν δ’ αὖτε προσέειπε περίφρων Πηνελόπεια · 
“ξεῖν’ , ἦ τοι μὲν ὄνειροι ἀμήχανοι ἀκριτόμυθοι γίγνοντ’ , οὐδέ τι πάντα τελείεται ἀνθρώποισι . 
δοιαὶ γάρ τε πύλαι ἀμενηνῶν εἰσὶν ὀνείρων · 
αἱ μὲν γὰρ κεράεσσι τετεύχαται , αἱ δ’ ἐλέφαντι · 
τῶν οἳ μέν κ’ ἔλθωσι διὰ πριστοῦ ἐλέφαντος , οἵ ῥ’ ἐλεφαίρονται , ἔπε’ ἀκράαντα φέροντες · 
οἱ δὲ διὰ ξεστῶν κεράων ἔλθωσι θύραζε , οἵ ῥ’ ἔτυμα κραίνουσι , βροτῶν ὅτε κέν τις ἴδηται . 
ἀλλ’ ἐμοὶ οὐκ ἐντεῦθεν ὀΐομαι αἰνὸν ὄνειρον ἐλθέμεν · ἦ κ’ ἀσπαστὸν ἐμοὶ καὶ παιδὶ γένοιτο . 
ἄλλο δέ τοι ἐρέω , σὺ δ’ ἐνὶ φρεσὶ βάλλεο σῇσιν · 
ἥδε δὴ ἠὼς εἶσι δυσώνυμος , ἥ μ’ Ὀδυσῆος οἴκου ἀποσχήσει · νῦν γὰρ καταθήσω ἄεθλον , τοὺς πελέκεας , τοὺς κεῖνος ἐνὶ μεγάροισιν ἑοῖσιν ἵστασχ’ ἑξείης , δρυόχους ὥς , δώδεκα πάντας · 
στὰς δ’ ὅ γε πολλὸν ἄνευθε διαρρίπτασκεν ὀϊστόν . 
νῦν δὲ μνηστήρεσσιν ἄεθλον τοῦτον ἐφήσω · 
ὃς δέ κε ῥηΐτατ’ ἐντανύσῃ βιὸν ἐν παλάμῃσι καὶ διοϊστεύσῃ πελέκεων δυοκαίδεκα πάντων , τῷ κεν ἅμ’ ἑσποίμην , νοσφισσαμένη τόδε δῶμα κουρίδιον , μάλα καλόν , ἐνίπλειον βιότοιο · 
τοῦ ποτὲ μεμνήσεσθαι ὀΐομαι ἔν περ ὀνείρῳ.” τὴν δ’ ἀπαμειβόμενος προσέφη πολύμητις Ὀδυσσεύς 
“ὦ γύναι αἰδοίη Λαερτιάδεω Ὀδυσῆος , μηκέτι νῦν ἀνάβαλλε δόμοις ἔνι τοῦτον ἄεθλον · 
πρὶν γάρ τοι πολύμητις ἐλεύσεται ἐνθάδ’ Ὀδυσσεύς , πρὶν τούτους τόδε τόξον ἐΰξοον ἀμφαφόωντας νευρήν τ’ ἐντανύσαι διοϊστεῦσαί τε σιδήρου.” τὸν δ’ αὖτε προσέειπε περίφρων Πηνελόπεια · 
“εἴ κ’ ἐθέλοις μοι , ξεῖνε , παρήμενος ἐν μεγάροισι τέρπειν , οὔ κέ μοι ὕπνος ἐπὶ βλεφάροισι χυθείη . 
ἀλλ’ οὐ γάρ πως ἔστιν ἀΰπνους ἔμμεναι αἰεὶ ἀνθρώπους · ἐπὶ γάρ τοι ἑκάστῳ μοῖραν ἔθηκαν ἀθάνατοι θνητοῖσιν ἐπὶ ζείδωρον ἄρουραν . 
ἀλλ’ ἦ τοι μὲν ἐγὼν ὑπερώϊον εἰσαναβᾶσα λέξομαι εἰς εὐνήν , ἥ μοι στονόεσσα τέτυκται , αἰεὶ δάκρυσ’ ἐμοῖσι πεφυρμένη , ἐξ οὗ Ὀδυσσεὺς ᾤχετ’ ἐποψόμενος Κακοΐλιον οὐκ ὀνομαστήν . 
ἔνθα κε λεξαίμην · σὺ δὲ λέξεο τῷδ’ ἐνὶ οἴκῳ , ἢ χαμάδις στορέσας ἤ τοι κατὰ δέμνια θέντων.” ὣς εἰποῦσ’ ἀνέβαιν’ ὑπερώϊα σιγαλόεντα , οὐκ οἴη , ἅμα τῇ γε καὶ ἀμφίπολοι κίον ἄλλαι . 
ἐς δ’ ὑπερῷ’ ἀναβᾶσα σὺν ἀμφιπόλοισι γυναιξὶ κλαῖεν ἔπειτ’ Ὀδυσῆα , φίλον πόσιν , ὄφρα οἱ ὕπνον ἡδὺν ἐπὶ βλεφάροισι βάλε γλαυκῶπις Ἀθήνη . 
αὐτὰρ ὁ ἐν προδόμῳ εὐνάζετο δῖος Ὀδυσσεύς · 
κὰμ μὲν ἀδέψητον βοέην στόρεσ’ , αὐτὰρ ὕπερθε κώεα πόλλ’ ὀΐων , τοὺς ἱρεύεσκον Ἀχαιοί · 
Εὐρυνόμη δ’ ἄρ’ ἐπὶ χλαῖναν βάλε κοιμηθέντι . 
ἔνθ’ Ὀδυσεὺς μνηστῆρσι κακὰ φρονέων ἐνὶ θυμῷ κεῖτ’ ἐγρηγορόων · ταὶ δ’ ἐκ μεγάροιο γυναῖκες ἤϊσαν , αἳ μνηστῆρσιν ἐμισγέσκοντο πάρος περ , ἀλλήλῃσι γέλω τε καὶ εὐφροσύνην παρέχουσαι . 
τοῦ δ’ ὠρίνετο θυμὸς ἐνὶ στήθεσσι φίλοισι · 
πολλὰ δὲ μερμήριζε κατὰ φρένα καὶ κατὰ θυμόν , ἠὲ μεταΐξας θάνατον τεύξειεν ἑκάστῃ , ἦ ἔτ’ ἐῷ μνηστῆρσιν ὑπερφιάλοισι μιγῆναι ὕστατα καὶ πύματα , κραδίη δέ οἱ ἔνδον ὑλάκτει . 
ὡς δὲ κύων ἀμαλῇσι περὶ σκυλάκεσσι βεβῶσα ἄνδρ’ ἀγνοιήσασ’ ὑλάει μέμονέν τε μάχεσθαι , ὥς ῥα τοῦ ἔνδον ὑλάκτει ἀγαιομένου κακὰ ἔργα · 
στῆθος δὲ πλήξας κραδίην ἠνίπαπε μύθῳ · 
“τέτλαθι δή , κραδίη · καὶ κύντερον ἄλλο ποτ’ ἔτλης . 
ἤματι τῷ ὅτε μοι μένος ἄσχετος ἤσθιε Κύκλωψ ἰφθίμους ἑτάρους · σὺ δ’ ἐτόλμας , ὄφρα σε μῆτις ἐξάγαγ’ ἐξ ἄντροιο ὀϊόμενον θανέεσθαι.” ὣς ἔφατ’ , ἐν στήθεσσι καθαπτόμενος φίλον ἦτορ · 
τῷ δὲ μάλ’ ἐν πείσῃ κραδίη μένε τετληυῖα νωλεμέως · ἀτὰρ αὐτὸς ἑλίσσετο ἔνθα καὶ ἔνθα . 
ὡς δ’ ὅτε γαστέρ’ ἀνὴρ πολέος πυρὸς αἰθομένοιο , ἐμπλείην κνίσης τε καὶ αἵματος , ἔνθα καὶ ἔνθα αἰόλλῃ , μάλα δ’ ὦκα λιλαίεται ὀπτηθῆναι , ὣς ἄρ’ ὅ γ’ ἔνθα καὶ ἔνθα ἑλίσσετο , μερμηρίζων ὅππως δὴ μνηστῆρσιν ἀναιδέσι χεῖρας ἐφήσει μοῦνος ἐὼν πολέσι . 
σχεδόθεν δέ οἱ ἦλθεν Ἀθήνη οὐρανόθεν καταβᾶσα · δέμας δ’ ἤϊκτο γυναικί · 
στῆ δ’ ἄρ’ ὑπὲρ κεφαλῆς καί μιν πρὸς μῦθον ἔειπε · 
“τίπτ’ αὖτ’ ἐγρήσσεις , πάντων περὶ κάμμορε φωτῶν ; 
οἶκος μέν τοι ὅδ’ ἐστί , γυνὴ δέ τοι ἥδ’ ἐνὶ οἴκῳ καὶ , πάϊς , οἷόν πού τις ἐέλδεται ἔμμεναι υἷα.” τὴν δ’ ἀπαμειβόμενος προσέφη πολύμητις Ὀδυσσεύς · 
“ναὶ δὴ ταῦτά γε πάντα , θεά , κατὰ μοῖραν ἔειπες · 
ἀλλά τί μοι τόδε θυμὸς ἐνὶ φρεσὶ μερμηρίζει , ὅππως δὴ μνηστῆρσιν ἀναιδέσι χεῖρας ἐφήσω , μοῦνος ἐών · οἱ δ’ αἰὲν ἀολλέες ἔνδον ἔασι . 
πρὸς δ’ ἔτι καὶ τόδε μεῖζον ἐνὶ φρεσὶ μερμηρίζω · 
εἴ περ γὰρ κτείναιμι Διός τε σέθεν τε ἕκητι , πῆ κεν ὑπεκπροφύγοιμι ; 
τά σε φράζεσθαι ἄνωγα.” τὸν δ’ αὖτε προσέειπε θεὰ γλαυκῶπις Ἀθήνη · 
“σχέτλιε , καὶ μέν τίς τε χερείονι πείθεθ’ ἑταίρῳ , ὅς περ θνητός τ’ ἐστὶ καὶ οὐ τόσα μήδεα οἶδεν · 
αὐτὰρ ἐγὼ θεός εἰμι , διαμπερὲς ἥ σε φυλάσσω ἐν πάντεσσι πόνοις . 
ἐρέω δέ τοι ἐξαναφανδόν · 
εἴ περ πεντήκοντα λόχοι μερόπων ἀνθρώπων νῶϊ περισταῖεν , κτεῖναι μεμαῶτες Ἄρηϊ , καί κεν τῶν ἐλάσαιο βόας καὶ ἴφια μῆλα . 
ἀλλ’ ἑλέτω σε καὶ ὕπνος · ἀνίη καὶ τὸ φυλάσσειν πάννυχον ἐγρήσσοντα , κακῶν δ’ ὑποδύσεαι ἤδη.” ὣς φάτο , καί ῥά οἱ ὕπνον ἐπὶ βλεφάροισιν ἔχευεν , αὐτὴ δ’ ἂψ ἐς Ὄλυμπον ἀφίκετο δῖα θεάων . 
εὖτε τὸν ὕπνος ἔμαρπτε , λύων μελεδήματα θυμοῦ , λυσιμελής , ἄλοχος δ’ ἄρ’ ἐπέγρετο κεδνὰ ἰδυῖα · 
κλαῖε δ’ ἄρ’ ἐν λέκτροισι καθεζομένη μαλακοῖσιν . 
αὐτὰρ ἐπεὶ κλαίουσα κορέσσατο ὃν κατὰ θυμόν , 
Ἀρτέμιδι πρώτιστον ἐπεύξατο δῖα γυναικῶν · 
“Ἄρτεμι , πότνα θεά , θύγατερ Διός , αἴθε μοι ἤδη ἰὸν ἐνὶ στήθεσσι βαλοῦσ’ ἐκ θυμὸν ἕλοιο αὐτίκα νῦν , ἢ ἔπειτα μ’ ἀναρπάξασα θύελλα οἴχοιτο προφέρουσα κατ’ ἠερόεντα κέλευθα , ἐν προχοῇς δὲ βάλοι ἀψορρόου Ὠκεανοῖο . 
ὡς δ’ ὅτε Πανδαρέου κούρας ἀνέλοντο θύελλαι · 
τῇσι τοκῆας μὲν φθῖσαν θεοί , αἱ δ’ ἐλίποντο ὀρφαναὶ ἐν μεγάροισι , κόμισσε δὲ δῖ’ Ἀφροδίτη τυρῷ καὶ μέλιτι γλυκερῷ καὶ ἡδέϊ οἴνῳ · 
Ἥρη δ’ αὐτῇσιν περὶ πασέων δῶκε γυναικῶν εἶδος καὶ πινυτήν , μῆκος δ’ ἔπορ’ Ἄρτεμις ἁγνή , ἔργα δ’ Ἀθηναίη δέδαε κλυτὰ ἐργάζεσθαι . 
εὖτ’ Ἀφροδίτη δῖα προσέστιχε μακρὸν Ὄλυμπον , κούρῃς αἰτήσουσα τέλος θαλεροῖο γάμοιο— ἐς Δία τερπικέραυνον , ὁ γάρ τ’ εὖ οἶδεν ἅπαντα , μοῖράν τ’ ἀμμορίην τε καταθνητῶν ἀνθρώπων— τόφρα δὲ τὰς κούρας ἅρπυιαι ἀνηρείψαντο καί ῥ’ ἔδοσαν στυγερῇσιν ἐρινύσιν ἀμφιπολεύειν · 
ὣς ἔμ’ ἀϊστώσειαν Ὀλύμπια δώματ’ ἔχοντες , ἠέ μ’ ἐϋπλόκαμος βάλοι Ἄρτεμις , ὄφρ’ Ὀδυσῆα ὀσσομένη καὶ γαῖαν ὕπο στυγερὴν ἀφικοίμην , μηδέ τι χείρονος ἀνδρὸς ἐϋφραίνοιμι νόημα . 
ἀλλὰ τὸ μὲν καὶ ἀνεκτὸν ἔχει κακόν , ὁππότε κέν τις ἤματα μὲν κλαίῃ , πυκινῶς ἀκαχήμενος ἦτορ , νύκτας δ’ ὕπνος ἔχῃσιν—ὁ γάρ τ’ ἐπέλησεν ἁπάντων , ἐσθλῶν ἠδὲ κακῶν , ἐπεὶ ἄρ βλέφαρ’ ἀμφικαλύψῃ— αὐτὰρ ἐμοὶ καὶ ὀνείρατ’ ἐπέσσευεν κακὰ δαίμων . 
τῇδε γὰρ αὖ μοι νυκτὶ παρέδραθεν εἴκελος αὐτῷ , τοῖος ἐὼν οἷος ᾖεν ἅμα στρατῷ · αὐτὰρ ἐμὸν κῆρ χαῖρ’ , ἐπεὶ οὐκ ἐφάμην ὄναρ ἔμμεναι , ἀλλ’ ὕπαρ ἤδη.” ὣς ἔφατ’ , αὐτίκα δὲ χρυσόθρονος ἤλυθεν Ἠώς . 
τῆς δ’ ἄρα κλαιούσης ὄπα σύνθετο δῖος Ὀδυσσεύς · 
μερμήριζε δ’ ἔπειτα , δόκησε δέ οἱ κατὰ θυμὸν ἤδη γιγνώσκουσα παρεστάμεναι κεφαλῆφι . 
χλαῖναν μὲν συνελὼν καὶ κώεα , τοῖσιν ἐνεῦδεν , ἐς μέγαρον κατέθηκεν ἐπὶ θρόνου , ἐκ δὲ βοείην θῆκε θύραζε φέρων , Διὶ δ’ εὔξατο χεῖρας ἀνασχών · 
“Ζεῦ πάτερ , εἴ μ’ ἐθέλοντες ἐπὶ τραφερήν τε καὶ ὑγρὴν ἤγετ’ ἐμὴν ἐς γαῖαν , ἐπεί μ’ ἐκακώσατε λίην , φήμην τίς μοι φάσθω ἐγειρομένων ἀνθρώπων ἔνδοθεν , ἔκτοσθεν δὲ Διὸς τέρας ἄλλο φανήτω.” ὣς ἔφατ’ εὐχόμενος · τοῦ δ’ ἔκλυε μητίετα Ζεύς , αὐτίκα δ’ ἐβρόντησεν ἀπ’ αἰγλήεντος Ὀλύμπου , ὑψόθεν ἐκ νεφέων · γήθησε δὲ δῖος Ὀδυσσεύς . 
φήμην δ’ ἐξ οἴκοιο γυνὴ προέηκεν ἀλετρὶς πλησίον , ἔνθ’ ἄρα οἱ μύλαι ἥατο ποιμένι λαῶν , τῇσιν δώδεκα πᾶσαι ἐπερρώοντο γυναῖκες ἄλφιτα τεύχουσαι καὶ ἀλείατα , μυελὸν ἀνδρῶν . 
αἱ μὲν ἄρ’ ἄλλαι εὗδον , ἐπεὶ κατὰ πυρὸν ἄλεσσαν , ἡ δὲ μί’ οὔπω παύετ’ , ἀφαυροτάτη δ’ ἐτέτυκτο · 
ἥ ῥα μύλην στήσασα ἔπος φάτο , σῆμα ἄνακτι · 
“Ζεῦ πάτερ , ὅς τε θεοῖσι καὶ ἀνθρώποισιν ἀνάσσεις , ἦ μεγάλ’ ἐβρόντησας ἀπ’ οὐρανοῦ ἀστερόεντος , οὐδέ ποθι νέφος ἐστί · τέρας νύ τεῳ τόδε φαίνεις . 
κρῆνον νῦν καὶ ἐμοὶ δειλῇ ἔπος , ὅττι κεν εἴπω · 
μνηστῆρες πύματόν τε καὶ ὕστατον ἤματι τῷδε ἐν μεγάροις Ὀδυσῆος ἑλοίατο δαῖτ’ ἐρατεινήν , οἳ δή μοι καμάτῳ θυμαλγέι · γούνατ’ ἔλυσαν ἄλφιτα τευχούσῃ · νῦν ὕστατα δειπνήσειαν.” ὣς ἄρ’ ἔφη , χαῖρεν δὲ κλεηδόνι δῖος Ὀδυσσεὺς 
Ζηνός τε βροντῇ · φάτο γὰρ τίσασθαι ἀλείτας . 
αἱ δ’ ἄλλαι δμῳαὶ κατὰ δώματα κάλ’ Ὀδυσῆος ἀγρόμεναι ἀνέκαιον ἐπ’ ἐσχάρῃ ἀκάματον πῦρ . 
Τηλέμαχος δ’ εὐνῆθεν ἀνίστατο , ἰσόθεος φώς , εἵματα ἑσσάμενος · περὶ δὲ ξίφος ὀξὺ θέτ’ ὤμῳ · 
ποσσὶ δ’ ὑπὸ λιπαροῖσιν ἐδήσατο καλὰ πέδιλα , εἵλετο δ’ ἄλκιμον ἔγχος , ἀκαχμένον ὀξέι · χαλκῷ · 
στῆ δ’ ἄρ’ ἐπ’ οὐδὸν ἰών , πρὸς δ’ Εὐρύκλειαν ἔειπε · 
“μαῖα φίλη , τὸν ξεῖνον ἐτιμήσασθ’ ἐνὶ οἴκῳ εὐνῇ καὶ σίτῳ , ἦ αὔτως κεῖται ἀκηδής ; 
τοιαύτη γὰρ ἐμὴ μήτηρ , πινυτή περ ἐοῦσα · 
ἐμπλήγδην ἕτερόν γε τίει μερόπων ἀνθρώπων χείρονα , τὸν δέ τ’ ἀρείον’ ἀτιμήσασ’ ἀποπέμπει.” τὸν δ’ αὖτε προσέειπε περίφρων Εὐρύκλεια · 
“οὐκ ἄν μιν νῦν , τέκνον , ἀναίτιον αἰτιόῳο . 
οἶνον μὲν γὰρ πῖνε καθήμενος , ὄφρ’ ἔθελ’ αὐτός , σίτου δ’ οὐκέτ’ ἔφη πεινήμεναι · εἴρετο γάρ μιν . 
ἀλλ’ ὅτε δὴ κοίτοιο καὶ ὕπνου μιμνήσκοιτο , ἡ μὲν δέμνῑ ἄνωγεν ὑποστορέσαι δμῳῇσιν , αὐτὰρ ὅ γ’ , ὥς τις πάμπαν ὀϊζυρὸς καὶ ἄποτμος , οὐκ ἔθελ’ ἐν λέκτροισι καὶ ἐν ῥήγεσσι καθεύδειν , ἀλλ’ ἐν ἀδεψήτῳ βοέῃ καὶ κώεσιν οἰῶν ἔδραθ’ ἐνὶ προδόμῳ · χλαῖναν δ’ ἐπιέσσαμεν ἡμεῖς.” ὣς φάτο , Τηλέμαχος δὲ διὲκ μεγάροιο βεβήκει ἔγχος ἔχων , ἅμα τῷ γε δύω κύνες ἀργοὶ ἕποντο . 
βῆ δ’ ἴμεν εἰς ἀγορὴν μετ’ ἐϋκνήμιδας Ἀχαιούς . 
ἡ δ’ αὖτε δμῳῇσιν ἐκέκλετο δῖα γυναικῶν , 
Εὐρύκλεῑ , Ὦπος θυγάτηρ Πεισηνορίδαο · 
“ἀγρεῖθ’ , αἱ μὲν δῶμα κορήσατε ποιπνύσασαι , ῥάσσατέ τ’ , ἔν τε θρόνοις εὐποιήτοισι τάπητας βάλλετε πορφυρέους · αἱ δὲ σπόγγοισι τραπέζας πάσας ἀμφιμάσασθε , καθήρατε δὲ κρητῆρας καὶ δέπα ἀμφικύπελλα τετυγμένα · ταὶ δὲ μεθ’ ὕδωρ ἔρχεσθε κρήνηνδε , καὶ οἴσετε θᾶσσον ἰοῦσαι . 
οὐ γὰρ δὴν μνηστῆρες ἀπέσσονται μεγάροιο , ἀλλὰ μάλ’ ἦρι νέονται , ἐπεὶ καὶ πᾶσιν ἑορτή.” ὣς ἔφαθ’ , αἱ δ’ ἄρα τῆς μάλα μὲν κλύον ἠδ’ ἐπίθοντο . 
αἱ μὲν ἐείκοσι βῆσαν ἐπὶ κρήνην μελάνυδρον , αἱ δ’ αὐτοῦ κατὰ δώματ’ ἐπισταμένως πονέοντο . 
ἐς δ’ ἦλθον δρηστῆρες Ἀχαιῶν . 
οἱ μὲν ἔπειτα εὖ καὶ ἐπισταμένως κέασαν ξύλα , ταὶ δὲ γυναῖκες ἦλθον ἀπὸ κρήνης · ἐπὶ δέ σφισιν ἦλθε συβώτης τρεῖς σιάλους κατάγων , οἳ ἔσαν μετὰ πᾶσιν ἄριστοι . 
καὶ τοὺς μέν ῥ’ εἴασε καθ’ ἕρκεα καλὰ νέμεσθαι , αὐτὸς δ’ αὖτ’ Ὀδυσῆα προσηύδα μειλιχίοισι · 
“ξεῖν’ , ἦ ἄρ τί σε μᾶλλον Ἀχαιοὶ εἰσορόωσιν , ἦέ σ’ ἀτιμάζουσι κατὰ μέγαρ’ , ὡς τὸ πάρος περ ; ” τὸν δ’ ἀπαμειβόμενος προσέφη πολυμήτις Ὀδυσσεύς · 
“αἲ γὰρ δή , Εὔμαιε , θεοὶ τισαίατο λώβην , ἣν οἵδ’ ὑβρίζοντες ἀτάσθαλα μηχανόωνται οἴκῳ ἐν ἀλλοτρίῳ , οὐδ’ αἰδοῦς μοῖραν ἔχουσιν.” ὣς οἱ μὲν τοιαῦτα πρὸς ἀλλήλους ἀγόρευον , ἀγχίμολον δέ σφ’ ἦλθε Μελάνθιος , αἰπόλος αἰγῶν . 
αἶγας ἄγων αἳ πᾶσι μετέρεπον αἰπολίοισι , δεῖπνον μνηστήρεσσι . 
δύω δ’ ἅμ’ ἕποντο νομῆες . 
καὶ τὰς μὲν κατέδησεν ὑπ’ αἰθούσῃ ἐριδούπῳ , αὐτὸς δ’ αὖτ’ Ὀδυσῆα προσηύδα κερτομίοισι · 
“ξεῖν’ , ἔτι καὶ νῦν ἐνθάδ’ ἀνιήσεις κατὰ δῶμα ἀνέρας αἰτίζων , ἀτὰρ οὐκ ἔξεισθα θύραζε ; 
πάντως οὐκέτι νῶϊ διακρινέεσθαι ὀΐω πρὶν χειρῶν γεύσασθαι , ἐπεὶ σύ περ οὐ κατὰ κόσμον αἰτίζεις · εἰσὶν δὲ καὶ ἄλλαι δαῖτες Ἀχαιῶν.” ὣς φάτο , τὸν δ’ οὔ τι προσέφη πολύμητις Ὀδυσσεύς , ἀλλ’ ἀκέων κίνησε κάρη , κακὰ βυσσοδομεύων . 
τοῖσι δ’ ἐπὶ τρίτος ἦλθε Φιλοίτιος , ὄρχαμος ἀνδρῶν , βοῦν στεῖραν μνηστῆρσιν ἄγων καὶ πίονας αἶγας . 
πορθμῆες δ’ ἄρα τούς γε διήγαγον , οἵ τε καὶ ἄλλους ἀνθρώπους πέμπουσιν , ὅτις σφέας εἰσαφίκηται . 
καὶ τὰ μὲν εὖ κατέδησεν ὑπ’ αἰθούσῃ ἐριδούπῳ , αὐτὸς δ’ αὖτ’ ἐρέεινε συβώτην ἄγχι παραστάς · 
“τίς δὴ ὅδε ξεῖνος νέον εἰλήλουθε , συβῶτα , ἡμέτερον πρὸς δῶμα ; 
τέων δ’ ἐξ εὔχεται εἶναι ἀνδρῶν ; 
ποῦ δέ νύ οἱ γενεὴ καὶ πατρὶς ἄρουρα ; 
δύσμορος , ἦ τε ἔοικε δέμας βασιλῆϊ ἄνακτι · 
ἀλλὰ θεοὶ δυόωσι πολυπλάγκτους ἀνθρώπους , ὁππότε καὶ βασιλεῦσιν ἐπικλώσωνται ὀϊζύν.” ἦ καὶ δεξιτερῇ δειδίσκετο χειρὶ παραστάς , καί μιν φωνήσας ἔπεα πτερόεντα προσηύδα · 
“χαῖρε , πάτερ ὦ ξεῖνε · γένοιτό τοι ἔς περ ὀπίσσω ὄλβος · ἀτὰρ μὲν νῦν γε κακοῖς ἔχεαι πολέεσσι . 
Ζεῦ πάτερ , οὔ τις σεῖο θεῶν ὀλοώτερος ἄλλος · 
οὐκ ἐλεαίρεις ἄνδρας , ἐπὴν δὴ γείνεαι αὐτός , μισγέμεναι κακότητι καὶ ἄλγεσι λευγαλέοισιν . 
ἴδιον , ὡς ἐνόησα , δεδάκρυνται δέ μοι ὄσσε μνησαμένῳ Ὀδυσῆος , ἐπεὶ καὶ κεῖνον ὀΐω τοιάδε λαίφε’ ἔχοντα κατ’ ἀνθρώπους ἀλάλησθαι , εἴ που ἔτι ζώει καὶ ὁρᾷ φάος ἠελίοιο . 
εἰ δ’ ἤδη τέθνηκε καὶ εἰν Ἀΐδαο δόμοισιν , ὤ μοι ἔπειτ’ Ὀδυσῆος ἀμύμονος , ὅς μ’ ἐπὶ βουσὶν εἷσ’ ἔτι τυτθὸν ἐόντα Κεφαλλήνων ἐνὶ δήμῳ . 
νῦν δ’ αἱ μὲν γίγνονται ἀθέσφατοι , οὐδέ κεν ἄλλως ἀνδρί γ’ ὑποσταχύοιτο βοῶν γένος εὐρυμετώπων · 
τὰς δ’ ἄλλοι με κέλονται ἀγινέμεναί σφισιν αὐτοῖς ἔδμεναι · οὐδέ τι παιδὸς ἐνὶ μεγάροις ἀλέγουσιν , οὐδ’ ὄπιδα τρομέουσι θεῶν · μεμάασι γὰρ ἤδη κτήματα δάσσασθαι δὴν οἰχομένοιο ἄνακτος . 
αὐτὰρ ἐμοὶ τόδε θυμὸς ἐνὶ στήθεσσι φίλοισι πόλλ’ ἐπιδινεῖται · μάλα μὲν κακὸν υἷος ἐόντος ἄλλων δῆμον ἱκέσθαι ἰόντ’ αὐτῇσι βόεσσιν , ἄνδρας ἐς ἀλλοδαπούς · τὸ δὲ ῥίγιον , αὖθι μένοντα βουσὶν ἐπ’ ἀλλοτρίῃσι καθήμενον ἄλγεα πάσχειν . 
καί κεν δὴ πάλαι ἄλλον ὑπερμενέων βασιλήων ἐξικόμην φεύγων , ἐπεὶ οὐκέτ’ ἀνεκτὰ πέλονται · 
ἀλλ’ ἔτι τὸν δύστηνον ὀΐομαι , εἴ ποθεν ἐλθὼν ἀνδρῶν μνηστήρων σκέδασιν κατὰ δώματα θείῃ.” τὸν δ’ ἀπαμειβόμενος προσέφη πολύμητις Ὀδυσσεύς · 
“βουκόλ’ , ἐπεὶ οὔτε κακῷ οὔτ’ ἄφρονι φωτὶ ἔοικας , γιγνώσκω δὲ καὶ αὐτὸς ὅ τοι πινυτὴ φρένας ἵκει , τοὔνεκά τοι ἐρέω καὶ ἐπὶ μέγαν ὅρκον ὀμοῦμαι · 
ἴστω νῦν Ζεὺς πρῶτα θεῶν ξενίη τε τράπεζα ἱστίη τ’ Ὀδυσῆος ἀμύμονος , ἣν ἀφικάνω , ἦ σέθεν ἐνθάδ’ ἐόντος ἐλεύσεται οἴκαδ’ Ὀδυσσεύς · 
σοῖσιν δ’ ὀφθαλμοῖσιν ἐπόψεαι , αἴ κ’ ἐθέλῃσθα , κτεινομένους μνηστῆρας , οἳ ἐνθάδε κοιρανέουσιν.” τὸν δ’ αὖτε προσέειπε βοῶν ἐπιβουκόλος ἀνήρ · 
“αἲ γὰρ τοῦτο , ξεῖνε , ἔπος τελέσειε Κρονίων · 
γνοίης χ’ οἵη ἐμὴ δύναμις καὶ χεῖρες ἕπονται.” ὣς δ’ αὔτως Εὔμαιος ἐπεύξατο πᾶσι θεοῖσι νοστῆσαι Ὀδυσῆα πολύφρονα ὅνδε δόμονδε . 
ὣς οἱ μὲν τοιαῦτα πρὸς ἀλλήλους ἀγόρευον , μνηστῆρες δ’ ἄρα Τηλεμάχῳ θάνατόν τε μόρον τε ἤρτυον · αὐτὰρ ὁ τοῖσιν ἀριστερὸς ἤλυθεν ὄρνις , αἰετὸς ὑψιπέτης , ἔχε δὲ τρήρωνα πέλειαν . 
τοῖσιν δ’ Ἀμφίνομος ἀγορήσατο καὶ μετέειπεν · 
“ὦ φίλοι , οὐχ ἡμῖν συνθεύσεται ἥδε γε βουλή , 
Τηλεμάχοιο φόνος · ἀλλὰ μνησώμεθα δαιτός.” ὣς ἔφατ’ Ἀμφίνομος , τοῖσιν δ’ ἐπιήνδανε μῦθος . 
ἐλθόντες δ’ ἐς δώματ’ Ὀδυσσῆος θείοιο χλαίνας μὲν κατέθεντο κατὰ κλισμούς τε θρόνους τε , οἱ δ’ ἱέρευον ὄϊς μεγάλους καὶ πίονας αἶγας , ἵρευον δὲ σύας σιάλους καὶ βοῦν ἀγελαίην · 
σπλάγχνα δ’ ἄρ’ ὀπτήσαντες ἐνώμων , ἐν δέ τε οἶνον κρητῆρσιν κερόωντο · κύπελλα δὲ νεῖμε συβώτης . 
σῖτον δέ σφ’ ἐπένειμε Φιλοίτιος , ὄρχαμος ἀνδρῶν , καλοῖς ἐν κανέοισιν , ἐῳνοχόει δὲ Μελανθεύς . 
οἱ δ’ ἐπ’ ὀνείαθ’ ἑτοῖμα προκείμενα χεῖρας ἴαλλον . 
Τηλέμαχος δ’ Ὀδυσῆα καθίδρυε , κέρδεα νωμῶν , ἐντὸς ἐϋσταθέος μεγάρου , παρὰ λάϊνον οὐδόν , δίφρον ἀεικέλιον καταθεὶς ὀλίγην τε τράπεζαν · 
πὰρ δ’ ἐτίθει σπλάγχνων μοίρας , ἐν δ’ οἶνον ἔχευεν ἐν δέπαϊ χρυσέῳ , καί μιν πρὸς μῦθον ἔειπεν · 
“ἐνταυθοῖ νῦν ἧσο μετ’ ἀνδράσιν οἰνοποτάζων · 
κερτομίας δέ τοι αὐτὸς ἐγὼ καὶ χεῖρας ἀφέξω πάντων μνηστήρων , ἐπεὶ οὔ τοι δήμιός ἐστιν οἶκος ὅδ’ , ἀλλ’ Ὀδυσῆος , ἐμοὶ δ’ ἐκτήσατο κεῖνος . 
ὑμεῖς δέ , μνηστῆρες , ἐπίσχετε θυμὸν ἐνιπῆς καὶ χειρῶν , ἵνα μή τις ἔρις καὶ νεῖκος ὄρηται.” ὣς ἔφαθ’ , οἱ δ’ ἄρα πάντες ὀδὰξ ἐν χείλεσι φύντες 
Τηλέμαχον θαύμαζον , ὃ θαρσαλέως ἀγόρευε . 
τοῖσιν δ’ Ἀντίνοος μετέφη , Εὐπείθεος υἱός · 
“καὶ χαλεπόν περ ἐόντα δεχώμεθα μῦθον , Ἀχαιοί , 
Τηλεμάχου · μάλα δ’ ἧμιν ἀπειλήσας ἀγορεύει . 
οὐ γὰρ Ζεὺς εἴασε Κρονίων · τῷ κέ μιν ἤδη παύσαμεν ἐν μεγάροισι , λιγύν περ ἐόντ’ ἀγορητήν.” ὣς ἔφατ’ Ἀντίνοος · ὁ δ’ ἄρ’ οὐκ ἐμπάζετο μύθων . 
κήρυκες δ’ ἀνὰ ἄστυ θεῶν ἱερὴν ἑκατόμβην ἦγον · τοὶ δ’ ἀγέροντο κάρη κομόωντες Ἀχαιοὶ ἄλσος ὕπο σκιερὸν ἑκατηβόλου Ἀπόλλωνος . 
οἱ δ’ ἐπεὶ ὤπτησαν κρέ’ ὑπέρτερα καὶ ἐρύσαντο , μοίρας δασσάμενοι δαίνυντ’ ἐρικυδέα δαῖτα · 
πὰρ δ’ ἄρ’ Ὀδυσσῆϊ μοῖραν θέσαν οἳ πονέοντο ἴσην , ὡς αὐτοί περ ἐλάγχανον · ὣς γὰρ ἀνώγει 
Τηλέμαχος , φίλος υἱὸς Ὀδυσσῆος θείοιο . 
μνηστῆρας δ’ οὐ πάμπαν ἀγήνορας εἴα Ἀθήνη λώβης ἴσχεσθαι θυμαλγέος , ὄφρ’ ἔτι μᾶλλον δύη ἄχος κραδίην Λαερτιάδην Ὀδυσῆα . 
ἦν δέ τις ἐν μνηστῆρσιν ἀνὴρ ἀθεμίστια εἰδώς , 
Κτήσιππος δ’ ὄνομ’ ἔσκε , Σάμῃ δ’ ἐνὶ οἰκία ναῖεν · 
ὃς δή τοι κτεάτεσσι πεποιθὼς θεσπεσίοισι μνάσκετ’ Ὀδυσσῆος δὴν οἰχομένοιο δάμαρτα . 
ὅς ῥα τότε μνηστῆρσιν ὑπερφιάλοισι μετηύδα · 
“κέκλυτέ μευ , μνηστῆρες ἀγήνορες , ὄφρα τι εἴπω · 
μοῖραν μὲν δὴ ξεῖνος ἔχει πάλαι , ὡς ἐπέοικεν , ἴσην · οὐ γὰρ καλὸν ἀτέμβειν οὐδὲ δίκαιον ξείνους Τηλεμάχου , ὅς κεν τάδε δώμαθ’ ἵκηται . 
ἀλλ’ ἄγε οἱ καὶ ἐγὼ δῶ ξείνιον , ὄφρα καὶ αὐτὸς ἠὲ λοετροχόῳ δώῃ γέρας ἠέ τῳ ἄλλῳ δμώων , οἳ κατὰ δώματ’ Ὀδυσσῆος θείοιο.” ὣς εἰπὼν ἔρριψε βοὸς πόδα χειρὶ παχείῃ . 
κείμενον ἐκ κανέοιο λαβών · ὁ δ’ ἀλεύατ’ Ὀδυσσεὺς ἦκα παρακλίνας κεφαλήν , μείδησε δὲ θυμῷ σαρδάνιον μάλα τοῖον · ὁ δ’ εὔδμητον βάλε τοῖχον . 
Κτήσιππον δ’ ἄρα Τηλέμαχος ἠνίπαπε μύθῳ · 
“Κτήσιππ’ , ἦ μάλα τοι τόδε κέρδιον ἔπλετο θυμῷ · 
οὐκ ἔβαλες τὸν ξεῖνον · ἀλεύατο γὰρ βέλος αὐτός . 
ἦ γάρ κέν σε μέσον βάλον ἔγχεϊ ὀξυόεντι , καί κέ τοι ἀντὶ γάμοιο πατὴρ τάφον ἀμφεπονεῖτο ἐνθάδε . 
τῷ μή τίς μοι ἀεικείας ἐνὶ οἴκῳ φαινέτω · ἤδη γὰρ νοέω καὶ οἶδα ἕκαστα , ἐσθλά τε καὶ τὰ χέρηα · πάρος δ’ ἔτι νήπιος ἦα . 
ἀλλ’ ἔμπης τάδε μὲν καὶ τέτλαμεν εἰσορόωντες , μήλων σφαζομένων οἴνοιό τε πινομένοιο καὶ σίτου · χαλεπὸν γὰρ ἐρυκακέειν ἕνα πολλούς . 
ἀλλ’ ἄγε μηκέτι μοι κακὰ ῥέζετε δυσμενέοντες · 
εἰ δ’ ἤδη μ’ αὐτὸν κτεῖναι μενεαίνετε χαλκῷ , καί κε τὸ βουλοίμην , καί κεν πολὺ κέρδιον εἴη τεθνάμεν ἢ τάδε γ’ αἰὲν ἀεικέα ἔργ’ ὁράασθαι , ξείνους τε στυφελιζομένους δμῳάς τε γυναῖκας ῥυστάζοντας ἀεικελίως κατὰ δώματα καλά.” ὣς ἔφαθ’ , οἱ δ’ ἄρα πάντες ἀκὴν ἐγένοντο σιωπῇ · 
ὀψὲ δὲ δὴ μετέειπε Δαμαστορίδης Ἀγέλαος · 
“ὦ φίλοι , οὐκ ἂν δή τις ἐπὶ ῥηθέντι δικαίῳ ἀντιβίοις ἐπέεσσι καθαπτόμενος χαλεπαίνοι · 
μήτε τι τὸν ξεῖνον στυφελίζετε μήτε τιν’ ἄλλον δμώων , οἳ κατὰ δώματ’ Ὀδυσσῆος θείοιο . 
Τηλεμάχῳ δέ κε μῦθον ἐγὼ καὶ μητέρι φαίην ἤπιον , εἴ σφωϊν κραδίῃ ἅδοι ἀμφοτέροιϊν . 
ὄφρα μὲν ὑμῖν θυμὸς ἐνὶ στήθεσσιν ἐώλπει νοστήσειν Ὀδυσῆα πολύφρονα ὅνδε δόμονδε , τόφρ’ οὔ τις νέμεσις μενέμεν τ’ ἦν ἰσχέμεναί τε μνηστῆρας κατὰ δώματ’ , ἐπεὶ τόδε κέρδιον ἦεν , εἰ νόστησ’ Ὀδυσεὺς καὶ ὑπότροπος ἵκετο δῶμα · 
νῦν δ’ ἤδη τόδε δῆλον , ὅ τ’ οὐκέτι νόστιμός ἐστιν . 
ἀλλ’ ἄγε , σῇ τάδε μητρὶ παρεζόμενος κατάλεξον , γήμασθ’ ὅς τις ἄριστος ἀνὴρ καὶ πλεῖστα πόρῃσιν , ὄφρα σὺ μὲν χαίρων πατρώϊα πάντα νέμηαι , ἔσθων καὶ πίνων , ἡ δ’ ἄλλου δῶμα κομίζῃ.” τὸν δ’ αὖ Τηλέμαχος πεπνυμένος ἀντίον ηὔδα · 
“οὐ μὰ Ζῆν’ , Ἀγέλαε , καὶ ἄλγεα πατρὸς ἐμοῖο , ὅς που τῆλ’ Ἰθάκης ἢ ἔφθιται ἢ ἀλάληται , οὔ τι διατρίβω μητρὸς γάμον , ἀλλὰ κελεύω γήμασθ’ ᾧ κ’ ἐθέλῃ , ποτὶ δ’ ἄσπετα δῶρα δίδωμι . 
αἰδέομαι δ’ ἀέκουσαν ἀπὸ μεγάροιο δίεσθαι μύθῳ ἀναγκαίῳ · μὴ τοῦτο θεὸς τελέσειεν.” ὣς φάτο Τηλέμαχος · μνηστῆρσι δὲ Παλλὰς Ἀθήνη ἄσβεστον γέλω ὦρσε , παρέπλαγξεν δὲ νόημα . 
οἱ δ’ ἤδη γναθμοῖσι γελοίων ἀλλοτρίοισιν , αἱμοφόρυκτα δὲ δὴ κρέα ἤσθιον · ὄσσε δ’ ἄρα σφέων δακρυόφιν πίμπλαντο , γόον δ’ ὠΐετο θυμός . 
τοῖσι δὲ καὶ μετέειπε Θεοκλύμενος θεοειδής · 
“ἆ δειλοί , τί κακὸν τόδε πάσχετε ; 
νυκτὶ μὲν ὑμέων εἰλύαται κεφαλαί τε πρόσωπά τε νέρθε τε γοῦνα . 
οἰμωγὴ δὲ δέδηε , δεδάκρυνται δὲ παρειαί , αἵματι δ’ ἐρράδαται τοῖχοι καλαί τε μεσόδμαι · 
εἰδώλων δὲ πλέον πρόθυρον , πλείη δὲ καὶ αὐλή , ἱεμένων Ἔρεβόσδε ὑπὸ ζόφον · ἠέλιος δὲ οὐρανοῦ ἐξαπόλωλε , κακὴ δ’ ἐπιδέδρομεν ἀχλύς.” ὣς ἔφαθ’ , οἱ δ’ ἄρα πάντες ἐπ’ αὐτῷ ἡδὺ γέλασσαν . 
τοῖσιν δ’ Εὐρύμαχος , Πολύβου πάϊς , ἦρχ’ ἀγορεύειν · 
“ἀφραίνει ξεῖνος νέον ἄλλοθεν εἰληλουθώς . 
ἀλλά μιν αἶψα , νέοι , δόμου ἐκπέμψασθε θύραζε εἰς ἀγορὴν ἔρχεσθαι , ἐπεὶ τάδε νυκτὶ ἐΐσκει.” τὸν δ’ αὖτε προσέειπε Θεοκλύμενος θεοειδής · 
“Εὐρύμαχ’ , οὔ τί σ’ ἄνωγα ἐμοὶ πομπῆας ὀπάζειν · 
εἰσί μοι ὀφθαλμοί τε καὶ οὔατα καὶ πόδες ἄμφω καὶ νόος ἐν στήθεσσι τετυγμένος οὐδὲν ἀεικής . 
τοῖς ἔξειμι θύραζε , ἐπεὶ νοέω κακὸν ὔμμιν ἐρχόμενον , τό κεν οὔ τις ὑπεκφύγοι οὐδ’ ἀλέαιτο μνηστήρων , οἳ δῶμα κάτ’ ἀντιθέου Ὀδυσῆος ἀνέρας ὑβρίζοντες ἀτάσθαλα μηχανάασθε.” ὣς εἰπὼν ἐξῆλθε δόμων εὖ ναιεταόντων , ἵκετο δ’ ἐς Πείραιον , ὅ μιν πρόφρων ὑπέδεκτο . 
μνηστῆρες δ’ ἄρα πάντες ἐς ἀλλήλους ὁρόωντες 
Τηλέμαχον ἐρέθιζον , ἐπὶ ξείνοις γελόωντες · 
ὧδε δέ τις εἴπεσκε νέων ὑπερηνορεόντων · 
“Τηλέμαχ’ , οὔ τις σεῖο κακοξεινώτερος ἄλλος · 
οἷον μέν τινα τοῦτον ἔχεις ἐπίμαστον ἀλήτην , σίτου καὶ οἴνου κεχρημένον , οὐδέ τι ἔργων ἔμπαιον οὐδὲ βίης , ἀλλ’ αὔτως ἄχθος ἀρούρης . 
ἄλλος δ’ αὖτέ τις οὗτος ἀνέστη μαντεύεσθαι . 
ἀλλ’ εἴ μοί τι πίθοιο , τό κεν πολὺ κέρδιον εἴη · 
τοὺς ξείνους ἐν νηῒ πολυκληῗδι βαλόντες ἐς Σικελοὺς πέμψωμεν , ὅθεν κέ τοι ἄξιον ἄλφοι.” ὣς ἔφασαν μνηστῆρες · ὁ δ’ οὐκ ἐμπάζετο μύθων , ἀλλ’ ἀκέων πατέρα προσεδέρκετο , δέγμενος αἰεί , ὁππότε δὴ μνηστῆρσιν ἀναιδέσι χεῖρας ἐφήσει . 
ἡ δὲ κατ’ ἄντηστιν θεμένη περικαλλέα δίφρον κούρη Ἰκαρίοιο , περίφρων Πηνελόπεια , ἀνδρῶν ἐν μεγάροισιν ἑκάστου μῦθον ἄκουεν . 
δεῖπνον μὲν γάρ τοί γε γελοίωντες τετύκοντο ἡδὺ τε καὶ μενοεικές , ἐπεὶ μάλα πόλλ’ ἱέρευσαν · 
δόρπου δ’ οὐκ ἄν πως ἀχαρίστερον ἄλλο γένοιτο , οἷον δὴ τάχ’ ἔμελλε θεὰ καὶ καρτερὸς ἀνὴρ θησέμεναι · πρότεροι γὰρ ἀεικέα μηχανόωντο . 
τῇ δ’ ἄρ’ ἐπὶ φρεσὶ θῆκε θεὰ γλαυκῶπις Ἀθήνη , κούρῃ Ἰκαρίοιο , περίφρονι Πηνελοπείῃ , τόξον μνηστήρεσσι θέμεν πολιόν τε σίδηρον ἐν μεγάροις Ὀδυσῆος , ἀέθλια καὶ φόνου ἀρχήν . 
κλίμακα δ’ ὑψηλὴν προσεβήσετο οἷο δόμοιο , εἵλετο δὲ κληῗδ’ εὐκαμπέα χειρὶ παχείῃ καλὴν χαλκείην · κώπη δ’ ἐλέφαντος ἐπῆεν . 
βῆ δ’ ἴμεναι θάλαμόνδε σὺν ἀμφιπόλοισι γυναιξὶν ἔσχατον · ἔνθα δέ οἱ κειμήλια κεῖτο ἄνακτος , χαλκός τε χρυσός τε πολύκμητός τε σίδηρος . 
ἔνθα δὲ τόξον κεῖτο παλίντονον ἠδὲ φαρέτρη ἰοδόκος , πολλοὶ δ’ ἔνεσαν στονόεντες ὀϊστοί , δῶρα τά οἱ ξεῖνος Λακεδαίμονι δῶκε τυχήσας 
Ἴφιτος Εὐρυτίδης , ἐπιείκελος ἀθανάτοισι . 
τὼ δ’ ἐν Μεσσήνῃ ξυμβλήτην ἀλλήλοιϊν οἴκῳ ἐν Ὀρτιλόχοιο δαΐφρονος . 
ἦ τοι Ὀδυσσεὺς ἦλθε μετὰ χρεῖος , τό ῥά οἱ πᾶς δῆμος ὄφελλε · 
μῆλα γὰρ ἐξ Ἰθάκης Μεσσήνιοι ἄνδρες ἄειραν νηυσὶ πολυκλήϊσι τριηκόσῑ ἠδὲ νομῆας . 
τῶν ἕνεκ’ ἐξεσίην πολλὴν ὁδὸν ἦλθεν Ὀδυσσεὺς παιδνὸς ἐών · πρὸ γὰρ ἧκε πατὴρ ἄλλοι τε γέροντες . 
Ἴφιτος αὖθ’ ἵππους διζήμενος , αἵ οἱ ὄλοντο δώδεκα θήλειαι , ὑπὸ δ’ ἡμίονοι ταλαεργοί · 
αἳ δή οἱ καὶ ἔπειτα φόνος καὶ μοῖρα γένοντο , ἐπεὶ δὴ Διὸς υἱὸν ἀφίκετο καρτερόθυμον , φῶθ’ Ἡρακλῆα , μεγάλων ἐπιίστορα ἔργων , ὅς μιν ξεῖνον ἐόντα κατέκτανεν ᾧ ἐνὶ οἴκῳ , σχέτλιος , οὐδὲ θεῶν ὄπιν ᾐδέσατ’ οὐδὲ τράπεζαν , τὴν ἥν οἱ παρέθηκεν · ἔπειτα δὲ πέφνε καὶ αὐτόν , ἵππους δ’ αὐτὸς ἔχε κρατερώνυχας ἐν μεγάροισι . 
τὰς ἐρέων Ὀδυσῆϊ συνήντετο , δῶκε δὲ τόξον , τὸ πρὶν μέν ῥ’ ἐφόρει μέγας Εὔρυτος , αὐτὰρ ὁ παιδὶ κάλλιπ’ ἀποθνῄσκων ἐν δώμασιν ὑψηλοῖσι . 
τῷ δ’ Ὀδυσεὺς ξίφος ὀξὺ καὶ ἄλκιμον ἔγχος ἔδωκεν , ἀρχὴν ξεινοσύνης προσκηδέος · οὐδὲ τραπέζῃ γνώτην ἀλλήλων · πρὶν γὰρ Διὸς υἱὸς ἔπεφνεν 
Ἴφιτον Εὐρυτίδην , ἐπιείκελον ἀθανάτοισιν , ὅς οἱ τόξον ἔδωκε . 
τὸ δ’ οὔ ποτε δῖος Ὀδυσσεὺς ἐρχόμενος πόλεμόνδε μελαινάων ἐπὶ νηῶν ᾑρεῖτ’ , ἀλλ’ αὐτοῦ μνῆμα ξείνοιο φίλοιο κέσκετ’ ἐνὶ μεγάροισι , φόρει δέ μιν ἧς ἐπὶ γαίης . 
ἡ δ’ ὅτε δὴ θάλαμον τὸν ἀφίκετο δῖα γυναικῶν οὐδόν τε δρύϊνον προσεβήσετο , τόν ποτε τέκτων ξέσσεν ἐπισταμένως καὶ ἐπὶ στάθμην ἴθυνεν , ἐν δὲ σταθμοὺς ἄρσε , θύρας δ’ ἐπέθηκε φαεινάς , αὐτίκ’ ἄρ’ ἥ γ’ ἱμάντα θοῶς ἀπέλυσε κορώνης , ἐν δὲ κληῗδ’ ἧκε , θυρέων δ’ ἀνέκοπτεν ὀχῆας ἄντα τιτυσκομένη · τὰ δ’ ἀνέβραχεν ἠΰτε ταῦρος βοσκόμενος λειμῶνι · τόσ’ ἔβραχε καλὰ θύρετρα πληγέντα κληΐδι , πετάσθησαν δέ οἱ ὦκα . 
ἡ δ’ ἄρ’ ἐφ’ ὑψηλῆς σανίδος βῆ · ἔνθα δὲ χηλοὶ ἕστασαν , ἐν δ’ ἄρα τῇσι θυώδεα εἵματ’ ἔκειτο . 
ἔνθεν ὀρεξαμένη ἀπὸ πασσάλου αἴνυτο τόξον αὐτῷ γωρυτῷ , ὅς οἱ περίκειτο φαεινός . 
ἑζομένη δὲ κατ’ αὖθι , φίλοις ἐπὶ γούνασι θεῖσα , κλαῖε μάλα λιγέως , ἐκ δ’ ᾕρεε τόξον ἄνακτος . 
ἡ δ’ ἐπεὶ οὖν τάρφθη πολυδακρύτοιο γόοιο , βῆ ῥ’ ἴμεναι μέγαρόνδε μετὰ μνηστῆρας ἀγαυοὺς τόξον ἔχουσ’ ἐν χειρὶ παλίντονον ἠδὲ φαρέτρην ἰοδόκον · πολλοὶ δ’ ἔνεσαν στονόεντες ὀϊστοί . 
τῇ δ’ ἄρ’ ἅμ’ ἀμφίπολοι φέρον ὄγκιον , ἔνθα σίδηρος κεῖτο πολὺς καὶ χαλκός , ἀέθλια τοῖο ἄνακτος . 
ἡ δ’ ὅτε δὴ μνηστῆρας ἀφίκετο δῖα γυναικῶν , στῆ ῥα παρὰ σταθμὸν τέγεος πύκα ποιητοῖο , ἄντα παρειάων σχομένη λιπαρὰ κρήδεμνα . 
ἀμφίπολος δ’ ἄρα οἱ κεδνὴ ἑκάτερθε παρέστη . 
αὐτίκα δὲ μνηστῆρσι μετηύδα καὶ φάτο μῦθον · 
“κέκλυτέ μευ , μνηστῆρες ἀγήνορες , οἳ τόδε δῶμα ἐχράετ’ ἐσθιέμεν καὶ πινέμεν ἐμμενὲς αἰεὶ ἀνδρὸς ἀποιχομένοιο πολὺν χρόνον · οὐδέ τιν’ ἄλλην μύθου ποιήσασθαι ἐπισχεσίην ἐδύνασθε , ἀλλ’ ἐμὲ ἱέμενοι γῆμαι θέσθαι τε γυναῖκα . 
ἀλλ’ ἄγετε , μνηστῆρες , ἐπεὶ τόδε φαίνετ’ ἄεθλον . 
θήσω γὰρ μέγα τόξον Ὀδυσσῆος θείοιο · 
ὃς δέ κε ῥηΐτατ’ ἐντανύσῃ βιὸν ἐν παλάμῃσι καὶ διοϊστεύσῃ πελέκεων δυοκαίδεκα πάντων , τῷ κεν ἅμ’ ἑσποίμην , νοσφισσαμένη τόδε δῶμα κουρίδιον , μάλα καλόν , ἐνίπλειον βιότοιο , τοῦ ποτὲ μεμνήσεσθαι ὀΐομαι ἔν περ ὀνείρῳ.” ὣς φάτο , καί ῥ’ Εὔμαιον ἀνώγει , δῖον ὑφορβόν , τόξον μνηστήρεσσι θέμεν πολιόν τε σίδηρον . 
δακρύσας δ’ Εὔμαιος ἐδέξατο καὶ κατέθηκε · 
κλαῖε δὲ βουκόλος ἄλλοθ’ , ἐπεὶ ἴδε τόξον ἄνακτος . 
Ἀντίνοος δ’ ἐνένιπεν ἔπος τ’ ἔφατ’ ἔκ τ’ ὀνόμαζε · 
“νήπιοι ἀγροιῶται , ἐφημέρια φρονέοντες , ἆ δειλώ , τί νυ δάκρυ κατείβετον ἠδὲ γυναικὶ θυμὸν ἐνὶ στήθεσσιν ὀρίνετον ; 
ᾗ τε καὶ ἄλλως κεῖται ἐν ἄλγεσι θυμός , ἐπεὶ φίλον ὤλεσ’ ἀκοίτην . 
ἀλλ’ ἀκέων δαίνυσθε καθήμενοι , ἠὲ θύραζε κλαίετον ἐξελθόντε , κατ’ αὐτόθι τόξα λιπόντε , μνηστήρεσσιν ἄεθλον ἀάατον · οὐ γὰρ ὀΐω ῥηϊδίως τόδε τόξον ἐΰξοον ἐντανύεσθαι . 
οὐ γάρ τις μέτα τοῖος ἀνὴρ ἐν τοίσδεσι πᾶσιν οἷος Ὀδυσσεὺς ἔσκεν · ἐγὼ δέ μιν αὐτὸς ὄπωπα , καὶ γὰρ μνήμων εἰμί , πάϊς δ’ ἔτι νήπιος ἦα.” ὣς φάτο , τῷ δ’ ἄρα θυμὸς ἐνὶ στήθεσσιν ἐώλπει νευρὴν ἐντανύσειν διοϊστεύσειν τε σιδήρου . 
ἦ τοι ὀϊστοῦ γε πρῶτος γεύσεσθαι ἔμελλεν ἐκ χειρῶν Ὀδυσῆος ἀμύμονος , ὃν τότ’ ἀτίμα ἥμενος ἐν μεγάροις , ἐπὶ δ’ ὤρνυε πάντας ἑταίρους . 
τοῖσι δὲ καὶ μετέειφ’ ἱερὴ ἲς Τηλεμάχοιο · 
“ὢ πόποι , ἦ μάλα με Ζεὺς ἄφρονα θῆκε Κρονίων · 
μήτηρ μέν μοί φησι φίλη , πινυτή περ ἐοῦσα , ἄλλῳ ἅμ’ ἕψεσθαι νοσφισσαμένη τόδε δῶμα · 
αὐτὰρ ἐγὼ γελόω καὶ τέρπομαι ἄφρονι θυμῷ . 
ἀλλ’ ἄγετε , μνηστῆρες , ἐπεὶ τόδε φαίνετ’ ἄεθλον , οἵη νῦν οὐκ ἔστι γυνὴ κατ’ Ἀχαιΐδα γαῖαν , οὔτε Πύλου ἱερῆς οὔτ’ Ἄργεος οὔτε Μυκήνης · 
οὔτ’ αὐτῆς Ἰθάκης οὔτ’ ἠπείροιο μελαίνης · 
καὶ δ’ αὐτοὶ τόδε γ’ ἴστε · τί με χρὴ μητέρος αἴνου ; 
ἀλλ’ ἄγε μὴ μύνῃσι παρέλκετε μηδ’ ἔτι τόξου δηρὸν ἀποτρωπᾶσθε τανυστύος , ὄφρα ἴδωμεν . 
καὶ δέ κεν αὐτὸς ἐγὼ τοῦ τόξου πειρησαίμην · 
εἰ δέ κεν ἐντανύσω διοϊστεύσω τε σιδήρου , οὔ κέ μοι ἀχνυμένῳ τάδε δώματα πότνια μήτηρ λείποι ἅμ’ ἄλλῳ ἰοῦσ’ , ὅτ’ ἐγὼ κατόπισθε λιποίμην οἷός τ’ ἤδη πατρὸς ἀέθλια κάλ’ ἀνελέσθαι.” ἦ καὶ ἀπ’ ὤμοιϊν χλαῖναν θέτο φοινικόεσσαν ὀρθὸς ἀναΐξας , ἀπὸ δὲ ξίφος ὀξὺ θέτ’ ὤμων . 
πρῶτον μὲν πελέκεας στῆσεν , διὰ τάφρον ὀρύξας πᾶσι μίαν μακρήν , καὶ ἐπὶ στάθμην ἴθυνεν , ἀμφὶ δὲ γαῖαν ἔναξε · τάφος δ’ ἕλε πάντας ἰδόντας , ὡς εὐκόσμως στῆσε · πάρος δ’ οὐ πώ ποτ’ ὀπώπει . 
στῆ δ’ ἄρ’ ἐπ’ οὐδὸν ἰὼν καὶ τόξου πειρήτιζε . 
τρὶς μέν μιν πελέμιξεν ἐρύσσεσθαι μενεαίνων , τρὶς δὲ μεθῆκε βίης , ἐπιελπόμενος τό γε θυμῷ , νευρὴν ἐντανύειν διοϊστεύσειν τε σιδήρου . 
καί νύ κε δή ῥ’ ἐτάνυσσε βίῃ τὸ τέταρτον ἀνέλκων , ἀλλ’ Ὀδυσεὺς ἀνένευε καὶ ἔσχεθεν ἱέμενόν περ . 
τοῖς δ’ αὖτις μετέειφ’ ἱερὴ ἲς Τηλεμάχοιο · 
“ὢ πόποι , ἦ καὶ ἔπειτα κακός τ’ ἔσομαι καὶ ἄκικυς , ἠὲ νεώτερός εἰμι καὶ οὔ πω χερσὶ πέποιθα ἄνδρ’ ἀπαμύνασθαι , ὅτε τις πρότερος χαλεπήνῃ . 
ἀλλ’ ἄγεθ’ , οἵ περ ἐμεῖο βίῃ προφερέστεροί ἐστε , τόξου πειρήσασθε , καὶ ἐκτελέωμεν ἄεθλον.” ὣς εἰπὼν τόξον μὲν ἀπὸ ἕο θῆκε χαμᾶζε , κλίνας κολλητῇσιν ἐϋξέστῃς σανίδεσσιν , αὐτοῦ δ’ ὠκὺ βέλος καλῇ προσέκλινε κορώνῃ , ἂψ δ’ αὖτις κατ’ ἄρ’ ἕζετ’ ἐπὶ θρόνου ἔνθεν ἀνέστη . 
τοῖσιν δ’ Ἀντίνοος μετέφη , Εὐπείθεος υἱός · 
“ὄρνυσθ’ ἑξείης ἐπιδέξια πάντες ἑταῖροι , ἀρξάμενοι τοῦ χώρου ὅθεν τέ περ οἰνοχοεύει.” ὣς ἔφατ’ Ἀντίνοος , τοῖσιν δ’ ἐπιήνδανε μῦθος . 
Λειώδης δὲ πρῶτος ἀνίστατο , Οἴνοπος υἱός , ὅ σφι θυοσκόος ἔσκε , παρὰ κρητῆρα δὲ καλὸν ἷζε μυχοίτατος αἰέν · ἀτασθαλίαι δέ οἱ οἴῳ ἐχθραὶ ἔσαν , πᾶσιν δὲ νεμέσσα μνηστήρεσσιν · 
ὅς ῥα τότε πρῶτος τόξον λάβε καὶ βέλος ὠκύ . 
στῆ δ’ ἄρ’ ἐπ’ οὐδὸν ἰὼν καὶ τόξου πειρήτιζεν , οὐδέ μιν ἐντάνυσε · πρὶν γὰρ κάμε χεῖρας ἀνέλκων ἀτρίπτους ἁπαλάς · μετὰ δὲ μνηστῆρσιν ἔειπεν · 
“ὦ φίλοι , οὐ μὲν ἐγὼ τανύω , λαβέτω δὲ καὶ ἄλλος . 
πολλοὺς γὰρ τόδε τόξον ἀριστῆας κεκαδήσει θυμοῦ καὶ ψυχῆς , ἐπεὶ ἦ πολὺ φέρτερόν ἐστι τεθνάμεν ἢ ζώοντας ἁμαρτεῖν , οὗθ’ ἕνεκ’ αἰεὶ ἐνθάδ’ ὁμιλέομεν , ποτιδέγμενοι ἤματα πάντα . 
νῦν μέν τις καὶ ἔλπετ’ ἐνὶ φρεσὶν ἠδὲ μενοινᾷ γῆμαι Πηνελόπειαν , Ὀδυσσῆος παράκοιτιν . 
αὐτὰρ ἐπὴν τόξου πειρήσεται ἠδὲ ἴδηται , ἄλλην δή τιν’ ἔπειτα Ἀχαιϊάδων εὐπέπλων μνάσθω ἐέδνοισιν διζήμενος · ἡ δέ κ’ ἔπειτα γήμαιθ’ ὅς κε πλεῖστα πόροι καὶ μόρσιμος ἔλθοι.” ὣς ἄρ’ ἐφώνησεν καὶ ἀπὸ ἕο τόξον ἔθηκε , κλίνας κολλητῇσιν ἐϋξέστῃς σανίδεσσιν , αὐτοῦ δ’ ὠκὺ βέλος καλῇ προσέκλινε κορώνῃ , ἂψ δ’ αὖτις κατ’ ἄρ ἕζετ’ ἐπὶ θρόνου ἔνθεν ἀνέστη . 
Ἀντίνοος δ’ ἐνένιπεν ἔπος τ’ ἔφατ’ ἔκ τ’ ὀνόμαζε · 
“λειῶδες , ποῖόν σε ἔπος φύγεν ἕρκος ὀδόντων , δεινόν τ’ ἀργαλέον τε , —νεμεσσῶμαι δέ τ’ ἀκούων— εἰ δὴ τοῦτό γε τόξον ἀριστῆας κεκαδήσει θυμοῦ καὶ ψυχῆς , ἐπεὶ οὐ δύνασαι σὺ τανύσσαι . 
οὐ γάρ τοί σέ γε τοῖον ἐγείνατο πότνια μήτηρ οἷόν τε ῥυτῆρα βιοῦ τ’ ἔμεναι καὶ ὀϊστῶν · 
ἀλλ’ ἄλλοι τανύουσι τάχα μνηστῆρες ἀγαυοί.” ὣς φάτο , καί ῥ’ ἐκέλευσε Μελάνθιον , αἰπόλον αἰγῶν · 
“ἄγρει δή , πῦρ κῆον ἐνὶ μεγάροισι , Μελανθεῦ , πὰρ δὲ τίθει δίφρον τε μέγαν καὶ κῶας ἐπ’ αὐτοῦ , ἐκ δὲ στέατος ἔνεικε μέγαν τροχὸν ἔνδον ἐόντος , ὄφρα νέοι θάλποντες , ἐπιχρίοντες ἀλοιφῇ , τόξου πειρώμεσθα καὶ ἐκτελέωμεν ἄεθλον.” ὣς φάθ’ , ὁ δ’ αἶψ’ ἀνέκαιε Μελάνθιος ἀκάματον πῦρ , πὰρ δὲ φέρων δίφρον θῆκεν καὶ κῶας ἐπ’ αὐτοῦ , ἐκ δὲ στέατος ἔνεικε μέγαν τροχὸν ἔνδον ἐόντος · 
τῷ ῥα νέοι θάλποντες ἐπειρῶντ’ · οὐδ’ ἐδύναντο ἐντανύσαι , πολλὸν δὲ βίης ἐπιδευέες ἦσαν . 
Ἀντίνοος δ’ ἔτ’ ἐπεῖχε καὶ Εὐρύμαχος θεοειδής , ἀρχοὶ μνηστήρων · ἀρετῇ δ’ ἔσαν ἔξοχ’ ἄριστοι . 
τὼ δ’ ἐξ οἴκου βῆσαν ὁμαρτήσαντες ἅμ’ ἄμφω βουκόλος ἠδὲ συφορβὸς Ὀδυσσῆος θείοιο · 
ἐκ δ’ αὐτὸς μετὰ τοὺς δόμου ἤλυθε δῖος Ὀδυσσεύς . 
ἀλλ’ ὅτε δή ῥ’ ἐκτὸς θυρέων ἔσαν ἠδὲ καὶ αὐλῆς , φθεγξάμενός σφε ἔπεσσι προσηύδα μειλιχίοισι · 
“βουκόλε καὶ σύ , συφορβέ , ἔπος τί κε μυθησαίμην , ἦ αὐτὸς κεύθω ; 
φάσθαι δέ με θυμὸς ἀνώγει . 
ποῖοί κ’ εἶτ’ Ὀδυσῆϊ ἀμυνέμεν , εἴ ποθεν ἔλθοι ὧδε μάλ’ ἐξαπίνης καί τις θεὸς αὐτὸν ἐνείκαι ; 
ἤ κε μνηστήρεσσιν ἀμύνοιτ’ ἦ Ὀδυσῆϊ ; 
εἴπαθ’ ὅπως ὑμέας κραδίη θυμός τε κελεύει.” τὸν δ’ αὖτε προσέειπε βοῶν ἐπιβουκόλος ἀνήρ · 
“Ζεῦ πάτερ , αἲ γὰρ τοῦτο τελευτήσειας ἐέλδωρ , ὡς ἔλθοι μὲν κεῖνος ἀνήρ , ἀγάγοι δέ ἑ δαίμων · 
γνοίης χ’ οἵη ἐμὴ δύναμις καὶ χεῖρες ἕπονται.” ὣς δ’ αὔτως Εὔμαιος ἐπεύχετο πᾶσι θεοῖσι νοστῆσαι Ὀδυσῆα πολύφρονα ὅνδε δόμονδε . 
αὐτὰρ ἐπεὶ δὴ τῶν γε νόον νημερτέ’ ἀνέγνω , ἐξαῦτίς σφε ἔπεσσιν ἀμειβόμενος προσέειπεν · 
“ἔνδον μὲν δὴ ὅδ’ αὐτὸς ἐγώ , κακὰ πολλὰ μογήσας ἤλυθον εἰκοστῷ ἔτεϊ ἐς πατρίδα γαῖαν . 
γιγνώσκω δ’ ὡς σφῶϊν ἐελδομένοισιν ἱκάνω οἴοισι δμώων · τῶν δ’ ἄλλων οὔ τευ ἄκουσα εὐξαμένου ἐμὲ αὖτις ὑπότροπον οἴκαδ’ ἱκέσθαι . 
σφῶϊν δ’ , ὡς ἔσεταί περ , ἀληθείην καταλέξω . 
εἴ χ’ ὑπ’ ἐμοί γε θεὸς δαμάσῃ μνηστῆρας ἀγαυούς , ἄξομαι ἀμφοτέροις ἀλόχους καὶ κτήματ’ ὀπάσσω οἰκία τ’ ἐγγὺς ἐμεῖο τετυγμένα · καί μοι ἔπειτα 
Τηλεμάχου ἑτάρω τε κασιγνήτω τε ἔσεσθον . 
εἰ δ’ ἄγε δή , καὶ σῆμα ἀριφραδὲς ἄλλο τι δείξω , ὄφρα μ’ ἐῢ γνῶτον πιστωθῆτόν τ’ ἐνὶ θυμῷ , οὐλήν , τήν ποτέ με σῦς ἤλασε λευκῷ ὀδόντι 
Παρνησόνδ’ ἐλθόντα σὺν υἱάσιν Αὐτολύκοιο.” ὣς εἰπὼν ῥάκεα μεγάλης ἀποέργαθεν οὐλῆς . 
τὼ δ’ ἐπεὶ εἰσιδέτην εὖ τ’ ἐφράσσαντο ἕκαστα , κλαῖον ἄρ’ ἀμφ’ Ὀδυσῆϊ δαΐφρονι χεῖρε βαλόντε , καὶ κύνεον ἀγαπαζόμενοι κεφαλήν τε καὶ ὤμους ὣς δ’ αὔτως Ὀδυσεὺς κεφαλὰς καὶ χεῖρας ἔκυσσε . 
καί νύ κ’ ὀδυρομένοισιν ἔδυ φάος ἠελίοιο , εἰ μὴ Ὀδυσσεὺς αὐτὸς ἐρύκακε φώνησέν τε · 
“παύεσθον κλαυθμοῖο γόοιό τε , μή τις ἴδηται ἐξελθὼν μεγάροιο , ἀτὰρ εἴπῃσι καὶ εἴσω . 
ἀλλὰ προμνηστῖνοι ἐσέλθετε , μηδ’ ἅμα πάντες , πρῶτος ἐγώ , μετὰ δ’ ὔμμες · ἀτὰρ τόδε σῆμα τετύχθω · 
ἄλλοι μὲν γὰρ πάντες , ὅσοι μνηστῆρες ἀγαυοί , οὐκ ἐάσουσιν ἐμοὶ δόμεναι βιὸν ἠδὲ φαρέτρην · 
ἀλλὰ σύ , δῖ’ Εὔμαιε , φέρων ἀνὰ δώματα τόξον ἐν χείρεσσιν ἐμοὶ θέμεναι , εἰπεῖν τε γυναιξὶ κληῗσαι μεγάροιο θύρας πυκινῶς ἀραρυίας , ἢν δέ τις ἢ στοναχῆς ἠὲ κτύπου ἔνδον ἀκούσῃ ἀνδρῶν ἡμετέροισιν ἐν ἕρκεσι , μή τι θύραζε προβλώσκειν , ἀλλ’ αὐτοῦ ἀκὴν ἔμεναι παρὰ ἔργῳ . 
σοὶ δέ , Φιλοίτιε δῖε , θύρας ἐπιτέλλομαι αὐλῆς κληῗσαι κληῗδι , θοῶς δ’ ἐπὶ δεσμὸν ἰῆλαι.” ὣς εἰπὼν εἰσῆλθε δόμους εὖ ναιετάοντας · 
ἕζετ’ ἔπειτ’ ἐπὶ δίφρον ἰών , ἔνθεν περ ἀνέστη · 
ἐς δ’ ἄρα καὶ τὼ δμῶε ἴτην θείου Ὀδυσῆος . 
Εὐρύμαχος δ’ ἤδη τόξον μετὰ χερσὶν ἐνώμα , θάλπων ἔνθα καὶ ἔνθα σέλᾳ πυρός · ἀλλά μιν οὐδ’ ὣς ἐντανύσαι δύνατο , μέγα δ’ ἔστενε κυδάλιμον κῆρ · 
ὀχθήσας δ’ ἄρα εἶρος τ’ ἔφατ’ ἔκ τ’ ὀνόμαζεν · 
“ὢ πόποι , ἧ μοι ἄχος περί τ’ αὐτοῦ καὶ περὶ πάντων · 
οὔ τι γάμου τοσσοῦτον ὀδύρομαι , ἀχνύμενός περ · 
εἰσὶ καὶ ἄλλαι πολλαὶ Ἀχαιΐδες , αἱ μὲν ἐν αὐτῇ ἀμφιάλῳ Ἰθάκῃ , αἱ δ’ ἄλλῃσιν πολίεσσιν · 
ἀλλ’ εἰ δὴ τοσσόνδε βίης ἐπιδευέες εἰμὲν ἀντιθέου Ὀδυσῆος , ὅ τ’ οὐ δυνάμεσθα τανύσσαι τόξον · ἐλεγχείη δὲ καὶ ἐσσομένοισι πυθέσθαι.” τὸν δ’ αὖτ’ Ἀντίνοος προσέφη , Εὐπείθεος υἱός · 
“Εὐρύμαχ’ , οὐχ οὕτως ἔσται · νοέεις δὲ καὶ αὐτός . 
νῦν μὲν γὰρ κατὰ δῆμον ἑορτὴ τοῖο θεοῖο ἁγνή · τίς δέ κε τόξα τιταίνοιτ’ ; 
ἀλλὰ ἕκηλοι κάτθετ’ · ἀτὰρ πελέκεάς γε καὶ εἴ κ’ εἰῶμεν ἅπαντας ἑστάμεν · οὐ μὲν γάρ τιν’ ἀναιρήσεσθαι ὀΐω , ἐλθόντ’ ἐς μέγαρον Λαερτιάδεω Ὀδυσῆος . 
ἀλλ’ ἄγετ’ , οἰνοχόος μὲν ἐπαρξάσθω δεπάεσσιν , ὄφρα σπείσαντες καταθείομεν ἀγκύλα τόξα · 
ἠῶθεν δὲ κέλεσθε Μελάνθιον , αἰπόλον αἰγῶν , αἶγας ἄγειν , αἳ πᾶσι μέγ’ ἔξοχοι αἰπολίοισιν , ὄφρ’ ἐπὶ μηρία θέντες Ἀπόλλωνι κλυτοτόξῳ τόξου πειρώμεσθα καὶ ἐκτελέωμεν ἄεθλον.” ὣς ἔφατ’ Ἀντίνοος , τοῖσιν δ’ ἐπιήνδανε μῦθος . 
τοῖσι δὲ κήρυκες μὲν ὕδωρ ἐπὶ χεῖρας ἔχευαν , κοῦροι δὲ κρητῆρας ἐπεστέψαντο ποτοῖο , νώμησαν δ’ ἄρα πᾶσιν ἐπαρξάμενοι δεπάεσσιν . 
οἱ δ’ ἐπεὶ οὖν σπεῖσάν τ’ ἔπιόν θ’ ὅσον ἤθελε θυμός , τοῖς δὲ δολοφρονέων μετέφη πολύμητις Ὀδυσσεύς · 
“κέκλυτέ μευ , μνηστῆρες ἀγακλειτῆς βασιλείης · 
ὄφρ’ εἴπω τά με θυμὸς ἐνὶ στήθεσσι κελεύει · 
Εὐρύμαχον δὲ μάλιστα καὶ Ἀντίνοον θεοειδέα λίσσομ’ , ἐπεὶ καὶ τοῦτο ἔπος κατὰ μοῖραν ἔειπε , νῦν μὲν παῦσαι τόξον , ἐπιτρέψαι δὲ θεοῖσιν · 
ἠῶθεν δὲ θεὸς δώσει κράτος ᾧ κ’ ἐθέλῃσιν . 
ἀλλ’ ἄγ’ ἐμοὶ δότε τόξον ἐΰξοον , ὄφρα μεθ’ ὑμῖν χειρῶν καὶ σθένεος πειρήσομαι , ἤ μοι ἔτ’ ἐστὶν ἴς , οἵη πάρος ἔσκεν ἐνὶ γναμπτοῖσι μέλεσσιν , ἦ ἤδη μοι ὄλεσσεν ἄλη τ’ ἀκομιστίη τε.” ὣς ἔφαθ’ , οἱ δ’ ἄρα πάντες ὑπερφιάλως νεμέσησαν , δείσαντες μὴ τόξον ἐΰξοον ἐντανύσειεν . 
Ἀντίνοος δ’ ἐνένιπεν ἔπος τ’ ἔφατ’ ἔκ τ’ ὀνόμαζεν · 
“ἆ δειλὲ ξείνων , ἔνι τοι φρένες οὐδ’ ἠβαιαί · 
οὐκ ἀγαπᾷς ὃ ἕκηλος ὑπερφιάλοισι μεθ’ ἡμῖν δαίνυσαι , οὐδέ τι δαιτὸς ἀμέρδεαι , αὐτὰρ ἀκούεις μύθων ἡμετέρων καὶ ῥήσιος ; 
οὐδέ τις ἄλλος ἡμετέρων μύθων ξεῖνος καὶ πτωχὸς ἀκούει . 
οἶνός σε τρώει μελιηδής , ὅς τε καὶ ἄλλους βλάπτει , ὃς ἄν μιν χανδὸν ἕλῃ μηδ’ αἴσιμα πίνῃ . 
οἶνος καὶ Κένταυρον , ἀγακλυτὸν Εὐρυτίωνα , ἄασ’ ἐνὶ μεγάρῳ μεγαθύμου Πειριθόοιο , ἐς Λαπίθας ἐλθόνθ’ · ὁ δ’ ἐπεὶ φρένας ἄασεν οἴνῳ , μαινόμενος κάκ’ ἔρεξε δόμον κάτα Πειριθόοιο · 
ἥρωας δ’ ἄχος εἷλε , διὲκ προθύρου δὲ θύραζε ἕλκον ἀναΐξαντες , ἀπ’ οὔατα νηλέϊ χαλκῷ ῥῖνάς τ’ ἀμήσαντες · ὁ δὲ φρεσὶν ᾗσιν ἀασθεὶς ἤϊεν ἣν ἄτην ὀχέων ἀεσίφρονι θυμῷ . 
ἐξ οὗ Κενταύροισι καὶ ἀνδράσι νεῖκος ἐτύχθη , οἷ δ’ αὐτῷ πρώτῳ κακὸν εὕρετο οἰνοβαρείων . 
ὣς καὶ σοὶ μέγα πῆμα πιφαύσκομαι , αἴ κε τὸ τόξον ἐντανύσῃς · οὐ γάρ τευ ἐπητύος ἀντιβολήσεις ἡμετέρῳ ἐνὶ δήμῳ , ἄφαρ δέ σε νηῒ μελαίνῃ εἰς Ἔχετον βασιλῆα , βροτῶν δηλήμονα πάντων , πέμψομεν · ἔνθεν δ’ οὔ τι σαώσεαι · ἀλλὰ ἕκηλος πῖνέ τε , μηδ’ ἐρίδαινε μετ’ ἀνδράσι κουροτέροισιν.” τὸν δ’ αὖτε προσέειπε περίφρων Πηνελόπεια · 
“Ἀντίνο’ , οὐ μὲν καλὸν ἀτέμβειν οὐδὲ δίκαιον ξείνους Τηλεμάχου , ὅς κεν τάδε δώμαθ’ ἵκηται · 
ἔλπεαι , αἴ χ’ ὁ ξεῖνος Ὀδυσσῆος μέγα τόξον ἐντανύσῃ χερσίν τε βίηφί τε ἧφι πιθήσας , οἴκαδέ μ’ ἄξεσθαι καὶ ἑὴν θήσεσθαι ἄκοιτιν ; 
οὐδ’ αὐτός που τοῦτό γ’ ἐνὶ στήθεσσιν ἔολπε · 
μηδέ τις ὑμείων τοῦ γ’ εἵνεκα θυμὸν ἀχεύων ἐνθάδε δαινύσθω , ἐπεὶ οὐδὲ μὲν οὐδὲ ἔοικεν.” τὴν δ’ αὖτ’ Εὐρύμαχος , Πολύβου πάϊς , ἀντίον ηὔδα · 
“κούρη Ἰκαρίοιο , περίφρον Πηνελόπεια , οὔ τί σε τόνδ’ ἄξεσθαι ὀϊόμεθ’ · οὐδὲ ἔοικεν · 
ἀλλ’ αἰσχυνόμενοι φάτιν ἀνδρῶν ἠδὲ γυναικῶν , μή ποτέ τις εἴπῃσι κακώτερος ἄλλος Ἀχαιῶν ἦ πολὺ χείρονες ἄνδρες ἀμύμονος ἀνδρὸς ἄκοιτιν μνῶνται , οὐδέ τι τόξον ἐΰξοον ἐντανύουσιν · 
ἀλλ’ ἄλλος τις πτωχὸς ἀνὴρ ἀλαλήμενος ἐλθὼν ῥηϊδίως ἐτάνυσσε βιόν , διὰ δ’ ἧκε σιδήρου . 
ὣς ἐρέουσ’ , ἡμῖν δ’ ἂν ἐλέγχεα ταῦτα γένοιτο.” τὸν δ’ αὖτε προσέειπε περίφρων Πηνελόπεια · 
“Εὐρύμαχ’ , οὔ πως ἔστιν ἐϋκλεῖας κατὰ δῆμον ἔμμεναι οἳ δὴ οἶκον ἀτιμάζοντες ἔδουσιν ἀνδρὸς ἀριστῆος · τί δ’ ἐλέγχεα ταῦτα τίθεσθε ; 
οὗτος δὲ ξεῖνος μάλα μὲν μέγας ἠδ’ εὐπηγής , πατρὸς δ’ ἐξ ἀγαθοῦ γένος εὔχεται ἔμμεναι υἱός . 
ἀλλ’ ἄγε οἱ δότε τόξον ἐΰξοον , ὄφρα ἴδωμεν . 
ὧδε γὰρ ἐξερέω , τὸ δὲ καὶ τετελεσμένον ἔσται · 
εἴ κέ μιν ἐντανύσῃ , δώῃ δέ οἱ εὖχος Ἀπόλλων , ἕσσω μιν χλαῖνάν τε χιτῶνά τε , εἵματα καλά , δώσω δ’ ὀξὺν ἄκοντα , κυνῶν ἀλκτῆρα καὶ ἀνδρῶν , καὶ ξίφος ἄμφηκες · δώσω δ’ ὑπὸ ποσσὶ πέδιλα , πέμψω δ’ ὅππη μιν κραδίη θυμός τε κελεύει.” τὴν δ’ αὖ Τηλέμαχος πεπνυμένος ἀντίον ηὔδα · 
“μῆτερ ἐμή , τόξον μὲν Ἀχαιῶν οὔ τις ἐμεῖο κρείσσων , ᾧ κ’ ἐθέλω , δόμεναί τε καὶ ἀρνήσασθαι , οὔθ’ ὅσσοι κραναὴν Ἰθάκην κάτα κοιρανέουσιν , οὔθ’ ὅσσοι νήσοισι πρὸς Ἤλιδος ἱπποβότοιο · 
τῶν οὔ τίς μ’ ἀέκοντα βιήσεται , αἴ κ’ ἐθέλωμι καὶ καθάπαξ ξείνῳ δόμεναι τάδε τόξα φέρεσθαι . 
ἀλλ’ εἰς οἶκον ἰοῦσα τὰ σ’ αὐτῆς ἔργα κόμιζε , ἱστόν τ’ ἠλακάτην τε , καὶ ἀμφιπόλοισι κέλευε ἔργον ἐποίχεσθαι · τόξον δ’ ἄνδρεσσι μελήσει πᾶσι , μάλιστα δ’ ἐμοί · τοῦ γὰρ κράτος ἔστ’ ἐνὶ οἴκῳ.” ἡ μὲν θαμβήσασα πάλιν οἶκόνδε βεβήκει · 
παιδὸς γὰρ μῦθον πεπνυμένον ἔνθετο θυμῷ . 
ἐς δ’ ὑπερῷ’ ἀναβᾶσα σὺν ἀμφιπόλοισι γυναιξὶ κλαῖεν ἔπειτ’ Ὀδυσῆα , φίλον πόσιν , ὄφρα οἱ ὕπνον ἡδὺν ἐπὶ βλεφάροισι βάλε γλαυκῶπις Ἀθήνη . 
αὐτὰρ ὁ τόξα λαβὼν φέρε καμπύλα δῖος ὑφορβός · 
μνηστῆρες δ’ ἄρα πάντες ὁμόκλεον ἐν μεγάροισιν · 
ὧδε δέ τις εἴπεσκε νέων ὑπερηνορεόντων · 
“πῆ δὴ καμπύλα τόξα φέρεις , ἀμέγαρτε συβῶτα , πλαγκτέ ; 
τάχ’ αὖ σ’ ἐφ’ ὕεσσι κύνες ταχέες κατέδονται οἶον ἀπ’ ἀνθρώπων , οὓς ἔτρεφες , εἴ κεν Ἀπόλλων ἡμῖν ἱλήκῃσι καὶ ἀθάνατοι θεοὶ ἄλλοι.” ὣς φάσαν , αὐτὰρ , ὁ θῆκε φέρων αὐτῇ ἐνὶ χώρῃ , δείσας , οὕνεκα πολλοὶ ὁμόκλεον ἐν μεγάροισιν . 
Τηλέμαχος δ’ ἑτέρωθεν ἀπειλήσας ἐγεγώνει · 
“ἄττα , πρόσω φέρε τόξα · τάχ’ οὐκ εὖ πᾶσι πιθήσεις μή σε καὶ ὁπλότερός περ ἐὼν ἀγρόνδε δίωμαι , βάλλων χερμαδίοισι · βίηφι δὲ φέρτερός εἰμι . 
αἲ γὰρ πάντων τόσσον , ὅσοι κατὰ δώματ’ ἔασι , μνηστήρων χερσίν τε βίηφί τε φέρτερος εἴην · 
τῷ κε τάχα στυγερῶς τιν’ ἐγὼ πέμψαιμι νέεσθαι ἡμετέρου ἐξ οἴκου , ἐπεὶ κακὰ μηχανόωνται.” ὣς ἔφαθ’ , οἱ δ’ ἄρα πάντες ἐπ’ αὐτῷ ἡδὺ γέλασσαν μνηστῆρες , καὶ δὴ μέθιεν χαλεποῖο χόλοιο 
Τηλεμάχῳ · τὰ δὲ τόξα φέρων ἀνὰ δῶμα συβώτης ἐν χείρεσσ’ Ὀδυσῆϊ δαΐφρονι θῆκε παραστάς . 
ἐκ δὲ καλεσσάμενος προσέφη τροφὸν Εὐρύκλειαν · 
“Τηλέμαχος κέλεταί σε , περίφρων Εὐρύκλεια , κληῗσαι μεγάροιο θύρας πυκινῶς ἀραρυίας . 
ἢν δέ τις ἤ στοναχῆς ἠὲ κτύπου ἔνδον ἀκούσῃ ἀνδρῶν ἡμετέροισιν ἐν ἕρκεσι , μή τι θύραζε προβλώσκειν , ἀλλ’ αὐτοῦ ἀκὴν ἔμεναι παρὰ ἔργῳ.” ὣς ἄρ’ ἐφώνησεν , τῇ δ’ ἄπτερος ἔπλετο μῦθος , κλήϊσεν δὲ θύρας μεγάρων εὖ ναιεταόντων . 
σιγῇ δ’ ἐξ οἴκοιο Φιλοίτιος ἆλτο θύραζε , κλήϊσεν δ’ ἄρ’ ἔπειτα θύρας εὐερκέος αὐλῆς . 
κεῖτο δ’ ὑπ’ αἰθούσῃ ὅπλον νεὸς ἀμφιελίσσης βύβλινον , ᾧ ῥ’ ἐπέδησε θύρας , ἐς δ’ ἤϊεν αὐτός · 
ἕζετ’ ἔπειτ’ ἐπὶ δίφρον ἰών , ἔνθεν περ ἀνέστη , εἰσορόων Ὀδυσῆα . 
ὁ δ’ ἤδη τόξον ἐνώμα πάντη ἀναστρωφῶν , πειρώμενος ἔνθα καὶ ἔνθα , μὴ κέρα ἶπες ἔδοιεν ἀποιχομένοιο ἄνακτος . 
ὧδε τις εἴπεσκεν ἰδὼν ἐς πλησίον ἄλλον · 
“ἦ τις θηητὴρ καὶ ἐπίκλοπος ἔπλετο τόξων · 
ἤ ῥά νύ που τοιαῦτα καὶ αὐτῷ οἴκοθι κεῖται ἢ ὅ γ’ ἐφορμᾶται ποιησέμεν , ὡς ἐνὶ χερσὶ νωμᾷ ἔνθα καὶ ἔνθα κακῶν ἔμπαιος ἀλήτης.” ἄλλος δ’ αὖ εἴπεσκε νέων ὑπερηνορεόντων · 
“αἲ γὰρ δὴ τοσσοῦτον ὀνήσιος ἀντιάσειεν ὡς οὗτός ποτε τοῦτο δυνήσεται ἐντανύσασθαι.” ὣς ἄρ’ ἔφαν μνηστῆρες · ἀτὰρ πολύμητις Ὀδυσσεύς , αὐτίκ’ ἐπεὶ μέγα τόξον ἐβάστασε καὶ ἴδε πάντη , ὡς ὅτ’ ἀνὴρ φόρμιγγος ἐπιστάμενος καὶ ἀοιδῆς ῥηϊδίως ἐτάνυσσε νέῳ περὶ κόλλοπι χορδήν , ἅψας ἀμφοτέρωθεν ἐϋστρεφὲς ἔντερον οἰός , ὣς ἄρ’ ἄτερ σπουδῆς τάνυσεν μέγα τόξον Ὀδυσσεύς . 
δεξιτερῇ ἄρα χειρὶ λαβὼν πειρήσατο νευρῆς · 
ἡ δ’ ὑπὸ καλὸν ἄεισε , χελιδόνι εἰκέλη αὐδήν . 
μνηστῆρσιν δ’ ἄρ’ ἄχος γένετο μέγα , πᾶσι δ’ ἄρα χρὼς ἐτράπετο · Ζεὺς δὲ μεγάλ’ ἔκτυπε σήματα φαίνων · 
γήθησέν τ’ ἄρ’ ἔπειτα πολύτλας δῖος Ὀδυσσεύς . 
ὅττι ῥά οἱ τέρας ἧκε Κρόνου πάϊς ἀγκυλομήτεω · 
εἵλετο δ’ ὠκὺν ὀϊστόν , ὅ οἱ παρέκειτο τραπέζῃ γυμνός · τοὶ δ’ ἄλλοι κοίλης ἔντοσθε φαρέτρης κείατο , τῶν τάχ’ ἔμελλον Ἀχαιοὶ πειρήσεσθαι . 
τόν ῥ’ ἐπὶ πήχει ἑλὼν ἕλκεν νευρὴν γλυφίδας τε , αὐτόθεν ἐκ δίφροιο καθήμενος , ἧκε δ’ ὀϊστὸν ἄντα τιτυσκόμενος , πελέκεων δ’ οὐκ ἤμβροτε πάντων πρώτης στειλειῆς , διὰ δ’ ἀμπερὲς ἦλθε θύραζε ἰὸς χαλκοβαρής · ὁ δὲ Τηλέμαχον προσέειπε · 
“Τηλέμαχ’ , οὔ σ’ ὁ ξεῖνος ἐνὶ μεγάροισιν ἐλέγχει ἥμενος , οὐδέ τι τοῦ σκοποῦ ἤμβροτον οὐδέ τι τόξον δὴν ἔκαμον τανύων · ἔτι μοι μένος ἔμπεδόν ἐστιν , οὐχ ὥς με μνηστῆρες ἀτιμάζοντες ὄνονται . 
νῦν δ’ ὥρη καὶ δόρπον Ἀχαιοῖσιν τετυκέσθαι ἐν φάει , αὐτὰρ ἔπειτα καὶ ἄλλως ἑψιάασθαι μολπῇ καὶ φόρμιγγι · τὰ γάρ τ’ ἀναθήματα δαιτός.” ἦ καὶ ἐπ’ ὀφρύσι νεῦσεν · ὁ δ’ ἀμφέθετο ξίφος ὀξὺ 
Τηλέμαχος , φίλος υἱὸς Ὀδυσσῆος θείοιο , ἀμφὶ δὲ χεῖρα φίλην βάλεν ἔγχεϊ , ἄγχι δ’ ἄρ’ αὐτοῦ πὰρ θρόνον ἑστήκει κεκορυθμένος αἴθοπι χαλκῷ . 
αὐτὰρ ὁ γυμνώθη ῥακέων πολύμητις Ὀδυσσεύς , ἆλτο δ’ ἐπὶ μέγαν οὐδόν , ἔχων βιὸν ἠδὲ φαρέτρην ἰῶν ἐμπλείην , ταχέας δ’ ἐκχεύατ’ ὀϊστοὺς αὐτοῦ πρόσθε ποδῶν , μετὰ δὲ μνηστῆρσιν ἔειπεν · 
“οὗτος μὲν δὴ ἄεθλος ἀάατος ἐκτετέλεσται · 
νῦν αὖτε σκοπὸν ἄλλον , ὃν οὔ πώ τις βάλεν ἀνήρ , εἴσομαι , αἴ κε τύχωμι , πόρῃ δέ μοι εὖχος Ἀπόλλων.” ἦ καὶ ἐπ’ Ἀντινόῳ ἰθύνετο πικρὸν ὀϊστόν . 
ἦ τοι ὁ καλὸν ἄλεισον ἀναιρήσεσθαι ἔμελλε , χρύσεον ἄμφωτον , καὶ δὴ μετὰ χερσὶν ἐνώμα , ὄφρα πίοι οἴνοιο · φόνος δέ οἱ οὐκ ἐνὶ θυμῷ μέμβλετο · τίς κ’ οἴοιτο μετ’ ἀνδράσι δαιτυμόνεσσι μοῦνον ἐνὶ πλεόνεσσι , καὶ εἰ μάλα καρτερὸς εἴη , οἷ τεύξειν θάνατόν τε κακὸν καὶ κῆρα μέλαιναν ; 
τὸν δ’ Ὀδυσεὺς κατὰ λαιμὸν ἐπισχόμενος βάλεν ἰῷ , ἀντικρὺ δ’ ἁπαλοῖο δῑ αὐχένος ἤλυθ’ ἀκωκή . 
ἐκλίνθη δ’ ἑτέρωσε , δέπας δέ οἱ ἔκπεσε χειρὸς βλημένου , αὐτίκα δ’ αὐλὸς ἀνὰ ῥῖνας παχὺς ἦλθεν αἵματος ἀνδρομέοιο · θοῶς δ’ ἀπὸ εἷο τράπεζαν ὦσε ποδὶ πλήξας , ἀπὸ δ’ εἴδατα χεῦεν ἔραζε · 
σῖτός τε κρέα τ’ ὀπτὰ φορύνετο . 
τοὶ δ’ ὁμάδησαν μνηστῆρες κατὰ δώμαθ’ , ὅπως ἴδον ἄνδρα πεσόντα , ἐκ δὲ θρόνων ἀνόρουσαν ὀρινθέντες κατὰ δῶμα , πάντοσε παπταίνοντες ἐϋδμήτους ποτὶ τοίχους · 
οὐδέ πη ἀσπὶς ἔην οὐδ’ ἄλκιμον ἔγχος ἑλέσθαι . 
νείκειον δ’ Ὀδυσῆα χολωτοῖσιν ἐπέεσσι · 
“ξεῖνε , κακῶς ἀνδρῶν τοξάζεαι · οὐκέτ’ ἀέθλων ἄλλων ἀντιάσεις · νῦν τοι σῶς αἰπὺς ὄλεθρος . 
καὶ γὰρ δὴ νῦν φῶτα κατέκτανες ὃς μέγ’ ἄριστος κούρων εἰν Ἰθάκῃ · τῷ σ’ ἐνθάδε γῦπες ἔδονται.” ἴσκεν ἕκαστος ἀνήρ , ἐπεὶ ἦ φάσαν οὐκ ἐθέλοντα ἄνδρα κατακτεῖναι · τὸ δὲ νήπιοι οὐκ ἐνόησαν , ὡς δή σφιν καὶ πᾶσιν ὀλέθρου πείρατ’ ἐφῆπτο . 
τοὺς δ’ ἄρ’ ὑπόδρα ἰδὼν προσέφη πολύμητις Ὀδυσσεύς · 
“ὦ κύνες , οὔ μ’ ἔτ’ ἐφάσκεθ’ ὑπότροπον οἴκαδ’ ἱκέσθαι δήμου ἄπο Τρώων , ὅτι μοι κατεκείρετε οἶκον , δμῳῇσιν δὲ γυναιξὶ παρευνάζεσθε βιαίως , αὐτοῦ τε ζώοντος ὑπεμνάασθε γυναῖκα , οὔτε θεοὺς δείσαντες , οἳ οὐρανὸν εὐρὺν ἔχουσιν , οὔτε τιν’ ἀνθρώπων νέμεσιν κατόπισθεν ἔσεσθαι · 
νῦν ὑμῖν καὶ πᾶσιν ὀλέθρου πείρατ’ ἐφῆπται.” ὣς φάτο , τοὺς δ’ ἄρα πάντας ὑπὸ χλωρὸν δέος εἷλεν · 
πάπτηνεν δὲ ἕκαστος ὅπη φύγοι αἰπὺν ὄλεθρον . 
Εὐρύμαχος δέ μιν οἶος ἀμειβόμενος προσέειπεν · 
“εἰ μὲν δὴ Ὀδυσεὺς Ἰθακήσιος εἰλήλουθας , ταῦτα μὲν αἴσιμα εἶπας , ὅσα ῥέζεσκον Ἀχαιοί , πολλὰ μὲν ἐν μεγάροισιν ἀτάσθαλα , πολλὰ δ’ ἐπ’ ἀγροῦ . 
ἀλλ’ ὁ μὲν ἤδη κεῖται ὃς αἴτιος ἔπλετο πάντων , 
Ἀντίνοος · οὗτος γὰρ ἐπίηλεν τάδε ἔργα , οὔ τι γάμου τόσσον κεχρημένος οὐδὲ χατίζων , ἀλλ’ ἄλλα φρονέων , τά οἱ οὐκ ἐτέλεσσε Κρονίων , ὄφρ’ Ἰθάκης κατὰ δῆμον ἐϋκτιμένης βασιλεύοι αὐτός , ἀτὰρ σὸν παῖδα κατακτείνειε λοχήσας . 
νῦν δ’ ὁ μὲν ἐν μοίρῃ πέφαται , σὺ δὲ φείδεο λαῶν σῶν · ἀτὰρ ἄμμες ὄπισθεν ἀρεσσάμενοι κατὰ δῆμον , ὅσσα τοι ἐκπέποται καὶ ἐδήδοται ἐν μεγάροισι , τιμὴν ἀμφὶς ἄγοντες ἐεικοσάβοιον ἕκαστος , χαλκόν τε χρυσόν τ’ ἀποδώσομεν , εἰς ὅ κε σὸν κῆρ ἰανθῇ · πρὶν δ’ οὔ τι νεμεσσητὸν κεχολῶσθαι.” τὸν δ’ ἄρ’ ὑπόδρα ἰδὼν προσέφη πολύμητις Ὀδυσσεύς · 
“Εὐρύμαχ’ , οὐδ’ εἴ μοι πατρώϊα πάντ’ ἀποδοῖτε , ὅσσα τε νῦν ὔμμ’ ἐστὶ καὶ εἴ ποθεν ἄλλ’ ἐπιθεῖτε , οὐδέ κεν ὣς ἔτι χεῖρας ἐμὰς λήξαιμι φόνοιο πρὶν πᾶσαν μνηστῆρας ὑπερβασίην ἀποτῖσαι . 
νῦν ὑμῖν παράκειται ἐναντίον ἠὲ μάχεσθαι ἢ φεύγειν , ὅς κεν θάνατον καὶ κῆρας ἀλύξῃ · 
ἀλλά τιν’ οὐ φεύξεσθαι ὀΐομαι αἰπὺν ὄλεθρον.” ὣς φάτο , τῶν δ’ αὐτοῦ λύτο γούνατα καὶ φίλον ἦτορ . 
τοῖσιν δ’ Εὐρύμαχος προσεφώνεε δεύτερον αὖτις · 
“ὦ φίλοι , οὐ γὰρ σχήσει ἀνὴρ ὅδε χεῖρας ἀάπτους , ἀλλ’ ἐπεὶ ἔλλαβε τόξον ἐΰξοον ἠδὲ φαρέτρην , οὐδοῦ ἄπο ξεστοῦ τοξάσσεται , εἰς ὅ κε πάντας ἄμμε κατακτείνῃ · ἀλλὰ μνησώμεθα χάρμης . 
φάσγανά τε σπάσσασθε καὶ ἀντίσχεσθε τραπέζας ἰῶν ὠκυμόρων · ἐπὶ δ’ αὐτῷ πάντες ἔχωμεν ἀθρόοι , εἴ κέ μιν οὐδοῦ ἀπώσομεν ἠδὲ θυράων , ἔλθωμεν δ’ ἀνὰ ἄστυ , βοὴ δ’ ὤκιστα γένοιτο · 
τῷ κε τάχ’ οὗτος ἀνὴρ νῦν ὕστατα τοξάσσαιτο.” ὣς ἄρα φωνήσας εἰρύσσατο φάσγανον ὀξὺ χάλκεον , ἀμφοτέρωθεν ἀκαχμένον , ἆλτο δ’ ἐπ’ αὐτῷ σμερδαλέα ἰάχων · ὁ δ’ ἁμαρτῆ δῖος Ὀδυσσεὺς ἰὸν ἀποπροίει , βάλε δὲ στῆθος παρὰ μαζόν , ἐν δέ οἱ ἥπατι πῆξε θοὸν βέλος · ἐκ δ’ ἄρα χειρὸς φάσγανον ἧκε χαμᾶζε , περιρρηδὴς δὲ τραπέζῃ κάππεσεν ἰδνωθείς , ἀπὸ δ’ εἴδατα χεῦεν ἔραζε καὶ δέπας ἀμφικύπελλον · ὁ δὲ χθόνα τύπτε μετώπῳ θυμῷ ἀνιάζων , ποσὶ δὲ θρόνον ἀμφοτέροισι λακτίζων ἐτίνασσε · κατ’ ὀφθαλμῶν δ’ ἔχυτ’ ἀχλύς . 
Ἀμφίνομος δ’ Ὀδυσῆος ἐείσατο κυδαλίμοιο ἀντίος ἀΐξας , εἴρυτο δὲ φάσγανον ὀξύ , εἴ πώς οἱ εἴξειε θυράων . 
ἀλλ’ ἄρα μιν φθῆ 
Τηλέμαχος κατόπισθε βαλὼν χαλκήρεϊ δουρὶ ὤμων μεσσηγύς , διὰ δὲ στήθεσφιν ἔλασσεν · 
δούπησεν δὲ πεσών , χθόνα δ’ ἤλασε παντὶ μετώπῳ . 
Τηλέμαχος δ’ ἀπόρουσε , λιπὼν δολιχόσκιον ἔγχος αὐτοῦ ἐν Ἀμφινόμῳ · περὶ γὰρ δίε μή τις Ἀχαιῶν ἔγχος ἀνελκόμενον δολιχόσκιον ἢ ἐλάσειε φασγάνῳ ἀΐξας ἠὲ προπρηνέα τύψας . 
βῆ δὲ θέειν , μάλα δ’ ὦκα φίλον πατέρ’ εἰσαφίκανεν , ἀγχοῦ δ’ ἱστάμενος ἔπεα πτερόεντα προσηύδα · 
“ὦ πάτερ , ἤδη τοι σάκος οἴσω καὶ δύο δοῦρε καὶ κυνέην πάγχαλκον , ἐπὶ κροτάφοις ἀραρυῖαν αὐτός τ’ ἀμφιβαλεῦμαι ἰών , δώσω δὲ συβώτῃ καὶ τῷ βουκόλῳ ἄλλα · τετευχῆσθαι γὰρ ἄμεινον.” τὸν δ’ ἀπαμειβόμενος προσέφη πολύμητις Ὀδυσσεύς · 
“οἶσε θέων , ἧός μοι ἀμύνεσθαι πάρ’ ὀϊστοί , μή μ’ ἀποκινήσωσι θυράων μοῦνον ἐόντα.” ὣς φάτο , Τηλέμαχος δὲ φίλῳ ἐπεπείθετο πατρί , βῆ δ’ ἴμεναι θάλαμόνδ’ , ὅθι οἱ κλυτὰ τεύχεα κεῖτο . 
ἔνθεν τέσσαρα μὲν σάκε’ ἔξελε , δούρατα δ’ ὀκτὼ καὶ πίσυρας κυνέας χαλκήρεας ἱπποδασείας · 
βῆ δὲ φέρων , μάλα δ’ ὦκα φίλον πατέρ’ εἰσαφίκανεν , αὐτὸς δὲ πρώτιστα περὶ χροῒ δύσετο χαλκόν · 
ὣς δ’ αὔτως τὼ δμῶε δυέσθην τεύχεα καλά , ἔσταν δ’ ἀμφ’ Ὀδυσῆα δαΐφρονα ποικιλομήτην . 
αὐτὰρ ὅ γ’ , ὄφρα μὲν αὐτῷ ἀμύνεσθαι ἔσαν ἰοί . 
τόφρα μνηστήρων ἕνα γ’ αἰεὶ ᾧ ἐνὶ οἴκῳ βάλλε τιτυσκόμενος · τοὶ δ’ ἀγχιστῖνοι ἔπιπτον . 
αὐτὰρ ἐπεὶ λίπον ἰοὶ ὀϊστεύοντα ἄνακτα , τόξον μὲν πρὸς σταθμὸν ἐϋσταθέος μεγάροιο ἔκλιν’ ἑστάμεναι , πρὸς ἐνώπια παμφανόωντα , αὐτὸς δ’ ἀμφ’ ὤμοισι σάκος θέτο τετραθέλυμνον , κρατὶ δ’ ἐπ’ ἰφθίμῳ κυνέην εὔτυκτον ἔθηκεν , ἵππουριν , δεινὸν δὲ λόφος καθύπερθεν ἔνευεν · 
εἵλετο δ’ ἄλκιμα δοῦρε δύω κεκορυθμένα χαλκῷ . 
ὀρσοθύρη δέ τις ἔσκεν ἐϋδμήτῳ ἐνὶ τοίχῳ , ἀκρότατον δὲ παρ’ οὐδὸν ἐϋσταθέος μεγάροιο ἦν ὁδὸς ἐς λαύρην , σανίδες δ’ ἔχον εὖ ἀραρυῖαι . 
τὴν δ’ Ὀδυσεὺς φράζεσθαι ἀνώγει δῖον ὑφορβὸν ἑσταότ’ ἄγχ’ αὐτῆς · μία δ’ οἴη γίγνετ’ ἐφορμή . 
τοῖς δ’ Ἀγέλεως μετέειπεν , ἔπος πάντεσσι πιφαύσκων · 
“ὦ φίλοι , οὐκ ἂν δή τις ἀν’ ὀρσοθύρην ἀναβαίη καὶ εἴποι λαοῖσι , βοὴ δ’ ὤκιστα γένοιτο ; 
τῷ κε τάχ’ οὗτος ἀνὴρ νῦν ὕστατα τοξάσσαιτο.” τὸν δ’ αὖτε προσέειπε Μελάνθιος , αἰπόλος αἰγῶν · 
“οὔ πως ἔστ’ , Ἀγέλαε διοτρεφές · ἄγχι γὰρ αἰνῶς αὐλῆς καλὰ θύρετρα καὶ ἀργαλέον στόμα λαύρης · 
καί χ’ εἷς πάντας ἐρύκοι ἀνήρ , ὅς τ’ ἄλκιμος εἴη . 
ἀλλ’ ἄγεθ’ , ὑμῖν τεύχε’ ἐνείκω θωρηχθῆναι ἐκ θαλάμου · ἔνδον γάρ , ὀΐομαι , οὐδέ πη ἄλλῃ τεύχεα κατθέσθην Ὀδυσεὺς καὶ φαίδιμος υἱός.” ὣς εἰπὼν ἀνέβαινε Μελάνθιος , αἰπόλος αἰγῶν , εἰς θαλάμους Ὀδυσῆος ἀνὰ ῥῶγας μεγάροιο . 
ἔνθεν δώδεκα μὲν σάκε’ ἔξελε , τόσσα δὲ δοῦρα καὶ τόσσας κυνέας χαλκήρεας ἱπποδασείας · 
βῆ δ’ ἴμεναι , μάλα δ’ ὦκα φέρων μνηστῆρσιν ἔδωκεν . 
καὶ τότ’ Ὀδυσσῆος λύτο γούνατα καὶ φίλον ἦτορ , ὡς περιβαλλομένους ἴδε τεύχεα χερσί τε δοῦρα μακρὰ τινάσσοντας · μέγα δ’ αὐτῷ φαίνετο ἔργον . 
αἶψα δὲ Τηλέμαχον ἔπεα πτερόεντα προσηύδα · 
“Τηλέμαχ’ , ἦ μάλα δή τις ἐνὶ μεγάροισι γυναικῶν νῶϊν ἐποτρύνει πόλεμον κακὸν ἠὲ Μελανθεύς.” τὸν δ’ αὖ Τηλέμαχος πεπνυμένος ἀντίον ηὔδα · 
“ὦ πάτερ , αὐτὸς ἐγὼ τόδε γ’ ἤμβροτον—οὐδέ τις ἄλλος αἴτιος—ὃς θαλάμοιο θύρην πυκινῶς ἀραρυῖαν κάλλιπον ἀγκλίνας · τῶν δὲ σκοπὸς ἦεν ἀμείνων . 
ἀλλ’ ἴθι , δῖ’ Εὔμαιε , θύρην ἐπίθες θαλάμοιο καὶ φράσαι ἤ τις ἄρ’ ἐστὶ γυναικῶν ἣ τάδε ῥέζει , ἢ υἱὸς Δολίοιο , Μελανθεύς , τόν περ ὀΐω.” ὣς οἱ μὲν τοιαῦτα πρὸς ἀλλήλους ἀγόρευον , βῆ δ’ αὖτις θάλαμόνδε Μελάνθιος , αἰπόλος αἰγῶν , οἴσων τεύχεα καλά . 
νόησε δὲ δῖος ὑφορβός , αἶψα δ’ Ὀδυσσῆα προσεφώνεεν ἐγγὺς ἐόντα · 
“διογενὲς Λαερτιάδη , πολυμήχαν’ Ὀδυσσεῦ , κεῖνος δ’ αὖτ’ ἀΐδηλος ἀνήρ , ὃν ὀϊόμεθ’ αὐτοί , ἔρχεται ἐς θάλαμον · σὺ δέ μοι νημερτὲς ἐνίσπες , ἤ μιν ἀποκτείνω , αἴ κε κρείσσων γε γένωμαι , ἦε σοὶ ἐνθάδ’ ἄγω , ἵν’ ὑπερβασίας ἀποτίσῃ πολλάς , ὅσσας οὗτος ἐμήσατο σῷ ἐνὶ οἴκῳ.” τὸν δ’ ἀπαμειβόμενος προσέφη πολύμητις Ὀδυσσεύς · 
“ἦ τοι ἐγὼ καὶ Τηλέμαχος μνηστῆρας ἀγαυοὺς σχήσομεν ἔντοσθεν μεγάρων , μάλα περ μεμαῶτας . 
σφῶϊ δ’ ἀποστρέψαντε πόδας καὶ χεῖρας ὕπερθεν ἐς θάλαμον βαλέειν , σανίδας δ’ ἐκδῆσαι ὄπισθε , σειρὴν δὲ πλεκτὴν ἐξ αὐτοῦ πειρήναντε κίον’ ἀν’ ὑψηλὴν ἐρύσαι πελάσαι τε δοκοῖσιν , ὥς κεν δηθὰ ζωὸς ἐὼν χαλέπ’ ἄλγεα πάσχῃ · ” ὣς ἔφαθ’ , οἱ δ’ ἄρα τοῦ μάλα μὲν κλύον ἠδ’ ἐπίθοντο , βὰν δ’ ἴμεν ἐς θάλαμον , λαθέτην δέ μιν ἔνδον ἐόντα . 
ἦ τοι ὁ μὲν θαλάμοιο μυχὸν κάτα τεύχε’ ἐρεύνα , τὼ δ’ ἔσταν ἑκάτερθε παρὰ σταθμοῖσι μένοντε . 
εὖθ’ ὑπὲρ οὐδὸν ἔβαινε Μελάνθιος , αἰπόλος αἰγῶν , τῇ ἑτέρῃ μὲν χειρὶ φέρων καλὴν τρυφάλειαν , τῇ δ’ ἑτέρῃ σάκος εὐρὺ γέρον , πεπαλαγμένον ἄζῃ , 
Λαέρτεω ἥρωος , ὃ κουρίζων φορέεσκε · 
δὴ τότε γ’ ἤδη κεῖτο , ῥαφαὶ δὲ λέλυντο ἱμάντων · 
τὼ δ’ ἄρ’ ἐπαΐξανθ’ ἑλέτην ἔρυσάν τέ μιν εἴσω κουρίξ , ἐν δαπέδῳ δὲ χαμαὶ βάλον ἀχνύμενον κῆρ , σὺν δὲ πόδας χεῖράς τε δέον θυμαλγέϊ δεσμῷ εὖ μάλ’ ἀποστρέψαντε διαμπερές , ὡς ἐκέλευσεν υἱὸς Λαέρταο , πολύτλας δῖος Ὀδυσσεύς · 
σειρὴν δὲ πλεκτὴν ἐξ αὐτοῦ πειρήναντε κίον’ ἀν’ ὑψηλὴν ἔρυσαν πέλασάν τε δοκοῖσι . 
τὸν δ’ ἐπικερτομέων προσέφης , Εὔμαιε συβῶτα · 
“νῦν μὲν δὴ μάλα πάγχυ , Μελάνθιε , νύκτα φυλάξεις , εὐνῇ ἔνι μαλακῇ καταλέγμενος , ὥς σε ἔοικεν · 
οὐδέ σέ γ’ ἠριγένεια παρ’ Ὠκεανοῖο ῥοάων λήσει ἐπερχομένη χρυσόθρονος , ἡνίκ’ ἀγινεῖς αἶγας μνηστήρεσσι δόμον κάτα δαῖτα πένεσθαι.” ὣς ὁ μὲν αὖθι λέλειπτο , ταθεὶς ὀλοῷ ἐνὶ δεσμῷ · 
τὼ δ’ ἐς τεύχεα δύντε , θύρην ἐπιθέντε φαεινήν , βήτην εἰς Ὀδυσῆα δαΐφρονα , ποικιλομήτην . 
ἔνθα μένος πνείοντες ἐφέστασαν , οἱ μὲν ἐπ’ οὐδοῦ τέσσαρες , οἱ δ’ ἔντοσθε δόμων πολέες τε καὶ ἐσθλοί . 
τοῖσι δ’ ἐπ’ ἀγχίμολον θυγάτηρ Διὸς ἦλθεν Ἀθήνη , 
Μέντορι εἰδομένη ἠμὲν δέμας ἠδὲ καὶ αὐδήν . 
τὴν δ’ Ὀδυσεὺς γήθησεν ἰδὼν καὶ μῦθον ἔειπε · 
“Μέντορ , ἄμυνον ἀρήν , μνῆσαι δ’ ἑτάροιο φίλοιο , ὅς σ’ ἀγαθὰ ῥέζεσκον · ὁμηλικίην δέ μοί ἐσσι.” ὣς φάτ’ , ὀϊόμενος λαοσσόον ἔμμεν Ἀθήνην . 
μνηστῆρες δ’ ἑτέρωθεν ὁμόκλεον ἐν μεγάροισι · 
πρῶτος τήν γ’ ἐνένιπε Δαμαστορίδης Ἀγέλαος · 
“Μέντορ , μή σ’ ἐπέεσσι παραιπεπίθῃσιν Ὀδυσσεὺς μνηστήρεσσι μάχεσθαι , ἀμυνέμεναι δέ οἱ αὐτῷ . 
ὧδε γὰρ ἡμέτερόν γε νόον τελέεσθαι ὀΐω · 
ὁππότε κεν τούτους κτέωμεν , πατέρ’ ἠδὲ καὶ υἱόν , ἐν δὲ σὺ τοῖσιν ἔπειτα πεφήσεαι , οἷα μενοινᾷς ἔρδειν ἐν μεγάροις · σῷ δ’ αὐτοῦ κράατι τίσεις . 
αὐτὰρ ἐπὴν ὑμέων γε βίας ἀφελώμεθα χαλκῷ , κτήμαθ’ ὁπόσσα τοί ἐστι , τά τ’ ἔνδοθι καὶ τὰ θύρηφι , τοῖσιν Ὀδυσσῆος μεταμίξομεν · οὐδέ τοι υἷας ζώειν ἐν μεγάροισιν ἐάσομεν , οὐδέ θύγατρας οὐδ’ ἄλοχον κεδνὴν Ἰθάκης κατὰ ἄστυ πολεύειν.” ὣς φάτ’ , Ἀθηναίη δὲ χολώσατο κηρόθι μᾶλλον , νείκεσσεν δ’ Ὀδυσῆα χολωτοῖσιν ἐπέεσσιν · 
“οὐκέτι σοί γ’ , Ὀδυσεῦ , μένος ἔμπεδον οὐδέ τις ἀλκή οἵη ὅτ’ ἀμφ’ Ἑλένῃ λευκωλένῳ εὐπατερείῃ , εἰνάετες Τρώεσσιν ἐμάρναο νωλεμὲς αἰεί , πολλοὺς δ’ ἄνδρας ἔπεφνες ἐν αἰνῇ δηϊοτῆτι , σῇ δ’ ἥλω βουλῇ Πριάμου πόλις εὐρυάγυια . 
πῶς δὴ νῦν , ὅτε σόν τε δόμον καὶ κτήμαθ’ ἱκάνεις , ἄντα μνηστήρων ὀλοφύρεαι ἄλκιμος εἶναι ; 
ἀλλ’ ἄγε δεῦρο , πέπον , παρ’ ἔμ’ ἵστασο καὶ ἴδε ἔργον , ὄφρ’ εἰδῇς οἷός τοι ἐν ἀνδράσι δυσμενέεσσιν 
Μέντωρ Ἀλκιμίδης εὐεργεσίας ἀποτίνειν.” ἦ ῥα , καὶ οὔ πω πάγχυ δίδου ἑτεραλκέα νίκην , ἀλλ’ ἔτ’ ἄρα σθένεός τε καὶ ἀλκῆς πειρήτιζεν ἠμὲν Ὀδυσσῆος ἠδ’ υἱοῦ κυδαλίμοιο . 
αὐτὴ δ’ αἰθαλόεντος ἀνὰ μεγάροιο μέλαθρον ἕζετ’ ἀναΐξασα , χελιδόνι εἰκέλη ἄντην . 
μνηστῆρας δ’ ὤτρυνε Δαμαστορίδης Ἀγέλαος , 
Εὐρύνομός τε καὶ Ἀμφιμέδων Δημοπτόλεμός τε , 
Πείσανδρός τε Πολυκτορίδης Πόλυβός τε δαΐφρων · 
οἱ γὰρ μνηστήρων ἀρετῇ ἔσαν ἔξοχ’ ἄριστοι , ὅσσοι ἔτ’ ἔζωον περί τε ψυχέων ἐμάχοντο · 
τοὺς δ’ ἤδη ἐδάμασσε βιὸς καὶ ταρφέες ἰοί . 
τοῖς δ’ Ἀγέλεως μετέειπεν , ἔπος πάντεσσι πιφαύσκων · 
“ὦ φίλοι , ἤδη σχήσει ἀνὴρ ὅδε χεῖρας ἀάπτους · 
καὶ δή οἱ Μέντωρ μὲν ἔβη κενὰ εὔγματα εἰπών , οἱ δ’ οἶοι λείπονται ἐπὶ πρώτῃσι θύρῃσι . 
τῷ νῦν μὴ ἅμα πάντες ἐφίετε δούρατα μακρά , ἀλλ’ ἄγεθ’ οἱ ἓξ πρῶτον ἀκοντίσατ’ , αἴ κέ ποθι Ζεὺς δώῃ Ὀδυσσῆα βλῆσθαι καὶ κῦδος ἀρέσθαι . 
τῶν δ’ ἄλλων οὐ κῆδος , ἐπὴν οὗτός γε πέσῃσιν.” ὣς ἔφαθ’ , οἱ δ’ ἄρα πάντες ἀκόντισαν ὡς ἐκέλευεν , ἱέμενοι · τὰ δὲ πάντα ἐτώσια θῆκεν Ἀθήνη , τῶν ἄλλος μὲν σταθμὸν ἐϋσταθέος μεγάροιο βεβλήκει , ἄλλος δὲ θύρην πυκινῶς ἀραρυῖαν · 
ἄλλου δ’ ἐν τοίχῳ μελίη πέσε χαλκοβάρεια . 
αὐτὰρ ἐπεὶ δὴ δούρατ’ ἀλεύαντο μνηστήρων , τοῖς δ’ ἄρα μύθων ἦρχε πολύτλας δῖος Ὀδυσσεύς · 
“ὦ φίλοι , ἤδη μέν κεν ἐγὼν εἴποιμι καὶ ἄμμι μνηστήρων ἐς ὅμιλον ἀκοντίσαι , οἳ μεμάασιν ἡμέας ἐξεναρίξαι ἐπὶ προτέροισι κακοῖσιν.” ὣς ἔφαθ’ , οἱ δ’ ἄρα πάντες ἀκόντισαν ὀξέα δοῦρα ἄντα τιτυσκόμενοι · Δημοπτόλεμον μὲν Ὀδυσσεύς , 
Εὐρυάδην δ’ ἄρα Τηλέμαχος , Ἔλατον δὲ συβώτης , 
Πείσανδρον δ’ ἄρ’ ἔπεφνε βοῶν ἐπιβουκόλος ἀνήρ . 
οἱ μὲν ἔπειθ’ ἅμα πάντες ὀδὰξ ἕλον ἄσπετον οὖδας , μνηστῆρες δ’ ἀνεχώρησαν μεγάροιο μυχόνδε · 
τοὶ δ’ ἄρ’ ἐπήϊξαν , νεκύων δ’ ἐξ ἔγχε’ ἕλοντο . 
αὖτις δὲ μνηστῆρες ἀκόντισαν ὀξέα δοῦρα ἱέμενοι · τὰ δὲ πολλὰ ἐτώσια θῆκεν Ἀθήνη . 
τῶν ἄλλος μὲν σταθμὸν ἐϋσταθέος μεγάροιο βεβλήκειν , ἄλλος δὲ θύρην πυκινῶς ἀραρυῖαν · 
ἄλλου δ’ ἐν τοίχῳ μελίη πέσε χαλκοβάρεια . 
Ἀμφιμέδων δ’ ἄρα Τηλέμαχον βάλε χεῖρ’ ἐπὶ καρπῷ λίγδην , ἄκρον δὲ ῥινὸν δηλήσατο χαλκός . 
Κτήσιππος δ’ Εὔμαιον ὑπὲρ σάκος ἔγχεϊ μακρῷ ὦμον ἐπέγραψεν · τὸ δ’ ὑπέρπτατο , πῖπτε δ’ ἔραζε . 
τοὶ δ’ αὖτ’ ἀμφ’ Ὀδυσῆα δαΐφρονα ποικιλομήτην , μνηστήρων ἐς ὅμιλον ἀκόντισαν ὀξέα δοῦρα . 
ἔνθ’ αὖτ’ Εὐρυδάμαντα βάλε πτολίπορθος Ὀδυσσεύς , 
Ἀμφιμέδοντα δὲ Τηλέμαχος , Πόλυβον δὲ συβώτης · 
Κτήσιππον δ’ ἄρ’ ἔπειτα βοῶν ἐπιβουκόλος ἀνὴρ βεβλήκει πρὸς στῆθος , ἐπευχόμενος δὲ προσηύδα · 
“ὦ Πολυθερσεΐδη φιλοκέρτομε , μή ποτε πάμπαν εἴκων ἀφραδίῃς μέγα εἰπεῖν , ἀλλὰ θεοῖσιν μῦθον ἐπιτρέψαι , ἐπεὶ ἦ πολὺ φέρτεροί εἰσι . 
τοῦτό τοι ἀντὶ ποδὸς ξεινήϊον , ὅν ποτ’ ἔδωκας ἀντιθέῳ Ὀδυσῆϊ δόμον κάτ’ ἀλητεύοντι.” ἦ ῥα βοῶν ἑλίκων ἐπιβουκόλος · αὐτὰρ Ὀδυσσεὺς οὖτα Δαμαστορίδην αὐτοσχεδὸν ἔγχεϊ μακρῷ . 
Τηλέμαχος δ’ Εὐηνορίδην Λειώκριτον οὖτα δουρὶ μέσον κενεῶνα , διαπρὸ δὲ χαλκὸν ἔλασσεν · 
ἤριπε δὲ πρηνής , χθόνα δ’ ἤλασε παντὶ μετώπῳ . 
δὴ τότ’ Ἀθηναίη φθισίμβροτον αἰγίδ’ ἀνέσχεν ὑψόθεν ἐξ ὀροφῆς · τῶν δὲ φρένες ἐπτοίηθεν . 
οἱ δ’ ἐφέβοντο κατὰ μέγαρον βόες ὣς ἀγελαῖαι · 
τὰς μέν τ’ αἰόλος οἶστρος ἐφορμηθεὶς ἐδόνησεν ὥρῃ ἐν εἰαρινῇ , ὅτε τ’ ἤματα μακρὰ πέλονται . 
οἱ δ’ ὥς τ’ αἰγυπιοὶ γαμψώνυχες ἀγκυλοχεῖλαι , ἐξ ὀρέων ἐλθόντες ἐπ’ ὀρνίθεσσι θόρωσι · 
ταὶ μέν τ’ ἐν πεδίῳ νέφεα πτώσσουσαι ἵενται , οἱ δέ τε τὰς ὀλέκουσιν ἐπάλμενοι , οὐδέ τις ἀλκὴ γίγνεται οὐδὲ φυγή · χαίρουσι δέ τ’ ἀνέρες ἄγρῃ · 
ὣς ἄρα τοὶ μνηστῆρας ἐπεσσύμενοι κατὰ δῶμα τύπτον ἐπιστροφάδην · τῶν δὲ στόνος ὤρνυτ’ ἀεικὴς κράτων τυπτομένων , δάπεδον δ’ ἅπαν αἵματι θῦε . 
λειώδης δ’ Ὀδυσῆος ἐπεσσύμενος λάβε γούνων , καί μιν λισσόμενος ἔπεα πτερόεντα προσηύδα · 
“γουνοῦμαί σ’ , Ὀδυσεῦ · σὺ δέ μ’ αἴδεο καί μ’ ἐλέησον · 
οὐ γάρ πώ τινά φημι γυναικῶν ἐν μεγάροισιν εἰπεῖν οὐδέ τι ῥέξαι ἀτάσθαλον · ἀλλὰ καὶ ἄλλους παύεσκον μνηστῆρας , ὅτις τοιαῦτά γε ῥέζοι . 
ἀλλά μοι οὐ πείθοντο κακῶν ἄπο χεῖρας ἔχεσθαι · 
τῷ καὶ ἀτασθαλίῃσιν ἀεικέα πότμον ἐπέσπον . 
αὐτὰρ ἐγὼ μετὰ τοῖσι θυοσκόος οὐδὲν ἐοργὼς κείσομαι , ὡς οὐκ ἔστι χάρις μετόπισθ’ εὐεργέων · ” τὸν δ’ ἄρ’ ὑπόδρα ἰδὼν προσέφη πολύμητις Ὀδυσσεύς · 
“εἰ μὲν δὴ μετὰ τοῖσι θυοσκόος εὔχεαι εἶναι , πολλάκι που μέλλεις ἀρήμεναι ἐν μεγάροισι τηλοῦ ἐμοὶ νόστοιο τέλος γλυκεροῖο γενέσθαι , σοὶ δ’ ἄλοχόν τε φίλην σπέσθαι καὶ τέκνα τεκέσθαι · 
τῷ οὐκ ἂν θάνατόν γε δυσηλεγέα προφύγοισθα.” ὣς ἄρα φωνήσας ξίφος εἵλετο χειρὶ παχείῃ κείμενον , ὅ ῥ’ Ἀγέλαος ἀποπροέηκε χαμᾶζε κτεινόμενος · τῷ τόν γε κατ’ αὐχένα μέσσον ἔλασσε . 
φθεγγομένου δ’ ἄρα τοῦ γε κάρη κονίῃσιν ἐμίχθη . 
Τερπιάδης δ’ ἔτ’ ἀοιδὸς ἀλύσκανε κῆρα μέλαιναν , 
Φήμιος , ὅς ῥ’ ἤειδε μετὰ μνηστῆρσιν ἀνάγκῃ . 
ἔστη δ’ ἐν χείρεσσίν ἔχων φόρμιγγα λίγειαν ἄγχι παρ’ ὀρσοθύρην · δίχα δὲ φρεσὶ μερμήριζεν , ἢ ἐκδὺς μεγάροιο Διὸς μεγάλου ποτὶ βωμὸν ἑρκείου ἵζοιτο τετυγμένον , ἔνθ’ ἄρα πολλὰ 
Λαέρτης Ὀδυσεύς τε βοῶν ἐπὶ μηρί’ ἔκηαν , ἦ γούνων λίσσοιτο προσαΐξας Ὀδυσῆα . 
ὧδε δέ οἱ φρονέοντι δοάσσατο κέρδιον εἶναι , γούνων ἅψασθαι Λαερτιάδεω Ὀδυσῆος . 
ἦ τοι ὁ φόρμιγγα γλαφυρὴν κατέθηκε χαμᾶζε μεσσηγὺς κρητῆρος ἰδὲ θρόνου ἀργυροήλου , αὐτὸς δ’ αὖτ’ Ὀδυσῆα προσαΐξας λάβε γούνων , καί μιν λισσόμενος ἔπεα πτερόεντα προσηύδα · 
“γουνοῦμαί σ’ , Ὀδυσεῦ · σὺ δέ μ’ αἴδεο καί μ’ ἐλέησον · 
αὐτῷ τοι μετόπισθ’ ἄχος ἔσσεται , εἴ κεν ἀοιδὸν πέφνῃς , ὅς τε θεοῖσι καὶ ἀνθρώποισιν ἀείδω . 
αὐτοδίδακτος δ’ εἰμί , θεὸς δέ μοι ἐν φρεσὶν οἴμας παντοίας ἐνέφυσεν · ἔοικα δέ τοι παραείδειν ὥς τε θεῷ · τῷ με λιλαίεο δειροτομῆσαι . 
καί κεν Τηλέμαχος τάδε γ’ εἴποι , σὸς φίλος υἱός , ὡς ἐγὼ οὔ τι ἑκὼν ἐς σὸν δόμον οὐδὲ χατίζων πωλεύμην μνηστῆρσιν ἀεισόμενος μετὰ δαῖτας , ἀλλὰ πολὺ πλέονες καὶ κρείσσονες ἦγον ἀνάγκῃ.” ὣς φάτο , τοῦ δ’ ἤκουσ’ ἱερὴ ἲς Τηλεμάχοιο , αἶψα δ’ ἑὸν πατέρα προσεφώνεεν ἐγγὺς ἐόντα · 
“ἴσχεο μηδέ τι τοῦτον ἀναίτιον οὔταε χαλκῷ · 
καὶ κήρυκα Μέδοντα σαώσομεν , ὅς τέ μευ αἰεὶ οἴκῳ ἐν ἡμετέρῳ κηδέσκετο παιδὸς ἐόντος , εἰ δὴ μή μιν ἔπεφνε Φιλοίτιος ἠὲ συβώτης , ἠὲ σοὶ ἀντεβόλησεν ὀρινομένῳ κατὰ δῶμα.” ὣς φάτο , τοῦ δ’ ἤκουσε Μέδων πεπνυμένα εἰδώς · 
πεπτηὼς γὰρ ἔκειτο ὑπὸ θρόνον , ἀμφὶ δὲ δέρμα ἕστο βοὸς νεόδαρτον , ἀλύσκων κῆρα μέλαιναν . 
αἶψα δ’ ἀπὸ θρόνου ὦρτο , θοῶς δ’ ἀπέδυνε βοείην 
Τηλέμαχον δ’ ἄρ’ ἔπειτα προσαΐξας λάβε γούνων , καί μιν λισσόμενος ἔπεα πτερόεντα προσηύδα · 
“ὦ φίλ’ , ἐγὼ μὲν ὅδ’ εἰμί , σὺ δ’ ἴσχεο εἰπὲ δὲ πατρὶ μή με περισθενέων δηλήσεται ὀξέϊ χαλκῷ , ἀνδρῶν μνηστήρων κεχολωμένος , οἵ οἱ ἔκειρον κτήματ’ ἐνὶ μεγάροις , σὲ δὲ νήπιοι οὐδὲν ἔτιον.” τὸν δ’ ἐπιμειδήσας προσέφη πολύμητις Ὀδυσσεύς · 
“θάρσει , ἐπεὶ δή σ’ οὗτος ἐρύσσατο καὶ ἐσάωσεν , ὄφρα γνῷς κατὰ θυμόν , ἀτὰρ εἴπῃσθα καὶ ἄλλῳ , ὡς κακοεργίης εὐεργεσίη μέγ’ ἀμείνων . 
ἀλλ’ ἐξελθόντες μεγάρων ἕζεσθε θύραζε ἐκ φόνου εἰς αὐλήν , σύ τε καὶ πολύφημος ἀοιδός , ὄφρ’ ἂν ἐγὼ κατὰ δῶμα πονήσομαι ὅττεό με χρή.” ὣς φάτο , τὼ δ’ ἔξω βήτην μεγάροιο κιόντε , ἑζέσθην δ’ ἄρα τώ γε Διὸς μεγάλου ποτὶ βωμόν , πάντοσε παπταίνοντε , φόνον ποτιδεγμένω αἰεί . 
πάπτηνεν δ’ Ὀδυσεὺς καθ’ ἑὸν δόμον , εἴ τις ἔτ’ ἀνδρῶν ζωὸς ὑποκλοπέοιτο , ἀλύσκων κῆρα μέλαιναν . 
τοὺς δὲ ἴδεν μάλα πάντας ἐν αἵματι καὶ κονίῃσι πεπτεῶτας πολλούς , ὥστ’ ἰχθύας , οὕς θ’ ἁλιῆες κοῖλον ἐς αἰγιαλὸν πολιῆς ἔκτοσθε θαλάσσης δικτύῳ ἐξέρυσαν πολυωπῷ · οἱ δέ τε πάντες κύμαθ’ ἁλὸς ποθέοντες ἐπὶ ψαμάθοισι κέχυνται · 
τῶν μέν τ’ Ἠέλιος φαέθων ἐξείλετο θυμόν · 
ὣς τότ’ ἄρα μνηστῆρες ἐπ’ ἀλλήλοισι κέχυντο . 
δὴ τότε Τηλέμαχον προσέφη πολύμητις Ὀδυσσεύς · 
“Τηλέμαχ’ , εἰ δ’ ἄγε μοι κάλεσον τροφὸν Εὐρύκλειαν , ὄφρα ἔπος εἴπωμι τό μοι καταθύμιόν ἐστιν.” ὣς φάτο , Τηλέμαχος δὲ φίλῳ ἐπεπείθετο πατρί , κινήσας δὲ θύρην προσέφη τροφὸν Εὐρύκλειαν · 
“δεῦρο δὴ ὄρσο , γρηῢ παλαιγενές , ἥ τε γυναικῶν δμῳάων σκοπός ἐσσι κατὰ μέγαρ’ ἡμετεράων · 
ἔρχεο · κικλήσκει σε πατὴρ ἐμός , ὄφρα τι εἴπῃ.” ὣς ἄρ’ ἐφώνησεν , τῇ δ’ ἄπτερος ἔπλετο μῦθος , ὤϊξεν δὲ θύρας μεγάρων εὖ ναιεταόντων , βῆ δ’ ἴμεν · αὐτὰρ Τηλέμαχος πρόσθ’ ἡγεμόνευεν . 
εὗρεν ἔπειτ’ Ὀδυσῆα μετὰ κταμένοισι νέκυσσιν , αἵματι καὶ λύθρῳ πεπαλαγμένον ὥστε λέοντα , ὅς ῥά τε βεβρωκὼς βοὸς ἔρχεται ἀγραύλοιο · 
πᾶν δ’ ἄρα οἱ στῆθός τε παρήϊά τ’ ἀμφοτέρωθεν αἱματόεντα πέλει , δεινὸς δ’ εἰς ὦπα ἰδέσθαι · 
ὣς Ὀδυσεὺς πεπάλακτο πόδας καὶ χεῖρας ὕπερθεν . 
ἡ δ’ ὡς οὖν νέκυάς τε καὶ ἄσπετον εἴσιδεν αἷμα , ἴθυσέν ῥ’ ὀλολύξαι , ἐπεὶ μέγα εἴσιδεν ἔργον · 
ἀλλ’ Ὀδυσεὺς κατέρυκε καὶ ἔσχεθεν ἱεμένην περ , καί μιν φωνήσας ἔπεα πτερόεντα προσηύδα · 
“ἐν θυμῷ , γρηῦ , χαῖρε καὶ ἴσχεο μηδ’ ὀλόλυζε · 
οὐχ ὁσίη κταμένοισιν ἐπ’ ἀνδράσιν εὐχετάασθαι . 
τούσδε δὲ μοῖρ’ ἐδάμασσε θεῶν καὶ σχέτλια ἔργα · 
οὔ τινα γὰρ τίεσκον ἐπιχθονίων ἀνθρώπων , οὐ κακὸν οὐδὲ μὲν ἐσθλόν , ὅτις σφέας εἰσαφίκοιτο · 
τῷ καὶ ἀτασθαλίῃσιν ἀεικέα πότμον ἐπέσπον . 
ἀλλ’ ἄγε μοι σὺ γυναῖκας ἐνὶ μεγάροις κατάλεξον , αἵ τέ μ’ ἀτιμάζουσι καὶ αἳ νηλείτιδές εἰσιν.” τὸν δ’ αὖτε προσέειπε φίλη τροφὸς Εὐρύκλεια · 
“τοιγὰρ ἐγώ τοι , τέκνον , ἀληθείην καταλέξω . 
πεντήκοντά τοί εἰσιν ἐνὶ μεγάροισι γυναῖκες δμῳαί , τὰς μέν τ’ ἔργα διδάξαμεν ἐργάζεσθαι , εἴριά τε ξαίνειν καὶ δουλοσύνην ἀνέχεσθαι · 
τάων δώδεκα πᾶσαι ἀναιδείης ἐπέβησαν , οὔτ’ ἐμὲ τίουσαι οὔτ’ αὐτὴν Πηνελόπειαν . 
Τηλέμαχος δὲ νέον μὲν ἀέξετο , οὐδέ ἑ μήτηρ σημαίνειν εἴασκεν ἐπὶ δμῳῇσι γυναιξίν . 
ἀλλ’ ἄγ’ ἐγὼν ἀναβᾶσ’ ὑπερώϊα σιγαλόεντα εἴπω σῇ ἀλόχῳ , τῇ τις θεὸς ὕπνον ἐπῶρσε.” τὴν δ’ ἀπαμειβόμενος προσέφη πολύμητις Ὀδυσσεύς 
“μή πω τήνδ’ ἐπέγειρε · σὺ δ’ ἐνθάδε εἰπὲ γυναιξὶν ἐλθέμεν , αἵ περ πρόσθεν ἀεικέα μηχανόωντο.” 
“ὣς ἄρ’ ἔφη , γρηῢς δὲ διὲκ μεγάροιο βεβήκει ἀγγελέουσα γυναιξὶ καὶ ὀτρυνέουσα νέεσθαι . 
αὐτὰρ ὁ Τηλέμαχον καὶ βουκόλον ἠδὲ συβώτην εἰς ἓ καλεσσάμενος ἔπεα πτερόεντα προσηύδα · 
“ἄρχετε νῦν νέκυας φορέειν καὶ ἄνωχθε γυναῖκας · 
αὐτὰρ ἔπειτα θρόνους περικαλλέας ἠδὲ τραπέζας ὕδατι καὶ σπόγγοισι πολυτρήτοισι καθαίρειν . 
αὐτὰρ ἐπὴν δὴ πάντα δόμον κατακοσμήσησθε , δμῳὰς ἐξαγαγόντες ἐϋσταθέος μεγάροιο , μεσσηγύς τε θόλου καὶ ἀμύμονος ἕρκεος αὐλῆς , θεινέμεναι ξίφεσιν τανυήκεσιν , εἰς ὅ κε πασέων ψυχὰς ἐξαφέλησθε καὶ ἐκλελάθωντ’ Ἀφροδίτης , τὴν ἄρ’ ὑπὸ μνηστῆρσιν ἔχον μίσγοντό τε λάθρη.” 
“ὣς ἔφαθ’ , αἱ δὲ γυναῖκες ἀολλέες ἦλθον ἅπασαι , αἴν’ ὀλοφυρόμεναι , θαλερὸν κατὰ δάκρυ χέουσαι . 
πρῶτα μὲν οὖν νέκυας φόρεον κατατεθνηῶτας , κὰδ δ’ ἄρ’ ὑπ’ αἰθούσῃ τίθεσαν εὐερκέος αὐλῆς , ἀλλήλοισιν ἐρείδουσαι · σήμαινε δ’ Ὀδυσσεὺς αὐτὸς ἐπισπέρχων · ταὶ δ’ ἐκφόρεον καὶ ἀνάγκῃ . 
αὐτὰρ ἔπειτα θρόνους περικαλλέας ἠδὲ τραπέζας ὕδατι καὶ σπόγγοισι πολυτρήτοισι κάθαιρον . 
αὐτὰρ Τηλέμαχος καὶ βουκόλος ἠδὲ συβώτῃς λίστροισιν δάπεδον πύκα ποιητοῖο δόμοιο ξῦον · ταὶ δ’ ἐφόρεον δμῳαί , τίθεσαν δὲ θύραζε . 
αὐτὰρ ἐπειδὴ πᾶν μέγαρον διεκοσμήσαντο , δμῳὰς δ’ ἐξαγαγόντες ἐϋσταθέος μεγάροιο , μεσσηγύς τε θόλου καὶ ἀμύμονος ἕρκεος αὐλῆς , εἴλεον ἐν στείνει , ὅθεν οὔ πως ἦεν ἀλύξαι . 
τοῖσι δὲ Τηλέμαχος πεπνυμένος ἦρχ’ ἀγορεύειν · 
“μὴ μὲν δὴ καθαρῷ θανάτῳ ἀπὸ θυμὸν ἑλοίμην τάων , αἳ δὴ ἐμῇ κεφαλῇ κατ’ ὀνείδεα χεῦαν μητέρι θ’ ἡμετέρῃ παρά τε μνηστῆρσιν ἴαυον.” ὣς ἄρ’ ἔφη , καὶ πεῖσμα νεὸς κυανοπρῴροιο κίονος ἐξάψας μεγάλης περίβαλλε θόλοιο , ὑψόσ’ ἐπεντανύσας , μή τις ποσὶν οὖδας ἵκοιτο . 
ὡς δ’ ὅτ’ ἂν ἢ κίχλαι τανυσίπτεροι ἠὲ πέλειαι ἕρκει ἐνιπλήξωσι , τό θ’ ἑστήκῃ ἐνὶ θάμνῳ , αὖλιν ἐσιέμεναι , στυγερὸς δ’ ὑπεδέξατο κοῖτος , ὣς αἵ γ’ ἑξείης κεφαλὰς ἔχον , ἀμφὶ δὲ πάσαις δειρῇσι βρόχοι ἦσαν , ὅπως οἴκτιστα θάνοιεν . 
ἤσπαιρον δὲ πόδεσσι μίνυνθά περ οὔ τι μάλα δήν . 
ἐκ δὲ Μελάνθιον ἦγον ἀνὰ πρόθυρόν τε καὶ αὐλήν · 
τοῦ δ’ ἀπὸ μὲν ῥῖνάς τε καὶ οὔατα νηλέϊ χαλκῷ τάμνον , μήδεά τ’ ἐξέρυσαν , κυσὶν ὠμὰ δάσασθαι , χεῖράς τ’ ἠδὲ πόδας κόπτον κεκοτηότι θυμῷ . 
οἱ μὲν ἔπειτ’ ἀπονιψάμενοι χεῖράς τε πόδας τε εἰς Ὀδυσῆα δόμονδε κίον , τετέλεστο δὲ ἔργον · 
αὐτὰρ ὅ γε προσέειπε φίλην τροφὸν Εὐρύκλειαν · 
“οἶσε θέειον , γρηΰ , κακῶν ἄκος , οἶσε δέ μοι πῦρ , ὄφρα θεειώσω μέγαρον · σὺ δὲ Πηνελόπειαν ἐλθεῖν ἐνθάδ’ ἄνωχθι σὺν ἀμφιπόλοισι γυναιξί · 
πάσας δ’ ὄτρυνον δμῳὰς κατὰ δῶμα νέεσθαι.” τὸν δ’ αὖτε προσέειπε φίλη τροφὸς Εὐρύκλεια · 
“ναὶ δὴ ταῦτά γε , τέκνον ἐμόν , κατὰ μοῖραν ἔειπες . 
ἀλλ’ ἄγε τοι χλαῖνάν τε χιτῶνά τε εἵματ’ ἐνείκω , μηδ’ οὕτω ῥάκεσιν πεπυκασμένος εὐρέας ὤμους ἕσταθ’ ἐνὶ μεγάροισι · νεμεσσητὸν δέ κεν εἴη.” τὴν δ’ ἀπαμειβόμενος προσέφη πολύμητις Ὀδυσσεύς · 
“πῦρ νῦν μοι πρώτιστον ἐνὶ μεγάροισι γενέσθω.” ὣς ἔφατ’ , οὐδ’ ἀπίθησε φίλη τροφὸς Εὐρύκλεια , ἤνεικεν δ’ ἄρα πῦρ καὶ θήϊον · αὐτὰρ Ὀδυσσεὺς εὖ διεθείωσεν μέγαρον καὶ δῶμα καὶ αὐλήν . 
γρηῢς δ’ αὖτ’ ἀπέβη διὰ δώματα κάλ’ Ὀδυσῆος ἀγγελέουσα γυναιξὶ καὶ ὀτρυνέουσα νέεσθαι · 
αἱ δ’ ἴσαν ἐκ μεγάροιο δάος μετὰ χερσὶν ἔχουσαι . 
αἱ μὲν ἄρ’ ἀμφεχέοντο καὶ ἠσπάζοντ’ Ὀδυσῆα , καὶ κύνεον ἀγαπαξόμεναι κεφαλήν τε καὶ ὤμους χεῖράς τ’ αἰνύμεναι · τὸν δὲ γλυκὺς ἵμερος ᾕρει κλαυθμοῦ καὶ στοναχῆς , γίγνωσκε δ’ ἄρα φρεσὶ πάσας . 
γρηῢς δ’ εἰς ὑπερῷ’ ἀνεβήσετο καγχαλόωσα , δεσποίνῃ ἐρέουσα φίλον πόσιν ἔνδον ἐόντα · 
γούνατα δ’ ἐρρώσαντο , πόδες δ’ ὑπερικταίνοντο . 
στῆ δ’ ἄρ’ ὑπὲρ κεφαλῆς καί μιν πρὸς μῦθον ἔειπεν · 
“ἔγρεο , Πηνελόπεια , φίλον τέκος , ὄφρα ἴδηαι ὀφθαλμοῖσι τεοῖσι τά τ’ ἔλδεαι ἤματα πάντα . 
ἦλθ’ Ὀδυσεὺς καὶ οἶκον ἱκάνεται , ὀψέ περ ἐλθών . 
μνηστῆρας δ’ ἔκτεινεν ἀγήνορας , οἵ θ’ ἑὸν οἶκον κήδεσκον καὶ κτήματ’ ἔδον βιόωντό τε παῖδα.” τὴν δ’ αὖτε προσέειπε περίφρων Πηνελόπεια · 
“μαῖα φίλη , μάργην σε θεοὶ θέσαν , οἵ τε δύνανται ἄφρονα ποιῆσαι καὶ ἐπίφρονά περ μάλ’ ἐόντα , καί τε χαλιφρονέοντα σαοφροσύνης ἐπέβησαν · 
οἵ σέ περ ἔβλαψαν · πρὶν δὲ φρένας αἰσίμη ἦσθα . 
τίπτε με λωβεύεις πολυπενθέα θυμὸν ἔχουσαν ταῦτα παρὲξ ἐρέουσα καὶ ἐξ ὕπνου μ’ ἀνεγείρεις ἡδέος , ὅς μ’ ἐπέδησε φίλα βλέφαρ’ ἀμφικαλύψας ; 
οὐ γάρ πω τοιόνδε κατέδραθον , ἐξ οὗ Ὀδυσσεὺς ᾤχετ’ ἐποψόμενος Κακοΐλιον οὐκ ὀνομαστήν . 
ἀλλ’ ἄγε νῦν κατάβηθι καὶ ἂψ ἔρχευ μέγαρόνδε . 
εἰ γάρ τίς μ’ ἄλλη γε γυναικῶν , αἵ μοι ἔασι , ταῦτ’ ἐλθοῦσ’ ἤγγειλε καὶ ἐξ ὕπνου ἀνέγειρεν , τῷ κε τάχα στυγερῶς μιν ἐγὼν ἀπέπεμψα νέεσθαι αὖτις ἔσω μέγαρον · σὲ δὲ τοῦτό γε γῆρας ὀνήσει.” τὴν δ’ αὖτε προσέειπε φίλη τροφὸς Εὐρύκλεια · 
“οὔ τί σε λωβεύω , τέκνον φίλον , ἀλλ’ ἔτυμόν τοι ἦλθ’ Ὀδυσεὺς καὶ οἶκον ἱκάνεται , ὡς ἀγορεύω , ὁ ξεῖνος , τὸν πάντες ἀτίμων ἐν μεγάροισι . 
Τηλέμαχος δ’ ἄρα μιν πάλαι ᾔδεεν ἔνδον ἐόντα , ἀλλὰ σαοφροσύνῃσι νοήματα πατρὸς ἔκευθεν , ὄφρ’ ἀνδρῶν τίσαιτο βίην ὑπερηνορεόντων.” ὣς ἔφαθ’ , ἡ δ’ ἐχάρη καὶ ἀπὸ λέκτροιο θοροῦσα γρηῒ περιπλέχθη , βλεφάρων δ’ ἀπὸ δάκρυον ἧκεν · 
καί μιν φωνήσασ’ ἔπεα πτερόεντα προσηύδα · 
“εἰ δ’ ἄγε δή μοι , μαῖα φίλη , νημερτὲς ἐνίσπες , εἰ ἐτεὸν δὴ οἶκον ἱκάνεται , ὡς ἀγορεύεις , ὅππως δὴ μνηστῆρσιν ἀναιδέσι χεῖρας ἐφῆκε μοῦνος ἐών , οἱ δ’ αἰὲν ἀολλέες ἔνδον ἔμιμνον.” τὴν δ’ αὖτε προσέειπε φίλη τροφὸς Εὐρύκλεια · 
“οὐκ ἴδον , οὐ πυθόμην , ἀλλὰ στόνον οἶον ἄκουσα κτεινομένων · ἡμεῖς δὲ μυχῷ θαλάμων εὐπήκτων ἥμεθ’ ἀτυζόμεναι , σανίδες δ’ ἔχον εὖ ἀραρυῖαι , πρίν γ’ ὅτε δή με σὸς υἱὸς ἀπὸ μεγάροιο κάλεσσε 
Τηλέμαχος · τὸν γάρ ῥα πατὴρ προέηκε καλέσσαι . 
εὗρον ἔπειτ’ Ὀδυσῆα μετὰ κταμένοισι νέκυσσιν ἑσταόθ’ · οἱ δέ μιν ἀμφί , κραταίπεδον οὖδας ἔχοντες , κείατ’ ἐπ’ ἀλλήλοισιν · ἰδοῦσά κε θυμὸν ἰάνθης . 
νῦν δ’ οἱ μὲν δὴ πάντες ἐπ’ αὐλείῃσι θύρῃσιν ἀθρόοι , αὐτὰρ ὁ δῶμα θεειοῦται περικαλλές , πῦρ μέγα κηάμενος · σὲ δέ με προέηκε καλέσσαι . 
ἀλλ’ ἕπευ , ὄφρα σφῶϊν ἐϋφροσύνης ἐπιβῆτον ἀμφοτέρω φίλον ἦτορ , ἐπεὶ κακὰ πολλὰ πέποσθε . 
νῦν δ’ ἤδη τόδε μακρὸν ἐέλδωρ ἐκτετέλεσται · 
ἦλθε μὲν αὐτὸς ζωὸς ἐφέστιος , εὗρε δὲ καὶ σὲ καὶ παῖδ’ ἐν μεγάροισι · κακῶς δ’ οἵ πέρ μιν ἔρεζον μνηστῆρες , τοὺς πάντας ἐτίσατο ᾧ ἐνὶ οἴκῳ.” τὴν δ’ αὖτε προσέειπε περίφρων Πηνελόπεια · 
“μαῖα φίλη , μή πω μέγ’ ἐπεύχεο καγχαλόωσα . 
οἶσθα γὰρ ὥς κ’ ἀσπαστὸς ἐνὶ μεγάροισι φανείη πᾶσι , μάλιστα δ’ ἐμοί τε καὶ υἱέϊ , τὸν τεκόμεσθα · 
ἀλλ’ οὐκ ἔσθ’ ὅδε μῦθος ἐτήτυμος , ὡς ἀγορεύεις , ἀλλά τις ἀθανάτων κτεῖνε μνηστῆρας ἀγαυούς , ὕβριν ἀγασσάμενος θυμαλγέα καὶ κακὰ ἔργα . 
οὔ τινα γὰρ τίεσκον ἐπιχθονίων ἀνθρώπων , οὐ κακὸν οὐδὲ μὲν ἐσθλόν , ὅτις σφέας εἰσαφίκοιτο · 
τῷ δῑ ἀτασθαλίας ἔπαθον κακόν · αὐτὰρ Ὀδυσσεὺς ὤλεσε τηλοῦ νόστον Ἀχαιΐδος , ὤλετο δ’ αὐτός.” τὴν δ’ ἠμείβετ’ ἔπειτα φίλη τροφὸς Εὐρύκλεια · 
“τέκνον ἐμόν , ποῖόν σε ἔπος φύγεν ἕρκος ὀδόντων , ἣ πόσιν ἔνδον ἐόντα παρ’ ἐσχάρῃ οὔ ποτ’ ἔφησθα οἴκαδ’ ἐλεύσεσθαι · θυμὸς δέ τοι αἰὲν ἄπιστος . 
ἀλλ’ ἄγε τοι καὶ σῆμα ἀριφραδὲς ἄλλο τι εἴπω , οὐλήν , τήν ποτέ μιν σῦς ἤλασε λευκῷ ὀδόντι . 
τὴν ἀπονίζουσα φρασάμην , ἔθελον δὲ σοὶ αὐτῇ εἰπέμεν · ἀλλά με κεῖνος ἑλὼν ἐπὶ μάστακα χερσὶν οὐκ ἔα εἰπέμεναι πολυϊδρείῃσι νόοιο . 
ἀλλ’ ἕπευ · αὐτὰρ ἐγὼν ἐμέθεν περιδώσομαι αὐτῆς , αἴ κέν σ’ ἐξαπάφω , κτεῖναί μ’ οἰκτίστῳ ὀλέθρῳ.” τὴν δ’ ἠμείβετ’ ἔπειτα περίφρων Πηνελόπεια · 
“μαῖα φίλη , χαλεπόν σε θεῶν αἰειγενετάων δήνεα εἴρυσθαι , μὰλα περ πολύϊδριν ἐοῦσαν . 
ἀλλ’ ἔμπης ἴομεν μετὰ παῖδ’ ἐμόν , ὄφρα ἴδωμαι ἄνδρας μνηστῆρας τεθνηότας , ἠδ’ ὃς ἔπεφνεν.” ὣς φαμένη κατέβαιν’ ὑπερώϊα · πολλὰ δέ οἱ κῆρ ὥρμαιν’ , ἢ ἀπάνευθε φίλον πόσιν ἐξερεείνοι , ἦ παρστᾶσα κύσειε κάρη καὶ χεῖρε λαβοῦσα . 
ἡ δ’ ἐπεὶ εἰσῆλθεν καὶ ὑπέρβη λάϊνον οὐδόν , ἕζετ’ ἔπειτ’ Ὀδυσῆος ἐναντίη , ἐν πυρὸς αὐγῇ , τοίχου τοῦ ἑτέρου · ὁ δ’ ἄρα πρὸς κίονα μακρὴν ἧστο κάτω ὁρόων , ποτιδέγμενος εἴ τί μιν εἴποι ἰφθίμη παράκοιτις , ἐπεὶ ἴδεν ὀφθαλμοῖσιν . 
ἡ δ’ ἄνεω δὴν ἧστο , τάφος δέ οἱ ἦτορ ἵκανεν · 
ὄψει δ’ ἄλλοτε μέν μιν ἐνωπαδίως ἐσίδεσκεν , ἄλλοτε δ’ ἀγνώσασκε κακὰ χροῒ εἵματ’ ἔχοντα . 
Τηλέμαχος δ’ ἐνένιπεν ἔπος τ’ ἔφατ’ ἔκ τ’ ὀνόμαξε · 
“μῆτερ ἐμή , δύσμητερ , ἀπηνέα θυμὸν ἔχουσα , τίφθ’ οὕτω πατρὸς νοσφίζεαι , οὐδὲ παρ’ αὐτὸν ἑζομένη μύθοισιν ἀνείρεαι οὐδὲ μεταλλᾷς ; 
οὐ μέν κ’ ἄλλη γ’ ὧδε γυνὴ τετληότι θυμῷ ἀνδρὸς ἀφεσταίη , ὅς οἱ κακὰ πολλὰ μογήσας ἔλθοι ἐεικοστῷ ἔτεϊ ἐς πατρίδα γαῖαν · 
σοὶ δ’ αἰεὶ κραδίη στερεωτέρη ἐστὶ λίθοιο.” τὸν δ’ αὖτε προσέειπε περίφρων Πηνελόπεια · 
“τέκνον ἐμόν , θυμός μοι ἐνὶ στήθεσσι τέθηπεν , οὐδέ τι προσφάσθαι δύναμαι ἔπος οὐδ’ ἐρέεσθαι οὐδ’ εἰς ὦπα ἰδέσθαι ἐναντίον . 
εἰ δ’ ἐτεὸν δὴ ἔστ’ Ὀδυσεὺς καὶ οἶκον ἱκάνεται , ἦ μάλα νῶϊ γνωσόμεθ’ ἀλλήλων καὶ λώϊον · ἔστι γὰρ ἡμῖν σήμαθ’ , ἃ δὴ καὶ νῶϊ κεκρυμμένα ἴδμεν ἀπ’ ἄλλων.” ὣς φάτο , μείδησεν δὲ πολύτλας δῖος Ὀδυσσεύς , αἶψα δὲ Τηλέμαχον ἔπεα πτερόεντα προσηύδα · 
“Τηλέμαχ’ , ἦ τοι μητέρ’ ἐνὶ μεγάροισιν ἔασον πειράζειν ἐμέθεν · τάχα δὲ φράσεται καὶ ἄρειον . 
νῦν δ’ ὅττι ῥυπόω , κακὰ δὲ χροῒ εἵματα εἷμαι , τοὔνεκ’ ἀτιμάζει με καὶ οὔ πω φησὶ τὸν εἶναι . 
ἡμεῖς δὲ φραζώμεθ’ ὅπως ὄχ’ ἄριστα γένηται . 
καὶ γάρ τίς θ’ ἕνα φῶτα κατακτείνας ἐνὶ δήμῳ , ᾧ μὴ πολλοὶ ἔωσιν ἀοσσητῆρες ὀπίσσω , φεύγει πηούς τε προλιπὼν καὶ πατρίδα γαῖαν · 
ἡμεῖς δ’ ἕρμα πόληος ἀπέκταμεν , οἳ μέγ’ ἄριστοι κούρων εἰν Ἰθάκῃ · τὰ δέ σε φράζεσθαι ἄνωγα.” τὸν δ’ αὖ Τηλέμαχος πεπνυμένος ἀντίον ηὔδα · 
“αὐτὸς ταῦτά γε λεῦσσε , πάτερ φίλε · σὴν γὰρ ἀρίστην μῆτιν ἐπ’ ἀνθρώπους φάσ’ ἔμμεναι , οὐδέ κέ τίς τοι ἄλλος ἀνὴρ ἐρίσειε καταθνητῶν ἀνθρώπων . 
ἡμεῖς δ’ ἐμμεμαῶτες ἅμ’ ἑψόμεθ’ , οὐδέ τί φημι ἀλκῆς δευήσεσθαι , ὅση δύναμίς γε πάρεστιν.” τὸν δ’ ἀπαμειβόμενος προσέφη πολύμητις Ὀδυσσεύς 
“τοιγὰρ ἐγὼν ἐρέω ὥς μοι δοκεῖ εἶναι ἄριστα . 
πρῶτα μὲν ἂρ λούσασθε καὶ ἀμφιέσασθε χιτῶνας , δμῳὰς δ’ ἐν μεγάροισιν ἀνώγετε εἵμαθ’ ἑλέσθαι · 
αὐτὰρ θεῖος ἀοιδὸς ἔχων φόρμιγγα λίγειαν ἡμῖν ἡγείσθω φιλοπαίγμονος ὀρχηθμοῖο , ὥς κέν τις φαίη γάμον ἔμμεναι ἐκτὸς ἀκούων , ἢ ἀν’ ὁδὸν στείχων , ἢ οἳ περιναιετάουσι · 
μὴ πρόσθε κλέος εὐρὺ φόνου κατὰ ἄστυ γένηται ἀνδρῶν μνηστήρων , πρίν γ’ ἡμέας ἐλθέμεν ἔξω ἀγρὸν ἐς ἡμέτερον πολυδένδρεον · ἔνθα δ’ ἔπειτα φρασσόμεθ’ ὅττι κε κέρδος Ὀλύμπιος ἐγγυαλίξῃ.” ὣς ἔφαθ’ , οἱ δ’ ἄρα τοῦ μάλα μὲν κλύον ἠδ’ ἐπίθοντο πρῶτα μὲν οὖν λούσαντο καὶ ἀμφιέσαντο χιτῶνας , ὅπλισθεν δὲ γυναῖκες · ὁ δ’ εἵλετο θεῖος ἀοιδὸς φόρμιγγα γλαφυρήν , ἐν δέ σφισιν ἵμερον ὦρσε μολπῆς τε γλυκερῆς καὶ ἀμύμονος ὀρχηθμοῖο . 
τοῖσιν δὲ μέγα δῶμα περιστεναχίζετο ποσσὶν ἀνδρῶν παιζόντων καλλιζώνων τε γυναικῶν . 
ὧδε δέ τις εἴπεσκε δόμων ἔκτοσθεν ἀκούων · 
“ἦ μάλα δή τις ἔγημε πολυμνήστην βασίλειαν · 
σχετλίη , οὐδ’ ἔτλη πόσιος οὗ κουριδίοιο εἴρυσθαι μέγα δῶμα διαμπερές , ἧος ἵκοιτο.” ὣς ἄρα τις εἴπεσκε , τὰ δ’ οὐκ ἴσαν ὡς ἐτέτυκτο . 
αὐτὰρ Ὀδυσσῆα μεγαλήτορα ᾧ ἐνὶ οἴκῳ 
Εὐρυνόμη ταμίη λοῦσεν καὶ χρῖσεν ἐλαίῳ , ἀμφὶ δέ μιν φᾶρος καλὸν βάλεν ἠδὲ χιτῶνα · 
αὐτὰρ κὰκ κεφαλῆς κάλλος πολὺ χεῦεν Ἀθήνη μείζονά τ’ εἰσιδέειν καὶ πάσσονα · κὰδ δὲ κάρητος οὔλας ἧκε κόμας , ὑακινθίνῳ ἄνθει ὁμοίας . 
ὡς δ’ ὅτε τις χρυσὸν περιχεύεται ἀργύρῳ ἀνὴρ ἴδρις , ὃν Ἥφαιστος δέδαεν καὶ Παλλὰς Ἀθήνη τέχνην παντοίην , χαρίεντα δὲ ἔργα τελείει · 
ὣς μὲν τῷ περίχευε χάριν κεφαλῇ τε καὶ ὤμοις . 
ἐκ δ’ ἀσαμίνθου βῆ δέμας ἀθανάτοισιν ὁμοῖος · 
ἂψ δ’ αὖτις κατ’ ἄρ’ ἕζετ’ ἐπὶ θρόνου ἔνθεν ἀνέστη , ἀντίον ἧς ἀλόχου , καί μιν πρὸς μῦθον ἔειπε · 
“δαιμονίη , περί σοί γε γυναικῶν θηλυτεράων κῆρ ἀτέραμνον ἔθηκαν Ὀλύμπια δώματ’ ἔχοντες · 
οὐ μέν κ’ ἄλλη γ’ ὧδε γυνὴ τετληότι θυμῷ ἀνδρὸς ἀφεσταίη , ὅς οἱ κακὰ πολλὰ μογήσας ἔλθοι ἐεικοστῷ ἔτεϊ ἐς πατρίδα γαῖαν . 
ἀλλ’ ἄγε μοι , μαῖα , στόρεσον λέχος , ὄφρα καὶ αὐτὸς λέξομαι · ἦ γὰρ τῇ γε σιδήρεον ἐν φρεσὶ ἦτορ.” τὸν δ’ αὖτε προσέειπε περίφρων Πηνελόπεια · 
“δαιμόνῑ , οὔτ’ ἄρ τι μεγαλίζομαι οὔτ’ ἀθερίζω οὔτε λίην ἄγαμαι , μάλα δ’ εὖ οἶδ’ οἷος ἔησθα ἐξ Ἰθάκης ἐπὶ νηὸς ἰὼν δολιχηρέτμοιο . 
ἀλλ’ ἄγε οἱ στόρεσον πυκινὸν λέχος , Εὐρύκλεια , ἐκτὸς ἐϋσταθέος θαλάμου , τόν ῥ’ αὐτὸς ἐποίει · 
ἔνθα οἱ ἐκθεῖσαι πυκινὸν λέχος ἐμβάλετ’ εὐνήν , κώεα καὶ χλαίνας καὶ ῥήγεα σιγαλόεντα.” ὣς ἄρ’ ἔφη πόσιος πειρωμένη · αὐτὰρ Ὀδυσσεὺς ὀχθήσας ἄλοχον προσεφώνεε κεδνὰ ἰδυῖαν · 
“ὦ γύναι , ἦ μάλα τοῦτο ἔπος θυμαλγὲς ἔειπες · 
τίς δέ μοι ἄλλοσε θῆκε λέχος ; 
χαλεπὸν δέ κεν εἴη καὶ μάλ’ ἐπισταμένῳ , ὅτε μὴ θεὸς αὐτὸς ἐπελθὼν ῥηϊδίως ἐθέλων θείη ἄλλῃ ἐνὶ χώρῃ . 
ἀνδρῶν δ’ οὔ κέν τις ζωὸς βροτός , οὐδὲ μάλ’ ἡβῶν , ῥεῖα μετοχλίσσειεν , ἐπεὶ μέγα σῆμα τέτυκται ἐν λέχει ἀσκητῷ · τὸ δ’ ἐγὼ κάμον οὐδέ τις ἄλλος . 
θάμνος ἔφυ τανύφυλλος ἐλαίης ἕρκεος ἐντός , ἀκμηνὸς θαλέθων · πάχετος δ’ ἦν ἠΰτε κίων . 
τῷ δ’ ἐγὼ ἀμφιβαλὼν θάλαμον δέμον , ὄφρ’ ἐτέλεσσα , πυκνῇσιν λιθάδεσσι , καὶ εὖ καθύπερθεν ἔρεψα , κολλητὰς δ’ ἐπέθηκα θύρας , πυκινῶς ἀραρυίας . 
καὶ τότ’ ἔπειτ’ ἀπέκοψα κόμην τανυφύλλου ἐλαίης , κορμὸν δ’ ἐκ ῥίζης προταμὼν ἀμφέξεσα χαλκῷ εὖ καὶ ἐπισταμένως , καὶ ἐπὶ στάθμην ἴθυνα , ἑρμῖν’ ἀσκήσας , τέτρηνα δὲ πάντα τερέτρῳ . 
ἐκ δὲ τοῦ ἀρχόμενος λέχος ἔξεον , ὄφρ’ ἐτέλεσσα , δαιδάλλων χρυσῷ τε καὶ ἀργύρῳ ἠδ’ ἐλέφαντι · 
ἐκ δ’ ἐτάνυσσα ἱμάντα βοὸς φοίνικι φαεινόν . 
οὕτω τοι τόδε σῆμα πιφαύσκομαι · οὐδέ τι οἶδα , ἤ μοι ἔτ’ ἔμπεδόν ἐστι , γύναι , λέχος , ἦέ τις ἤδη ἀνδρῶν ἄλλοσε θῆκε , ταμὼν ὕπο πυθμέν’ ἐλαίης.” ὣς φάτο , τῆς δ’ αὐτοῦ λύτο γούνατα καὶ φίλον ἦτορ , σήματ’ ἀναγνούσῃ τά οἱ ἔμπεδα πέφραδ’ Ὀδυσσεύς · 
δακρύσασα δ’ ἔπειτ’ ἰθὺς δράμεν , ἀμφὶ δὲ χεῖρας δειρῇ βάλλ’ Ὀδυσῆϊ , κάρη δ’ ἔκυσ’ ἠδὲ προσηύδα · 
“μή μοι , Ὀδυσσεῦ , σκύζευ , ἐπεὶ τά περ ἄλλα μάλιστα ἀνθρώπων πέπνυσο · θεοὶ δ’ ὤπαζον ὀϊζύν , οἳ νῶϊν ἀγάσαντο παρ’ ἀλλήλοισι μένοντε ἥβης ταρπῆναι καὶ γήραος οὐδὸν ἱκέσθαι . 
αὐτὰρ μὴ νῦν μοι τόδε χώεο μηδὲ νεμέσσα , οὕνεκά σ’ οὐ τὸ πρῶτον , ἐπεὶ ἴδον , ὧδ’ ἀγάπησα . 
αἰεὶ γάρ μοι θυμὸς ἐνὶ στήθεσσι φίλοισιν ἐρρίγει μή τίς με βροτῶν ἀπάφοιτο ἔπεσσιν ἐλθών · πολλοὶ γὰρ κακὰ κέρδεα βουλεύουσιν . 
οὐδέ κεν Ἀργείη Ἑλένη , Διὸς ἐκγεγαυῖα , ἀνδρὶ παρ’ ἀλλοδαπῷ ἐμίγη φιλότητι καὶ εὐνῇ , εἰ ᾔδη ὅ μιν αὖτις ἀρήϊοι υἷες Ἀχαιῶν ἀξέμεναι οἶκόνδε φίλην ἐς πατρίδ’ ἔμελλον . 
τὴν δ’ ἦ τοι ῥέξαι θεὸς ὤρορεν ἔργον ἀεικές · 
τὴν δ’ ἄτην οὐ πρόσθεν ἑῷ ἐγκάτθετο θυμῷ λυγρήν , ἐξ ἧς πρῶτα καὶ ἡμέας ἵκετο πένθος . 
νῦν δ’ , ἐπεὶ ἤδη σήματ’ ἀριφραδέα κατέλεξας εὐνῆς ἡμετέρης , ἣν οὐ βροτὸς ἄλλος ὀπώπει , ἀλλ’ οἶοι σύ τ’ ἐγώ τε καὶ ἀμφίπολος μία μούνη , 
Ἀκτορίς , ἥν μοι δῶκε πατὴρ ἔτι δεῦρο κιούσῃ , ἣ νῶϊν εἴρυτο θύρας πυκινοῦ θαλάμοιο , πείθεις δή μευ θυμόν , ἀπηνέα περ μάλ’ ἐόντα.” ὣς φάτο , τῷ δ’ ἔτι μᾶλλον ὑφ’ ἵμερον ὦρσε γόοιο · 
κλαῖε δ’ ἔχων ἄλοχον θυμαρέα , κεδνὰ ἰδυῖαν . 
ὡς δ’ ὅτ’ ἂν ἀσπάσιος γῆ νηχομένοισι φανήῃ , ὧν τε Ποσειδάων εὐεργέα νῆ’ ἐνὶ πόντῳ ῥαίσῃ , ἐπειγομένην ἀνέμῳ καὶ κύματι πηγῷ · 
παῦροι δ’ ἐξέφυγον πολιῆς ἁλὸς ἤπειρόνδε νηχόμενοι , πολλὴ δὲ περὶ χροῒ τέτροφεν ἅλμη , ἀσπάσιοι δ’ ἐπέβαν γαίης , κακότητα φυγόντες · 
ὣς ἄρα τῇ ἀσπαστὸς ἔην πόσις εἰσοροώσῃ , δειρῆς δ’ οὔ πω πάμπαν ἀφίετο πήχεε λευκώ . 
καί νύ κ’ ὀδυρομένοισι φάνη ῥοδοδάκτυλος Ἠώς , εἰ μὴ ἄρ’ ἄλλ’ ἐνόησε θεὰ γλαυκῶπις Ἀθήνη . 
νύκτα μὲν ἐν περάτῃ δολιχὴν σχέθεν , Ἠῶ δ’ αὖτε ῥύσατ’ ἐπ’ Ὠκεανῷ χρυσόθρονον , οὐδ’ ἔα ἵππους ζεύγνυσθ’ ὠκύποδας , φάος ἀνθρώποισι φέροντας , 
Λάμπον καὶ Φαέθονθ’ , οἵ τ’ Ἠῶ πῶλοι ἄγουσι . 
καὶ τότ’ ἄρ’ ἣν ἄλοχον προσέφη πολύμητις Ὀδυσσεύς 
“ὦ γύναι , οὐ γάρ πω πάντων ἐπὶ πείρατ’ ἀέθλων ἤλθομεν , ἀλλ’ ἔτ’ ὄπισθεν ἀμέτρητος πόνος ἔσται , πολλὸς καὶ χαλεπός , τὸν ἐμὲ χρὴ πάντα τελέσσαι . 
ὣς γάρ μοι ψυχὴ μαντεύσατο Τειρεσίαο ἤματι τῷ ὅτε δὴ κατέβην δόμον Ἄϊδος εἴσω , νόστον ἑταίροισιν διζήμενος ἠδ’ ἐμοὶ αὐτῷ . 
ἀλλ’ ἔρχευ , λέκτρονδ’ ἴομεν , γύναι , ὄφρα καὶ ἤδη ὕπνῳ ὕπο γλυκερῷ ταρπώμεθα κοιμηθέντε.” τὸν δ’ αὖτε προσέειπε περίφρων Πηνελόπεια · 
“εὐνὴ μὲν δή σοί γε τότ’ ἔσσεται ὁππότε θυμῷ σῷ ἐθέλῃς , ἐπεὶ ἄρ σε θεοὶ ποίησαν ἱκέσθαι οἶκον ἐϋκτίμενον καὶ σὴν ἐς πατρίδα γαῖαν · 
ἀλλ’ ἐπεὶ ἐφράσθης καί τοι θεὸς ἔμβαλε θυμῷ , εἴπ’ ἄγε μοι τὸν ἄεθλον , ἐπεὶ καὶ ὄπισθεν , ὀΐω , πεύσομαι , αὐτίκα δ’ ἐστὶ δαήμεναι οὔ τι χέρειον.” τὴν δ’ ἀπαμειβόμενος προσέφη πολύμητις Ὀδυσσεύς · 
“δαιμονίη , τί τ’ ἄρ’ αὖ με μάλ’ ὀτρύνουσα κελεύεις εἰπέμεν ; 
αὐτὰρ ἐγὼ μυθήσομαι οὐδ’ ἐπικεύσω . 
οὐ μέν τοι θυμὸς κεχαρήσεται · οὐδὲ γὰρ αὐτὸς χαίρω , ἐπεὶ μάλα πολλὰ βροτῶν ἐπὶ ἄστε’ ἄνωγεν ἐλθεῖν , ἐν χείρεσσιν ἔχοντ’ εὐῆρες ἐρετμόν , εἰς ὅ κε τοὺς ἀφίκωμαι οἳ οὐκ ἴσασι θάλασσαν ἀνέρες , οὐδέ θ’ ἅλεσσι μεμιγμένον εἶδαρ ἔδουσιν · 
οὐδ’ ἄρα τοί γ’ ἴσασι νέας φοινικοπαρῄους , οὐδ’ εὐήρε’ ἐρετμά , τά τε πτερὰ νηυσὶ πέλονται . 
σῆμα δέ μοι τόδ’ ἔειπεν ἀριφραδές , οὐδέ σε κεύσω · 
ὁππότε κεν δή μοι ξυμβλήμενος ἄλλος ὁδίτης φήῃ ἀθηρηλοιγὸν ἔχειν ἀνὰ φαιδίμῳ ὤμῳ , καὶ τότε μ’ ἐν γαίῃ πήξαντ’ ἐκέλευεν ἐρετμόν , ἔρξανθ’ ἱερὰ καλὰ Ποσειδάωνι ἄνακτι , ἀρνειὸν ταῦρόν τε συῶν τ’ ἐπιβήτορα κάπρον , οἴκαδ’ ἀποστείχειν , ἔρδειν θ’ ἱερὰς ἑκατόμβας ἀθανάτοισι θεοῖσι , τοὶ οὐρανὸν εὐρὺν ἔχουσι , πᾶσι μάλ’ ἑξείης · θάνατος δέ μοι ἐξ ἁλὸς αὐτῷ ἀβληχρὸς μάλα τοῖος ἐλεύσεται , ὅς κέ με πέφνῃ γήρας ὕπο λιπαρῷ ἀρημένον · ἀμφὶ δὲ λαοὶ ὄλβιοι ἔσσονται · τὰ δέ μοι φάτο πάντα τελεῖσθαι.” τὸν δ’ αὖτε προσέειπε περίφρων Πηνελόπεια · 
“εἰ μὲν δὴ γῆράς γε θεοὶ τελέουσιν ἄρειον , ἐλπωρή τοι ἔπειτα κακῶν ὑπάλυξιν ἔσεσθαι.” ὣς οἱ μὲν τοιαῦτα πρὸς ἀλλήλους ἀγόρευον · 
τόφρα δ’ ἄρ’ Εὐρυνόμη τε ἰδὲ τροφὸς ἔντυον εὐνὴν ἐσθῆτος μαλακῆς , δαΐδων ὕπο λαμπομενάων . 
αὐτὰρ ἐπεὶ στόρεσαν πυκινὸν λέχος ἐγκονέουσαι , γρηῢς μὲν κείουσα πάλιν οἶκόνδε βεβήκει , τοῖσιν δ’ Εὐρυνόμη θαλαμηπόλος ἡγεμόνευεν ἐρχομένοισι λέχοσδε , δάος μετὰ χερσὶν ἔχουσα · 
ἐς θάλαμον δ’ ἀγαγοῦσα πάλιν κίεν . 
οἱ μὲν ἔπειτα ἀσπάσιοι λέκτροιο παλαιοῦ θεσμὸν ἵκοντο · 
αὐτὰρ Τηλέμαχος καὶ βουκόλος ἠδὲ συβώτης παῦσαν ἄρ’ ὀρχηθμοῖο πόδας , παῦσαν δὲ γυναῖκας , αὐτοὶ δ’ εὐνάζοντο κατὰ μέγαρα σκιόεντα . 
τὼ δ’ ἐπεὶ οὖν φιλότητος ἐταρπήτην ἐρατεινῆς , τερπέσθην μύθοισι , πρὸς ἀλλήλους ἐνέποντε , ἡ μὲν ὅσ’ ἐν μεγάροισιν ἀνέσχετο δῖα γυναικῶν , ἀνδρῶν μνηστήρων ἐσορῶσ’ ἀΐδηλον ὅμιλον , οἳ ἕθεν εἵνεκα πολλά , βόας καὶ ἴφια μῆλα , ἔσφαζον , πολλὸς δὲ πίθων ἠφύσσετο οἶνος · 
αὐτὰρ ὁ διογενὴς Ὀδυσεὺς ὅσα κήδε’ ἔθηκεν ἀνθρώποις ὅσα τ’ αὐτὸς ὀϊζύσας ἐμόγησε , πάντ’ ἔλεγ’ · ἡ δ’ ἄρ’ ἐτέρπετ’ ἀκούουσ’ , οὐδέ οἱ ὕπνος πῖπτεν ἐπὶ βλεφάροισι πάρος καταλέξαι ἅπαντα . 
ἤρξατο δ’ ὡς πρῶτον Κίκονας δάμασ’ , αὐτὰρ ἔπειτα ἦλθ’ ἐς Λωτοφάγων ἀνδρῶν πίειραν ἄρουραν · 
ἠδ’ ὅσα Κύκλωψ ἔρξε , καὶ ὡς ἀπετίσατο ποινὴν ἰφθίμων ἑτάρων , οὓς ἤσθιεν οὐδ’ ἐλέαιρεν · 
ἠδ’ ὡς Αἴολον ἵκεθ’ , ὅ μιν πρόφρων ὑπέδεκτο καὶ πέμπ’ , οὐδέ πω αἶσα φίλην ἐς πατρίδ’ ἱκέσθαι ἤην , ἀλλά μιν αὖτις ἀναρπάξασα θύελλα πόντον ἐπ’ ἰχθυόεντα φέρεν βαρέα στενάχοντα · 
ἠδ’ ὡς Τηλέπυλον Λαιστρυγονίην ἀφίκανεν , οἳ νῆάς τ’ ὄλεσαν καὶ ἐϋκνήμιδας ἑταίρους πάντας · Ὀδυσσεὺς δ’ οἶος ὑπέκφυγε νηῒ μελαίνῃ · 
καὶ Κίρκης κατέλεξε δόλον πολυμηχανίην τε , ἠδ’ ὡς εἰς Ἀΐδεω δόμον ἤλυθεν εὐρώεντα , ψυχῇ χρησόμενος Θηβαίου Τειρεσίαο , νηῒ πολυκλήϊδι , καὶ εἴσιδε πάντας ἑταίρους μητέρα θ’ , ἥ μιν ἔτικτε καὶ ἔτρεφε τυτθὸν ἐόντα · 
ἠδ’ ὡς Σειρήνων ἁδινάων φθόγγον ἄκουσεν , ὥς θ’ ἵκετο Πλαγκτὰς πέτρας δεινήν τε Χάρυβδιν 
Σκύλλην θ’ , ἣν οὔ πώ ποτ’ ἀκήριοι ἄνδρες ἄλυξαν · 
ἠδ’ ὡς Ἠελίοιο βόας κατέπεφνον ἑταῖροι · 
ἠδ’ ὡς νῆα θοὴν ἔβαλε ψολόεντι κεραυνῷ 
Ζεὺς ὑψιβρεμέτης , ἀπὸ δ’ ἔφθιθεν ἐσθλοὶ ἑταῖροι πάντες ὁμῶς , αὐτὸς δὲ κακὰς ὑπὸ κῆρας ἄλυξεν · 
ὥς θ’ ἵκετ’ Ὠγυγίην νῆσον νύμφην τε Καλυψώ , ἣ δή μιν κατέρυκε , λιλαιομένη πόσιν εἶναι , ἐν σπέσσι γλαφυροῖσι , καὶ ἔτρεφεν ἠδὲ ἔφασκε θήσειν ἀθάνατον καὶ ἀγήραον ἤματα πάντα · 
ἀλλὰ τοῦ οὔ ποτε θυμὸν ἐνὶ στήθεσσιν ἔπειθεν · 
ἠδ’ ὡς ἐς Φαίηκας ἀφίκετο πολλὰ μογήσας , οἳ δή μιν περὶ κῆρι θεὸν ὣς τιμήσαντο καὶ πέμψαν σὺν νηῒ φίλην ἐς πατρίδα γαῖαν , χαλκόν τε χρυσόν τε ἅλις ἐσθῆτά τε δόντες . 
τοῦτ’ ἄρα δεύτατον εἶπεν ἔπος , ὅτε οἱ γλυκὺς ὕπνος λυσιμελὴς ἐπόρουσε , λύων μελεδήματα θυμοῦ . 
ἡ δ’ αὖτ’ ἄλλ’ ἐνόησε θεὰ γλαυκῶπις Ἀθήνη · 
ὁππότε δή ῥ’ Ὀδυσῆα ἐέλπετο ὃν κατὰ θυμὸν εὐνῆς ἧς ἀλόχου ταρπήμεναι ἠδὲ καὶ ὕπνου , αὐτίκ’ ἀπ’ Ὠκεανοῦ χρυσόθρονον ἠριγένειαν ὦρσεν , ἵν’ ἀνθρώποισι φόως φέροι · ὦρτο δ’ Ὀδυσσεὺς εὐνῆς ἐκ μαλακῆς , ἀλόχῳ δ’ ἐπὶ μῦθον ἔτελλεν · 
“ὦ γύναι , ἤδη μὲν πολέων κεκορήμεθ’ ἀέθλων ἀμφοτέρω , σὺ μὲν ἐνθάδ’ ἐμὸν πολυκηδέα νόστον κλαίουσ’ . 
αὐτὰρ ἐμὲ Ζεὺς ἄλγεσι καὶ θεοὶ ἄλλοι ἱέμενον πεδάασκον ἐμῆς ἀπὸ πατρίδος αἴης · 
νῦν δ’ ἐπεὶ ἀμφοτέρω πολυήρατον ἱκόμεθ’ εὐνήν , κτήματα μὲν τά μοι ἔστι , κομιζέμεν ἐν μεγάροισι , μῆλα δ’ ἅ μοι μνηστῆρες ὑπερφίαλοι κατέκειραν , πολλὰ μὲν αὐτὸς ἐγὼ ληΐσσομαι , ἄλλα δ’ Ἀχαιοὶ δώσουσ’ , εἰς ὅ κε πάντας ἐνιπλήσωσιν ἐπαύλους . 
ἀλλ’ ἦ τοι μὲν ἐγὼ πολυδένδρεον ἀγρὸν ἔπειμι , ὀψόμενος πατέρ’ ἐσθλόν , ὅ μοι πυκινῶς ἀκάχηται · 
σοὶ δέ , γύναι , τάδ’ ἐπιτέλλω , πινυτῇ περ ἐούσῃ · 
αὐτίκα γὰρ φάτις εἶσιν ἅμ’ ἠελίῳ ἀνιόντι ἀνδρῶν μνηστήρων , οὓς ἔκτανον ἐν μεγάροισιν · 
εἰς ὑπερῷ’ ἀναβᾶσα σὺν ἀμφιπόλοισι γυναιξὶν ἧσθαι , μηδέ τινα προτιόσσεο μηδ’ ἐρέεινε.” ἦ ῥα καὶ ἀμφ’ ὤμοισιν ἐδύσετο τεύχεα καλά , ὦρσε δὲ Τηλέμαχον καὶ βουκόλον ἠδὲ συβώτην , πάντας δ’ ἔντε’ ἄνωγεν ἀρήϊα χερσὶν ἑλέσθαι . 
οἱ δέ οἱ οὐκ ἀπίθησαν , ἐθωρήσσοντο δὲ χαλκῷ , ὤϊξαν δὲ θύρας , ἐκ δ’ ἤϊον · ἦρχε δ’ Ὀδυσσεύς . 
ἤδη μὲν φάος ἦεν ἐπὶ χθόνα , τοὺς δ’ ἄρ’ Ἀθήνη νυκτὶ κατακρύψασα θοῶς ἐξῆγε πόληος . 
Ἑρμῆς δὲ ψυχὰς Κυλλήνιος ἐξεκαλεῖτο ἀνδρῶν μνηστήρων · ἔχε δὲ ῥάβδον μετὰ χερσὶν καλὴν χρυσείην , τῇ τ’ ἀνδρῶν ὄμματα θέλγει ὧν ἐθέλει , τοὺς δ’ αὖτε καὶ ὑπνώοντας ἐγείρει · 
τῇ ῥ’ ἄγε κινήσας , ταὶ δὲ τρίζουσαι ἕποντο . 
ὡς δ’ ὅτε νυκτερίδες μυχῷ ἄντρου θεσπεσίοιο τρίζουσαι ποτέονται , ἐπεί κέ τις ἀποπέσῃσιν ὁρμαθοῦ ἐκ πέτρης , ἀνά τ’ ἀλλήλῃσιν ἔχονται , ὣς αἱ τετριγυῖαι ἅμ’ ἤϊσαν · ἦρχε δ’ ἄρα σφιν 
Ἑρμείας ἀκάκητα κατ’ εὐρώεντα κέλευθα . 
πὰρ δ’ ἴσαν Ὠκεανοῦ τε ῥοὰς καὶ Λευκάδα πέτρην , ἠδὲ παρ’ Ἠελίοιο πύλας καὶ δῆμον ὀνείρων ἤϊσαν · αἶψα δ’ ἵκοντο κατ’ ἀσφοδελὸν λειμῶνα , ἔνθα τε ναίουσι ψυχαί , εἴδωλα καμόντων . 
εὗρον δὲ ψυχὴν Πηληϊάδεω Ἀχιλῆος καὶ Πατροκλῆος καὶ ἀμύμονος Ἀντιλόχοιο 
Αἴαντός θ’ , ὃς ἄριστος ἔην εἶδός τε δέμας τε τῶν ἄλλων Δαναῶν μετ’ ἀμύμονα Πηλεΐδαο ὣς οἱ μὲν περὶ κεῖνον ὁμίλεον · ἀγχίμολον δὲ ἤλυθ’ ἔπι ψυχὴ Ἀγαμέμνονος Ἀτρεΐδαο ἀχνυμένη · περὶ δ’ ἄλλαι ἀγηγέραθ’ , ὅσσαι ἅμ’ αὐτῷ οἴκῳ ἐν Αἰγίσθοιο θάνον καὶ πότμον ἐπέσπον . 
τὸν προτέρη ψυχὴ προσεφώνεε Πηλεΐωνος · 
“Ἀτρεΐδη , περὶ μέν σ’ ἔφαμεν Διὶ τερπικεραύνῳ ἀνδρῶν ἡρώων φίλον ἔμμεναι ἤματα πάντα , οὕνεκα πολλοῖσίν τε καὶ ἰφθίμοισιν ἄνασσες δήμῳ ἔνι Τρώων , ὅθι πάσχομεν ἄλγε’ Ἀχαιοί . 
ἦ τ’ ἄρα καὶ σοὶ πρῶϊ παραστήσεσθαι ἔμελλεν μοῖρ’ ὀλοή , τὴν οὔ τις ἀλεύεται ὅς κε γένηται . 
ὡς ὄφελες τιμῆς ἀπονήμενος , ἧς περ ἄνασσες , δήμῳ ἔνι Τρώων θάνατον καὶ πότμον ἐπισπεῖν · 
τῷ κέν τοι τύμβον μὲν ἐποίησαν Παναχαιοί , ἠδέ κε καὶ σῷ παιδὶ μέγα κλέος ἤρᾱ ὀπίσσω · 
νῦν δ’ ἄρα σ’ οἰκτίστῳ θανάτῳ εἵμαρτο ἁλῶναι.” τὸν δ’ αὖτε ψυχὴ προσεφώνεεν Ἀτρείδαο · 
“ὄλβιε Πηλέος υἱέ , θεοῖς ἐπιείκελ’ Ἀχιλλεῦ , ὃς θάνες ἐν Τροίῃ ἑκὰς Ἄργεος · ἀμφὶ δέ σ’ ἄλλοι κτείνοντο Τρώων καὶ Ἀχαιῶν υἷες ἄριστοι , μαρνάμενοι περὶ σεῖο · σὺ δ’ ἐν στροφάλιγγι κονίης κεῖσο μέγας μεγαλωστί , λελασμένος ἱπποσυνάων . 
ἡμεῖς δὲ πρόπαν ἦμαρ ἐμαρνάμεθ’ · οὐδέ κε πάμπαν παυσάμεθα πτολέμου , εἰ μὴ Ζεὺς λαίλαπι παῦσεν . 
αὐτὰρ ἐπεί σ’ ἐπὶ νῆας ἐνείκαμεν ἐκ πολέμοιο , κάτθεμεν ἐν λεχέεσσι , καθήραντες χρόα καλὸν ὕδατί τε λιαρῷ καὶ ἀλείφατι · πολλὰ δέ σ’ ἀμφὶ δάκρυα θερμὰ χέον Δαναοὶ κείροντό τε χαίτας . 
μήτηρ δ’ ἐξ ἁλὸς ἦλθε σὺν ἀθανάτῃς ἁλίῃσιν ἀγγελίης ἀΐουσα · βοὴ δ’ ἐπὶ πόντον ὀρώρει θεσπεσίη , ὑπὸ δὲ τρόμος ἔλλαβε πάντας Ἀχαιούς · 
καί νύ κ’ ἀναΐξαντες ἔβαν κοίλας ἐπὶ νῆας , εἰ μὴ ἀνὴρ κατέρυκε παλαιά τε πολλά τε εἰδώς , 
Νέστωρ , οὗ καὶ πρόσθεν ἀρίστη φαίνετο βουλή · 
ὅ σφιν ἐϋφρονέων ἀγορήσατο καὶ μετέειπεν · 
“ἴσχεσθ’ , Ἀργεῖοι , μὴ φεύγετε , κοῦροι Ἀχαιῶν · 
μήτηρ ἐξ ἁλὸς ἥδε σὺν ἀθανάτῃς ἁλίῃσιν ἔρχεται , οὗ παιδὸς τεθνηότος ἀντιόωσα.” 
“ὣς ἔφαθ’ , οἱ δ’ ἔσχοντο φόβου μεγάθυμοι Ἀχαιοί · 
ἀμφὶ δέ σ’ ἔστησαν κοῦραι ἁλίοιο γέροντος οἴκτρ’ ὀλοφυρόμεναι , περὶ δ’ ἄμβροτα εἵματα ἕσσαν . 
Μοῦσαι δ’ ἐννέα πᾶσαι ἀμειβόμεναι ὀπὶ καλῇ θρήνεον · ἔνθα κεν οὔ τιν’ ἀδάκρυτόν γ’ ἐνόησας 
Ἀργείων · τοῖον γὰρ ὑπώρορε Μοῦσα λίγεια . 
ἑπτὰ δὲ καὶ δέκα μέν σε ὁμῶς νύκτας τε καὶ ἦμαρ κλαίομεν ἀθάνατοί τε θεοὶ θνητοί τ’ ἄνθρωποι · 
ὀκτωκαιδεκάτῃ δ’ ἔδομεν πυρί , πολλὰ δέ σ’ ἀμφὶ μῆλα κατεκτάνομεν μάλα πίονα καὶ ἕλικας βοῦς . 
καίεο δ’ ἔν τ’ ἐσθῆτι θεῶν καὶ ἀλείφατι πολλῷ καὶ μέλιτι γλυκερῷ · πολλοὶ δ’ ἥρωες Ἀχαιοὶ τεύχεσιν ἐρρώσαντο πυρὴν πέρι καιομένοιο , πεζοί θ’ ἱππῆές τε · πολὺς δ’ ὀρυμαγδὸς ὀρώρει αὐτὰρ ἐπεὶ δή σε φλὸξ ἤνυσεν Ἡφαίστοιο , ἠῶθεν δή τοι λέγομεν λεύκ’ ὀστέ’ , Ἀχιλλεῦ , οἴνῳ ἐν ἀκρήτῳ καὶ ἀλείφατι · δῶκε δὲ μήτηρ χρύσεον ἀμφιφορῆα · Διωνύσοιο δὲ δῶρον φάσκ’ ἔμεναι , ἔργον δὲ περικλυτοῦ Ἡφαίστοιο . 
ἐν τῷ τοι κεῖται λεύκ’ ὀστέα , φαίδιμ’ Ἀχιλλεῦ , μίγδα δὲ Πατρόκλοιο Μενοιτιάδαο θανόντος , χωρὶς δ’ Ἀντιλόχοιο , τὸν ἔξοχα τῖες ἁπάντων τῶν ἄλλων ἑτάρων , μετὰ Πάτροκλόν γε θανόντα . 
ἀμφ’ αὐτοῖσι δ’ ἔπειτα μέγαν καὶ ἀμύμονα τύμβον χεύαμεν Ἀργείων ἱερὸς στρατὸς αἰχμητάων ἀκτῇ ἔπι προὐχούσῃ , ἐπὶ πλατεῖ Ἑλλησπόντῳ , ὥς κεν τηλεφανὴς ἐκ ποντόφιν ἀνδράσιν εἴη τοῖς οἳ νῦν γεγάασι καὶ οἳ μετόπισθεν ἔσονται . 
μήτηρ δ’ αἰτήσασα θεοὺς περικαλλέ’ ἄεθλα θῆκε μέσῳ ἐν ἀγῶνι ἀριστήεσσιν Ἀχαιῶν . 
ἤδη μὲν πολέων τάφῳ ἀνδρῶν ἀντεβόλησας ἡρώων , ὅτε κέν ποτ’ ἀποφθιμένου βασιλῆος ζώννυνταί τε νέοι καὶ ἐπεντύνονται ἄεθλα · 
ἀλλά κε κεῖνα μάλιστα ἰδὼν θηήσαο θυμῷ , οἷ’ ἐπὶ σοὶ κατέθηκε θεὰ περικαλλέ’ ἄεθλα , ἀργυρόπεζα Θέτις · μάλα γὰρ φίλος ἦσθα θεοῖσιν . 
ὣς σὺ μὲν οὐδὲ θανὼν ὄνομ’ ὤλεσας , ἀλλά τοι αἰεὶ πάντας ἐπ’ ἀνθρώπους κλέος ἔσσεται ἐσθλόν , Ἀχιλλεῦ , αὐτὰρ ἐμοὶ τί τόδ’ ἦδος , ἐπεὶ πόλεμον τολύπευσα ; 
ἐν νόστῳ γάρ μοι Ζεὺς μήσατο λυγρὸν ὄλεθρον 
Αἰγίσθου ὑπὸ χερσὶ καὶ οὐλομένης ἀλόχοιο.” ὣς οἱ μὲν τοιαῦτα πρὸς ἀλλήλους ἀγόρευον , ἀγχίμολον δέ σφ’ ἦλθε διάκτορος ἀργεϊφόντης , ψυχὰς μνηστήρων κατάγων Ὀδυσῆϊ δαμέντων , τὼ δ’ ἄρα θαμβήσαντ’ ἰθὺς κίον , ὡς ἐσιδέσθην . 
ἔγνω δὲ ψυχὴ Ἀγαμέμνονος Ἀτρεΐδαο παῖδα φίλον Μελανῆος , ἀγακλυτὸν Ἀμφιμέδοντα · 
ξεῖνος γάρ οἱ ἔην Ἰθάκῃ ἔνι οἰκία ναίων . 
τὸν προτέρη ψυχὴ προσεφώνεεν Ἀτρεΐδαο · 
“Ἀμφίμεδον , τί παθόντες ἐρεμνὴν γαῖαν ἔδυτε πάντες κεκριμένοι καὶ ὁμήλικες ; 
οὐδέ κεν ἄλλως κρινάμενος λέξαιτο κατὰ πτόλιν ἄνδρας ἀρίστους . 
ἦ ὔμμ’ ἐν νήεσσι Ποσειδάων ἐδάμασσεν , ὄρσας ἀργαλέους ἀνέμους καὶ κύματα μακρά ; 
ἦ που ἀνάρσιοι ἄνδρες ἐδηλήσαντ’ ἐπὶ χέρσου βοῦς περιταμνομένους ἠδ’ οἰῶν πώεα καλά , ἠὲ περὶ πτόλιος μαχεούμενοι ἠδὲ γυναικῶν ; 
εἰπέ μοι εἰρομένῳ · ξεῖνος δέ τοι εὔχομαι εἶναι . 
ἦ οὐ μέμνῃ ὅτε κεῖσε κατήλυθον ὑμέτερον δῶ , ὀτρυνέων Ὀδυσῆα σὺν ἀντιθέῳ Μενελάῳ 
Ἴλιον εἰς ἅμ’ ἕπεσθαι ἐϋσσέλμων ἐπὶ νηῶν ; 
μηνὶ δ’ ἄρ’ οὔλῳ πάντα περήσαμεν εὐρέα πόντον , σπουδῇ παρπεπιθόντες Ὀδυσσῆα πτολίπορθον.” τὸν δ’ αὖτε ψυχὴ προσεφώνεεν Ἀμφιμέδοντος · 
“Ἀτρεΐδη κύδιστε , ἄναξ ἀνδρῶν Ἀγάμεμνον , μέμνημαι τάδε πάντα , διοτρεφές , ὡς ἀγορεύεις · 
σοὶ δ’ ἐγὼ εὖ μάλα πάντα καὶ ἀτρεκέως καταλέξω , ἡμετέρου θανάτοιο κακὸν τέλος , οἷον ἐτύχθη . 
μνώμεθ’ Ὀδυσσῆος δὴν οἰχομένοιο δάμαρτα · 
ἡ δ’ οὔτ’ ἠρνεῖτο στυγερὸν γάμον οὔτ’ ἐτελεύτα , ἡμῖν φραζομένη θάνατον καὶ κῆρα μέλαιναν , ἀλλὰ δόλον τόνδ’ ἄλλον ἐνὶ φρεσὶ μερμήριξε · 
στησαμένη μέγαν ἱστὸν ἐνὶ μεγάροισιν ὕφαινε , λεπτὸν καὶ περίμετρον · ἄφαρ δ’ ἡμῖν μετέειπε · 
“‘κοῦροι ἐμοὶ μνηστῆρες , ἐπεὶ θάνε δῖος Ὀδυσσεύς , μίμνετ’ ἐπειγόμενοι τὸν ἐμὸν γάμον , εἰς ὅ κε φᾶρος ἐκτελέσω , μή μοι μεταμώνια νήματ’ ὄληται , 
Λαέρτῃ ἥρωϊ ταφήϊον , εἰς ὅτε κέν μιν μοῖρ’ ὀλοὴ καθέλῃσι τανηλεγέος θανάτοιο , μή τίς μοι κατὰ δῆμον Ἀχαιϊάδων νεμεσήσῃ , αἴ κεν ἄτερ σπείρου κεῖται πολλὰ κτεατίσσας.’ 
“ὣς ἔφαθ’ , ἡμῖν δ’ αὖτ’ ἐπεπείθετο θυμὸς ἀγήνωρ . 
ἔνθα καὶ ἠματίη μὲν ὑφαίνεσκεν μέγαν ἱστόν , νύκτας δ’ ἀλλύεσκεν , ἐπεὶ δαΐδας παραθεῖτο . 
ὣς τρίετες μὲν ἔληθε δόλῳ καὶ ἔπειθεν Ἀχαιούς · 
ἀλλ’ ὅτε τέτρατον ἦλθεν ἔτος καὶ ἐπήλυθον ὧραι , μηνῶν φθινόντων , περὶ δ’ ἤματα πόλλ’ ἐτελέσθη , καὶ τότε δή τις ἔειπε γυναικῶν , ἣ σάφα ᾔδη , καὶ τήν γ’ ἀλλύουσαν ἐφεύρομεν ἀγλαὸν ἱστόν . 
ὣς τὸ μὲν ἐξετέλεσσε καὶ οὐκ ἐθέλουσ’ , ὑπ’ ἀνάγκης . 
“εὖθ’ ἡ φᾶρος ἔδειξεν , ὑφήνασα μέγαν ἱστόν , πλύνασ’ , ἠελίῳ ἐναλίγκιον ἠὲ σελήνῃ , καὶ τότε δή ῥ’ Ὀδυσῆα κακός ποθεν ἤγαγε δαίμων ἀγροῦ ἐπ’ ἐσχατιήν , ὅθι δώματα ναῖε συβώτης . 
ἔνθ’ ἦλθεν φίλος υἱὸς Ὀδυσσῆος θείοιο , ἐκ Πύλου ἠμαθόεντος ἰὼν σὺν νηῒ μελαίνῃ · 
τὼ δὲ μνηστῆρσιν θάνατον κακὸν ἀρτύναντε ἵκοντο προτὶ ἄστυ περικλυτόν , ἦ τοι Ὀδυσσεὺς ὕστερος , αὐτὰρ Τηλέμαχος πρόσθ’ ἡγεμόνευε . 
τὸν δὲ συβώτης ἦγε κακὰ χροῒ εἵματ’ ἔχοντα , πτωχῷ λευγαλέῳ ἐναλίγκιον ἠδὲ γέροντι σκηπτόμενον · τὰ δὲ λυγρὰ περὶ χροῒ εἵματα ἕστο · 
οὐδέ τις ἡμείων δύνατο γνῶναι τὸν ἐόντα ἐξαπίνης προφανέντ’ , οὐδ’ οἳ προγενέστεροι ἦσαν , ἀλλ’ ἔπεσίν τε κακοῖσιν ἐνίσσομεν ἠδὲ βολῇσιν . 
αὐτὰρ ὁ τῆος ἐτόλμα ἐνὶ μεγάροισιν ἑοῖσι βαλλόμενος καὶ ἐνισσόμενος τετληότι θυμῷ · 
ἀλλ’ ὅτε δή μιν ἔγειρε Διὸς νοός αἰγιόχοιο , σὺν μὲν Τηλεμάχῳ περικαλλέα τεύχε’ ἀείρας ἐς θάλαμον κατέθηκε καὶ ἐκλήϊσεν ὀχῆας , αὐτὰρ ὁ ἣν ἄλοχον πολυκερδείῃσιν ἄνωγε τόξον μνηστήρεσσι θέμεν πολιόν τε σίδηρον , ἡμῖν αἰνομόροισιν ἀέθλια καὶ φόνου ἀρχήν . 
οὐδέ τις ἡμείων δύνατο κρατεροῖο βιοῖο νευρὴν ἐντανύσαι , πολλὸν δ’ ἐπιδευέες ἦμεν . 
ἀλλ’ ὅτε χεῖρας ἵκανεν Ὀδυσσῆος μέγα τόξον , ἔνθ’ ἡμεῖς μὲν πάντες ὁμοκλέομεν ἐπέεσσι τόξον μὴ δόμεναι , μηδ’ εἰ μάλα πολλ’ ἀγορεύοι · 
Τηλέμαχος δέ μιν οἶος ἐποτρύνων ἐκέλευσεν . 
αὐτὰρ ὁ δέξατο χειρὶ πολύτλας δῖος Ὀδυσσεύς , ῥηϊδίως δ’ ἐτάνυσσε βιόν , διὰ δ’ ἧκε σιδήρου , στῆ δ’ ἄρ’ ἐπ’ οὐδὸν ἰών , ταχέας δ’ ἐκχεύατ’ ὀϊστοὺς δεινὸν παπταίνων , βάλε δ’ Ἀντίνοον βασιλῆα . 
αὐτὰρ ἔπειτ’ ἄλλοις ἐφίει βέλεα στονόεντα , ἄντα τιτυσκόμενος · τοὶ δ’ ἀγχιστῖνοι ἔπιπτον . 
γνωτὸν δ’ ἦν ὅ ῥά τίς σφι θεῶν ἐπιτάρροθος ἦεν · 
αὐτίκα γὰρ κατὰ δώματ’ ἐπισπόμενοι μένεϊ σφῷ κτεῖνον ἐπιστροφάδην , τῶν δὲ στόνος ὤρνυτ’ ἀεικὴς κράτων τυπτομένων , δάπεδον δ’ ἅπαν αἵματι θῦεν . 
ὣς ἡμεῖς , Ἀγάμεμνον , ἀπωλόμεθ’ , ὧν ἔτι καὶ νῦν σώματ’ ἀκηδέα κεῖται ἐνὶ μεγάροις Ὀδυσῆος · 
οὐ γάρ πω ἴσασι φίλοι κατὰ δώμαθ’ ἑκάστου , οἵ κ’ ἀπονίψαντες μέλανα βρότον ἐξ ὠτειλέων κατθέμενοι γοάοιεν · ὃ γὰρ γέρας ἐστὶ θανόντων.” τὸν δ’ αὖτε ψυχὴ προσεφώνεεν Ἀτρεΐδαο · 
“ὄλβιε Λαέρταο πάϊ , πολυμήχαν’ Ὀδυσσεῦ , ἦ ἄρα σὺν μεγάλῃ ἀρετῇ ἐκτήσω ἄκοιτιν . 
ὡς ἀγαθαὶ φρένες ἦσαν ἀμύμονι Πηνελοπείῃ , κούρῃ Ἰκαρίου · ὡς εὖ μέμνητ’ Ὀδυσῆος , ἀνδρὸς κουριδίου · τῷ οἱ κλέος οὔ ποτ’ ὀλεῖται ἧς ἀρετῆς , τεύξουσι δ’ ἐπιχθονίοισιν ἀοιδὴν ἀθάνατοι χαρίεσσαν ἐχέφρονι Πηνελοπείῃ , οὐχ ὡς Τυνδαρέου κούρη κακὰ μήσατο ἔργα , κουρίδιον κτείνασα πόσιν , στυγερὴ δέ τ’ ἀοιδὴ ἔσσετ’ ἐπ’ ἀνθρώπους , χαλεπὴν δέ τε φῆμιν ὀπάσσει θηλυτέρῃσι γυναιξί , καὶ ἥ κ’ εὐεργὸς ἔῃσιν.” ὣς οἱ μὲν τοιαῦτα πρὸς ἀλλήλους ἀγόρευον , ἑσταότ’ εἰν Ἀΐδαο δόμοις , ὑπὸ κεύθεσι γαίης · 
οἱ δ’ ἐπεὶ ἐκ πόλιος κατέβαν , τάχα δ’ ἀγρὸν ἵκοντο καλὸν Λαέρταο τετυγμένον , ὅν ῥά ποτ’ αὐτὸς 
Λαέρτης κτεάτισσεν , ἐπεὶ μάλα πόλλ’ ἐμόγησεν . 
ἔνθα οἱ οἶκος ἔην , περὶ δὲ κλίσιον θέε πάντη , ἐν τῷ σιτέσκοντο καὶ ἵζανον ἠδὲ ἴαυον δμῶες ἀναγκαῖοι , τοί οἱ φίλα ἐργάζοντο . 
ἐν δὲ γυνὴ Σικελὴ γρηῢς πέλεν , ἥ ῥα γέροντα ἐνδυκέως κομέεσκεν ἐπ’ ἀγροῦ , νόσφι πόληος . 
ἔνθ’ Ὀδυσεὺς δμώεσσι καὶ υἱέϊ μῦθον ἔειπεν · 
“ὑμεῖς μὲν νῦν ἔλθετ’ ἐϋκτίμενον δόμον εἴσω , δεῖπνον δ’ αἶψα συῶν ἱερεύσατε ὅς τις ἄριστος · 
αὐτὰρ ἐγὼ πατρὸς πειρήσομαι ἡμετέροιο , αἴ κέ μ’ ἐπιγνώῃ καὶ φράσσεται ὀφθαλμοῖσιν , ἦέ κεν ἀγνοιῇσι , πολὺν χρόνον ἀμφὶς ἐόντα.” ὣς εἰπὼν δμώεσσιν ἀρήϊα τεύχε’ ἔδωκεν . 
οἱ μὲν ἔπειτα δόμονδε θοῶς κίον , αὐτὰρ Ὀδυσσεὺς ἆσσον ἴεν πολυκάρπου ἀλωῆς πειρητίζων . 
οὐδ’ εὗρεν Δολίον , μέγαν ὄρχατον ἐσκαταβαίνων , οὐδέ τινα δμώων οὐδ’ υἱῶν · ἀλλ’ ἄρα τοί γε αἱμασιὰς λέξοντες ἀλωῆς ἔμμεναι ἕρκος ᾤχοντ’ , αὐτὰρ ὁ τοῖσι γέρων ὁδὸν ἡγεμόνευε . 
τὸν δ’ οἶον πατέρ’ εὗρεν ἐϋκτιμένῃ ἐν ἀλωῇ , λιστρεύοντα φυτόν · ῥυπόωντα δὲ ἕστο χιτῶνα ῥαπτὸν ἀεικέλιον , περὶ δὲ κνήμῃσι βοείας κνημῖδας ῥαπτὰς δέδετο , γραπτῦς ἀλεείνων , χειρῖδάς τ’ ἐπὶ χερσὶ βάτων ἕνεκ’ · αὐτὰρ ὕπερθεν αἰγείην κυνέην κεφαλῇ ἔχε , πένθος ἀέξων . 
τὸν δ’ ὡς οὖν ἐνόησε πολύτλας δῖος Ὀδυσσεὺς γήραϊ τειρόμενον , μέγα δὲ φρεσὶ πένθος ἔχοντα , στὰς ἄρ’ ὑπὸ βλωθρὴν ὄγχνην κατὰ δάκρυον εἶβε . 
μερμήριξε δ’ ἔπειτα κατὰ φρένα καὶ κατὰ θυμὸν κύσσαι καὶ περιφῦναι ἑὸν πατέρ’ , ἠδὲ ἕκαστα εἰπεῖν , ὡς ἔλθοι καὶ ἵκοιτ’ ἐς πατρίδα γαῖαν , ἦ πρῶτ’ ἐξερέοιτο ἕκαστά τε πειρήσαιτο . 
ὧδε δέ οἱ φρονέοντι δοάσσατο κέρδιον εἶναι , πρῶτον κερτομίοις ἐπέεσσιν πειρηθῆναι . 
τὰ φρονέων ἰθὺς κίεν αὐτοῦ δῖος Ὀδυσσεύς . 
ἦ τοι ὁ μὲν κατέχων κεφαλὴν φυτὸν ἀμφελάχαινε · 
τὸν δὲ παριστάμενος προσεφώνεε φαίδιμος υἱός · 
“ὦ γέρον , οὐκ ἀδαημονίη σ’ ἔχει ἀμφιπολεύειν ὄρχατον , ἀλλ’ εὖ τοι κομιδὴ ἔχει , οὐδέ τι πάμπαν , οὐ φυτόν , οὐ συκέη , οὐκ ἄμπελος , οὐ μὲν ἐλαίη , οὐκ ὄγχνη , οὐ πρασιή τοι ἄνευ κομιδῆς κατὰ κῆπον . 
ἄλλο δέ τοι ἐρέω , σὺ δὲ μὴ χόλον ἔνθεο θυμῷ αὐτόν σ’ οὐκ ἀγαθὴ κομιδὴ ἔχει , ἀλλ’ ἅμα γῆρας λυγρὸν ἔχεις αὐχμεῖς τε κακῶς καὶ ἀεικέα ἕσσαι . 
οὐ μὲν ἀεργίης γε ἄναξ ἕνεκ’ οὔ σε κομίζει , οὐδέ τί τοι δούλειον ἐπιπρέπει εἰσοράασθαι εἶδος καὶ μέγεθος · βασιλῆϊ γὰρ ἀνδρὶ ἔοικας . 
τοιούτῳ δὲ ἔοικας , ἐπεὶ λούσαιτο φάγοι τε , εὑδέμεναι μαλακῶς · ἡ γὰρ δίκη ἐστὶ γερόντων . 
ἀλλ’ ἄγε μοι τόδε εἰπὲ καὶ ἀτρεκέως κατάλεξον , τεῦ δμὼς εἶς ἀνδρῶν ; 
τεῦ δ’ ὄρχατον ἀμφιπολεύεις ; 
καὶ μοι τοῦτ’ ἀγόρευσον ἐτήτυμον , ὄφρ’ ἐῢ εἰδῶ , εἰ ἐτεόν γ’ Ἰθάκην τήνδ’ ἱκόμεθ’ , ὥς μοι ἔειπεν οὗτος ἀνὴρ νῦν δὴ ξυμβλήμενος ἐνθάδ’ ἰόντι , οὔ τι μάλ’ ἀρτίφρων , ἐπεὶ οὐ τόλμησεν ἕκαστα εἰπεῖν ἠδ’ ἐπακοῦσαι ἐμὸν ἔπος , ὡς ἐρέεινον ἀμφὶ ξείνῳ ἐμῷ , ἤ που ζώει τε καὶ ἔστιν ἦ ἤδη τέθνηκε καὶ εἰν Ἀΐδαο δόμοισιν . 
ἐκ γάρ τοι ἐρέω , σὺ δὲ σύνθεο καί μευ ἄκουσον · 
ἄνδρα ποτ’ ἐξείνισσα φίλῃ ἐνὶ πατρίδι γαίῃ ἡμέτερόνδ’ ἐλθόντα , καὶ οὔ πω τις βροτὸς ἄλλος ξείνων τηλεδαπῶν φιλίων ἐμὸν ἵκετο δῶμα · 
εὔχετο δ’ ἐξ Ἰθάκης γένος ἔμμεναι , αὐτὰρ ἔφασκε 
Λαέρτην Ἀρκεισιάδην πατέρ’ ἔμμεναι αὐτῷ . 
τὸν μὲν ἐγὼ πρὸς δώματ’ ἄγων ἐῢ ἐξείνισσα , ἐνδυκέως φιλέων , πολλῶν κατὰ οἶκον ἐόντων , καί οἱ δῶρα πόρον ξεινήϊα , οἷα ἐῴκει . 
χρυσοῦ μέν οἱ δῶκ’ εὐεργέος ἑπτὰ τάλαντα , δῶκα δέ οἱ κρητῆρα πανάργυρον ἀνθεμόεντα , δώδεκα δ’ ἁπλοΐδας χλαίνας , τόσσους δὲ τάπητας , τόσσα δὲ φάρεα καλά , τόσους δ’ ἐπὶ τοῖσι χιτῶνας , χωρὶς δ’ αὖτε γυναῖκας , ἀμύμονα ἔργα ἰδυίας , τέσσαρας εἰδαλίμας , ἃς ἤθελεν αὐτὸς ἑλέσθαι.” τὸν δ’ ἠμείβετ’ ἔπειτα πατὴρ κατὰ δάκρυον εἴβων · 
“ξεῖν’ , ἦ τοι μὲν γαῖαν ἱκάνεις , ἣν ἐρεείνεις , ὑβρισταὶ δ’ αὐτὴν καὶ ἀτάσθαλοι ἄνδρες ἔχουσιν · 
δῶρα δ’ ἐτώσια ταῦτα χαρίζεο , μυρί’ ὀπάζων · 
εἰ γάρ μιν ζωόν γ’ ἐκίχεις Ἰθάκης ἐνὶ δήμῳ , τῷ κέν σ’ εὖ δώροισιν ἀμειψάμενος ἀπέπεμψε καὶ ξενίῃ ἀγαθῇ ἡ γὰρ θέμις , ὅς τις ὑπάρξῃ . 
ἀλλ’ ἄγε μοι τόδε εἰπὲ καὶ ἀτρεκέως κατάλεξον , πόστον δὴ ἔτος ἐστίν , ὅτε ξείνισσας ἐκεῖνον σὸν ξεῖνον δύστηνον , ἐμὸν παῖδ’ , εἴ ποτ’ ἔην γε , δύσμορον ; 
ὅν που τῆλε φίλων καὶ πατρίδος αἴης ἠέ που ἐν πόντῳ φάγον ἰχθύες , ἢ ἐπὶ χέρσου θηρσὶ καὶ οἰωνοῖσιν ἕλωρ γένετ’ · οὐδέ ἑ μήτηρ κλαῦσε περιστείλασα πατήρ θ’ , οἵ μιν τεκόμεσθα · 
οὐδ’ ἄλοχος πολύδωρος , ἐχέφρων Πηνελόπεια , κώκυσ’ ἐν λεχέεσσιν ἑὸν πόσιν , ὡς ἐπεῴκει , ὀφθαλμοὺς καθελοῦσα · τὸ γὰρ γέρας ἐστὶ θανόντων . 
καί μοι τοῦτ’ ἀγόρευσον ἐτήτυμον , ὄφρ’ ἐῢ εἰδῶ · 
τίς πόθεν εἶς ἀνδρῶν ; 
πόθι τοι πόλις ἠδὲ τοκῆες ; 
ποῦ δὲ νηῦς ἕστηκε θοή , ἥ σ’ ἤγαγε δεῦρο ἀντιθέους θ’ ἑτάρους ; 
ἦ ἔμπορος εἰλήλουθας νηὸς ἐπ’ ἀλλοτρίης , οἱ δ’ ἐκβήσαντες ἔβησαν ; ” τὸν δ’ ἀπαμειβόμενος προσέφη πολύμητις Ὀδυσσεύς · 
“τοιγὰρ ἐγώ τοι πάντα μάλ’ ἀτρεκέως καταλέξω . 
εἰμὶ μὲν ἐξ Ἀλύβαντος , ὅθι κλυτὰ δώματα ναίω , υἱὸς Ἀφείδαντος Πολυπημονίδαο ἄνακτος · 
αὐτὰρ ἐμοί γ’ ὄνομ’ ἐστὶν Ἐπήριτος · ἀλλά με δαίμων πλάγξ’ ἀπὸ Σικανίης δεῦρ’ ἐλθέμεν οὐκ ἐθέλοντα · 
νηῦς δέ μοι ἥδ’ ἕστηκεν ἐπ’ ἀγροῦ νόσφι πόληος . 
αὐτὰρ Ὀδυσσῆϊ τόδε δὴ πέμπτον ἔτος ἐστίν , ἐξ οὗ κεῖθεν ἔβη καὶ ἐμῆς ἀπελήλυθε πάτρης , δύσμορος · ἦ τέ οἱ ἐσθλοὶ ἔσαν ὄρνιθες ἰόντι , δεξιοί , οἷς χαίρων μὲν ἐγὼν ἀπέπεμπον ἐκεῖνον , χαῖρε δὲ κεῖνος ἰών · θυμὸς δ’ ἔτι νῶϊν ἐώλπει μίξεσθαι ξενίῃ ἠδ’ ἀγλαὰ δῶρα διδώσειν.” ὣς φάτο , τὸν δ’ ἄχεος νεφέλη ἐκάλυψε μέλαινα · 
ἀμφοτέρῃσι δὲ χερσὶν ἑλὼν κόνιν αἰθαλόεσσαν χεύατο κὰκ κεφαλῆς πολιῆς , ἁδινὰ στεναχίζων . 
τοῦ δ’ ὠρίνετο θυμός , ἀνὰ ῥῖνας δέ οἱ ἤδη δριμὺ μένος προὔτυψε φίλον πατέρ’ εἰσορόωντι . 
κύσσε δέ μιν περιφὺς ἐπιάλμενος , ἠδὲ προσηύδα · 
“κεῖνος μέν τοι ὅδ’ αὐτὸς ἐγώ , πάτερ , ὃν σὺ μεταλλᾷς , ἤλυθον εἰκοστῷ ἔτεϊ ἐς πατρίδα γαῖαν . 
ἀλλ’ ἴσχεο κλαυθμοῖο γόοιό τε δακρυόεντος . 
ἐκ γάρ τοι ἐρέω · μάλα δὲ χρὴ σπευδέμεν ἔμπης · 
μνηστῆρας κατέπεφνον ἐν ἡμετέροισι δόμοισι , λώβην τινύμενος θυμαλγέα καὶ κακὰ ἔργα.” τὸν δ’ αὖ Λαέρτης ἀπαμείβετο φώνησέν τε · 
“εἰ μὲν δὴ Ὀδυσεύς γε ἐμὸς πάϊς ἐνθάδ’ ἱκάνεις , σῆμά τί μοι νῦν εἰπὲ ἀριφραδές , ὄφρα πεποίθω.” τὸν δ’ ἀπαμειβόμενος προσέφη πολύμητις Ὀδυσσεύς · 
“οὐλὴν μὲν πρῶτον τήνδε φράσαι ὀφθαλμοῖσι , τὴν ἐν Παρνησῷ μ’ ἔλασεν σῦς λευκῷ ὀδόντι οἰχόμενον · σὺ δέ με προΐεις καὶ πότνια μήτηρ ἐς πατέρ’ Αὐτόλυκον μητρὸς φίλον , ὄφρ’ ἂν ἑλοίμην δῶρα , τὰ δεῦρο μολών μοι ὑπέσχετο καὶ κατένευσεν . 
εἰ δ’ ἄγε τοι καὶ δένδρε’ ἐϋκτιμένην κατ’ ἀλωὴν εἴπω , ἅ μοί ποτ’ ἔδωκας , ἐγὼ δ’ ᾔτεόν σε ἕκαστα παιδνὸς ἐών , κατὰ κῆπον ἐπισπόμενος · διὰ δ’ αὐτῶν ἱκνεύμεσθα , σὺ δ’ ὠνόμασας καὶ ἔειπες ἕκαστα . 
ὄγχνας μοι δῶκας τρισκαίδεκα καὶ δέκα μηλέας , συκέας τεσσαράκοντ’ · ὄρχους δέ μοι ὧδ’ ὀνόμηνας δώσειν πεντήκοντα , διατρύγιος δὲ ἕκαστος ἤην · ἔνθα δ’ ἀνὰ σταφυλαὶ παντοῖαι ἔασιν— ὁππότε δὴ Διὸς ὧραι ἐπιβρίσειαν ὕπερθεν.” ὣς φάτο , τοῦ δ’ αὐτοῦ λύτο γούνατα καὶ φίλον ἦτορ , σήματ’ ἀναγνόντος τά οἱ ἔμπεδα πέφραδ’ Ὀδυσσεύς . 
ἀμφὶ δὲ παιδὶ φίλῳ βάλε πήχεε · τὸν δὲ ποτὶ οἷ εἷλεν ἀποψύχοντα πολύτλας δῖος Ὀδυσσεύς . 
αὐτὰρ ἐπεί ῥ’ ἄμπνυτο καὶ ἐς φρένα θυμὸς ἀγέρθη , ἐξαῦτις μύθοισιν ἀμειβόμενος προσέειπε · 
“Ζεῦ πάτερ , ἦ ῥα ἔτ’ ἔστε θεοὶ κατὰ μακρὸν Ὄλυμπον , εἰ ἐτεὸν μνηστῆρες ἀτάσθαλον ὕβριν ἔτισαν . 
νῦν δ’ αἰνῶς δείδοικα κατὰ φρένα μὴ τάχα πάντες ἐνθάδ’ ἐπέλθωσιν Ἰθακήσιοι , ἀγγελίας δὲ πάντη ἐποτρύνωσι Κεφαλλήνων πολίεσσι.” τὸν δ’ ἀπαμειβόμενος προσέφη πολύμητις Ὀδυσσεύς · 
“θάρσει , μή τοι ταῦτα μετὰ φρεσὶ σῇσι μελόντων . 
ἀλλ’ ἴομεν προτὶ οἶκον , ὃς ὀρχάτου ἐγγύθι κεῖται · 
ἔνθα δὲ Τηλέμαχον καὶ βουκόλον ἠδὲ συβώτην προὔπεμψ’ , ὡς ἂν δεῖπνον ἐφοπλίσσωσι τάχιστα.” ὣς ἄρα φωνήσαντε βάτην πρὸς δώματα καλά . 
οἱ δ’ ὅτε δή ῥ’ ἵκοντο δόμους εὖ ναιετάοντας , εὗρον Τηλέμαχον καὶ βουκόλον ἠδὲ συβώτην ταμνομένους κρέα πολλὰ κερῶντάς τ’ αἴθοπα οἶνον . 
τόφρα δὲ Λαέρτην μεγαλήτορα ᾧ ἐνὶ οἴκῳ ἀμφίπολος Σικελὴ λοῦσεν καὶ χρῖσεν ἐλαίῳ , ἀμφὶ δ’ ἄρα χλαῖναν καλὴν βάλεν · αὐτὰρ Ἀθήνη ἄγχι παρισταμένη μέλε’ ἤλδανε ποιμένι λαῶν , μείζονα δ’ ἠὲ πάρος καὶ πάσσονα θῆκεν ἰδέσθαι . 
ἐκ δ’ ἀσαμίνθου βῆ · θαύμαζε δέ μιν φίλος υἱός , ὡς ἴδεν ἀθανάτοισι θεοῖς ἐναλίγκιον ἄντην · 
καί μιν φωνήσας ἔπεα πτερόεντα προσηύδα · 
“ὦ πάτερ , ἦ μάλα τίς σε θεῶν αἰειγενετάων εἶδός τε μέγεθός τε ἀμείνονα θῆκεν ἰδέσθαι.” τὸν δ’ αὖ Λαέρτης πεπνυμένος ἀντίον ηὔδα · 
“αἲ γάρ , Ζεῦ τε πάτερ καὶ Ἀθηναίη καὶ Ἄπολλον , οἷος Νήρικον εἷλον , ἐϋκτίμενον πτολίεθρον , ἀκτὴν ἠπείροιο , Κεφαλλήνεσσιν ἀνάσσων , τοῖος ἐών τοι χθιζὸς ἐν ἡμετέροισι δόμοισιν , τεύχε’ ἔχων ὤμοισιν , ἐφεστάμεναι καὶ ἀμύνειν ἄνδρας μνηστῆρας · τῷ κε σφέων γούνατ’ ἔλυσα πολλῶν ἐν μεγάροισι , σὺ δὲ φρένας ἔνδον ἐγήθεις.” ὣς οἷ μὲν τοιαῦτα πρὸς ἀλλήλους ἀγόρευον . 
οἱ δ’ ἐπεὶ οὖν παύσαντο πόνου τετύκοντό τε δαῖτα , ἑξείης ἕζοντο κατὰ κλισμούς τε θρόνους τε · 
ἔνθ’ οἱ μὲν δείπνῳ ἐπεχείρεον , ἀγχίμολον δὲ ἦλθ’ ὁ γέρων Δολίος , σὺν δ’ υἱεῖς τοῖο γέροντος , ἐξ ἔργων μογέοντες , ἐπεὶ προμολοῦσα κάλεσσεν μήτηρ γρηῦς Σικελή , ἥ σφεας τρέφε καί ῥα γέροντα ἐνδυκέως κομέεσκεν , ἐπεὶ κατὰ γῆρας ἔμαρψεν . 
οἱ δ’ ὡς οὖν Ὀδυσῆα ἴδον φράσσαντό τε θυμῷ , ἔσταν ἐνὶ μεγάροισι τεθηπότες · αὐτὰρ Ὀδυσσεὺς μειλιχίοις ἐπέεσσι καθαπτόμενος προσέειπεν · 
“ὦ γέρον , ἵζ’ ἐπὶ δεῖπνον , ἀπεκλελάθεσθε δὲ θάμβευς · 
δηρὸν γὰρ σίτῳ ἐπιχειρήσειν μεμαῶτες μίμνομεν ἐν μεγάροις , ὑμέας ποτιδέγμενοι αἰεί.” ὣς ἄρ ἔφη , Δολίος δ’ ἰθὺς κίε χεῖρε πετάσσας ἀμφοτέρας , Ὀδυσεῦς δὲ λαβὼν κύσε χεῖρ’ ἐπὶ καρπῷ , καί μιν φωνήσας ἔπεα πτερόεντα προσηύδα · 
“ὦ φίλ’ , ἐπεὶ νόστησας ἐελδομένοισι μάλ’ ἡμῖν οὐδ’ ἔτ’ ὀϊομένοισι , θεοὶ δέ σ’ ἀνήγαγον αὐτοί , οὖλέ τε καὶ μάλα χαῖρε , θεοὶ δέ τοι ὄλβια δοῖεν . 
καί μοι τοῦτ’ ἀγόρευσον ἐτήτυμον , ὄφρ’ ἐῢ εἰδῶ , ἢ ἤδη σάφα οἶδε περίφρων Πηνελόπεια νοστήσαντά σε δεῦρ’ , ἦ ἄγγελον ὀτρύνωμεν.” τὸν δ’ ἀπαμειβόμενος προσέφη πολύμητις Ὀδυσσεύς 
“ὦ γέρον , ἤδη οἶδε · τί σε χρὴ ταῦτα πένεσθαι ; ” ὣς φάθ’ , ὁ δ’ αὖτις ἄρ’ ἕζετ’ ἐϋξέστου ἐπὶ δίφρου . 
ὣς δ’ αὔτως παῖδες Δολίου κλυτὸν ἀμφ’ Ὀδυσῆα δεικανόωντ’ ἐπέεσσι καὶ ἐν χείρεσσι φύοντο , ἑξείης δ’ ἕζοντο παραὶ Δολίον , πατέρα σφόν . 
ὣς οἱ μὲν περὶ δεῖπνον ἐνὶ μεγάροισι πένοντο · 
Ὄσσα δ’ ἄρ’ ἄγγελος ὦκα κατὰ πτόλιν ᾤχετο πάντη , μνηστήρων στυγερὸν θάνατον καὶ κῆρ’ ἐνέπουσα . 
οἱ δ’ ἄρ’ ὁμῶς ἀΐοντες ἐφοίτων ἄλλοθεν ἄλλος μυχμῷ τε στοναχῇ τε δόμων προπάροιθ’ Ὀδυσῆος , ἐκ δὲ νέκυς οἴκων φόρεον καὶ θάπτον ἕκαστοι , τοὺς δ’ ἐξ ἀλλάων πολίων οἶκόνδε ἕκαστον πέμπον ἄγειν ἁλιεῦσι θοῇς ἐπὶ νηυσὶ τιθέντες · 
αὐτοὶ δ’ εἰς ἀγορὴν κίον ἀθρόοι , ἀχνύμενοι κῆρ . 
αὐτὰρ ἐπεί ῥ’ ἤγερθεν ὁμηγερέες τ’ ἐγένοντο , τοῖσιν δ’ Εὐπείθης ἀνά θ’ ἵστατο καὶ μετέειπε · 
παιδὸς γάρ οἱ ἄλαστον ἐνὶ φρεσὶ πένθος ἔκειτο , 
Ἀντινόου , τὸν πρῶτον ἐνήρατο δῖος Ὀδυσσεύς · 
τοῦ ὅ γε δάκρυ χέων ἀγορήσατο καὶ μετέειπεν · 
“ὦ φίλοι , ἦ μέγα ἔργον ἀνὴρ ὅδ’ ἐμήσατ’ Ἀχαιούς · 
τοὺς μὲν σὺν νήεσσιν ἄγων πολέας τε καὶ ἐσθλοὺς ὤλεσε μὲν νῆας γλαφυράς , ἀπὸ δ’ ὤλεσε λαούς · 
τοὺς δ’ ἐλθὼν ἔκτεινε Κεφαλλήνων ὄχ’ ἀρίστους , ἀλλ’ ἄγετε , πρὶν τοῦτον ἢ ἐς Πύλον ὦκα ἱκέσθαι ἢ καὶ ἐς Ἤλιδα δῖαν , ὅθι κρατέουσιν Ἐπειοί , ἴομεν · ἦ καὶ ἔπειτα κατηφέες ἐσσόμεθ’ αἰεί · 
λώβη γὰρ τάδε γ’ ἐστὶ καὶ ἐσσομένοισι πυθέσθαι , εἰ δὴ μὴ παίδων τε κασιγνήτων τε φονῆας τισόμεθ’ . 
οὐκ ἂν ἐμοί γε μετὰ φρεσὶν ἡδὺ γένοιτο ζωέμεν , ἀλλὰ τάχιστα θανὼν φθιμένοισι μετείην . 
ἀλλ’ ἴομεν , μὴ φθέωσι περαιωθέντες ἐκεῖνοι.” ὣς φάτο δάκρυ χέων , οἶκτος δ’ ἕλε πάντας Ἀχαιούς . 
ἀγχίμολον δέ σφ’ ἦλθε Μέδων καὶ θεῖος ἀοιδὸς ἐκ μεγάρων Ὀδυσῆος , ἐπεί σφεας ὕπνος ἀνῆκεν , ἔσταν δ’ ἐν μέσσοισι · τάφος δ’ ἕλεν ἄνδρα ἕκαστον . 
τοῖσι δὲ καὶ μετέειπε Μέδων πεπνυμένα εἰδώς · 
“κέκλυτε δὴ νῦν μευ , Ἰθακήσιοι · οὐ γὰρ Ὀδυσσεὺς ἀθανάτων ἀέκητι θεῶν τάδ’ ἐμήσατο ἔργα · 
αὐτὸς ἐγὼν εἶδον θεὸν ἄμβροτον , ὅς ῥ’ Ὀδυσῆϊ ἐγγύθεν ἑστήκει καὶ Μέντορι πάντα ἐῴκει . 
ἀθάνατος δὲ θεὸς τοτὲ μὲν προπάροιθ’ Ὀδυσῆος φαίνετο θαρσύνων , τοτὲ δὲ μνηστῆρας ὀρίνων θῦνε κατὰ μέγαρον · τοὶ δ’ ἀγχιστῖνοι ἔπιπτον.” ὣς φάτο , τοὺς δ’ ἄρα πάντας ὑπὸ χλωρὸν δέος ᾕρει . 
τοῖσι δὲ καὶ μετέειπε γέρων ἥρως Ἁλιθέρσης 
Μαστορίδης · ὁ γὰρ οἶος ὅρα πρόσσω καὶ ὀπίσσω · 
ὅ σφιν ἐϋφρονέων ἀγορήσατο καὶ μετέειπε · 
“κέκλυτε δὴ νῦν μευ , Ἰθακήσιοι , ὅττι κεν εἴπω · 
ὑμετέρῃ κακότητι , φίλοι , τάδε ἔργα γένοντο · 
οὐ γὰρ ἐμοὶ πείθεσθ’ , οὐ Μέντορι ποιμένι λαῶν , ὑμετέρους παῖδας καταπαυέμεν ἀφροσυνάων , οἳ μέγα ἔργον ἔρεξαν ἀτασθαλίῃσι κακῇσι , κτήματα κείροντες καὶ ἀτιμάζοντες ἄκοιτιν ἀνδρὸς ἀριστῆος · τὸν δ’ οὐκέτι φάντο νέεσθαι . 
καὶ νῦν ὧδε γένοιτο . 
πίθεσθέ μοι ὡς ἀγορεύω · 
μὴ ἴομεν , μή πού τις ἐπίσπαστον κακὸν εὕρῃ.” ὣς ἔφαθ’ , οἱ δ’ ἄρ’ ἀνήϊξαν μεγάλῳ ἀλαλητῷ ἡμίσεων πλείους · τοὶ δ’ ἀθρόοι αὐτόθι μίμνον · 
οὐ γὰρ σφιν ἅδε μῦθος ἐνὶ φρεσίν , ἀλλ’ Εὐπείθει πείθοντ’ · αἶψα δ’ ἔπειτ’ ἐπὶ τεύχεα ἐσσεύοντο . 
αὐτὰρ ἐπεί ῥ’ ἕσσαντο περὶ χροῒ νώροπα χαλκόν , ἀθρόοι ἠγερέθοντο πρὸ ἄστεος εὐρυχόροιο . 
τοῖσιν δ’ Εὐπείθης ἡγήσατο νηπιέῃσι · 
φῆ δ’ ὅ γε τίσεσθαι παιδὸς φόνον , οὐδ’ ἄρ’ ἔμελλεν ἂψ ἀπονοστήσειν , ἀλλ’ αὐτοῦ πότμον ἐφέψειν . 
αὐτὰρ Ἀθηναίη Ζῆνα Κρονίωνα προσηύδα · 
“ὦ πάτερ ἡμέτερε , Κρονίδη , ὕπατε κρειόντων , εἰπέ μοι εἰρομένῃ , τί νύ τοι νόος ἔνδοθι κεύθει ; 
ἢ προτέρω πόλεμόν τε κακὸν καὶ φύλοπιν αἰνὴν τεύξεις , ἦ φιλότητα μετ’ ἀμφοτέροισι τίθησθα ; ” τὴν δ’ ἀπαμειβόμενος προσέφη νεφεληγερέτα Ζεύς · 
“τέκνον ἐμόν , τί με ταῦτα διείρεαι ἠδὲ μεταλλᾷς ; 
οὐ γὰρ δὴ τοῦτον μὲν ἐβούλευσας νόον αὐτή , ὡς ἦ τοι κείνους Ὀδυσεὺς ἀποτίσεται ἐλθών ; 
ἔρξον ὅπως ἐθέλεις · ἐρέω τέ τοι ὡς ἐπέοικεν . 
ἐπεὶ δὴ μνηστῆρας ἐτίσατο δῖος Ὀδυσσεύς , ὅρκια πιστὰ ταμόντες ὁ μὲν βασιλευέτω αἰεί , ἡμεῖς δ’ αὖ παίδων τε κασιγνήτων τε φόνοιο ἔκλησιν θέωμεν · τοὶ δ’ ἀλλήλους φιλεόντων ὡς τὸ πάρος , πλοῦτος δὲ καὶ εἰρήνη ἅλις ἔστω.” ὣς εἰπὼν ὤτρυνε πάρος μεμαυῖαν Ἀθήνην , βῆ δὲ κατ’ Οὐλύμποιο καρήνων ἀΐξασα . 
οἱ δ’ ἐπεὶ οὖν σίτοιο μελίφρονος ἐξ ἔρον ἕντο , τοῖς δ’ ἄρα μύθων ἦρχε πολύτλας δῖος Ὀδυσσεύς · 
“ἐξελθών τις ἴδοι μὴ δὴ σχεδὸν ὦσι κιόντες.” ὣς ἔφατ’ · ἐκ δ’ υἱὸς Δολίου κίεν , ὡς ἐκέλευεν · 
στῆ δ’ ἄρ’ ἐπ’ οὐδὸν ἰών , τοὺς δὲ σχεδὸν ἔσιδε πάντας · 
αἶψα δ’ Ὀδυσσῆα ἔπεα πτερόεντα προσηύδα · 
“οἵδε δὴ ἐγγὺς ἔασ’ · ἀλλ’ ὁπλιζώμεθα θᾶσσον.” ὣς ἔφαθ’ , οἱ δ’ ὤρνυντο καὶ ἐν τεύχεσσι δύοντο , τέσσαρες ἀμφ’ Ὀδυσῆ’ , ἓξ δ’ υἱεῖς οἱ Δολίοιο · 
ἐν δ’ ἄρα Λαέρτης Δολίος τ’ ἐς τεύχε’ ἔδυνον , καὶ πολιοί περ ἐόντες , ἀναγκαῖοι πολεμισταί . 
αὐτὰρ ἐπεί ῥ’ ἕσσαντο περὶ χροῒ νώροπα χαλκόν , ὤϊξάν ῥα θύρας , ἐκ δ’ ἤϊον , ἄρχε δ’ Ὀδυσσεύς . 
τοῖσι δ’ ἐπ’ ἀγχίμολον θυγάτηρ Διὸς ἦλθεν Ἀθήνη 
Μέντορι εἰδομένη ἠμὲν δέμας ἠδὲ καὶ αὐδήν . 
τὴν μὲν ἰδὼν γήθησε πολύτλας δῖος Ὀδυσσεύς · 
αἶψα δὲ Τηλέμαχον προσεφώνεεν ὃν φίλον υἱόν · 
“Τηλέμαχ’ , ἤδη μὲν τόδε γ’ εἴσεαι αὐτὸς ἐπελθών , ἀνδρῶν μαρναμένων ἵνα τε κρίνονται ἄριστοι , μή τι καταισχύνειν πατέρων γένος , οἳ τὸ πάρος περ ἀλκῇ τ’ ἠνορέῃ τε κεκάσμεθα πᾶσαν ἐπ’ αἶαν.” τὸν δ’ αὖ Τηλέμαχος πεπνυμένος ἀντίον ηὔδα · 
“ὄψεαι , αἴ κ’ ἐθέλῃσθα , πάτερ φίλε , τῷδ’ ἐπὶ θυμῷ οὔ τι καταισχύνοντα τεὸν γένος , ὡς ἀγορεύεις.” ὣς φάτο , Λαέρτης δ’ ἐχάρη καὶ μῦθον ἔειπε · 
“τίς νύ μοι ἡμέρη ἥδε , θεοὶ φίλοι ; 
ἦ μάλα χαίρω · 
υἱός θ’ υἱωνός τ’ ἀρετῆς πέρι δῆριν ἔχουσιν.” τὸν δὲ παρισταμένη προσέφη γλαυκῶπις Ἀθήνη · 
“ὦ Ἀρκεισιάδη , πάντων πολὺ φίλταθ’ ἑταίρων , εὐξάμενος κούρῃ γλαυκώπιδι καὶ Διὶ πατρί , αἶψα μαλ’ ἀμπεπαλὼν προΐει δολιχόσκιον ἔγχος.” ὣς φάτο , καί ῥ’ ἔμπνευσε μένος μέγα Παλλὰς Ἀθήνη εὐξάμενος δ’ ἄρ’ ἔπειτα Διὸς κούρῃ μεγάλοιο , αἶψα μάλ’ ἀμπεπαλὼν προΐει δολιχόσκιον ἔγχος , καὶ βάλεν Εὐπείθεα κόρυθος διὰ χαλκοπαρῄου . 
ἡ δ’ οὐκ ἔγχος ἔρυτο , διαπρὸ δὲ εἴσατο χαλκός , δούπησεν δὲ πεσών , ἀράβησε δὲ τεύχε’ ἐπ’ αὐτῷ . 
ἐν δ’ ἔπεσον προμάχοις Ὀδυσεὺς καὶ φαίδιμος υἱός , τύπτον δὲ ξίφεσίν τε καὶ ἔγχεσιν ἀμφιγύοισι . 
καί νύ κε δὴ πάντας ὄλεσαν καὶ ἔθηκαν ἀνόστους , εἰ μὴ Ἀθηναίη , κούρη Διὸς αἰγιόχοιο , ἤϋσεν φωνῇ , κατὰ ἔσχεθε λαὸν ἅπαντα . 
“ἴσχεσθε πτολέμου , Ἰθακήσιοι , ἀργαλέοιο , ὥς κεν ἀναιμωτί γε διακρινθῆτε τάχιστα.” ὣς φάτ’ Ἀθηναίη , τοὺς δὲ χλωρὸν δέος εἷλεν · 
τῶν δ’ ἄρα δεισάντων ἐκ χειρῶν ἔπτατο τεύχεα , πάντα δ’ ἐπὶ χθονὶ πῖπτε , θεᾶς ὄπα φωνησάσης · 
πρὸς δὲ πόλιν τρωπῶντο λιλαιόμενοι βιότοιο . 
σμερδαλέον δ’ ἐβόησε πολύτλας δῖος Ὀδυσσεύς , οἴμησεν δὲ ἀλεὶς ὥς τ’ αἰετὸς ὑψιπετήεις . 
καὶ τότε δὴ Κρονίδης ἀφίει ψολόεντα κεραυνόν , κὰδ δ’ ἔπεσε πρόσθε γλαυκώπιδος ὀβριμοπάτρης . 
δὴ τότ’ Ὀδυσσῆα προσέφη γλαυκῶπις Ἀθήνη · 
“διογενὲς Λαερτιάδη , πολυμήχαν’ Ὀδυσσεῦ , ἴσχεο , παῦε δὲ νεῖκος ὁμοιΐου πολέμοιο , μή πως τοι Κρονίδης κεχολώσεται εὐρύοπα Ζεύς.” ὣς φάτ’ Ἀθηναίη , ὁ δ’ ἐπείθετο , χαῖρε δὲ θυμῷ . 
ὅρκια δ’ αὖ κατόπισθε μετ’ ἀμφοτέροισιν ἔθηκεν 
Παλλὰς Ἀθηναίη , κούρη Διὸς αἰγιόχοιο , 
Μέντορι εἰδομένη ἠμὲν δέμας ἠδὲ καὶ αὐδήν .
