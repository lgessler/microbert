Κατὰ Μειδίου περὶ τοῦ Κονδύλου τὴν μὲν ἀσέλγειαν , ὦ ἄνδρες δικασταί , καὶ τὴν ὕβριν , ᾗ πρὸς ἅπαντας ἀεὶ χρῆται Μειδίας , οὐδέν’ οὔθ’ ὑμῶν οὔτε τῶν ἄλλων πολιτῶν ἀγνοεῖν οἴομαι . 
ἐγὼ δ’ , ὅπερ ἂν καὶ ὑμῶν ἕκαστος ὑβρισθεὶς προείλετο πρᾶξαι , τοῦτο καὶ αὐτὸς ἐποίησα , καὶ προὐβαλόμην ἀδικεῖν τοῦτον περὶ τὴν ἑορτήν , οὐ μόνον πληγὰς ὑπ’ αὐτοῦ λαβὼν τοῖς Διονυσίοις , ἀλλὰ καὶ ἄλλα πολλὰ καὶ βίαια παθὼν παρὰ πᾶσαν τὴν χορηγίαν . 
ἐπειδὴ δὲ καλῶς καὶ τὰ δίκαια ποιῶν ὁ δῆμος ἅπας οὕτως ὠργίσθη καὶ παρωξύνθη καὶ σφόδρ’ ἐσπούδασεν ἐφ’ οἷς ἠδικημένῳ μοι συνῄδει , ὥστε πάντα ποιοῦντος τούτου καί τινων ἄλλων ὑπὲρ αὐτοῦ , οὐκ ἐπείσθη οὐδ’ ἀπέβλεψεν εἰς τὰς οὐσίας τὰς τούτων οὐδὲ τὰς ὑποσχέσεις , ἀλλὰ μιᾷ γνώμῃ κατεχειροτόνησεν αὐτοῦ , πολλοί μοι προσιόντες , ὦ ἄνδρες δικασταί , καὶ τῶν ἐν τῷ δικαστηρίῳ νῦν ὄντων ὑμῶν καὶ τῶν ἄλλων πολιτῶν ἠξίουν καὶ παρεκελεύοντ’ ἐπεξελθεῖν καὶ παραδοῦναι τοῦτον εἰς ὑμᾶς , ὡς μὲν ἐμοὶ δοκεῖ , δῑ ἀμφότερ’ , ὦ ἄνδρες Ἀθηναῖοι , νὴ τοὺς θεούς , καὶ δεινὰ πεπονθέναι νομίζοντες ἐμὲ καὶ δίκην ἅμα βουλόμενοι λαβεῖν ὧν ἐπὶ τῶν ἄλλων ἐτεθέαντο θρασὺν ὄντα καὶ βδελυρὸν καὶ οὐδὲ καθεκτὸν ἔτι . 
οὕτω δὲ τούτων ἐχόντων , ὅσα μὲν παρ’ ἐμοῦ προσῆκε φυλαχθῆναι , πάντα δικαίως ὑμῖν τετήρηται , καὶ κατηγορήσων , ἐπειδή τις εἰσάγει , πάρειμι , ὡς ὁρᾶτε , πολλὰ μέν , ὦ ἄνδρες Ἀθηναῖοι , χρήματα , ἐξόν μοι λαβεῖν ὥστε μὴ κατηγορεῖν , οὐ λαβών , πολλὰς δὲ δεήσεις καὶ χάριτας καὶ νὴ Δί’ ἀπειλὰς ὑπομείνας . 
ἃ δ’ ἐν ὑμῖν μετὰ ταῦτ’ ἔσθ’ ὑπόλοιπα , ὅσῳ πλείοσιν οὗτος ἠνώχληκε καὶ παρήγγελκεν (ἑώρων γὰρ αὐτὸν ἄρτι πρὸ τῶν δικαστηρίων οἷ’ ἐποίεἰ , τοσούτῳ μᾶλλον ἐλπίζω τὸ δίκαιον ἕξειν . 
οὐ γὰρ ἂν καταγνοίην ὑμῶν οὐδενὸς οὔθ’ ὡς περὶ ὧν πρὸς ἔμ’ ἐσπουδάσατ’ αὐτοί , τούτων ἀμελήσετε , οὔθ’ ὡς , ἵνα Μειδίας ἀδεῶς τὸ λοιπὸν ὑβρίζῃ , ψηφιεῖταί τις ὑμῶν ὀμωμοκὼς ἄλλο τι πλὴν ὅ τι ἂν δίκαιον ἡγῆται . 
εἰ μὲν οὖν , ὦ ἄνδρες Ἀθηναῖοι , παρανόμων ἢ παραπρεσβείας ἤ τινος ἄλλης αἰτίας ἔμελλον αὐτοῦ κατηγορεῖν τοιαύτης , οὐδὲν ἂν ὑμῶν ἠξίουν δεῖσθαι , νομίζων τῷ μὲν κατηγόρῳ περὶ τῶν τοιούτων προσήκειν ἐλέγχειν μόνον , τῷ δὲ φεύγοντι καὶ παραιτεῖσθαι . 
ἐπειδὴ δὲ τούς τε κριτὰς διαφθείραντος τούτου καὶ διὰ τοῦτο τῆς φυλῆς ἀδίκως ἀφαιρεθείσης τὸν τρίποδα , καὶ αὐτὸς πληγὰς εἰληφὼς καὶ ὑβρισμένος οἷ’ οὐκ οἶδ’ εἴ τις ἄλλος πώποτε χορηγὸς ὑβρίσθη , ἣν ὑπὲρ τούτων ἀγανακτήσας καὶ συνοργισθεὶς καταχειροτονίαν ὁ δῆμος ἐποιήσατο , ταύτην εἰσέρχομαι , οὐκ ὀκνήσω καὶ δεῖσθαι . 
εἰ γὰρ οἷόν τε τοῦτ’ εἰπεῖν , ἐγὼ νῦν φεύγω , εἴπερ ὑβρισθέντα μηδεμιᾶς δίκης τυχεῖν ἐστί τις συμφορά . 
δέομαι οὖν ὑμῶν ἁπάντων , ὦ ἄνδρες δικασταί , καὶ ἱκετεύω , πρῶτον μὲν εὐνοϊκῶς ἀκοῦσαί μου λέγοντος , ἔπειτ’ , ἐὰν ἐπιδείξω Μειδίαν τουτονὶ μὴ μόνον εἰς ἐμὲ ἀλλὰ καὶ εἰς ὑμᾶς καὶ εἰς τοὺς νόμους καὶ εἰς τοὺς ἄλλους ἅπαντας ὑβρικότα , βοηθῆσαι καὶ ἐμοὶ καὶ ὑμῖν αὐτοῖς . 
καὶ γὰρ οὕτω πως ἔχει , ὦ ἄνδρες Ἀθηναῖοι · ὕβρισμαι μὲν ἐγὼ καὶ προπεπηλάκισται τὸ σῶμα τοὐμὸν τότε , ἀγωνιεῖται δὲ καὶ κριθήσεται τὸ πρᾶγμα νυνί , πότερον ἐξεῖναι δεῖ τὰ τοιαῦτα ποιεῖν καὶ εἰς τὸν τυχόνθ’ ὑμῶν ἀδεῶς ὑβρίζειν ἢ μή . 
εἴ τις οὖν ὑμῶν ἄρα καὶ τὸν ἔμπροσθεν χρόνον τῶν ἰδίων τινὸς εἵνεκα γίγνεσθαι τὸν ἀγῶνα τόνδ’ ὑπελάμβανεν , ἐνθυμηθεὶς νῦν ὅτι δημοσίᾳ συμφέρει μηδενὶ μηδὲν ἐξεῖναι τοιοῦτο ποιεῖν , ὡς ὑπὲρ κοινοῦ τοῦ πράγματος ὄντος καὶ προσέχων ἀκουσάτω , καὶ τὰ φαινόμεν’ αὑτῷ δικαιότερ’ εἶναι , ταῦτα ψηφισάσθω . 
ἀναγνώσεται δὲ πρῶτον μὲν ὑμῖν τὸν νόμον καθ’ ὃν εἰσὶν αἱ προβολαί · μετὰ δὲ ταῦτα καὶ περὶ τῶν ἄλλων πειράσομαι διδάσκειν . 
Λέγε τὸν νόμον.Νόμος[Τοὺς πρυτάνεις ποιεῖν ἐκκλησίαν ἐν Διονύσου τῇ ὑστεραίᾳ τῶν Πανδίων . 
ἐν δὲ ταύτῃ χρηματίζειν πρῶτον μὲν περὶ ἱερῶν , ἔπειτα τὰς προβολὰς παραδιδότωσαν τὰς γεγενημένας ἕνεκα τῆς πομπῆς ἢ τῶν ἀγώνων τῶν ἐν τοῖς Διονυσίοις , ὅσαι ἂν μὴ ἐκτετισμέναι ὦσιν.] ὁ μὲν νόμος οὗτός ἐστιν , ὦ ἄνδρες Ἀθηναῖοι , καθ’ ὃν αἱ προβολαὶ γίγνονται , λέγων , ὥσπερ ἠκούσατε , ποιεῖν τὴν ἐκκλησίαν ἐν Διονύσου μετὰ τὰ Πάνδια , ἐν δὲ ταύτῃ ἐπειδὰν χρηματίσωσιν οἱ πρόεδροι περὶ ὧν διῴκηκεν ὁ ἄρχων , χρηματίζειν καὶ περὶ ὧν ἄν τις ἠδικηκὼς ᾖ περὶ τὴν ἑορτὴν ἢ παρανενομηκώς , καλῶς , ὦ ἄνδρες Ἀθηναῖοι , καὶ συμφερόντως ἔχων ὁ νόμος , ὡς τὸ πρᾶγμ’ αὐτὸ μαρτυρεῖ . 
ὅπου γὰρ ἐπόντος τοῦ φόβου τούτου φαίνονταί τινες οὐδὲν ἧττον ὑβρισταί , τί χρὴ τοὺς τοιούτους προσδοκᾶν ἂν ποιεῖν , εἰ μηδεὶς ἐπῆν ἀγὼν μηδὲ κίνδυνος ; 
βούλομαι τοίνυν ὑμῖν καὶ τὸν ἑξῆς ἀναγνῶναι νόμον τούτῳ · καὶ γὰρ ἐκ τούτου φανερὰ πᾶσιν ὑμῖν ἥ τε τῶν ἄλλων ὑμῶν εὐλάβεια γενήσεται καὶ τὸ τούτου θράσος . 
Λέγε τὸν νόμον.Νόμος[Εὐήγορος εἶπεν · ὅταν ἡ πομπὴ ᾖ τῷ Διονύσῳ ἐν Πειραιεῖ καὶ οἱ κωμῳδοὶ καὶ οἱ τραγῳδοί , καὶ <ἡ> 
ἐπὶ Ληναίῳ πομπὴ καὶ οἱ τραγῳδοὶ καὶ οἱ κωμῳδοί , καὶ τοῖς ἐν ἄστει Διονυσίοις ἡ πομπὴ καὶ οἱ παῖδες καὶ ὁ κῶμος καὶ οἱ κωμῳδοὶ καὶ οἱ τραγῳδοί , καὶ Θαργηλίων τῇ πομπῇ καὶ τῷ ἀγῶνι , μὴ ἐξεῖναι μήτε ἐνεχυράσαι μήτε λαμβάνειν ἕτερον ἑτέρου , μηδὲ τῶν ὑπερημέρων , ἐν ταύταις ταῖς ἡμέραις . 
ἐὰν δέ τις τούτων τι παραβαίνῃ , ὑπόδικος ἔστω τῷ παθόντι , καὶ προβολαὶ αὐτοῦ ἔστωσαν ἐν τῇ ἐκκλησίᾳ τῇ ἐν Διονύσου ὡς ἀδικοῦντος , καθὰ περὶ τῶν ἄλλων τῶν ἀδικούντων γέγραπται.] ἐνθυμεῖσθ’ , ὦ ἄνδρες δικασταί , ὅτι ἐν τῷ προτέρῳ νόμῳ κατὰ τῶν περὶ τὴν ἑορτὴν ἀδικούντων οὔσης τῆς προβολῆς , ἐν τούτῳ καὶ κατὰ τῶν τοὺς ὑπερημέρους εἰσπραττόντων ἢ καὶ ἄλλ’ ὁτιοῦν τινὸς λαμβανόντων ἢ βιαζομένων ἐποιήσατε τὰς προβολάς . 
οὐ γὰρ ὅπως τὸ σῶμ’ ὑβρίζεσθαί τινος ἐν ταύταις ταῖς ἡμέραις , ἢ τὴν παρασκευὴν ἣν ἂν ἐκ τῶν ἰδίων πορίσαιτό τις εἰς λῃτουργίαν , ᾤεσθε χρῆναι , ἀλλὰ καὶ τὰ δίκῃ καὶ ψήφῳ τῶν ἑλόντων γιγνόμενα τῶν ἑαλωκότων καὶ κεκτημένων ἐξ ἀρχῆς τὴν γοῦν ἑορτὴν ἀπεδώκατ’ εἶναι . 
ὑμεῖς μὲν τοίνυν , ὦ ἄνδρες Ἀθηναῖοι , πάντες εἰς τοσοῦτον ἀφῖχθε φιλανθρωπίας καὶ εὐσεβείας ὥστε καὶ τῶν πρότερον γεγενημένων ἀδικημάτων τὸ λαμβάνειν δίκην ἐπέσχετε ταύτας τὰς ἡμέρας · Μειδίας δ’ ἐν αὐταῖς ταύταις ταῖς ἡμέραις ἄξια τοῦ δοῦναι τὴν ἐσχάτην δίκην ποιῶν δειχθήσεται . 
βούλομαι δ’ ἕκαστον ἀπ’ ἀρχῆς ὧν πέπονθ’ ἐπιδείξας καὶ περὶ τῶν πληγῶν εἰπεῖν ἃς τὸ τελευταῖον προσενέτεινέ μοι · ἓν γὰρ οὐδέν ἐστιν ἐφ’ ᾧ τῶν πεπραγμένων οὐ δίκαιος ὢν ἀπολωλέναι φανήσεται . 
ἐπειδὴ γὰρ οὐ καθεστηκότος χορηγοῦ τῇ Πανδιονίδι φυλῇ , τρίτον ἔτος τουτί , παρούσης δὲ τῆς ἐκκλησίας ἐν ᾗ τὸν ἄρχοντ’ ἐπικληροῦν ὁ νόμος τοῖς χοροῖς τοὺς αὐλητὰς κελεύει , λόγων καὶ λοιδορίας γιγνομένης , καὶ κατηγοροῦντος τοῦ μὲν ἄρχοντος τῶν ἐπιμελητῶν τῆς φυλῆς , τῶν δ’ ἐπιμελητῶν τοῦ ἄρχοντος , παρελθὼν ὑπεσχόμην ἐγὼ χορηγήσειν ἐθελοντής , καὶ κληρουμένων πρῶτος αἱρεῖσθαι τὸν αὐλητὴν ἔλαχον , ὑμεῖς μέν , ὦ ἄνδρες Ἀθηναῖοι , πάντες ἀμφότερ’ ὡς οἷόν τε μάλιστ’ ἀπεδέξασθε , τήν τ’ ἐπαγγελίαν τὴν ἐμὴν καὶ τὸ συμβὰν ἀπὸ τῆς τύχης , καὶ θόρυβον καὶ κρότον τοιοῦτον ὡς ἂν ἐπαινοῦντές τε καὶ συνησθέντες ἐποιήσατε , Μειδίας δ’ οὑτοσὶ μόνος τῶν πάντων , ὡς ἔοικεν , ἠχθέσθη , καὶ παρηκολούθησε παρ’ ὅλην τὴν λῃτουργίαν ἐπηρεάζων μοι συνεχῶς καὶ μικρὰ καὶ μείζω . 
ὅσα μὲν οὖν τοὺς χορευτὰς ἐναντιούμενος ἡμῖν ἀφεθῆναι τῆς στρατείας ἠνώχλησεν , ἢ προβαλλόμενος καὶ κελεύων ἑαυτὸν εἰς Διονύσια χειροτονεῖν ἐπιμελητήν , ἢ τἄλλα πάνθ’ ὅσα τοιαῦτα , ἐάσω · οὐ γὰρ ἀγνοῶ τοῦθ’ ὅτι τῷ μὲν ἐπηρεαζομένῳ τότ’ ἐμοὶ καὶ ὑβριζομένῳ τὴν αὐτὴν ὀργὴν ἕκαστον τούτων ἥνπερ ἄλλ’ ὁτιοῦν τῶν δεινοτάτων παρίστη , ὑμῖν δὲ τοῖς ἄλλοις , ἔξω τοῦ πράγματος οὖσιν , οὐκ ἂν ἴσως ἄξια ταῦτα καθ’ αὕτ’ ἀγῶνος φανείη · ἀλλ’ ἃ πάντες ὁμοίως ἀγανακτήσετε , ταῦτ’ ἐρῶ . 
ἔστι δ’ ὑπερβολὴ τῶν μετὰ ταῦτα , ἃ μέλλω λέγειν , καὶ οὐδ’ ἂν ἐπεχείρησ’ ἔγωγε κατηγορεῖν αὐτοῦ νῦν , εἰ μὴ καὶ τότ’ ἐν τῷ δήμῳ παραχρῆμ’ ἐξήλεγξα . 
τὴν γὰρ ἐσθῆτα τὴν ἱεράν (ἱερὰν γὰρ ἔγωγε νομίζω πᾶσαν ὅσην ἄν τις εἵνεκα τῆς ἑορτῆς παρασκευάσηται , τέως ἂν χρησθᾖ 
καὶ τοὺς στεφάνους τοὺς χρυσοῦς , οὓς ἐποιησάμην ἐγὼ κόσμον τῷ χορῷ , ἐπεβούλευσεν , ὦ ἄνδρες Ἀθηναῖοι , διαφθεῖραί μοι νύκτωρ ἐλθὼν ἐπὶ τὴν οἰκίαν τὴν τοῦ χρυσοχόου . 
καὶ διέφθειρεν , οὐ μέντοι πᾶσάν γε · οὐ γὰρ ἐδυνήθη . 
καίτοι τοῦτό γ’ οὐδεὶς πώποτ’ οὐδένα φησὶν ἀκηκοέναι τολμήσαντ’ οὐδὲ ποιήσαντ’ ἐν τῇ πόλει . 
οὐκ ἀπέχρησε δ’ αὐτῷ τοῦτο , ἀλλὰ καὶ τὸν διδάσκαλον , ὦ ἄνδρες Ἀθηναῖοι , διέφθειρέ μου τοῦ χοροῦ · καὶ εἰ μὴ Τηλεφάνης ὁ αὐλητὴς ἀνδρῶν βέλτιστος περὶ ἐμὲ τότ’ ἐγένετο , καὶ τὸ πρᾶγμ’ αἰσθόμενος τὸν ἄνθρωπον ἀπελάσας αὐτὸς συγκροτεῖν καὶ διδάσκειν ᾤετο δεῖν τὸν χορόν , οὐδ’ ἂν ἠγωνισάμεθ’ , ὦ ἄνδρες Ἀθηναῖοι , ἀλλ’ ἀδίδακτος ἂν εἰσῆλθεν ὁ χορὸς καὶ πράγματ’ αἴσχιστ’ ἂν ἐπάθομεν . 
καὶ οὐδ’ ἐνταῦθ’ ἔστη τῆς ὕβρεως , ἀλλὰ τοσοῦτον αὐτῷ περιῆν ὥστε τὸν ἐστεφανωμένον ἄρχοντα διέφθειρεν , τοὺς χορηγοὺς συνῆγεν ἐπ’ ἐμέ , βοῶν , ἀπειλῶν , ὀμνύουσι παρεστηκὼς τοῖς κριταῖς , τὰ παρασκήνια φράττων , προσηλῶν , ἰδιώτης ὢν τὰ δημόσια , κακὰ καὶ πράγματ’ ἀμύθητά μοι παρέχων διετέλεσεν . 
καὶ τούτων , ὅσα γ’ ἐν τῷ δήμῳ γέγον’ ἢ πρὸς τοῖς κριταῖς ἐν τῷ θεάτρῳ , ὑμεῖς ἐστέ μοι μάρτυρες πάντες , ἄνδρες δικασταί . 
καίτοι τῶν λόγων τούτους χρὴ δικαιοτάτους ἡγεῖσθαι , οὓς ἂν οἱ καθήμενοι τῷ λέγοντι μαρτυρῶσιν ἀληθεῖς εἶναι . 
προδιαφθείρας τοίνυν τοὺς κριτὰς τῷ ἀγῶνι τῶν ἀνδρῶν , δύο ταῦθ’ ὡσπερεὶ κεφάλαῑ ἐφ’ ἅπασι τοῖς ἑαυτῷ νενεανιευμένοις ἐπέθηκεν , ἐμοῦ μὲν ὕβρισεν τὸ σῶμα , τῇ φυλῇ δὲ κρατούσῃ τὸν ἀγῶν’ αἰτιώτατος τοῦ μὴ νικῆσαι κατέστη . 
τὰ μὲν οὖν εἰς ἐμὲ καὶ τοὺς φυλέτας ἠσελγημένα καὶ περὶ τὴν ἑορτὴν ἀδικήματα τούτῳ πεπραγμένα , ἐφ’ οἷς αὐτὸν προὐβαλόμην , ταῦτ’ ἔστιν , ὦ ἄνδρες Ἀθηναῖοι , καὶ πόλλ’ ἕτερα , ὧν ὅσ’ ἂν οἷός τ’ ὦ διέξειμι πρὸς ὑμᾶς αὐτίκα δὴ μάλα . 
ἔχω δὲ λέγειν καὶ πονηρίας ἑτέρας παμπληθεῖς αὐτοῦ καὶ ὕβρεις εἰς πολλοὺς ὑμῶν καὶ τολμήματα τοῦ μιαροῦ τούτου πολλὰ καὶ δεινά , ἐφ’ οἷς τῶν πεπονθότων οἱ μέν , ὦ ἄνδρες δικασταί , καταδείσαντες τοῦτον καὶ τὸ τούτου θράσος καὶ τοὺς περὶ αὐτὸν ἑταίρους καὶ πλοῦτον καὶ τἄλλ’ ὅσα δὴ πρόσεστι τούτῳ , ἡσυχίαν ἔσχον , οἱ δ’ ἐπιχειρήσαντες δίκην λαμβάνειν οὐκ ἐδυνήθησαν , εἰσὶ δ’ οἳ διελύσαντο , ἴσως λυσιτελεῖν ἡγούμενοι . 
τὴν μὲν οὖν ὑπὲρ αὑτῶν δίκην ἔχουσιν οἵ γε πεισθέντες · τῆς δ’ ὑπὲρ τῶν νόμων , οὓς παραβὰς οὗτος κἀκείνους ἠδίκει καὶ νῦν ἐμὲ καὶ πάντας τοὺς ἄλλους , ὑμεῖς ἐστὲ κληρονόμοι . 
πάντων οὖν ἁθρόων ἓν τίμημα ποιήσασθε , ὅ τι ἂν δίκαιον ἡγῆσθε . 
ἐξελέγξω δὲ πρῶτον μὲν ὅσ’ αὐτὸς ὑβρίσθην , ἔπειθ’ ὅσ’ ὑμεῖς · μετὰ ταῦτα δὲ καὶ τὸν ἄλλον , ὦ ἄνδρες Ἀθηναῖοι , βίον αὐτοῦ πάντ’ ἐξετάσω , καὶ δείξω πολλῶν θανάτων , οὐχ ἑνὸς ὄντ’ ἄξιον . 
Λέγε μοι τὴν τοῦ χρυσοχόου πρώτην λαβὼν μαρτυρίαν . 
Μαρτυρία[Παμμένης Παμμένους Ἑρχιεὺς ἔχω χρυσοχοεῖον ἐν τῇ ἀγορᾷ , ἐν ᾧ καταγίγνομαι καὶ ἐργάζομαι τὴν χρυσοχοϊκὴν τέχνην . 
ἐκδόντος δέ μοι Δημοσθένους , ᾧ μαρτυρῶ , στέφανον χρυσοῦν ὥστε κατασκευάσαι καὶ ἱμάτιον διάχρυσον ποιῆσαι , ὅπως πομπεύσαι ἐν αὐτοῖς τὴν τοῦ Διονύσου πομπήν , καὶ ἐμοῦ συντελέσαντος αὐτὰ καὶ ἔχοντος παρ’ ἐμαυτῷ ἕτοιμα , εἰσπηδήσας πρός με νύκτωρ Μειδίας ὁ κρινόμενος ὑπὸ Δημοσθένους , ἔχων μεθ’ ἑαυτοῦ καὶ ἄλλους , ἐπεχείρησε διαφθείρειν τὸν στέφανον καὶ τὸ ἱμάτιον , καὶ τινὰ μὲν αὐτῶν ἐλυμήνατο , οὐ μέντοι πάντα γε ἠδυνήθη διὰ τὸ ἐπιφανέντα με κωλῦσαι.] πολλὰ μὲν τοίνυν , ὦ ἄνδρες Ἀθηναῖοι , καὶ περὶ ὧν τοὺς ἄλλους ἠδίκηκεν ἔχω λέγειν , ὥσπερ εἶπον ἐν ἀρχῇ τοῦ λόγου , καὶ συνείλοχ’ ὕβρεις αὐτοῦ καὶ ἀτιμίας τοσαύτας ὅσας ἀκούσεσθ’ αὐτίκα δὴ μάλα . 
ἦν δ’ ἡ συλλογὴ ῥᾳδία · αὐτοὶ γὰρ οἱ πεπονθότες προσῇσάν μοι . 
βούλομαι δὲ πρὸ τούτων εἰπεῖν οἷς ἐπιχειρήσειν αὐτὸν ἀκήκο’ ἐξαπατᾶν ὑμᾶς · τοὺς γὰρ ὑπὲρ τούτων λόγους ἐμοὶ μὲν ἀναγκαιοτάτους προειπεῖν ἡγοῦμαι , ὑμῖν δὲ χρησιμωτάτους ἀκοῦσαι . 
διὰ τί ; 
ὅτι τοῦ δικαίαν καὶ εὔορκον θέσθαι τὴν ψῆφον ὁ κωλύσας ἐξαπατηθῆναι λόγος ὑμᾶς οὗτος αἴτιος ἔσται . 
πολὺ δὴ μάλιστα πάντων τούτῳ τῷ λόγῳ προσέχειν ὑμᾶς δεῖ , καὶ μνημονεῦσαι τοῦτον , καὶ πρὸς ἕκαστον ἀπαντᾶν , ὅταν οὗτος λέγῃ . 
ἔστι δὲ πρῶτον μὲν ἐκεῖν’ οὐκ ἄδηλος ἐρῶν , ἐξ ὧν ἰδίᾳ πρός τινας αὐτὸς διεξιὼν ἀπηγγέλλετό μοι , ὡς εἴπερ ἀληθῶς ἐπεπόνθειν ταῦθ’ ἃ λέγω , δίκας ἰδίας μοι προσῆκεν αὐτῷ λαχεῖν , τῶν μὲν ἱματίων καὶ τῶν χρυσῶν στεφάνων τῆς διαφθορᾶς καὶ τῆς περὶ τὸν χορὸν πάσης ἐπηρείας , βλάβης , ὧς δ’ εἰς τὸ σῶμ’ ὑβρίσθαι φημί , ὕβρεως , οὐ μὰ Δί’ οὐχὶ δημοσίᾳ κρίνειν αὐτὸν καὶ τίμημ’ ἐπάγειν ὅ τι χρὴ παθεῖν ἢ ἀποτεῖσαι . 
ἐγὼ δ’ ἓν μὲν ἐκεῖν’ εὖ οἶδα , καὶ ὑμᾶς δ’ εἰδέναι χρή , ὅτι εἰ μὴ προὐβαλόμην αὐτόν , ἀλλ’ ἐδικαζόμην , οὑναντίος ἧκεν ἂν εὐθύς μοι λόγος , ὡς εἴπερ ἦν τι τούτων ἀληθές , προβάλλεσθαί μ’ ἔδει καὶ παρ’ αὐτὰ τἀδικήματα τὴν τιμωρίαν ποιεῖσθαι · ὅ τε γὰρ χορὸς ἦν τῆς πόλεως , ἥ τ’ ἐσθὴς τῆς ἑορτῆς εἵνεκα πᾶσα παρεσκευάζετο , ἐγώ θ’ ὁ πεπονθὼς ταῦτα χορηγὸς ἦν · τίς ἂν οὖν ἑτέραν εἵλετο τιμωρίαν ἢ τὴν ἐκ τοῦ νόμου κατὰ τῶν περὶ τὴν ἑορτὴν ἀδικούντων οὖσαν ; 
ταῦτ’ εὖ οἶδ’ ὅτι πάντ’ ἂν ἔλεγεν οὗτος τότε . 
φεύγοντος μὲν γάρ , οἶμαι , καὶ ἠδικηκότος ἐστὶ τὸ τὸν παρόντα τρόπον τοῦ δοῦναι δίκην διακρουόμενον τὸν οὐκ ὄνθ’ ὡς ἔδει γενέσθαι λέγειν , δικαστῶν δέ γε σωφρόνων τούτοις τε μὴ προσέχειν καὶ ὃν ἂν λάβωσιν ἀσελγαίνοντα κολάζειν . 
μὴ δὴ τοῦτο λέγειν αὐτὸν ἐᾶτε , ὅτι καὶ δίκας ἰδίας δίδωσ’ ὁ νόμος μοι καὶ γραφὴν ὕβρεως · δίδωσι γάρ · ἀλλ’ ὡς οὐ πεποίηκεν ἃ κατηγόρηκα , ἢ πεποιηκὼς οὐ περὶ τὴν ἑορτὴν ἀδικεῖ , τοῦτο δεικνύτω · τοῦτο γὰρ αὐτὸν ἐγὼ προὐβαλόμην , καὶ περὶ τούτου τὴν ψῆφον οἴσετε νῦν ὑμεῖς . 
εἰ δ’ ἐγὼ τὴν ἐπὶ τῶν ἰδίων δικῶν πλεονεξίαν ἀφεὶς τῇ πόλει παραχωρῶ τῆς τιμωρίας , καὶ τοῦτον εἱλόμην τὸν ἀγῶν’ ἀφ’ οὗ μηδὲν ἔστι λῆμμα λαβεῖν ἐμοί , χάριν , οὐ βλάβην δήπου τοῦτ’ ἂν εἰκότως ἐνέγκοι μοι παρ’ ὑμῶν . 
οἶδα τοίνυν ὅτι καὶ τούτῳ πολλῷ χρήσεται τῷ λόγῳ ‘μή με Δημοσθένει παραδῶτε , μηδὲ διὰ Δημοσθένην μ’ ἀνέλητε . 
ὅτι τούτῳ πολεμῶ , διὰ τοῦτό μ’ ἀναιρήσετε ; ’ 
τὰ τοιαῦτα πολλάκις οἶδ’ ὅτι φθέγξεται , βουλόμενος φθόνον τιν’ ἐμοὶ διὰ τούτων τῶν λόγων συνάγειν . 
ἔχει δ’ οὐχ οὕτω ταῦτα , οὐδ’ ἐγγύς . 
οὐδένα γὰρ τῶν ἀδικούντων ὑμεῖς οὐδενὶ τῶν κατηγόρων ἐκδίδοτε · οὐδὲ γὰρ ἐπειδὰν ἀδικηθῇ τις , ὡς ἂν ἕκαστος ὑμᾶς ὁ παθὼν πείσῃ , ποιεῖσθε τὴν τιμωρίαν , ἀλλὰ τοὐναντίον νόμους ἔθεσθε πρὸ τῶν ἀδικημάτων , ἐπ’ ἀδήλοις μὲν τοῖς ἀδικήσουσιν , ἀδήλοις δὲ τοῖς ἀδικησομένοις . 
οὗτοι δὲ τί ποιοῦσιν οἱ νόμοι ; 
πᾶσιν ὑπισχνοῦνται τοῖς ἐν τῇ πόλει , δίκην , ἂν ἀδικηθῇ τις , ἔσεσθαι δῑ αὐτῶν λαβεῖν . 
ὅταν τοίνυν τῶν παραβαινόντων τινὰ τοὺς νόμους κολάζητε , οὐ τοῖς κατηγόροις τοῦτον ἐκδίδοτε , ἀλλὰ τοὺς νόμους ὑμῖν αὐτοῖς βεβαιοῦτε . 
ἀλλὰ μὴν πρός γε τὸ τοιοῦτον , ὅτι ‘Δημοσθένησ’ 
φησὶν ‘ὕβρισται , ’ 
δίκαιος καὶ κοινὸς καὶ ὑπὲρ ἁπάντων ἔσθ’ ὁ λόγος . 
οὐ γὰρ εἰς Δημοσθένην ὄντα μ’ ἠσέλγαινε μόνον ταύτην τὴν ἡμέραν , ἀλλὰ καὶ εἰς χορηγὸν ὑμέτερον · τοῦτο δ’ ὅσον δύναται γνοίητ’ ἂν ἐκ τωνδί . 
ἴστε δήπου τοῦθ’ ὅτι τῶν θεσμοθετῶν τούτων οὐδενὶ θεσμοθέτης ἔστ’ ὄνομα , ἀλλ’ ὁτιδήποθ’ ἑκάστῳ . 
ἂν μὲν τοίνυν ἰδιώτην ὄντα τιν’ αὐτῶν ὑβρίσῃ τις ἢ κακῶς εἴπῃ , γραφὴν ὕβρεως καὶ δίκην κακηγορίας ἰδίαν φεύξεται , ἐὰν δὲ θεσμοθέτην , ἄτιμος ἔσται καθάπαξ . 
διὰ τί ; 
ὅτι τοὺς νόμους ἤδη ὁ τοῦτο ποιῶν προσυβρίζει καὶ τὸν ὑμέτερον κοινὸν στέφανον καὶ τὸ τῆς πόλεως ὄνομα · ὁ γὰρ θεσμοθέτης οὐδενὸς ἀνθρώπων ἔστ’ ὄνομα , ἀλλὰ τῆς πόλεως . 
καὶ πάλιν γε τὸν ἄρχοντα , ταὐτὸ τοῦτο , ἐὰν μὲν ἐστεφανωμένον πατάξῃ τις ἢ κακῶς εἴπῃ , ἄτιμος , ἐὰν δ’ ἰδιώτην , ἰδίᾳ ὑπόδικος . 
καὶ οὐ μόνον περὶ τούτων οὕτω ταῦτ’ ἔχει , ἀλλὰ καὶ περὶ πάντων οἷς ἂν ἡ πόλις τιν’ ἄδειαν ἢ στεφανηφορίαν ἤ τινα τιμὴν δῷ . 
οὕτω τοίνυν καὶ ἐμέ , εἰ μὲν ἐν ἄλλαις τισὶν ἡμέραις ἠδίκησέ τι τούτων Μειδίας ἰδιώτην ὄντα , ἰδίᾳ καὶ δίκην προσῆκεν αὐτῷ διδόναι · 
εἰ δὲ χορηγὸν ὄνθ’ ὑμέτερον ἱερομηνίας οὔσης πάνθ’ ὅσ’ ἠδίκηκεν ὑβρίσας φαίνεται , δημοσίας ὀργῆς καὶ τιμωρίας δίκαιός ἐστι τυγχάνειν · ἅμα γὰρ τῷ Δημοσθένει καὶ ὁ χορηγὸς ὑβρίζετο , τοῦτο δ’ ἐστὶ τῆς πόλεως , καὶ τὸ ταύταις ταῖς ἡμέραις , αἷς οὐκ ἐῶσιν οἱ νόμοι . 
χρὴ δ’ , ὅταν μὲν τιθῆσθε τοὺς νόμους , ὁποῖοί τινές εἰσι σκοπεῖν , ἐπειδὰν δὲ θῆσθε , φυλάττειν καὶ χρῆσθαι · καὶ γὰρ εὔορκα ταῦθ’ ὑμῖν ἐστι καὶ ἄλλως δίκαια . 
ἦν ὁ τῆς βλάβης ὑμῖν νόμος πάλαι , ἦν ὁ τῆς αἰκείας , ἦν ὁ τῆς ὕβρεως . 
εἰ τοίνυν ἀπέχρη τοὺς τοῖς Διονυσίοις τι ποιοῦντας τούτων κατὰ τούτους τοὺς νόμους δίκην διδόναι , οὐδὲν ἂν προσέδει τοῦδε τοῦ νόμου . 
ἀλλ’ οὐκ ἀπέχρη . 
σημεῖον δέ · ἔθεσθ’ ἱερὸν νόμον αὐτῷ τῷ θεῷ περὶ τῆς ἱερομηνίας . 
εἴ τις οὖν κἀκείνοις τοῖς προϋπάρχουσι νόμοις καὶ τούτῳ τῷ μετ’ ἐκείνους τεθέντι καὶ πᾶσι τοῖς λοιποῖς ἔστ’ ἔνοχος , ὁ τοιοῦτος πότερα μὴ δῷ διὰ τοῦτο δίκην ἢ <κἂν> 
μείζω δοίη δικαίως ; 
ἐγὼ μὲν οἴομαι μέζω . 
ἀπήγγελλε τοίνυν τίς μοι περιιόντ’ αὐτὸν συλλέγειν καὶ πυνθάνεσθαι τίσι πώποτε συμβέβηκεν ὑβρισθῆναι , καὶ λέγειν τούτους καὶ διηγεῖσθαι πρὸς ὑμᾶς μέλλειν , οἷον , ὦ ἄνδρες Ἀθηναῖοι , τὸν πρόεδρον ὅν ποτέ φασιν ἐν ὑμῖν ὑπὸ Πολυζήλου πληγῆναι , καὶ τὸν θεσμοθέτην ὃς ἔναγχος ἐπλήγη τὴν αὐλητρίδ’ ἀφαιρούμενος , καὶ τοιούτους τινάς , ὡς , ἐὰν πολλοὺς ἑτέρους δεινὰ καὶ πολλὰ πεπονθότας ἐπιδείξῃ , ἧττον ὑμᾶς ἐφ’ οἷς ἐγὼ πέπονθ’ ὀργιουμένους . 
ἐμοὶ δ’ αὖ τοὐναντίον , ὦ ἄνδρες Ἀθηναῖοι , δοκεῖτε ποιεῖν ἂν εἰκότως , εἴπερ ὑπὲρ τοῦ κοινῇ βελτίστου δεῖ μέλειν ὑμῖν . 
τίς γὰρ οὐκ οἶδεν ὑμῶν τοῦ μὲν πολλὰ τοιαῦτα γίγνεσθαι τὸ μὴ κολάζεσθαι τοὺς ἐξαμαρτάνοντας αἴτιον ὄν , τοῦ δὲ μηδέν’ ὑβρίζειν τὸ λοιπὸν τὸ δίκην τὸν ἀεὶ ληφθένθ’ ἣν προσήκει διδόναι μόνον αἴτιον ἂν γενόμενον ; 
εἰ μὲν τοίνυν ἀποτρέψαι συμφέρει τοὺς ἄλλους , τοῦτον καὶ δῑ ἐκεῖνα κολαστέον , καὶ μᾶλλόν γ’ ὅσῳπερ ἂν ᾖ πλείω καὶ μείζω · εἰ δὲ παροξῦναι καὶ τοῦτον καὶ πάντας , ἐατέον . 
ἔτι τοίνυν οὐδ’ ὁμοίαν οὖσαν τούτῳ κἀκείνοις συγγνώμην εὑρήσομεν . 
πρῶτον μὲν γὰρ ὁ τὸν θεσμοθέτην πατάξας τρεῖς εἶχεν προφάσεις , μέθην , ἔρωτα , ἄγνοιαν διὰ τὸ σκότους καὶ νυκτὸς τὸ πρᾶγμα γενέσθαι . 
ἔπειθ’ ὁ Πολύζηλος ὀργῇ καὶ τρόπου προπετείᾳ φθάσας τὸν λογισμὸν ἁμαρτὼν ἔπαισεν · οὐ γὰρ ἐχθρός γ’ ὑπῆρχεν ὤν , οὐδ’ ἐφ’ ὕβρει τοῦτ’ ἐποίησεν . 
ἀλλ’ οὐ Μειδίᾳ τούτων οὐδὲν ἔστ’ εἰπεῖν · καὶ γὰρ ἐχθρὸς ἦν , καὶ μεθ’ ἡμέραν εἰδὼς ὕβριζεν , καὶ οὐκ ἐπὶ τούτου μόνον , ἀλλ’ ἐπὶ πάντων φαίνεται προῃρημένος μ’ ὑβρίζειν . 
καὶ μὴν οὐδὲ τῶν πεπραγμένων ἐμοὶ καὶ τούτοις οὐδὲν ὅμοιον ὁρῶ . 
πρῶτον μὲν γὰρ ὁ θεσμοθέτης οὐχ ὑπὲρ ὑμῶν οὐδὲ τῶν νόμων φροντίσας οὐδ’ ἀγανακτήσας φανήσεται , ἀλλ’ ἰδίᾳ πεισθεὶς ὁπόσῳ δήποτ’ ἀργυρίῳ καθυφεὶς τὸν ἀγῶνα · ἔπειθ’ ὁ πληγεὶς ἐκεῖνος ὑπὸ τοῦ Πολυζήλου , ταὐτὸ τοῦτο , ἰδίᾳ διαλυσάμενος , ἐρρῶσθαι πολλὰ τοῖς νόμοις εἰπὼν καὶ ὑμῖν , οὐδ’ εἰσήγαγε τὸν Πολύζηλον . 
εἰ μὲν τοίνυν ἐκείνων κατηγορεῖν βούλεταί τις ἐν τῷ παρόντι , δεῖ λέγειν ταῦτα · εἰ δ’ ὑπὲρ ὧν ἐγὼ τούτου κατηγόρηκ’ ἀπολογεῖσθαι , πάντα μᾶλλον ἢ ταῦτα λεκτέα . 
πᾶν γὰρ τοὐναντίον ἐκείνοις αὐτὸς μὲν οὔτε λαβὼν οὐδὲν οὔτ’ ἐπιχειρήσας λαβεῖν φανήσομαι , τὴν δ’ ὑπὲρ τῶν νόμων καὶ τὴν ὑπὲρ τοῦ θεοῦ καὶ τὴν ὑπὲρ ὑμῶν τιμωρίαν δικαίως φυλάξας καὶ νῦν ἀποδεδωκὼς ὑμῖν . 
μὴ τοίνυν ἐᾶτε ταῦτ’ αὐτὸν λέγειν , μηδ’ , ἂν βιάζηται , πείθεσθ’ ὡς δίκαιόν τι λέγοντι . 
ἂν γὰρ ταῦθ’ οὕτως ἐγνωσμέν’ ὑπάρχῃ παρ’ ὑμῖν , οὐκ ἐνέσται αὐτῷ λόγος οὐδὲ εἷς . 
ποία γὰρ πρόφασις , τίς ἀνθρωπίνη καὶ μετρία σκῆψις φανεῖται τῶν πεπραγμένων αὐτῷ ; 
ὀργὴ νὴ Δία · καὶ γὰρ τοῦτο τυχὸν λέξει . 
ἀλλ’ ἃ μὲν ἄν τις ἄφνω τὸν λογισμὸν φθάσας ἐξαχθῇ πρᾶξαι , κἂν ὑβριστικῶς ποιήσῃ , δῑ ὀργήν γ’ ἔνι φῆσαι πεποιηκέναι · ἃ δ’ ἂν ἐκ πολλοῦ συνεχῶς ἐπὶ πολλὰς ἡμέρας παρὰ τοὺς νόμους πράττων τις φωρᾶται , οὐ μόνον δήπου τοῦ μὴ μετ’ ὀργῆς ἀπέχει , ἀλλὰ καὶ βεβουλευμένως ὁ τοιοῦτος ὑβρίζων ἐστὶν ἤδη φανερός . 
ἀλλὰ μὴν ὁπηνίκα καὶ πεποιηκὼς ἃ κατηγορῶ καὶ ὕβρει πεποιηκὼς φαίνεται , τοὺς νόμους ἤδη δεῖ σκοπεῖν , ὦ ἄνδρες δικασταί · κατὰ γὰρ τούτους δικάσειν ὀμωμόκατε . 
καὶ θεωρεῖθ’ ὅσῳ μείζονος ὀργῆς καὶ ζημίας ἀξιοῦσι τοὺς ἑκουσίως καὶ δῑ ὕβριν πλημμελοῦντας τῶν ἄλλως πως ἐξαμαρτανόντων . 
πρῶτον μὲν τοίνυν οἱ περὶ τῆς βλάβης οὗτοι νόμοι πάντες , ἵν’ ἐκ τούτων ἄρξωμαι , ἂν μὲν ἑκὼν βλάψῃ , διπλοῦν , ἂν δ’ ἄκων , ἁπλοῦν τὸ βλάβος κελεύουσιν ἐκτίνειν . 
εἰκότως · ὁ μὲν γὰρ παθὼν πανταχοῦ βοηθείας δίκαιος τυγχάνειν , τῷ δράσαντι δ’ οὐκ ἴσην τὴν ὀργήν , ἄν θ’ ἑκὼν ἄν τ’ ἄκων , ἔταξ’ ὁ νόμος . 
ἔπειθ’ οἱ φονικοὶ τοὺς μὲν ἐκ προνοίας ἀποκτιννύντας θανάτῳ καὶ ἀειφυγίᾳ καὶ δημεύσει τῶν ὑπαρχόντων ζημιοῦσι , τοὺς δ’ ἀκουσίως αἰδέσεως καὶ φιλανθρωπίας πολλῆς ἠξίωσαν . 
οὐ μόνον δ’ ἐπὶ τούτων τοῖς ἐκ προαιρέσεως ὑβρισταῖς χαλεποὺς ὄντας ἰδεῖν ἔστι τοὺς νόμους , ἀλλὰ καὶ ἐφ’ ἁπάντων . 
τί γὰρ δή ποτ’ , ἄν τις ὀφλὼν δίκην μὴ ἐκτίνῃ , οὐκέτ’ ἐποίησ’ ὁ νόμος τὴν ἐξούλην ἰδίαν , ἀλλὰ προστιμᾶν ἐπέταξε τῷ δημοσίῳ ; 
καὶ πάλιν τί δή ποτ’ , ἂν μὲν ἑκὼν παρ’ ἑκόντος τις λάβῃ τάλαντον ἓν ἢ δύ’ ἢ δέκα καὶ ταῦτ’ ἀποστερήσῃ , οὐδὲν αὐτῷ πρὸς τὴν πόλιν ἐστίν , ἂν δὲ μικροῦ πάνυ τιμήματος ἄξιόν τις λάβῃ , βίᾳ δὲ τοῦτ’ ἀφέληται , τὸ ἴσον τῷ δημοσίῳ προστιμᾶν οἱ νόμοι κελεύουσιν ὅσον περ δὴ τῷ ἰδιώτῃ ; 
ὅτι πάνθ’ ὅσα τις βιαζόμενος πράττει κοίν’ ἀδικήματα καὶ κατὰ τῶν ἔξω τοῦ πράγματος ὄντων ἡγεῖθ’ ὁ νομοθέτης · τὴν μὲν γὰρ ἰσχὺν ὀλίγων , τοὺς δὲ νόμους ἁπάντων εἶναι , καὶ τὸν μὲν πεισθέντ’ ἰδίας , τὸν δὲ βιασθέντα δημοσίας δεῖσθαι βοηθείας . 
διόπερ καὶ τῆς ὕβρεως αὐτῆς τὰς μὲν γραφὰς ἔδωκεν ἅπαντι τῷ βουλομένῳ , τὸ δὲ τίμημ’ ἐποίησεν ὅλον δημόσιον · τὴν γὰρ πόλιν ἡγεῖτ’ ἀδικεῖν , οὐ τὸν παθόντα μόνον , τὸν ὑβρίζειν ἐπιχειροῦντα , καὶ δίκην ἱκανὴν τὴν τιμωρίαν εἶναι τῷ παθόντι , χρήματα δ’ οὐ προσήκειν τῶν τοιούτων ἐφ’ ἑαυτῷ λαμβάνειν . 
καὶ τοσαύτῃ γ’ ἐχρήσαθ’ ὑπερβολῇ , ὥστε κἂν εἰς δοῦλον ὑβρίζῃ τις , ὁμοίως ἔδωκεν ὑπὲρ τούτου γραφήν . 
οὐ γὰρ ὅστις ὁ πάσχων ᾤετο δεῖν σκοπεῖν , ἀλλὰ τὸ πρᾶγμ’ ὁποῖόν τι τὸ γιγνόμενον · ἐπειδὴ δ’ εὗρεν οὐκ ἐπιτήδειον , μήτε πρὸς δοῦλον μήθ’ ὅλως ἐξεῖναι πράττειν ἐπέτρεψεν . 
οὐ γὰρ ἔστιν , οὐκ ἔστιν , ὦ ἄνδρες Ἀθηναῖοι , τῶν πάντων οὐδὲν ὕβρεως ἀφορητότερον , οὐδ’ ἐφ’ ὅτῳ μᾶλλον ὑμῖν ὀργίζεσθαι προσήκει . 
ἀνάγνωθι δ’ αὐτόν μοι λαβὼν τὸν τῆς ὕβρεως νόμον · οὐδὲν γὰρ οἷον ἀκούειν αὐτοῦ τοῦ νόμου . 
Νόμοσἐάν τις ὑβρίζῃ εἴς τινα , ἢ παῖδα ἢ γυναῖκα ἢ ἄνδρα , τῶν ἐλευθέρων ἢ τῶν δούλων , ἢ παράνομόν τι ποιήσῃ εἰς τούτων τινά , γραφέσθω πρὸς τοὺς θεσμοθέτας ὁ βουλόμενος Ἀθηναίων οἷς ἔξεστιν , οἱ δὲ θεσμοθέται εἰσαγόντων εἰς τὴν ἡλιαίαν τριάκοντα ἡμερῶν ἀφ’ ἧς ἂν γραφῇ , ἐὰν μή τι δημόσιον κωλύῃ , εἰ δὲ μή , ὅταν ᾖ πρῶτον οἷόν τε . 
ὅτου δ’ ἂν καταγνῷ ἡ ἡλιαία , τιμάτω περὶ αὐτοῦ παραχρῆμα , ὅτου ἂν δοκῇ ἄξιος εἶναι παθεῖν ἢ ἀποτεῖσαι . 
ὅσοι δ’ ἂν γράφωνται γραφὰς ἰδίας κατὰ τὸν νόμον , ἐάν τις μὴ ἐπεξέλθῃ ἢ ἐπεξιὼν μὴ μεταλάβῃ τὸ πέμπτον μέρος τῶν ψήφων , ἀποτεισάτω χιλίας δραχμὰς τῷ δημοσίῳ . 
ἐὰν δὲ ἀργυρίου τιμηθῇ τῆς ὕβρεως , δεδέσθω , ἐὰν ἐλεύθερον ὑβρίσῃ , μέχρι ἂν ἐκτείσῃ . 
ἀκούετ’ , ὦ ἄνδρες Ἀθηναῖοι , τοῦ νόμου τῆς φιλανθρωπίας , ὃς οὐδὲ τοὺς δούλους ὑβρίζεσθαι ἀξιοῖ . 
τί οὖν πρὸς θεῶν ; 
εἴ τις εἰς τοὺς βαρβάρους ἐνεγκὼν τὸν νόμον τοῦτον , παρ’ ὧν τὰ ἀνδράποδ’ εἰς τοὺς Ἕλληνας κομίζεται , ἐπαινῶν ὑμᾶς καὶ διεξιὼν περὶ τῆς πόλεως εἴποι πρὸς αὐτοὺς ὅτι 
‘εἰσὶν Ἕλληνές τινες ἄνθρωποι οὕτως ἥμεροι καὶ φιλάνθρωποι τοὺς τρόπους ὥστε πόλλ’ ὑφ’ ὑμῶν ἠδικημένοι , καὶ φύσει τῆς πρὸς ὑμᾶς ἔχθρας αὐτοῖς ὑπαρχούσης πατρικῆς , ὅμως οὐδ’ ὅσων ἂν τιμὴν καταθέντες δούλους κτήσωνται , οὐδὲ τούτους ὑβρίζειν ἀξιοῦσιν , ἀλλὰ νόμον δημοσίᾳ τὸν ταῦτα κωλύσοντα τέθεινται τουτονὶ καὶ πολλοὺς ἤδη παραβάντας τὸν νόμον τοῦτον ἐζημιώκασιν θανάτῳ , ’ εἰ ταῦτ’ ἀκούσειαν καὶ συνεῖεν οἱ βάρβαροι , οὐκ ἂν οἴεσθε δημοσίᾳ πάντας ὑμᾶς προξένους αὑτῶν ποιήσασθαι ; 
τὸν τοίνυν οὐ παρὰ τοῖς Ἕλλησιν μόνον εὐδοκιμοῦντα νόμον , ἀλλὰ καὶ παρὰ τοῖς βαρβάροις εὖ δόξαντ’ ἂν ἔχειν , σκοπεῖσθ’ ὁ παραβὰς ἥντινα δοὺς δίκην ἀξίαν ἔσται δεδωκώς . 
εἰ μὲν τοίνυν , ὦ ἄνδρες Ἀθηναῖοι , μὴ χορηγὸς ὢν ταῦτ’ ἐπεπόνθειν ὑπὸ Μειδίου , ὕβριν ἄν τις μόνον κατέγνω τῶν πεπραγμένων αὐτῷ · νῦν δέ μοι δοκεῖ , κἂν ἀσέβειαν εἰ καταγιγνώσκοι , τὰ προσήκοντα ποιεῖν . 
ἴστε γὰρ δήπου τοῦθ’ ὅτι τοὺς χοροὺς ὑμεῖς ἅπαντας τούτους καὶ τοὺς ὕμνους τῷ θεῷ ποιεῖτε , οὐ μόνον κατὰ τοὺς νόμους τοὺς περὶ τῶν Διονυσίων , ἀλλὰ καὶ κατὰ τὰς μαντείας , ἐν αἷς ἁπάσαις ἀνῃρημένον εὑρήσετε τῇ πόλει , ὁμοίως ἐκ Δελφῶν καὶ ἐκ Δωδώνης , χοροὺς ἱστάναι κατὰ τὰ πάτρια καὶ κνισᾶν ἀγυιὰς καὶ στεφανηφορεῖν . 
ἀνάγνωθι δέ μοι λαβὼν αὐτὰς τὰς μαντείας.Μαντείαιαὐδῶ Ἐρεχθείδῃσιν , ὅσοι Πανδίονος ἄστυναίετε καὶ πατρίοισι νόμοις ἰθύνεθ’ ἑορτάς , μεμνῆσθαι Βάκχοιο , καὶ εὐρυχόρους κατ’ ἀγυιὰσἱστάναι ὡραίων Βρομίῳ χάριν ἄμμιγα πάντας , καὶ κνισᾶν βωμοῖσι κάρη στεφάνοις πυκάσαντας.περὶ ὑγιείας θύειν καὶ εὔχεσθαι Διὶ ὑπάτῳ , Ἡρακλεῖ , Ἀπόλλωνι προστατηρίῳ · περὶ τύχας ἀγαθᾶς Ἀπόλλωνι ἀγυιεῖ , Λατοῖ , Ἀρτέμιδι , καὶ κατ’ ἀγυιὰς κρατῆρας ἱστάμεν καὶ χοροὺς καὶ στεφαναφορεῖν καττὰ πάτρια θεοῖς Ὀλυμπίοις πάντεσσι καὶ πάσαις , †ἰδίας† 
δεξιὰς καὶ ἀριστερὰς ἀνίσχοντας , καὶ μνασιδωρεῖν.υνκνοων 
Ἐκ Δωδώνης Μαντείαιτῷ δήμῳ τῷ Ἀθηναίων ὁ τοῦ Διὸς σημαίνει . 
ὅτι τὰς ὥρας παρηνέγκατε τῆς θυσίας καὶ τῆς θεωρίας , αἱρετοὺς πέμπειν κελεύει θεωροὺς ἕνεκα τούτου διὰ ταχέων , <καὶ> 
τῷ Διὶ τῷ Ναΐῳ τρεῖς βοῦς καὶ πρὸς ἑκάστῳ βοῒ δύο οἶς , τῇ Διώνῃ βοῦν καλλιερεῖν , καὶ τράπεζαν χαλκῆν [καὶ] 
πρὸς τὸ ἀνάθημα ὃ ἀνέθηκεν ὁ δῆμος ὁ Ἀθηναίων.ὁ τοῦ Διὸς σημαίνει ἐν Δωδώνῃ , Διονύσῳ δημοτελῆ ἱερὰ τελεῖν καὶ κρατῆρα κεράσαι καὶ χοροὺς ἱστάναι , Ἀπόλλωνι ἀποτροπαίῳ βοῦν θῦσαι , καὶ στεφανηφορεῖν ἐλευθέρους καὶ δούλους , καὶ ἐλινύειν μίαν ἡμέραν . 
Διὶ κτησίῳ βοῦν λευκόν.υνκνοων εἰσίν , ὦ ἄνδρες Ἀθηναῖοι , καὶ αὗται καὶ ἄλλαι πολλαὶ μαντεῖαι τῇ πόλει κἀγαθαί . 
τί οὖν ἐκ τούτων ὑμᾶς ἐνθυμεῖσθαι δεῖ ; 
ὅτι τὰς μὲν ἄλλας θυσίας τοῖς ἐφ’ ἑκάστης μαντείας προφαινομένοις θεοῖς προστάττουσι θύειν , ἱστάναι δὲ χοροὺς καὶ στεφανηφορεῖν κατὰ τὰ πάτρια πρὸς ἁπάσαις ταῖς ἀφικνουμέναις μαντείαις προσαναιροῦσιν ὑμῖν . 
οἱ τοίνυν χοροὶ πάντες οἱ γιγνόμενοι καὶ οἱ χορηγοὶ δῆλον ὅτι τὰς μὲν ἡμέρας ἐκείνας ἃς συνερχόμεθ’ ἐπὶ τὸν ἀγῶνα , κατὰ τὰς μαντείας ταύτας ὑπὲρ ὑμῶν ἐστεφανώμεθα , ὁμοίως ὅ τε μέλλων νικᾶν καὶ ὁ πάντων ὕστατος γενήσεσθαι , τῇ δὲ τῶν ἐπινικίων ὑπὲρ αὑτοῦ τότ’ ἤδη στεφανοῦται ὁ νικῶν . 
τὸν οὖν εἴς τινα τούτων τῶν χορευτῶν ἢ τῶν χορηγῶν ὑβρίζοντ’ ἐπ’ ἔχθρᾳ , καὶ ταῦτ’ ἐν αὐτῷ τῷ ἀγῶνι καὶ ἐν τῷ τοῦ θεοῦ ἱερῷ , τοῦτον ἄλλο τι πλὴν ἀσεβεῖν φήσομεν ; 
καὶ μὴν ἴστε γε τοῦθ’ ὅτι βουλόμενοι μηδέν’ ἀγωνίζεσθαι ξένον οὐκ ἐδώκαθ’ ἁπλῶς τῶν χορηγῶν οὐδενὶ προσκαλέσαντι τοὺς χορευτὰς σκοπεῖν , ἀλλ’ ἐὰν μὲν καλέσῃ , πεντήκοντα δραχμάς , ἐὰν δὲ καθέζεσθαι καθέζεσθαι κελεύσῃ , χιλίας ἀποτίνειν ἐτάξατε . 
τίνος εἵνεκα ; 
ὅπως μὴ τὸν ἐστεφανωμένον καὶ λῃτουργοῦντα τῷ θεῷ ταύτην τὴν ἡμέραν καλῇ μηδ’ ἐπηρεάζῃ μηδ’ ὑβρίζῃ μηδεὶς ἐξεπίτηδες . 
εἶτα τὸν μὲν χορευτὴν οὐδ’ ὁ προσκαλέσας κατὰ τὸν νόμον ἀζήμιος ἔσται , τὸν δὲ χορηγὸν οὐδ’ ὁ συγκόψας παρὰ πάντας τοὺς νόμους οὕτω φανερῶς δώσει δίκην ; 
ἀλλὰ μὴν οὐδέν ἐστ’ ὄφελος καλῶς καὶ φιλανθρώπως τοὺς νόμους ὑπὲρ τῶν πολλῶν κεῖσθαι , εἰ τοῖς ἀπειθοῦσι καὶ βιαζομένοις αὐτοὺς ἡ παρ’ ὑμῶν ὀργὴ τῶν ἀεὶ κυρίων μὴ γενήσεται . 
φέρε δὴ πρὸς θεῶν κἀκεῖνο σκέψασθε . 
παραιτήσομαι δ’ ὑμᾶς μηδὲν ἀχθεσθῆναί μοι , ἐὰν ἐπὶ συμφορᾶς τινῶν γεγονότων ὀνομαστὶ μνησθῶ · οὐ γὰρ ὀνειδίσαι μὰ τοὺς θεοὺς οὐδενὶ δυσχερὲς οὐδὲν βουλόμενος τοῦτο ποιήσω , ἀλλὰ δεῖξαι τὸ βιάζεσθαι καὶ ὑβρίζειν καὶ τὰ τοιαῦτα ποιεῖν ὡς ἅπαντες ὑμεῖς οἱ ἄλλοι φεύγετε . 
Σαννίων ἐστὶ δήπου τις ὁ τοὺς τραγικοὺς χοροὺς διδάσκων · οὗτος ἀστρατείας ἑάλω καὶ κέχρηται συμφορᾷ . 
τοῦτον μετὰ τὴν ἀτυχίαν ταύτην ἐμισθώσατό τις φιλονικῶν χορηγὸς τραγῳδῶν , οἶμαι , Θεοζοτίδης . 
τὸ μὲν οὖν πρῶτον ἠγανάκτουν οἱ ἀντιχορηγοὶ καὶ κωλύσειν ἔφασαν , ὡς δ’ ἐπληρώθη τὸ θέατρον καὶ τὸν ὄχλον συνειλεγμένον εἶδον ἐπὶ τὸν ἀγῶνα , ὤκνησαν , εἴασαν , οὐδεὶς ἥψατο , ἀλλὰ τοσοῦτον τῆς εὐσεβείας ἐν ἑκάστῳ τις ἂν ὑμῶν ἴδοι τὸ συγκεχωρηκὸς ὥστε πάντα τὸν μετὰ ταῦτα χρόνον διδάσκει τοὺς χοροὺς καὶ οὐδὲ τῶν ἰδίων ἐχθρῶν οὐδεὶς κωλύει · τοσοῦτ’ ἀπέχει τῶν χορηγῶν . 
ἄλλος ἐστὶν Ἀριστείδης Οἰνῇδος φυλῆς , ἠτυχηκώς τι καὶ οὗτος τοιοῦτον , ὃς νῦν μὲν καὶ γέρων ἐστὶν ἤδη καὶ ἴσως ἥττων χορευτής , ἦν δέ ποθ’ ἡγεμὼν τῆς φυλῆς [κορυφαῖος] . 
ἴστε δὲ δήπου τοῦθ’ ὅτι τὸν ἡγεμόν’ ἂν ἀφέλῃ τις , οἴχεται ὁ λοιπὸς χορός . 
ἀλλ’ ὅμως πολλῶν χορηγῶν φιλονικησάντων , οὐδεὶς πώποτε τοῦτ’ εἶδε τὸ πλεονέκτημα , οὐδ’ ἐτόλμησε τοῦτον ἐξαγαγεῖν οὐδὲ κωλῦσαι · διὰ γὰρ τὸ δεῖν αὐτὸν ἐπιλαβόμενον τῇ χειρὶ τοῦτο ποιῆσαι καὶ μὴ προσκαλέσασθαι πρὸς τὸν ἄρχοντ’ ἐξεῖναι , ὥσπερ ἂν εἰ ξένον τις ἐξαγαγεῖν ἐβούλετο , ἅπας τις ὤκνει τῆς ἀσελγείας ταύτης αὐτόχειρ ὀφθῆναι γιγνόμενος . 
οὔκουν δεινόν , ὦ ἄνδρες δικασταί , καὶ σχέτλιον τῶν μὲν νικᾶν ἂν παρὰ τοῦτ’ οἰομένων χορηγῶν , τῶν ἀνηλωκότων πολλάκις πάντα τὰ ὄντ’ εἰς τὰς λῃτουργίας , μηδένα τολμῆσαι πώποτε μηδ’ ὧν οἱ νόμοι διδόασιν ἅψασθαι , ἀλλ’ οὕτως εὐλαβῶς , οὕτως εὐσεβῶς , οὕτω μετρίως διακεῖσθαι ὥστ’ ἀναλίσκοντας , ἀγωνιῶντας ὅμως ἀπέχεσθαι καὶ προορᾶσθαι τὰς ὑμετέρας βουλήσεις καὶ τὴν περὶ τὴν ἑορτὴν σπουδήν , Μειδίαν δ’ ἰδιώτην ὄντα , μηδὲν ἀνηλωκότα , ὅτι τῳ προσέκρουσεν καὶ ἐχθρὸς ὑπῆρχεν , τοῦτον ἀναλίσκοντα , χορηγοῦντα , ἐπίτιμον ὄντα προπηλακίζειν καὶ τύπτειν , καὶ μήτε τῆς ἑορτῆς μήτε τῶν νόμων μήτε τί ὑμεῖς ἐρεῖτε μήτε τοῦ θεοῦ φροντίζειν ; 
πολλῶν τοίνυν , ὦ ἄνδρες Ἀθηναῖοι , γεγενημένων ἐχθρῶν ἀλλήλοις , οὐ μόνον ἐξ ἰδίων ἀλλὰ καὶ ἐκ κοινῶν πραγμάτων , οὐδεὶς πώποτ’ εἰς τοσοῦτ’ ἀναιδείας ἀφίκεθ’ ὥστε τοιοῦτόν τι τολμῆσαι ποιεῖν . 
καίτοι φασὶν Ἰφικράτην ποτ’ ἐκεῖνον Διοκλεῖ τῷ Πιθεῖ τὰ μάλιστ’ ἐλθεῖν εἰς ἔχθραν , καὶ ἔτι πρὸς τούτῳ συμβῆναι Τεισίαν τὸν Ἰφικράτους ἀδελφὸν ἀντιχορηγῆσαι τῷ Διοκλεῖ . 
ἀλλ’ ὅμως πολλοὺς μὲν ἔχων φίλους Ἰφικράτης , πολλὰ δὲ χρήματα κεκτημένος , φρονῶν δ’ ἐφ’ αὑτῷ τηλικοῦτον ἡλίκον εἰκὸς ἄνδρα καὶ δόξης καὶ τιμῶν τετυχηκόθ’ ὧν ἐκεῖνος ἠξίωτο παρ’ ὑμῶν , οὐκ ἐβάδιζ’ ἐπὶ τὰς τῶν χρυσοχόων οἰκίας νύκτωρ , οὐδὲ κατερρήγνυεν τὰ παρασκευαζόμεν’ ἱμάτῑ εἰς τὴν ἑορτήν , οὐδὲ διέφθειρε διδάσκαλον , οὐδὲ χορὸν μανθάνειν ἐκώλυεν , οὐδὲ τῶν ἄλλων οὐδὲν ὧν οὗτος διεπράττετ’ ἐποίει , ἀλλὰ τοῖς νόμοις καὶ τῇ τῶν ἄλλων βουλήσει συγχωρῶν ἠνείχετο καὶ νικῶντα καὶ στεφανούμενον τὸν ἐχθρὸν ὁρῶν , εἰκότως · ἐν ᾗ γὰρ αὐτὸς εὐδαίμων ᾔδει γεγονὼς πολιτείᾳ , ταύτῃ συγχωρεῖν τὰ τοιαῦτ’ ἠξίου . 
πάλιν Φιλόστρατον πάντες ἴσμεν τὸν Κολωνῆθεν Χαβρίου κατηγοροῦντα , ὅτ’ ἐκρίνετο τὴν περὶ Ὠρωποῦ κρίσιν θανάτου , καὶ πάντων τῶν κατηγόρων πικρότατον γενόμενον , καὶ μετὰ ταῦτα χορηγοῦντα παισὶν Διονύσια καὶ νικῶντα , καὶ Χαβρίαν οὔτε τύπτοντα οὔτ’ ἀφαρπάζοντα τὸν στέφανον οὔθ’ ὅλως προσιόνθ’ ὅποι μὴ προσῆκεν αὐτῷ . 
πολλοὺς δ’ ἂν ἔχων εἰπεῖν ἔτι καὶ διὰ πολλὰς προφάσεις ἐχθροὺς γεγενημένους ἀλλήλοις , οὐδένα πώποτ’ οὔτ’ ἀκήκοα οὔθ’ ἑόρακα ὅστις εἰς τοσοῦτον ἐλήλυθεν ὕβρεως ὥστε τοιοῦτόν τι ποιεῖν . 
οὐδέ γ’ ἐκεῖν’ οὐδεὶς ὑμῶν οἶδ’ ὅτι μνημονεύει πρότερον , τῶν ἐπὶ τοῖς ἰδίοις ἢ καὶ τοῖς κοινοῖς ἐχθρῶν ἀλλήλοις οὐδέν’ οὔτε καλουμένων τῶν κριτῶν παρεστηκότα , οὔθ’ ὅταν ὀμνύωσιν ἐξορκοῦντα , οὔθ’ ὅλως ἐπ’ οὐδενὶ τῶν τοιούτων ἐχθρὸν ἐξεταζόμενον . 
ταῦτα γὰρ πάντα καὶ τὰ τοιαῦτ’ , ὦ ἄνδρες Ἀθηναῖοι , φιλονικίᾳ μὲν ὑπαχθέντα χορηγὸν ὄντα ποιεῖν ἔχει τινὰ συγγνώμην · ἔχθρᾳ δ’ ἐλαύνοντά τινα , ἐκ προαιρέσεως , ἐφ’ ἅπασι , καὶ τὴν ἰδίαν δύναμιν κρείττω τῶν νόμων οὖσαν ἐνδεικνύμενον , Ἡράκλεις , βαρὺ κοὐχὶ δίκαιόν ἐστιν οὐδὲ συμφέρον ὑμῖν . 
εἰ γὰρ ἑκάστῳ τῶν χορηγούντων τοῦτο πρόδηλον γένοιτο , ὅτι ἂν ὁ δεῖν’ ἐχθρὸς ᾖ μοι , Μειδίας ἤ τις ἄλλος θρασὺς οὕτω καὶ πλούσιος , πρῶτον μὲν ἀφαιρεθήσομαι τὴν νίκην , κἂν ἄμεινον ἀγωνίσωμαί τινος , ἔπειτ’ ἐφ’ ἅπασιν ἐλαττωθήσομαι καὶ προπηλακιζόμενος διατελῶ , τίς οὕτως ἀλόγιστος ἢ τίς οὕτως ἄθλιός ἐστιν , ὅστις ἑκὼν ἂν μίαν δραχμὴν ἐθελήσειεν ἀναλῶσαι ; 
οὐδεὶς δήπου . 
ἀλλ’ , οἶμαι , τὸ πάντας ποιοῦν καὶ φιλοτιμεῖσθαι καὶ ἀναλίσκειν ἐθέλειν ἐκεῖν’ ἐστίν , ὅτι τῶν ἴσων καὶ τῶν δικαίων ἕκαστος ἡγεῖται ἑαυτῷ μετεῖναι ἐν δημοκρατίᾳ . 
ἐγὼ τοίνυν , ὦ ἄνδρες Ἀθηναῖοι , τούτων οὐκ ἔτυχον διὰ τοῦτον , ἀλλὰ χωρὶς ὧν ὑβρίσθην , καὶ τῆς νίκης προσαπεστερήθην . 
καίτοι πᾶσιν ὑμῖν ἐγὼ τοῦτο δείξω σαφῶς , ὅτι μηδὲν ἀσελγὲς ἐξῆν ποιοῦντι Μειδίᾳ μηδ’ ὑβρίζοντι μηδὲ τύπτοντι καὶ λυπεῖν ἐμὲ καὶ κατὰ τοὺς νόμους αὐτῷ φιλοτιμεῖσθαι πρὸς ὑμᾶς , καὶ μηδὲ διᾶραι περὶ αὐτοῦ τὸ στόμ’ ἔχειν ἐμέ . 
ἐχρῆν γὰρ αὐτόν , ὦ ἄνδρες Ἀθηναῖοι , ὅτ’ ἐγὼ τῆς Πανδιονίδος χορηγὸς ὑπέστην ἐν τῷ δήμῳ , τότε τῆς Ἐρεχθῇδος ἀναστάντα , τῆς ἑαυτοῦ φυλῆς , ἀνθυποστῆναι , καὶ καταστήσανθ’ ἑαυτὸν ἐξ ἴσου καὶ τὰ ὄντ’ ἀναλίσκονθ’ ὥσπερ ἐγώ , οὕτω μ’ ἀφαιρεῖσθαι τὴν νίκην , ὑβρίζειν δὲ τοιαῦτα καὶ τύπτειν μηδὲ τότε . 
νῦν δὲ τοῦτο μὲν οὐκ ἐποίησεν , ἐν ᾧ τὸν δῆμον ἐτίμησεν ἄν , οὐδ’ ἐνεανιεύσατο τοιοῦτον οὐδέν · ἐμοὶ δ’ , ὃς εἴτε τις , ὦ ἄνδρες Ἀθηναῖοι , βούλεται νομίσαι μανίαν (μανία γὰρ ἴσως ἐστὶν ὑπὲρ δύναμίν τι ποιεῖν) , εἴτε καὶ φιλοτιμίᾳ χορηγὸς ὑπέστην , οὕτω φανερῶς καὶ μιαρῶς ἐπηρεάζων παρηκολούθησεν ὥστε μηδὲ τῶν ἱερῶν ἱματίων μηδὲ τοῦ χοροῦ μηδὲ τοῦ σώματος τὼ χεῖρε τελευτῶν ἀποσχέσθαι μου . 
εἰ τοίνυν τις ὑμῶν , ὦ ἄνδρες Ἀθηναῖοι , ἄλλως πως ἔχει τὴν ὀργὴν ἐπὶ Μειδίαν ἢ ὡς δέον αὐτὸν τεθνάναι , οὐκ ὀρθῶς ἔχει . 
οὐ γάρ ἐστι δίκαιον οὐδὲ προσῆκον τὴν τοῦ παθόντος εὐλάβειαν τῷ μηδὲν ὑποστειλαμένῳ πρὸς ὕβριν μερίδ’ εἰς σωτηρίαν ὑπάρχειν , ἀλλὰ τὸν μὲν ὡς ἁπάντων τῶν ἀνηκέστων αἴτιον κολάζειν προσήκει , τῷ δ’ ἐπὶ τοῦ βοηθεῖν ἀποδιδόναι τὴν χάριν . 
οὐδὲ γὰρ αὖ τοῦτ’ ἔστιν εἰπεῖν , ὡς οὐ γεγενημένου πώποτ’ οὐδενὸς ἐκ τῶν τοιούτων δεινοῦ τῷ λόγῳ τὸ πρᾶγμ’ ἐγὼ νῦν αἴρω καὶ φοβερὸν ποιῶ . 
πολλοῦ γε καὶ δεῖ . 
ἀλλ’ ἴσασιν ἅπαντες , εἰ δὲ μή , πολλοί γε , Εὔθυνον τὸν παλαίσαντά ποτ’ ἐκεῖνον , τὸν νεανίσκον , [καὶ] 
Σώφιλον τὸν παγκρατιαστήν (ἰσχυρός τις ἦν , μέλας , εὖ οἶδ’ ὅτι γιγνώσκουσίν τινες ὑμῶν ὃν λέγω , ) 
τοῦτον ἐν Σάμῳ ἐν συνουσίᾳ τινὶ καὶ διατριβῇ οὕτως ἰδίᾳ , ὅτι [ὁ τύπτων] 
αὐτὸν ὑβρίζειν ᾤετο , ἀμυνάμενον οὕτως ὥστε καὶ ἀποκτεῖναι . 
ἴσασιν Εὐαίωνα πολλοὶ τὸν Λεωδάμαντος ἀδελφόν , ἀποκτείναντα Βοιωτὸν ἐν δείπνῳ καὶ συνόδῳ κοινῇ διὰ πληγὴν μίαν . 
οὐ γὰρ ἡ πληγὴ παρέστησε τὴν ὀργήν , ἀλλ’ ἡ ἀτιμία · οὐδὲ τὸ τύπτεσθαι τοῖς ἐλευθέροις ἐστὶ δεινόν , καίπερ ὂν δεινόν , ἀλλὰ τὸ ἐφ’ ὕβρει . 
πολλὰ γὰρ ἂν ποιήσειεν ὁ τύπτων , ὦ ἄνδρες Ἀθηναῖοι , ὧν ὁ παθὼν ἔνῑ οὐδ’ ἂν ἀπαγγεῖλαι δύναιθ’ ἑτέρῳ , τῷ σχήματι , τῷ βλέμματι , τῇ φωνῇ , ὅταν ὡς ὑβρίζων , ὅταν ὡς ἐχθρὸς ὑπάρχων , ὅταν κονδύλοις , ὅταν ἐπὶ κόρρης . 
ταῦτα κινεῖ , ταῦτ’ ἐξίστησιν ἀνθρώπους αὑτῶν , ἀήθεις ὄντας τοῦ προπηλακίζεσθαι . 
οὐδεὶς ἄν , ὦ ἄνδρες Ἀθηναῖοι , ταῦτ’ ἀπαγγέλλων δύναιτο τὸ δεινὸν παραστῆσαι τοῖς ἀκούουσιν οὕτως ὡς ἐπὶ τῆς ἀληθείας καὶ τοῦ πράγματος τῷ πάσχοντι καὶ τοῖς ὁρῶσιν ἐναργὴς ἡ ὕβρις φαίνεται . 
σκέψασθε δὴ πρὸς Διὸς καὶ θεῶν , ὦ ἄνδρες Ἀθηναῖοι , καὶ λογίσασθε παρ’ ὑμῖν αὐτοῖς , ὅσῳ πλείον’ ὀργὴν ἐμοὶ προσῆκε παραστῆναι πάσχοντι τοιαῦθ’ ὑπὸ Μειδίου ἢ τότ’ ἐκείνῳ τῷ Εὐαίωνι τῷ τὸν Βοιωτὸν ἀποκτείναντι . 
ὁ μέν γ’ ὑπὸ γνωρίμου , καὶ τούτου μεθύοντος , ἐναντίον ἓξ ἢ ἕπτ’ ἀνθρώπων ἐπλήγη , καὶ τούτων γνωρίμων , οἳ τὸν μὲν κακιεῖν οἷς ἔπραξε , τὸν δ’ ἐπαινέσεσθαι μετὰ ταῦτ’ ἀνασχόμενον καὶ κατασχόνθ’ ἑαυτὸν ἔμελλον , καὶ ταῦτ’ εἰς οἰκίαν ἐλθὼν ἐπὶ δεῖπνον , οἷ μηδὲ βαδίζειν ἐξῆν αὐτῷ · 
ἐγὼ δ’ ὑπ’ ἐχθροῦ , νήφοντος , ἕωθεν , ὕβρει καὶ οὐκ οἴνῳ τοῦτο ποιοῦντος , ἐναντίον πολλῶν καὶ ξένων καὶ πολιτῶν ὑβριζόμην , καὶ ταῦτ’ ἐν ἱερῷ καὶ οἷ πολλή μοι ἦν ἀνάγκη βαδίζειν χορηγοῦντι . 
καὶ ἐμαυτὸν μέν γ’ , ὦ ἄνδρες Ἀθηναῖοι , σωφρόνως , μᾶλλον δ’ εὐτυχῶς οἶμαι βεβουλεῦσθαι , ἀνασχόμενον τότε καὶ οὐδὲν ἀνήκεστον ἐξαχθέντα πρᾶξαι · τῷ δ’ Εὐαίωνι καὶ πᾶσιν , εἴ τις αὑτῷ βεβοήθηκεν ἀτιμαζόμενος , πολλὴν συγγνώμην ἔχω . 
δοκοῦσι δέ μοι καὶ τῶν δικασάντων τότε πολλοί · ἀκούω γὰρ αὐτὸν ἔγωγε μιᾷ μόνον ἁλῶναι ψήφῳ , καὶ ταῦτ’ οὔτε κλαύσαντ’ οὔτε δεηθέντα τῶν δικαστῶν οὐδενός , οὔτε φιλάνθρωπον οὔτε μικρὸν οὔτε μέγ’ οὐδ’ ὁτιοῦν πρὸς τοὺς δικαστὰς ποιήσαντα . 
θῶμεν τοίνυν οὑτωσί , τοὺς μὲν καταγνόντας αὐτοῦ μὴ ὅτι ἠμύνατο , διὰ τοῦτο καταψηφίσασθαι , ἀλλ’ ὅτι τοῦτον τὸν τρόπον ὥστε καὶ ἀποκτεῖναι , τοὺς δ’ ἀπογνόντας καὶ ταύτην τὴν ὑπερβολὴν τῆς τιμωρίας τῷ γε τὸ σῶμ’ ὑβρισμένῳ δεδωκέναι . 
τί οὖν ; 
ἐμοὶ τῷ τοσαύτῃ κεχρημένῳ προνοίᾳ τοῦ μηδὲν ἀνήκεστον γενέσθαι , ὥστε μηδ’ ἀμύνασθαι , παρὰ τοῦ τὴν τιμωρίαν ὧν πέπονθ’ ἀποδοθῆναι προσήκει ; 
ἐγὼ μὲν οἶμαι παρ’ ὑμῶν καὶ τῶν νόμων , καὶ παράδειγμά γε πᾶσι γενέσθαι τοῖς ἄλλοις , ὅτι τοὺς ὑβρίζοντας ἅπαντας καὶ τοὺς ἀσελγεῖς οὐκ αὐτὸν ἀμύνεσθαι μετὰ τῆς ὀργῆς , ἀλλ’ ἐφ’ ὑμᾶς ἄγειν δεῖ , ὡς βεβαιούντων ὑμῶν καὶ φυλαττόντων τὰς ἐν τοῖς νόμοις τοῖς παθοῦσι βοηθείας . 
οἶμαι τοίνυν τινὰς ὑμῶν , ὦ ἄνδρες δικασταί , ποθεῖν ἀκοῦσαι τὴν ἔχθραν , ἥτις ἦν ἡμῖν πρὸς ἀλλήλους · νομίζειν γὰρ οὐδέν’ ἂν ἀνθρώπων οὕτως ἀσελγῶς καὶ βιαίως οὐδενὶ τῶν πολιτῶν χρήσασθαι , μὴ μεγάλου τινὸς ὄντος ὃ αὐτῷ προωφείλετο . 
βούλομαι δὴ καὶ περὶ ταύτης ὑμῖν ἐξ ἀρχῆς εἰπεῖν καὶ διηγήσασθαι , ἵν’ εἰδῆθ’ ὅτι καὶ τούτων ὀφείλων δίκην φανήσεται . 
ἔσται δὲ βραχὺς περὶ αὐτῶν ὁ λόγος , κἂν ἄνωθεν ἄρχεσθαι δοκῶ . 
ἡνίκα τὰς δίκας ἔλαχον τῶν πατρῴων τοῖς ἐπιτρόποις , μειρακύλλιον ὢν κομιδῇ καὶ τοῦτον οὐδ’ εἰ γέγον’ εἰδὼς οὐδὲ γιγνώσκων ὡς μηδὲ νῦν ὤφελον , τότε μοι μελλουσῶν εἰσιέναι τῶν δικῶν εἰς ἡμέραν ὡσπερεὶ τετάρτην ἢ πέμπτην εἰσεπήδησαν ἁδελφὸς ὁ τούτου καὶ οὗτος εἰς τὴν οἰκίαν ἀντιδιδόντες τριηραρχίαν . 
τοὔνομα μὲν δὴ παρέσχεν ἐκεῖνος , καὶ ἦν ὁ ἀντιδιδοὺς Θρασύλοχος · τὰ δ’ ἔργα πάντ’ ἦν καὶ τὰ πραττόμενα ὑπὸ τούτου . 
καὶ πρῶτον μὲν κατέσχισαν τὰς θύρας τῶν οἰκημάτων , ὡς αὐτῶν ἤδη γιγνομένας κατὰ τὴν ἀντίδοσιν · εἶτα τῆς ἀδελφῆς , ἔτ’ ἔνδον [οὔσης] 
τότε καὶ παιδὸς οὔσης κόρης , ἐναντίον ἐφθέγγοντ’ αἰσχρὰ καὶ τοιαῦθ’ οἷ’ ἂν ἄνθρωποι τοιοῦτοι φθέγξαιντο (οὐ γὰρ ἔγωγε προαχθείην ἂν εἰπεῖν πρὸς ὑμᾶς τῶν τότε ῥηθέντων οὐδέν) , καὶ τὴν μητέρα κἀμὲ καὶ πάντας ἡμᾶς ῥητὰ καὶ ἄρρητα κάκ’ ἐξεῖπον · ὃ δ’ οὖν δεινότατον καὶ οὐ λόγος , ἀλλ’ ἔργον ἤδη · τὰς δίκας ὡς αὐτῶν οὔσας ἀφίεσαν τοῖς ἐπιτρόποις . 
καὶ ταῦτ’ ἐστὶ μὲν παλαιά , ὅμως δέ τινας μνημονεύειν ὑμῶν οἴομαι · ὅλη γὰρ ἡ πόλις τὴν ἀντίδοσιν καὶ τὴν ἐπιβουλὴν τότε ταύτην καὶ τὴν ἀσέλγειαν ᾔσθετο . 
κἀγὼ τότε παντάπασιν ἔρημος ὢν καὶ νέος κομιδῇ , ἵνα μὴ τῶν παρὰ τοῖς ἐπιτρόποις ἀποστερηθείην , οὐχ ὅσ’ ἐδυνήθην ἀνακομίσασθαι προσδοκῶν εἰσπράξειν , ἀλλ’ ὅσων ἐμαυτῷ συνῄδειν ἀπεστερημένῳ , δίδωμ’ εἴκοσι μνᾶς τούτοις , ὅσου τὴν τριηραρχίαν ἦσαν μεμισθωκότες . 
τὰ μὲν δὴ τόθ’ ὑβρίσματα τούτων εἰς ἐμὲ ταῦτ’ ἐστίν . 
δίκην δὲ τούτῳ λαχὼν ὕστερον τῆς κακηγορίας εἷλον ἐρήμην · οὐ γὰρ ἀπήντα . 
λαβὼν δ’ ὑπερήμερον καὶ ἔχων , οὐδενὸς ἡψάμην πώποτε τῶν τούτου , ἀλλὰ λαχὼν ἐξούλης πάλιν οὐδέπω καὶ τήμερον εἰσελθεῖν δεδύνημαι · τοσαύτας τέχνας καὶ σκήψεις οὗτος εὑρίσκων ἐκκρούει . 
κἀγὼ μὲν οὕτως εὐλαβῶς τῇ δίκῃ , τοῖς νόμοις ἅπαντα πράττειν ἀξιῶ · ὁ δ’ , ὡς ὑμεῖς ἀκούετε , ἀσελγῶς οὐ μόνον εἰς ἐμὲ καὶ τοὺς ἐμοὺς ᾤετο δεῖν ὑβρίζειν , ἀλλὰ καὶ εἰς τοὺς φυλέτας δῑ ἐμέ . 
ὡς οὖν ταῦτ’ ἀληθῆ λέγω , κάλει μοι τούτων τοὺς μάρτυρας , ἵν’ εἰδῆθ’ ὅτι , πρὶν κατὰ τοὺς νόμους δίκην ὧν πρότερον ἠδικήθην λαβεῖν , πάλιν τοιαῦθ’ οἷ’ ἀκηκόαθ’ ὕβρισμαι.Μαρτυρία[Καλλισθένης Σφήττιος , Διόγνητος Θορίκιος , Μνησίθεος Ἀλωπεκῆθεν , οἴδαμεν Δημοσθένην , ᾧ μαρτυροῦμεν , κρίσιν λελογχότα Μειδίᾳ ἐξούλης , τῷ καὶ νῦν ὑπ’ αὐτοῦ κρινομένῳ δημοσίᾳ , καὶ ἤδη τῇ κρίσει ἐκείνῃ διαγεγονότα ἔτη ὀκτώ , καὶ τοῦ χρόνου γεγενημένον παντὸς αἴτιον Μειδίαν ἀεὶ προφασιζόμενον καὶ ἀναβαλλόμενον.] ὃ τοίνυν πεποίηκεν , ὦ ἄνδρες Ἀθηναῖοι , περὶ τῆς δίκης , ἀκούσατε , καὶ θεωρεῖτ’ ἐφ’ ἑκάστου τὴν ὕβριν καὶ τὴν ὑπερηφανίαν αὐτοῦ . 
τῆς γὰρ δίκης , ταύτης λέγω ἧς εἷλον αὐτόν , γίγνεταί μοι διαιτητὴς Στράτων Φαληρεύς , ἄνθρωπος πένης μέν τις καὶ ἀπράγμων , ἄλλως δ’ οὐ πονηρός , ἀλλὰ καὶ πάνυ χρηστός · ὅπερ τὸν ταλαίπωρον οὐκ ὀρθῶς οὐδὲ δικαίως , ἀλλὰ καὶ πάνυ αἰσχρῶς ἀπολώλεκεν . 
οὗτος διαιτῶν ἡμῖν ὁ Στράτων , ἐπειδή ποθ’ ἧκεν ἡ κυρία , πάντα δ’ ἤδη διεξεληλύθει ταῦτα τἀκ τῶν νόμων , ὑπωμοσίαι καὶ παραγραφαί , καὶ οὐδὲν ἔτ’ ἦν ὑπόλοιπον , τὸ μὲν πρῶτον ἐπισχεῖν ἐδεῖτό μου τὴν δίαιταν , ἔπειτ’ εἰς τὴν ὑστεραίαν ἀναβαλέσθαι · τὸ τελευταῖον δ’ , ὡς οὔτ’ ἐγὼ συνεχώρουν οὔθ’ οὗτος ἀπήντα , τῆς δ’ ὥρας ἐγίγνετ’ ὀψέ , κατεδιῄτησεν . 
ἤδη δ’ ἑσπέρας οὔσης καὶ σκότους ἔρχεται Μειδίας οὑτοσὶ πρὸς τὸ τῶν ἀρχόντων οἴκημα , καὶ καταλαμβάνει τοὺς ἄρχοντας ἐξιόντας καὶ τὸν Στράτων’ ἀπιόντ’ ἤδη , τὴν ἔρημον δεδωκότα , ὡς ἐγὼ τῶν παραγενομένων τινὸς ἐπυνθανόμην . 
τὸ μὲν οὖν πρῶτον οἷός τ’ ἦν πείθειν αὐτόν , ἣν κατεδεδιῃτήκει , ταύτην ἀποδεδιῃτημένην ἀποφαίνειν , καὶ τοὺς ἄρχοντας μεταγράφειν , καὶ πεντήκοντα δραχμὰς αὐτοῖς ἐδίδου · 
ὡς δ’ ἐδυσχέραινον οὗτοι τὸ πρᾶγμα καὶ οὐδετέρους ἔπειθεν , ἀπειλήσας καὶ διαλοιδορηθεὶς ἀπελθὼν τί ποιεῖ ; 
καὶ θεάσασθε τὴν κακοήθειαν . 
τὴν μὲν δίαιταν ἀντιλαχὼν οὐκ ὤμοσεν , ἀλλ’ εἴασε καθ’ αὑτοῦ κυρίαν γενέσθαι , καὶ ἀνώμοτος ἀπηνέχθη · βουλόμενος δὲ τὸ μέλλον λαθεῖν , φυλάξας τὴν τελευταίαν ἡμέραν τῶν διαιτητῶν , τὴν τοῦ θαργηλιῶνος ἢ τοῦ σκιροφοριῶνος γιγνομένην , εἰς ἣν ὁ μὲν ἦλθε τῶν διαιτητῶν , ὁ δ’ οὐκ ἦλθε , πείσας τὸν πρυτανεύοντα δοῦναι τὴν ψῆφον παρὰ πάντας τοὺς νόμους , κλητῆρ’ οὐδ’ ὁντινοῦν ἐπιγραψάμενος , κατηγορῶν ἔρημον , οὐδενὸς παρόντος , ἐκβάλλει καὶ ἀτιμοῖ τὸν διαιτητήν · καὶ νῦν εἷς Ἀθηναίων , ὅτι Μειδίας ἔρημον ὦφλε δίκην , ἁπάντων ἀπεστέρηται τῶν ἐν τῇ πόλει καὶ καθάπαξ ἄτιμος γέγονεν · καὶ οὔτε λαχεῖν ἀδικηθέντα οὔτε διαιτητὴν γενέσθαι Μειδίᾳ οὔθ’ ὅλως τὴν αὐτὴν ὁδὸν βαδίζειν , ὡς ἔοικεν , ἔστ’ ἀσφαλές . 
δεῖ δὴ τοῦτο τὸ πρᾶγμ’ ὑμᾶς οὑτωσὶ σκέψασθαι , καὶ λογίσασθαι τί ποτ’ ἔσθ’ ὃ παθὼν Μειδίας οὕτως ὠμὸν τηλικαύτην ἐπεβούλευσε λαβεῖν τῶν πεπραγμένων παρ’ ἀνδρὸς πολίτου δίκην , κἂν μὲν ᾖ τι δεινὸν ὡς ἀληθῶς καὶ ὑπερφυές , συγγνώμην ἔχειν , ἐὰν δὲ μηδέν , θεάσασθε τὴν ἀσέλγειαν καὶ τὴν ὠμότητα , ᾗ καθ’ ἁπάντων χρῆται τῶν ἐντυγχανόντων . 
τί οὖν ἔσθ’ ὃ πέπονθεν ; 
μεγάλην νὴ Δί’ ὦφλε δίκην καὶ τοσαύτην ὥστ’ ἀποστερεῖσθαι τῶν ὄντων . 
ἀλλὰ χιλίων ἡ δίκη μόνον ἦν δραχμῶν . 
πάνυ γε , ἀλλὰ δάκνει καὶ τοῦτο , φαίη τις ἄν , ὅταν ἐκτίνειν ἀδίκως δέῃ , συνέβη δ’ ὑπερημέρῳ γενομένῳ λαθεῖν αὐτῷ διὰ τὸ ἀδικηθῆναι . 
ἀλλ’ αὐθημερὸν μὲν ᾔσθετο , ὃ καὶ μέγιστόν ἐστι τεκμήριον τοῦ μηδὲν ἠδικηκέναι τὸν ἄνθρωπον , δραχμὴν δ’ οὐδέπω μίαν ἐκτέτεικεν . 
ἀλλὰ μή πω τοῦτο . 
ἀλλὰ τὴν μὴ οὖσαν ἀντιλαχεῖν ἐξῆν αὐτῷ δήπου , καὶ πρὸς ἐμὲ τὸ πρᾶγμα καταστήσασθαι , πρὸς ὅνπερ ἐξ ἀρχῆς ἦν ἡ δίκη . 
ἀλλ’ οὐκ ἐβούλετο · ἀλλ’ ἵνα μὴ Μειδίας ἀτίμητον ἀγωνίσηται δέκα μνῶν δίκην , πρὸς ἣν οὐκ ἀπήντα δέον , καὶ εἰ μὲν ἠδίκηκε , δίκην δῷ , εἰ δὲ μή , ἀποφύγῃ , ἄτιμον Ἀθηναίων ἕν’ εἶναι δεῖ καὶ μήτε συγγνώμης μήτε λόγου μήτε ἐπιεικείας μηδεμιᾶς τυχεῖν , ἃ καὶ τοῖς ὄντως ἀδικοῦσιν ἅπανθ’ ὑπάρχει . 
ἀλλ’ ἐπειδή γ’ ἠτίμωσεν ὃν ἐβουλήθη , καὶ τοῦτ’ ἐχαρίσασθ’ αὐτῷ , καὶ τὴν ἀναιδῆ γνώμην , ᾗ ταῦτα προαιρεῖται ποιεῖν , ἐνέπλησεν αὑτοῦ , ἐκεῖν’ ἐποίησε , τὴν καταδίκην ἐκτέτεικε , δῑ ἣν τὸν ἄνθρωπον ἀπώλεσεν ; 
οὐδὲ χαλκοῦν οὐδέπω καὶ τήμερον , ἀλλὰ δίκην ἐξούλης ὑπομένει φεύγειν . 
οὐκοῦν ὁ μὲν ἠτίμωται καὶ παραπόλωλεν , ὁ δ’ οὐδ’ ὁτιοῦν πέπονθεν , ἀλλ’ ἄνω κάτω τοὺς νόμους , τοὺς διαιτητάς , πάνθ’ ὅσ’ ἂν βούληται στρέφει . 
καὶ τὴν μὲν κατὰ τοῦ διαιτητοῦ γνῶσιν , ἣν ἀπρόσκλητον κατεσκεύασεν , αὐτὸς κυρίαν αὑτῷ πεποίηται · ἣν δ’ αὐτὸς ὦφλεν ἐμοὶ προσκληθείς , εἰδώς , οὐκ ἀπαντῶν , ἄκυρον ποιεῖ . 
καίτοι εἰ παρὰ τῶν ἔρημον καταδιαιτησάντων αὐτοῦ τηλικαύτην δίκην οὗτος ἀξιοῖ λαμβάνειν , τίν’ ὑμῖν προσήκει παρὰ τούτου λαβεῖν , τοῦ φανερῶς τοὺς ὑμετέρους νόμους ἐφ’ ὕβρει παραβαίνοντος ; 
εἰ γὰρ ἀτιμία καὶ νόμων καὶ δικῶν καὶ πάντων στέρησις ἐκείνου τἀδικήματος προσήκουσ’ ἐστὶν δίκη , τῆς γ’ ὕβρεως μικρὰ θάνατος φαίνεται . 
ἀλλὰ μὴν ὡς ἀληθῆ λέγω , κάλει μοι τούτων τοὺς μάρτυρας , καὶ τὸν τῶν διαιτητῶν ἀνάγνωθι νόμον.Μάρτυρες[Νικόστρατος Μυρρινούσιος , Φανίας Ἀφιδναῖος οἴδαμεν Δημοσθένην , ᾧ μαρτυροῦμεν , καὶ Μειδίαν τὸν κρινόμενον ὑπὸ Δημοσθένους , ὅτ’ αὐτῷ Δημοσθένης ἔλαχε τὴν τοῦ κακηγορίου δίκην , ἑλομένους διαιτητὴν Στράτωνα , καὶ ἐπεὶ ἧκεν ἡ κυρία τοῦ νόμου , οὐκ ἀπαντήσαντα Μειδίαν ἐπὶ τὴν δίαιταν , ἀλλὰ καταλιπόντα . 
γενομένης δὲ ἐρήμου κατὰ Μειδίου , ἐπιστάμεθα Μειδίαν πείθοντα τόν τε Στράτωνα τὸν διαιτητὴν καὶ ἡμᾶς , ὄντας ἐκείνοις τοῖς χρόνοις ἄρχοντας , ὅπως τὴν δίαιταν αὐτῷ ἀποδιαιτήσομεν , καὶ διδόντα δραχμὰς πεντήκοντα . 
καὶ ἐπειδὴ οὐχ ὑπεμείναμεν , προσαπειλήσαντα ἡμῖν καὶ οὕτως ἀπαλλαγέντα . 
καὶ διὰ ταύτην τὴν αἰτίαν ἐπιστάμεθα Στράτωνα ὑπὸ Μειδίου καταβραβευθέντα καὶ παρὰ πάντα τὰ δίκαια ἀτιμωθέντα.] λέγε δὴ καὶ τὸν τῶν διαιτητῶν νόμον.Νόμος[Ἐὰν δέ τινες περὶ συμβολαίων ἰδίων πρὸς ἀλλήλους ἀμφισβητῶσι καὶ βούλωνται διαιτητὴν ἑλέσθαι ὁντινοῦν , ἐξέστω αὐτοῖς αἱρεῖσθαι ὃν ἂν βούλωνται [διαιτητὴν ἑλέσθαι] . 
ἐπειδὰν δ’ ἕλωνται κατὰ κοινόν , μενέτωσαν ἐν τοῖς ὑπὸ τούτου διαγνωσθεῖσι , καὶ μηκέτι μεταφερέτωσαν ἀπὸ τούτου ἐφ’ ἕτερον δικαστήριον ταὐτὰ ἐγκλήματα , ἀλλ’ ἔστω τὰ κριθέντα ὑπὸ τοῦ διαιτητοῦ κύρια.] κάλει δὴ καὶ τὸν Στράτων’ αὐτὸν τὸν τὰ τοιαῦτα πεπονθότα · ἑστάναι γὰρ ἐξέσται δήπουθεν αὐτῷ.οὗτος , ὦ ἄνδρες Ἀθηναῖοι , πένης μὲν ἴσως ἐστίν , οὐ πονηρὸς δέ γε . 
οὗτος μέντοι πολίτης ὤν , ἐστρατευμένος ἁπάσας τὰς ἐν ἡλικίᾳ στρατείας καὶ δεινὸν οὐδὲν εἰργασμένος , ἕστηκε νυνὶ σιωπῇ , οὐ μόνον τῶν ἄλλων ἀγαθῶν τῶν κοινῶν ἀπεστερημένος , ἀλλὰ καὶ τοῦ φθέγξασθαι ἢ ὀδύρασθαι · καὶ οὐδ’ εἰ δίκαῑ ἢ ἄδικα πέπονθεν , οὐδὲ ταῦτ’ ἔξεστιν αὐτῷ πρὸς ὑμᾶς εἰπεῖν . 
καὶ ταῦτα πέπονθ’ ὑπὸ Μειδίου καὶ τοῦ Μειδίου πλούτου καὶ τῆς ὑπερηφανίας παρὰ τὴν πενίαν καὶ ἐρημίαν καὶ τὸ τῶν πολλῶν εἷς εἶναι . 
καὶ εἰ μὲν παραβὰς τοὺς νόμους ἔλαβεν τὰς πεντήκοντα δραχμὰς παρ’ αὐτοῦ , καὶ τὴν δίκην ἣν κατεδιῄτησεν ἀποδεδιῃτημένην ἀπέφηνεν , ἐπίτιμος ἂν ἦν καὶ οὐδὲν ἔχων κακὸν τῶν ἴσων μετεῖχε τοῖς ἄλλοις ἡμῖν · ἐπειδὴ δὲ παρεῖδε πρὸς τὰ δίκαια Μειδίαν , καὶ τοὺς νόμους μᾶλλον ἔδεισε τῶν ἀπειλῶν τῶν τούτου , τηνικαῦτα τηλικαύτῃ καὶ τοιαύτῃ συμφορᾷ περιπέπτωκεν ὑπὸ τούτου . 
εἶθ’ ὑμεῖς τὸν οὕτως ὠμόν , τὸν οὕτως ἀγνώμονα , τὸν τηλικαύτας δίκας λαμβάνονθ’ ὧν αὐτὸς ἠδικῆσθαι φησὶ μόνον (οὐ γὰρ ἠδίκητό γἐ , τοῦτον ὑβρίζοντα λαβόντες εἴς τινα τῶν πολιτῶν [ἀφήσετε] , καὶ μήθ’ ἑορτῆς μήθ’ ἱερῶν μήτε νόμου μήτ’ ἄλλου μηδενὸς πρόνοιαν ποιούμενον , οὐ καταψηφιεῖσθε ; 
οὐ παράδειγμα ποιήσετε ; 
καὶ τί φήσετ’ , ὦ ἄνδρες δικασταί ; 
καὶ τίν’ , ὢ πρὸς τῶν θεῶν , ἕξετ’ εἰπεῖν πρόφασιν δικαίαν ἢ καλήν ; 
ὅτι νὴ Δί’ ἀσελγής ἐστι καὶ βδελυρός · ταῦτα γάρ ἐστι τἀληθῆ · ἀλλὰ μισεῖν ὀφείλετ’ , ἄνδρες Ἀθηναῖοι , δήπου τοὺς τοιούτους μᾶλλον ἢ σῴζειν . 
ἀλλ’ ὅτι πλούσιός ἐστιν · ἀλλὰ τοῦτό γε τῆς ὕβρεως αὐτοῦ σχεδὸν αἴτιον εὑρήσετ’ ὄν , ὥστ’ ἀφελεῖν τὴν ἀφορμήν , δῑ ἣν ὑβρίζει , προσήκει μᾶλλον ἢ σῶσαι διὰ ταύτην · τὸ γὰρ χρημάτων πολλῶν θρασὺν καὶ βδελυρὸν καὶ τοιοῦτον ἄνθρωπον ἐᾶν εἶναι κύριον , ἀφορμήν ἐστιν ἐφ’ ὑμᾶς αὐτοὺς δεδωκέναι . 
τί οὖν ὑπόλοιπον ; 
ἐλεῆσαι νὴ Δία · παιδία γὰρ παραστήσεται καὶ κλαήσει καὶ τούτοις αὑτὸν ἐξαιτήσεται · τοῦτο γὰρ λοιπόν . 
ἀλλ’ ἴστε δήπου τοῦθ’ ὅτι τοὺς ἀδίκως τι πάσχοντας , ὃ μὴ δυνήσονται φέρειν , ἐλεεῖν προσήκει , οὐ τοὺς ὧν πεποιήκασι δεινῶν δίκην διδόντας . 
καὶ τίς ἂν ταῦτ’ ἐλεήσειε δικαίως , ὁρῶν τὰ τοῦδ’ οὐκ ἐλεηθένθ’ ὑπὸ τούτου , ἃ τῇ τοῦ πατρὸς συμφορᾷ χωρὶς τῶν ἄλλων κακῶν οὐδ’ ἐπικουρίαν ἐνοῦσαν ὁρᾷ . 
οὐ γάρ ἐστιν ὄφλημ’ ὅ τι χρὴ καταθέντ’ ἐπίτιμον γενέσθαι τουτονί , ἀλλ’ ἁπλῶς οὕτως ἠτίμωται τῇ ῥύμῃ τῆς ὀργῆς καὶ τῆς ὕβρεως τῆς Μειδίου . 
τίς οὖν ὑβρίζων παύσεται καὶ δῑ ἃ ταῦτα ποιεῖ χρήματ’ ἀφαιρεθήσεται , εἰ τοῦτον ὥσπερ δεινὰ πάσχοντ’ ἐλεήσετε ; 
εἰ δέ τις πένης μηδὲν ἠδικηκὼς ταῖς ἐσχάταις συμφοραῖς ἀδίκως ὑπὸ τούτου περιπέπτωκε , τούτῳ δ’ οὐδὲ συνοργισθήσεσθε ; 
μηδαμῶς · οὐδεὶς γάρ ἐστι δίκαιος τυγχάνειν ἐλέου τῶν μηδέν’ ἐλεούντων , οὐδὲ συγγνώμης τῶν ἀσυγγνωμόνων . 
ἐγὼ γὰρ οἶμαι πάντας ἀνθρώπους φέρειν ἀξιοῦν παρ’ ἑαυτῶν εἰς τὸν βίον αὑτοῖς ἔρανον παρὰ πάνθ’ ὅσα πράττουσιν · οἷον ἐγώ τις οὑτοσὶ μέτριος πρὸς ἅπαντάς εἰμ’ , ἐλεήμων , εὖ ποιῶν πολλούς · ἅπασι προσήκει τῷ τοιούτῳ ταὔτ’ εἰσφέρειν , ἐάν του καιρὸς ἢ χρεία παραστῇ . 
ἕτερος οὑτοσί τις βίαιος , οὐδέν’ οὔτ’ ἐλεῶν οὔθ’ ὅλως ἄνθρωπον ἡγούμενος · τούτῳ τὰς ὁμοίας φορὰς παρ’ ἑκάστου δίκαιον ὑπάρχειν . 
σὺ δή , πληρωτὴς τοιούτου γεγονὼς ἐράνου σεαυτῷ , τοῦτον δίκαιος εἶ συλλέξασθαι . 
ἡγοῦμαι μὲν τοίνυν , ὦ ἄνδρες Ἀθηναῖοι , καὶ εἰ μηδὲν ἔτ’ ἄλλ’ εἶχον κατηγορεῖν Μειδίου , μηδὲ δεινότερ’ ἦν ἃ μέλλω λέγειν ὧν εἴρηκα , δικαίως ἂν ὑμᾶς ἐκ τῶν εἰρημένων καὶ καταψηφίσασθαι καὶ τιμᾶν αὐτῷ τῶν ἐσχάτων . 
οὐ μὴν ἐνταῦθ’ ἕστηκε τὸ πρᾶγμα , οὐδ’ ἀπορήσειν μοι δοκῶ τῶν μετὰ ταῦτα · τοσαύτην ἀφθονίαν οὗτος πεποίηκε κατηγοριῶν . 
ὅτι μὲν δὴ λιποταξίου γραφὴν κατεσκεύασεν κατ’ ἐμοῦ καὶ τὸν τοῦτο ποιήσοντ’ ἐμισθώσατο , τὸν μιαρὸν καὶ λίαν εὐχερῆ , τὸν κονιορτὸν Εὐκτήμονα , ἐάσω . 
καὶ γὰρ οὔτ’ ἀνεκρίνατο ταύτην ὁ συκοφάντης ἐκεῖνος , οὔθ’ οὗτος οὐδενὸς εἵνεκ’ αὐτὸν ἐμισθώσατο πλὴν ἵν’ ἐκκέοιτο πρὸ τῶν ἐπωνύμων καὶ πάντες ὁρῷεν ‘Εὐκτήμων Λουσιεὺς ἐγράψατο Δημοσθένην Παιανιέα λιποταξίου · ’ 
καί μοι δοκεῖ κἂν προσγράψαι τοῦθ’ ἡδέως , εἴ πως ἐνῆν , ὅτι Μειδίου μισθωσαμένου γέγραπται . 
ἀλλ’ ἐῶ τοῦτο · ἐφ’ ᾗ γὰρ ἐκεῖνος ἠτίμωκεν αὑτὸν οὐκ ἐπεξελθών , οὐδεμιᾶς ἔγωγ’ ἔτι προσδέομαι δίκης , ἀλλ’ ἱκανὴν ἔχω . 
ἀλλ’ ὃ καὶ δεινόν , ὦ ἄνδρες Ἀθηναῖοι , καὶ σχέτλιον καὶ κοινὸν ἔμοιγ’ ἀσέβημα , οὐκ ἀδίκημα μόνον , τούτῳ πεπρᾶχθαι δοκεῖ , τοῦτ’ ἐρῶ . 
τῷ γὰρ ἀθλίῳ καὶ ταλαιπώρῳ κακῆς καὶ χαλεπῆς συμβάσης αἰτίας Ἀριστάρχῳ τῷ Μόσχου , τὸ μὲν πρῶτον , ὦ ἄνδρες Ἀθηναῖοι , κατὰ τὴν ἀγορὰν περιιὼν ἀσεβεῖς καὶ δεινοὺς λόγους ἐτόλμα περὶ ἐμοῦ λέγειν , ὡς ἐγὼ τὸ πρᾶγμ’ εἰμὶ τοῦτο δεδρακώς · ὡς δ’ οὐδὲν ἤνυε τούτοις , προσελθὼν τοῖς ἐπ’ ἐκεῖνον ἄγουσι τὴν αἰτίαν τοῦ φόνου , τοῖς τοῦ τετελευτηκότος οἰκείοις , χρήμαθ’ ὑπισχνεῖτο δώσειν εἰ τοῦ πράγματος αἰτιῷντ’ ἐμέ , καὶ οὔτε θεοὺς οὔθ’ ὁσίαν οὔτ’ ἄλλ’ οὐδὲν ἐποιήσατ’ ἐμποδὼν τοιούτῳ λόγῳ , οὐδ’ ὤκνησεν . 
ἀλλ’ οὐδὲ πρὸς οὓς ἔλεγεν αὐτοὺς ᾐσχύνθη , εἰ τοιοῦτο κακὸν καὶ τηλικοῦτον ἀδίκως ἐπάγει τῳ , ἀλλ’ ἕν’ ὅρον θέμενος παντὶ τρόπῳ μ’ ἀνελεῖν , οὐδὲν ἐλλείπειν ᾤετο δεῖν , ὡς δέον , εἴ τις ὑβρισθεὶς ὑπὸ τούτου δίκης ἀξιοῖ τυχεῖν καὶ μὴ σιωπᾷ , τοῦτον ἐξόριστον ἀνῃρῆσθαι καὶ μηδαμῇ παρεθῆναι , ἀλλὰ καὶ λιποταξίου γραφὴν ἑαλωκέναι καὶ ἐφ’ αἵματι φεύγειν καὶ μόνον οὐ προσηλῶσθαι . 
καίτοι ταῦθ’ ὅταν ἐξελεγχθῇ ποιῶν πρὸς οἷς ὕβριζέν με χορηγοῦντα , τίνος συγγνώμης ἢ τίνος ἐλέου δικαίως τεύξεται παρ’ ὑμῶν ; 
ἐγὼ μὲν γὰρ αὐτόν , ὦ ἄνδρες Ἀθηναῖοι , νομίζω αὐτόχειρά μου γεγενῆσθαι τούτοις τοῖς ἔργοις , καὶ τότε μὲν τοῖς Διονυσίοις τὴν παρασκευὴν καὶ τὸ σῶμα καὶ τἀναλώμαθ’ ὑβρίζειν , νῦν δὲ τούτοις οἷς ἐποίει καὶ διεπράττετ’ ἐκεῖνά τε καὶ τὰ λοιπὰ πάντα , τὴν πόλιν , τὸ γένος , τὴν ἐπιτιμίαν , τὰς ἐλπίδας · εἰ γὰρ ἓν ὧν ἐπεβούλευσε κατώρθωσεν , ἁπάντων ἂν ἀπεστερήμην ἐγὼ καὶ μηδὲ ταφῆναι προσυπῆρχεν οἴκοι μοι . 
διὰ τί , ἄνδρες δικασταί ; 
εἰ γάρ , ἐάν τις παρὰ πάντας τοὺς νόμους ὑβρισθεὶς ὑπὸ Μειδίου βοηθεῖν αὑτῷ πειρᾶται , ταῦτα καὶ τοιαῦθ’ ἕτερ’ αὐτῷ παθεῖν ὑπάρξει , προσκυνεῖν τοὺς ὑβρίζοντας ὥσπερ ἐν τοῖς βαρβάροις , οὐκ ἀμύνεσθαι κράτιστον ἔσται . 
ἀλλὰ μὴν ὡς ἀληθῆ λέγω καὶ προσεξείργασται ταῦτα τῷ βδελυρῷ τούτῳ καὶ ἀναιδεῖ , κάλει μοι καὶ τούτων τοὺς μάρτυρας.Μάρτυρες[Διονύσιος Ἀφιδναῖος , Ἀντίφιλος Παιανιεὺς διαφθαρέντος Νικοδήμου τοῦ οἰκείου ἡμῶν βιαίῳ θανάτῳ ὑπὸ Ἀριστάρχου τοῦ Μόσχου ἐπεξῇμεν τοῦ φόνου τὸν Ἀρίσταρχον . 
αἰσθόμενος δὲ ταῦτα Μειδίας ὁ νῦν κρινόμενος ὑπὸ Δημοσθένους , ᾧ μαρτυροῦμεν , ἔπειθεν ἡμᾶς διδοὺς κέρματα τὸν μὲν Ἀρίσταρχον ἀθῷον ἀφεῖναι , Δημοσθένει δὲ τὴν γραφὴν τοῦ φόνου παραγράψασθαι.]λαβὲ δή μοι τὸν περὶ τῶν δώρων νόμον . 
ἐν ὅσῳ δὲ τὸν νόμον , ὦ ἄνδρες Ἀθηναῖοι , λαμβάνει , βούλομαι μικρὰ πρὸς ὑμᾶς εἰπεῖν , δεηθεὶς ὑμῶν ἁπάντων πρὸς Διὸς καὶ θεῶν , ὦ ἄνδρες δικασταί · περὶ πάντων ὧν ἂν ἀκούητε , τοῦθ’ ὑποθέντες ἀκούετε τῇ γνώμῃ , τί ἄν , εἴ τις ἔπασχε ταῦθ’ ὑμῶν , ἐποίει , καὶ τίν’ ἂν εἶχεν ὀργὴν ὑπὲρ αὑτοῦ πρὸς τὸν ποιοῦντα . 
ἐγὼ γὰρ ἐνηνοχὼς χαλεπῶς ἐφ’ οἷς περὶ τὴν λῃτουργίαν ὑβρίσθην , ἔτι πολλῷ χαλεπώτερον , ὦ ἄνδρες Ἀθηναῖοι , τούτοις τοῖς μετὰ ταῦτ’ ἐνήνοχα καὶ μᾶλλον ἠγανάκτηκα . 
τί γὰρ ὡς ἀληθῶς πέρας ἂν φήσειέ τις εἶναι κακίας καὶ τίν’ ὑπερβολὴν ἀναιδείας καὶ ὠμότητος καὶ ὕβρεως , ἄνθρωπος εἰ ποιήσας δεινὰ νὴ Δία καὶ πόλλ’ ἀδίκως τινά , ἀντὶ τοῦ ταῦτ’ ἀναλαμβάνειν καὶ μεταγιγνώσκειν , πολλῷ δεινότερ’ ὕστερον ἄλλα προσεξεργάζοιτο , καὶ χρῷτο τῷ πλουτεῖν μὴ ἐπὶ ταῦτ’ ἐν οἷς μηδένα βλάπτων αὐτὸς ἄμεινόν τι τῶν ἰδίων θήσεται , ἀλλ’ ἐπὶ τἀναντία , ἐν οἷς ἀδίκως ἐκβάλλων τινὰ καὶ προπηλακίσας αὑτὸν εὐδαιμονιεῖ τῆς περιουσίας ; 
ταῦτα τοίνυν , ὦ ἄνδρες Ἀθηναῖοι , πάντα τούτῳ πέπρακται κατ’ ἐμοῦ . 
καὶ γὰρ αἰτίαν ἐπήγαγέ μοι φόνου ψευδῆ καὶ οὐδὲν ἐμοὶ προσήκουσαν , ὡς τὸ πρᾶγμ’ αὔτ’ ἐδήλωσεν , καὶ γραφὴν λιποταξίου μ’ ἐγράψατο τρεῖς αὐτὸς τάξεις λελοιπώς , καὶ τῶν ἐν Εὐβοίᾳ πραγμάτων (τουτὶ γὰρ αὖ μικροῦ παρῆλθέ μ’ εἰπεῖν) , ἃ Πλούταρχος ὁ τούτου ξένος καὶ φίλος διεπράξατο , ὡς ἐγὼ αἴτιός εἰμι , κατεσκεύαζε πρὸ τοῦ τὸ πρᾶγμα γενέσθαι πᾶσιν φανερὸν διὰ Πλουτάρχου γεγονός . 
καὶ τελευτῶν βουλεύειν μου λαχόντος δοκιμαζομένου κατηγόρει , καὶ τὸ πρᾶγμ’ εἰς ὑπέρδεινόν μοι περιέστη · ἀντὶ γὰρ τοῦ δίκην ὑπὲρ ὧν ἐπεπόνθειν λαβεῖν , δοῦναι πραγμάτων ὧν οὐδὲν ἐμοὶ προσῆκεν ἐκινδύνευον . 
καὶ ταῦτα πάσχων ἐγὼ καὶ τοῦτον τὸν τρόπον ὃν διεξέρχομαι νυνὶ πρὸς ὑμᾶς ἐλαυνόμενος , οὐκ ὢν οὔτε τῶν ἐρημοτάτων οὔτε τῶν ἀπόρων κομιδῇ , οὐκ ἔχω , ὦ ἄνδρες Ἀθηναῖοι , τί χρὴ ποιῆσαι . 
εἰ γὰρ εἰπεῖν τι καὶ περὶ τούτων ἤδη δεῖ , οὐ μέτεστι τῶν ἴσων οὐδὲ τῶν ὁμοίων , ὦ ἄνδρες Ἀθηναῖοι , πρὸς τοὺς πλουσίους τοῖς λοιποῖς ἡμῖν , οὐ μέτεστιν , οὔ · ἀλλὰ καὶ χρόνοι τούτοις τοῦ τὴν δίκην ὑποσχεῖν , οὓς ἂν αὐτοὶ βούλωνται , δίδονται , καὶ τἀδικήμαθ’ ἕωλα τὰ τούτων ὡς ὑμᾶς καὶ ψύχρ’ ἀφικνεῖται , τῶν δ’ ἄλλων ἡμῶν ἕκαστος , ἄν τι συμβῇ , πρόσφατος κρίνεται . 
καὶ μάρτυρές εἰσιν ἕτοιμοι τούτοις καὶ συνήγοροι πάντες καθ’ ἡμῶν εὐτρεπεῖς · ἐμοὶ δ’ οὐδὲ τἀληθῆ μαρτυρεῖν ἐθέλοντας ὁρᾶτ’ ἐνίους . 
ταῦτα μὲν οὖν ἀπείποι τις ἄν , οἶμαι , θρηνῶν . 
τὸν δὲ νόμον μοι λέγ’ ἐφεξῆς , ὥσπερ ἠρξάμην . 
λέγε.Νόμοσἐάν τις Ἀθηναίων λαμβάνῃ παρά τινος , ἢ αὐτὸς διδῷ ἑτέρῳ , ἢ διαφθείρῃ τινὰς ἐπαγγελλόμενος , ἐπὶ βλάβῃ τοῦ δήμου ἢ ἰδίᾳ τινὸς τῶν πολιτῶν , τρόπῳ ἢ μηχανῇ ᾑτινιοῦν , ἄτιμος ἔστω καὶ παῖδες καὶ τὰ ἐκείνου . 
οὕτω τοίνυν οὗτός ἐστ’ ἀσεβὴς καὶ μιαρὸς καὶ πᾶν ἂν ὑποστὰς εἰπεῖν καὶ πρᾶξαι , εἰ δ’ ἀληθὲς ἢ ψεῦδος ἢ πρὸς ἐχθρὸν ἢ φίλον ἢ τὰ τοιαῦτα , ἀλλ’ οὐδ’ ὁτιοῦν διορίζων , ὥστ’ ἐπαιτιασάμενός με φόνου καὶ τοιοῦτο πρᾶγμ’ ἐπαγαγών , εἴασε μέν μ’ εἰσιτητήρῑ ὑπὲρ τῆς βουλῆς ἱεροποιῆσαι καὶ θῦσαι καὶ κατάρξασθαι τῶν ἱερῶν ὑπὲρ ὑμῶν καὶ ὅλης τῆς πόλεως , εἴασε δ’ ἀρχεθεωροῦντ’ ἀγαγεῖν τῷ Διὶ τῷ Νεμείῳ τὴν κοινὴν ὑπὲρ τῆς πόλεως θεωρίαν , περιεῖδε δὲ ταῖς σεμναῖς θεαῖς ἱεροποιὸν αἱρεθέντ’ ἐξ Ἀθηναίων ἁπάντων τρίτον αὐτὸν καὶ καταρξάμενον τῶν ἱερῶν . 
ἆρ’ ἄν , εἴ γ’ εἶχε στιγμὴν ἢ σκιὰν τούτων ὧν κατεσκεύαζεν κατ’ ἐμοῦ , ταῦτ’ ἂν εἴασεν ; 
ἐγὼ μὲν οὐκ οἶμαι . 
οὐκοῦν ἐξελέγχεται τούτοις ἐναργῶς ὕβρει ζητῶν μ’ ἐκβάλλειν ἐκ τῆς πατρίδος . 
ἐπειδὴ τοίνυν τοῦτο τὸ πρᾶγμ’ οὐδὲ καθ’ ἕν , πανταχῇ στρέφων , οἷός τ’ ἦν ἀγαγεῖν ἐπ’ ἐμέ , φανερῶς ἤδη δῑ ἐμὲ τὸν Ἀρίσταρχον ἐσυκοφάντει . 
καὶ τὰ μὲν ἄλλα σιωπῶ · τῆς δὲ βουλῆς περὶ τούτων καθημένης καὶ σκοπουμένης , παρελθὼν οὗτος ‘ἀγνοεῖτ’’ 
ἔφη ‘ὦ βουλή , τὸ πρᾶγμα ; 
καὶ τὸν αὐτόχειρ’ ἔχοντεσ’ 
λέγων τὸν Ἀρίσταρχον ‘μέλλετε καὶ ζητεῖτε καὶ τετύφωσθε ; 
οὐκ ἀποκτενεῖτε ; 
οὐκ ἐπὶ τὴν οἰκίαν βαδιεῖσθε ; 
οὐχὶ συλλήψεσθε ; ’ 
καὶ ταῦτ’ ἔλεγ’ ἡ μιαρὰ καὶ ἀναιδὴς αὕτη κεφαλή , ἐξεληλυθὼς τῇ προτεραίᾳ παρ’ Ἀριστάρχου , καὶ χρώμενος ὥσπερ ἂν ἄλλος τις τὰ πρὸ τούτου , καί , ὅτ’ ηὐτύχει , πλεῖστα παρεσχηκότος ἐκείνου πράγματά μοι περὶ τῶν πρὸς τοῦτον ἀπαλλαγῶν . 
εἰ μὲν οὖν εἰργάσθαι τι τούτων ἐφ’ οἷς ἀπόλωλεν ἡγούμενος τὸν Ἀρίσταρχον καὶ πεπιστευκὼς τοῖς τῶν αἰτιασαμένων λόγοις ταῦτ’ ἔλεγεν , χρῆν μὲν οὐδ’ οὕτω (μετρία γὰρ δίκη παρὰ τῶν φίλων ἐστίν , ἄν τι δοκῶσι πεποιηκέναι δεινόν , μηκέτι τῆς λοιπῆς φιλίας κοινωνεῖν , τὸ δὲ τιμωρεῖσθαι καὶ ἐπεξιέναι τοῖς πεπονθόσι καὶ τοῖς ἐχθροῖς παραλείπεταἰ · ὅμως δ’ ἔστω τούτῳ γε συγγνώμη . 
εἰ δὲ λαλῶν μὲν καὶ ὁμωρόφιος γιγνόμενος ὡς οὐδὲν εἰργασμένῳ φανήσεται , λέγων δὲ καὶ καταιτιώμενος ταῦθ’ εἵνεκα τοῦ συκοφαντεῖν ἐμέ , πῶς οὐ δεκάκις , μᾶλλον δὲ μυριάκις δίκαιός ἐστ’ ἀπολωλέναι ; 
ἀλλὰ μὴν ὡς ἀληθῆ λέγω καὶ τῇ μὲν προτεραίᾳ ὅτε ταῦτ’ ἔλεγεν , εἰσεληλύθει καὶ διείλεκτ’ ἐκείνῳ , τῇ δ’ ὑστεραίᾳ πάλιν (τοῦτο γάρ , τοῦτ’ οὐκ ἔχον ἐστὶν ὑπερβολὴν ἀκαθαρσίας , ἄνδρες Ἀθηναῖοἰ 
εἰσελθὼν οἴκαδ’ ὡς ἐκεῖνον καὶ ἐφεξῆς οὑτωσὶ καθεζόμενος , τὴν δεξιὰν ἐμβαλών , παρόντων πολλῶν , μετὰ τοὺς ἐν τῇ βουλῇ τούτους λόγους , ἐν οἷς αὐτόχειρα καὶ τὰ δεινότατ’ εἰρήκει τὸν Ἀρίσταρχον , ὤμνυε μὲν κατ’ ἐξωλείας μηδὲν εἰρηκέναι κατ’ αὐτοῦ φλαῦρον , καὶ οὐδὲν ἐφρόντιζ’ ἐπιορκῶν , καὶ ταῦτα παρόντων τῶν συνειδότων , ἠξίου δὲ καὶ πρὸς ἔμ’ αὑτῷ δῑ ἐκείνου γίγνεσθαι τὰς διαλύσεις , τούτων τοὺς παρόντας ὑμῖν καλῶ μάρτυρας . 
καίτοι πῶς οὐ δεινόν , ὦ ἄνδρες Ἀθηναῖοι , μᾶλλον δ’ ἀσεβές , λέγειν ὡς φονεύς , καὶ πάλιν ὡς οὐκ εἴρηκε ταῦτ’ ἀπομνύναι , καὶ φόνον μὲν ὀνειδίζειν , τούτῳ δ’ ὁμωρόφιον γίγνεσθαι ; 
κἂν μὲν ἀφῶ τοῦτον ἐγὼ καὶ προδῶ τὴν ὑμετέραν καταχειροτονίαν , οὐδέν , ὡς ἔοικ’ , ἀδικῶ · ἂν δ’ ἐπεξίω , λέλοιπα τὴν τάξιν , φόνον κοινωνῶ , δεῖ μ’ ἀνηρπάσθαι . 
ἐγὼ δ’ αὐτὸ τοὐναντίον οἶμαι , εἰ τοῦτον ἀφῆκα , λελοιπέναι μέν , ὦ ἄνδρες Ἀθηναῖοι , τὴν τοῦ δικαίου τάξιν , φόνου δ’ ἂν εἰκότως ἐμαυτῷ λαχεῖν · οὐ γὰρ ἦν μοι δήπου βιωτὸν τοῦτο ποιήσαντι . 
ὅτι τοίνυν καὶ ταῦτ’ ἀληθῆ λέγω , κάλει μοι καὶ τούτων τοὺς μάρτυρας.Μάρτυρες[Λυσίμαχος Ἀλωπεκῆθεν , Δημέας Σουνιεύς , Χάρης Θορίκιος , Φιλήμων Σφήττιος , Μόσχος Παιανιεύς , καθ’ οὓς καιροὺς ἡ εἰσαγγελία ἐδόθη εἰς τὴν βουλὴν ὑπὲρ Ἀριστάρχου τοῦ Μόσχου , ὅτι εἴη Νικόδημον ἀπεκτονώς , οἴδαμεν Μειδίαν τὸν κρινόμενον ὑπὸ Δημοσθένους , ᾧ μαρτυροῦμεν , ἐλθόντα πρὸς τὴν βουλὴν καὶ λέγοντα μηδένα ἕτερον εἶναι τὸν Νικοδήμου φονέα , ἀλλ’ Ἀρίσταρχον , καὶ τοῦτον αὐτοῦ γεγονέναι αὐτόχειρα , καὶ συμβουλεύοντα τῇ βουλῇ βαδίζειν ἐπὶ τὴν οἰκίαν τὴν Ἀριστάρχου καὶ συλλαμβάνειν αὐτόν . 
ταῦτα δ’ ἔλεγε πρὸς τὴν βουλὴν τῇ προτεραίᾳ μετ’ Ἀριστάρχου καὶ μεθ’ ἡμῶν συνδεδειπνηκώς . 
οἴδαμεν δὲ καὶ Μειδίαν , ὡς ἀπῆλθεν ἀπὸ τῆς βουλῆς τούτους τοὺς λόγους εἰρηκώς , εἰσεληλυθότα πάλιν ὡς Ἀρίσταρχον καὶ τὴν δεξιὰν [ὡς] 
ἐμβεβληκότα καὶ ὀμνύοντα κατ’ ἐξωλείας μηδὲν κατ’ αὐτοῦ πρὸς τὴν βουλὴν εἰρηκέναι φαῦλον , καὶ ἀξιοῦντα Ἀρίσταρχον ὅπως ἂν διαλλάξῃ αὐτῷ Δημοσθένην.] τίς οὖν ὑπερβολή , τίς ὁμοία τῇ τούτου γέγον’ ἢ γένοιτ’ ἂν πονηρία ; 
ὃς ἄνδρ’ ἀτυχοῦντα , οὐδὲν αὐτὸν ἠδικηκότα (ἐῶ γὰρ εἰ φίλον) , ἅμα συκοφαντεῖν ᾤετο δεῖν καὶ πρὸς ἔμ’ αὑτὸν διαλύειν ἠξίου , καὶ ταῦτ’ ἔπραττε καὶ χρήματ’ ἀνήλισκεν ἐπὶ τῷ μετ’ ἐκείνου κἀμὲ προσεκβαλεῖν ἀδίκως . 
τοῦτο μέντοι τὸ τοιοῦτον ἔθος καὶ τὸ κατασκεύασμ’ , ὦ ἄνδρες Ἀθηναῖοι , τὸ τοῖς ὑπὲρ αὑτῶν ἐπεξιοῦσι δικαίως ἔτι πλείω περιιστάναι κακά , οὐκ ἐμοὶ μὲν ἄξιόν ἐστ’ ἀγανακτεῖν καὶ βαρέως φέρειν , ὑμῖν δὲ τοῖς ἄλλοις παριδεῖν , πολλοῦ γε καὶ δεῖ , ἀλλὰ πᾶσιν ὁμοίως ὀργιστέον , ἐκλογιζομένοις καὶ θεωροῦσιν ὅτι τοῦ μέν , ὦ ἄνδρες Ἀθηναῖοι , ῥᾳδίως κακῶς παθεῖν ἐγγύταθ’ ὑμῶν εἰσιν οἱ πενέστατοι καὶ ἀσθενέστατοι , τοῦ δ’ ὑβρίσαι καὶ τοῦ ποιήσαντας μὴ δοῦναι δίκην , ἀλλὰ τοὺς ἀντιπαρέξοντας πράγματα μισθώσασθαι , οἱ βδελυροὶ καὶ χρήματ’ ἔχοντές [εἰσιν ἐγγυτάτω] . 
οὐ δὴ δεῖ παρορᾶν τὰ τοιαῦτα , οὐδὲ τὸν ἐξείργοντα δέει καὶ φόβῳ τὸ δίκην ὧν ἂν ἡμῶν ἀδικηθῇ τις λαμβάνειν παρ’ αὐτοῦ ἄλλο τι χρὴ νομίζειν ποιεῖν ἢ τὰς τῆς ἰσηγορίας καὶ τὰς τῆς ἐλευθερίας ἡμῶν μετουσίας ἀφαιρεῖσθαι . 
ἐγὼ μὲν γὰρ ἴσως διεωσάμην , καὶ ἄλλος τις ἄν , ψευδῆ λόγον καὶ συκοφαντίαν , καὶ οὐκ ἀνήρπασμαι · οἱ δὲ πολλοὶ τί ποιήσετε , ἂν μὴ δημοσίᾳ πᾶσιν φοβερὸν καταστήσητε τὸ εἰς ταῦτ’ ἀποχρῆσθαι τῷ πλουτεῖν ; 
δόντα λόγον καὶ ὑποσχόντα κρίσιν περὶ ὧν ἄν τις ἐγκαλῇ , τότ’ ἀμύνεσθαι τοὺς [ἀδίκως] 
ἐφ’ αὑτὸν ἐλθόντας χρή , καὶ τότ’ , ἂν ἀδικοῦντας ὁρᾷ τις , οὐ προαναρπάζειν , οὐδ’ ἐπάγοντ’ αἰτίας ψευδεῖς ἄκριτον ζητεῖν ἀποφεύγειν , οὐδ’ ἐπὶ τῷ διδόναι δίκην ἀσχάλλειν , ἀλλὰ μὴ ποιεῖν ἐξ ἀρχῆς ἀσελγὲς μηδέν . 
ὅσα μὲν τοίνυν εἴς τε τὴν λῃτουργίαν καὶ τὸ σῶμ’ ὑβρίσθην , καὶ πάντ’ ἐπιβουλευόμενος τρόπον καὶ πάσχων κακῶς ἐκπέφευγα , ἀκηκόατ’ , ὦ ἄνδρες Ἀθηναῖοι . 
καὶ παραλείπω δὲ πολλά · οὐ γὰρ ἴσως ῥᾴδιον πάντ’ εἰπεῖν . 
ἔχει δ’ οὕτως . 
οὐκ ἔστ’ ἐφ’ ὅτῳ τῶν πεπραγμένων ἐγὼ μόνος ἠδίκημαι , ἀλλ’ ἐπὶ μὲν τοῖς εἰς τὸν χορὸν γεγενημένοις ἀδικήμασιν ἡ φυλή , δέκατον μέρος ὑμῶν , συνηδίκηται , ἐπὶ δ’ οἷς ἔμ’ ὕβρισε καὶ ἐπεβούλευσεν οἱ νόμοι , δῑ οὓς εἷς ἕκαστος ὑμῶν σῶς ἐστιν · ἐφ’ ἅπασι δὲ τούτοις ὁ θεός , ᾧ χορηγὸς ἐγὼ καθειστήκειν , καὶ τὸ τῆς ὁσίας , ὁτιδήποτ’ ἐστί , τὸ σεμνὸν καὶ τὸ δαιμόνιον [συνηδίκηται] . 
δεῖ δὴ τούς γε βουλομένους ὀρθῶς τὴν κατ’ ἀξίαν τῶν πεπραγμένων παρὰ τούτου δίκην λαμβάνειν , οὐχ ὡς ὑπὲρ ἐμοῦ μόνον ὄντος τοῦ λόγου τὴν ὀργὴν ἔχειν , ἀλλ’ ὡς ἐν ταὐτῷ τῶν νόμων , τοῦ θεοῦ , τῆς πόλεως , ὁμοῦ πάντων ἠδικημένων , οὕτω ποιεῖσθαι τὴν τιμωρίαν , καὶ τοὺς βοηθοῦντας καὶ τοὺς συνεξεταζομένους μετὰ τούτου μὴ συνηγόρους μόνον , ἀλλὰ καὶ δοκιμαστὰς τῶν τούτῳ πεπραγμένων ὑπολαμβάνετ’ εἶναι . 
εἰ μὲν τοίνυν , ὦ ἄνδρες Ἀθηναῖοι , σώφρονα καὶ μέτριον πρὸς τἄλλα παρεσχηκὼς αὑτὸν Μειδίας καὶ μηδένα τῶν ἄλλων πολιτῶν ἠδικηκὼς εἰς ἔμ’ ἀσελγὴς μόνον οὕτω καὶ βίαιος ἐγεγόνει , πρῶτον μὲν ἔγωγ’ ἀτύχημ’ ἂν ἐμαυτοῦ τοῦθ’ ἡγούμην , ἔπειτ’ ἐφοβούμην ἂν μὴ τὸν ἄλλον ἑαυτοῦ βίον οὗτος μέτριον δεικνύων καὶ φιλάνθρωπον διακρούσηται τούτῳ τὸ δίκην ὧν ἔμ’ ὕβρικεν δοῦναι . 
νυνὶ δὲ τοσαῦτ’ ἐστὶ τἄλλ’ ἃ πολλοὺς ὑμῶν ἠδίκησεν καὶ τοιαῦτα , ὥστε τούτου μὲν τοῦ δέους ἀπήλλαγμαι , φοβοῦμαι δὲ πάλιν τοὐναντίον μή , ἐπειδὰν πολλὰ καὶ δείν’ ἑτέρους ἀκούηθ’ ὑπ’ αὐτοῦ πεπονθότας , τοιοῦτός τις ὑμῖν λογισμὸς ἐμπέσῃ ‘τί οὖν ; 
σὺ δεινότερ’ ἢ τῶν ἄλλων εἷς ἕκαστος πεπονθὼς ἀγανακτεῖς ; 
πάντα μὲν δὴ τὰ τούτῳ πεπραγμένα οὔτ’ ἂν ἐγὼ δυναίμην πρὸς ὑμᾶς εἰπεῖν , οὔτ’ ἂν ὑμεῖς ὑπομείναιτ’ ἀκούειν , οὐδ’ , εἰ τὸ παρ’ ἀμφοτέρων ἡμῶν ὕδωρ ὑπάρξειε πρὸς τὸ λοιπόν , πᾶν τό τ’ ἐμὸν καὶ τὸ τούτου προστεθέν , οὐκ ἂν ἐξαρκέσειεν · ἃ δ’ ἐστὶ μέγιστα καὶ φανερώτατα , ταῦτ’ ἐρῶ . 
μᾶλλον δ’ ἐκεῖνο ποιήσω · ἀναγνώσομαι μὲν ὑμῖν , ὡς ἐμαυτῷ γέγραμμαι , πάντα τὰ ὑπομνήματα , λέξω δ’ ὅ τι ἂν πρῶτον ἀκούειν βουλομένοις ὑμῖν ᾖ , τοῦτο πρῶτον , εἶθ’ ἕτερον , καὶ τἄλλα τὸν αὐτὸν τρόπον , ἕως ἂν ἀκούειν βούλησθε . 
ἔστι δὲ ταῦτα παντοδαπά , καὶ ὕβρεις πολλαὶ καὶ περὶ τοὺς οἰκείους κακουργήματα καὶ περὶ τοὺς θεοὺς ἀσεβήματα , καὶ τόπος οὐδείς ἐστιν ἐν ᾧ τοῦτον οὐ θανάτου πεποιηκότ’ ἄξια πόλλ’ εὑρήσετε.Ὑπομνήματα τῶν Μειδίου Ἀδικημάτων ὅσα μὲν τοίνυν , ὦ ἄνδρες δικασταί , τὸν ἀεὶ προστυχόντ’ αὐτῷ πεποίηκεν , ταῦτ’ ἐστίν . 
καὶ παραλέλοιφ’ ἕτερα · οὐ γὰρ ἂν δύναιτ’ οὐδεὶς εἰσάπαξ εἰπεῖν ἃ πολὺν χρόνον οὗτος ὑβρίζων συνεχῶς ἅπαντα τὸν βίον εἴργασται . 
ἄξιον δ’ ἰδεῖν ἐφ’ ὅσον φρονήματος ἤδη προελήλυθε τῷ τούτων δίκην μηδενὸς δεδωκέναι . 
οὐ γὰρ ἡγεῖθ’ , ὡς ἐμοὶ δοκεῖ , λαμπρὸν οὐδὲ νεανικὸν οὐδ’ ἄξιον ἑαυτοῦ ὅ τι ἄν τις πρὸς ἕν’ εἷς διαπράττηται , ἀλλ’ εἰ μὴ φυλὴν ὅλην καὶ βουλὴν καὶ ἔθνος προπηλακιεῖ καὶ πολλοὺς ἁθρόους ὑμῶν ἅμ’ ἐλᾷ , ἀβίωτον ᾤετ’ ἔσεσθαι τὸν βίον αὑτῷ . 
καὶ τὰ μὲν ἄλλα σιωπῶ , μυρί’ εἰπεῖν ἔχων , περὶ δὲ τῶν συστρατευσαμένων ἱππέων εἰς Ἄργουραν ἴστε δήπου πάντες οἷ’ ἐδημηγόρησε παρ’ ὑμῖν , ὅθ’ ἧκεν ἐκ Χαλκίδος , κατηγορῶν καὶ φάσκων ὄνειδος ἐξελθεῖν τὴν στρατιὰν ταύτην τῇ πόλει · καὶ τὴν λοιδορίαν ἣν ἐλοιδορήθη Κρατίνῳ περὶ τούτων , τῷ νῦν , ὡς ἐγὼ πυνθάνομαι , μέλλοντι βοηθεῖν αὐτῷ , μέμνησθε . 
τὸν δὴ τοσούτοις ἁθρόοις τῶν πολιτῶν ἔχθραν ἐπ’ οὐδενὶ τηλικαύτην ἀράμενον πόσῃ πονηρίᾳ καὶ θρασύτητι ταῦτα χρὴ νομίζειν πράττειν ; 
καίτοι πότερ’ εἰσὶν ὄνειδος , ὦ Μειδία , τῇ πόλει οἱ διαβάντες ἐν τάξει καὶ τὴν σκευὴν ἔχοντες ἣν προσῆκε τοὺς ἐπὶ τοὺς πολεμίους ἐξιόντας καὶ συμβαλουμένους τοῖς συμμάχοις , ἢ σὺ ὁ μηδὲ λαχεῖν εὐχόμενος τῶν ἐξιόντων ὅτ’ ἐκληροῦ , τὸν θώρακα δ’ οὐδεπώποτ’ ἐνδύς , ἐπ’ ἀστράβης δ’ ὀχούμενος ἀργυρᾶς τῆς ἐξ Εὐβοίας , χλανίδας δὲ καὶ κυμβία καὶ κάδους ἔχων , ὧν ἐπελαμβάνονθ’ οἱ πεντηκοστολόγοι ; 
ταῦτα γὰρ εἰς τοὺς ὁπλίτας ἡμᾶς ἀπηγγέλλετο · οὐ γὰρ εἰς ταὐτὸν ἡμεῖς τούτοις διέβημεν . 
εἶτα , εἴ σ’ ἐπὶ τούτοις ἔσκωψεν Ἀρχετίων ἤ τις ἄλλος , πάντας ἤλαυνες ; 
εἰ μὲν γὰρ ἐποίεις ταῦτ’ , ὦ Μειδία , ἃ σέ φασιν οἱ συνιππεῖς καὶ κατηγόρεις ὡς λέγοιεν περὶ σοῦ , δικαίως κακῶς ἤκουες · καὶ γὰρ ἐκείνους καὶ τουτουσὶ καὶ ὅλην τὴν πόλιν ἠδίκεις καὶ κατῄσχυνες . 
εἰ δὲ μὴ ποιοῦντός σου κατεσκεύαζόν τινες καταψευδόμενοί σου , οἱ δὲ λοιποὶ τῶν στρατιωτῶν οὐκ ἐκείνοις ἐπετίμων , ἀλλὰ σοὶ ἐπέχαιρον , δῆλον ὅτι ἐκ τῶν ἄλλων ὧν ἔζης ἄξιος αὐτοῖς ἐδόκεις εἶναι τοῦ τοιαῦτ’ ἀκούειν · σαυτὸν οὖν μετριώτερον ἐχρῆν παρέχειν , οὐκ ἐκείνους διαβάλλειν . 
σὺ δ’ ἀπειλεῖς πᾶσιν , ἐλαύνεις πάντας · τοὺς ἄλλους ἀξιοῖς ὅ τι σὺ βούλει σκοπεῖν , οὐκ αὐτὸς σκοπεῖς ὅ τι μὴ λυπήσεις τοὺς ἄλλους ποιῶν . 
καὶ τὸ δὴ σχετλιώτατον καὶ μέγιστον ἔμοιγε δοκοῦν ὕβρεως εἶναι σημεῖον · τοσούτων ἀνθρώπων , ὦ μιαρὰ κεφαλή , σὺ παρελθὼν ἁθρόων κατηγόρεις , ὃ τίς οὐκ ἂν ἔφριξε ποιῆσαι τῶν ἄλλων ; 
τοῖς μὲν τοίνυν ἄλλοις ἅπασιν ἀνθρώποις ὁρῶ τοῖς κρινομένοις , ὦ ἄνδρες δικασταί , ἓν μὲν ἢ δύ’ ὄντα τἀδικήμαθ’ ἃ κατηγορεῖται , λόγους δ’ ἀφθόνους τοιούτους ὑπάρχοντας ‘τίς ὑμῶν ἐμοί τι σύνοιδε τοιοῦτον ; 
τίς ὑμῶν ἐμὲ ταῦθ’ ἑόρακε ποιοῦντα ; 
οὐκ ἔστιν , ἀλλ’ οὗτοι δῑ ἔχθραν καταψεύδονταί μου , καταψευδομαρτυροῦμαι , ’ 
τὰ τοιαῦτα · τούτῳ δ’ αὖ τἀναντία τούτων . 
πάντας γὰρ ὑμᾶς εἰδέναι νομίζω τὸν τρόπον καὶ τὴν ἀσέλγειαν καὶ τὴν ὑπερηφανίαν τοῦ βίου , καὶ πάλαι θαυμάζειν ἐνίους οἴομαι ὧν αὐτοὶ μὲν ἴσασιν , οὐκ ἀκηκόασι δὲ νῦν ἐμοῦ . 
πολλοὺς δὲ τῶν πεπονθότων οὐδὲ πάνθ’ ὅσ’ ἠδίκηνται μαρτυρεῖν ἐθέλοντας ὁρῶ , τὴν βίαν καὶ τὴν φιλοπραγμοσύνην ὁρῶντας τὴν τούτου καὶ τὴν ἀφορμήν , ἥπερ ἰσχυρὸν ποιεῖ καὶ φοβερὸν τὸν κατάπτυστον τουτονί . 
τὸ γὰρ ἐπ’ ἐξουσίας καὶ πλούτου πονηρὸν εἶναι καὶ ὑβριστὴν τεῖχός ἐστι πρὸς τὸ μηδὲν ἂν αὐτὸν ἐξ ἐπιδρομῆς παθεῖν , ἐπεὶ περιαιρεθεὶς οὗτος τὰ ὄντα ἴσως μὲν οὐκ ἂν ὑβρίζοι , εἰ δ’ ἄρα , ἐλάττονος ἄξιος ἔσται τοῦ μικροτάτου παρ’ ὑμῖν · μάτην γὰρ λοιδορήσεται καὶ βοήσεται , δίκην δ’ , ἂν ἀσελγαίνῃ τι , τοῖς ἄλλοις ἡμῖν ἐξ ἴσου δώσει . 
νῦν δ’ , οἶμαι , τούτου προβέβληται Πολύευκτος , Τιμοκράτης , Εὐκτήμων ὁ κονιορτός · τοιοῦτοί τινές εἰσι μισθοφόροι περὶ αὐτόν , καὶ πρὸς ἔθ’ ἕτεροι τούτοις , μαρτύρων συνεστῶσ’ ἑταιρεία , φανερῶς μὲν οὐκ ἐνοχλούντων ὑμῖν , σιγῇ δὲ τὰ ψευδῆ ῥᾷστ’ ἐπινευόντων . 
οὓς μὰ τοὺς θεοὺς οὐδὲν ὠφελεῖσθαι νομίζω παρὰ τούτου · ἀλλὰ δεινοί τινές εἰσιν , ὦ ἄνδρες Ἀθηναῖοι , φθείρεσθαι πρὸς τοὺς πλουσίους καὶ παρεῖναι καὶ μαρτυρεῖν . 
πάντα δὲ ταῦτ’ , οἶμαι , φοβέρ’ ἐστὶ τῶν ἄλλων ὑμῶν ἑκάστῳ καθ’ ἑαυτὸν ὅπως δύναται ζῶντι . 
οὗπερ εἵνεκα συλλέγεσθ’ ὑμεῖς , ἵν’ , ὧν καθ’ ἕν’ ἐστὶν ἕκαστος ὑμῶν ἐλάττων ἢ φίλοις ἢ τοῖς οὖσιν ἢ τῶν ἄλλων τινί , τούτων συλλεγέντες ἑκάστου κρείττους τε γίγνησθε καὶ παύητε τὴν ὕβριν . 
τάχα τοίνυν καὶ τοιοῦτός τις ἥξει πρὸς ὑμᾶς λόγος , ‘τί δὴ τὰ καὶ τὰ πεπονθὼς ὁ δεῖν’ οὐκ ἐλάμβανεν δίκην παρ’ ἐμοῦ ; ’ 
ἢ ‘τί δὴ’ 
πάλιν ἄλλον ἴσως τινὰ τῶν ἠδικημένων ὀνομάζων . 
ἐγὼ δὲ δῑ ἃς μὲν προφάσεις ἕκαστος ἀφίσταται τοῦ βοηθεῖν αὑτῷ , πάντας ὑμᾶς εἰδέναι νομίζω · καὶ γὰρ ἀσχολία καὶ ἀπραγμοσύνη καὶ τὸ μὴ δύνασθαι λέγειν καὶ ἀπορία καὶ μυρί’ ἐστὶν αἴτια · 
προσήκειν μέντοι τούτῳ μὴ ταῦτα λέγειν ἡγοῦμαι νυνί , ἀλλ’ ὡς οὐ πεποίηκέ τι τούτων ὧν αὐτοῦ κατηγόρηκα διδάσκειν , ἐὰν δὲ μὴ δύνηται , διὰ ταῦτ’ ἀπολωλέναι πολὺ μᾶλλον , εἰ γὰρ τηλικοῦτός τίς ἐστιν ὥστε τοιαῦτα ποιῶν δύνασθαι καθ’ ἕν’ ἕκαστον ἡμῶν ἀποστερεῖν τοῦ δίκης παρ’ αὐτοῦ τυχεῖν , κοινῇ νῦν , ἐπειδήπερ εἴληπται , πᾶσιν ὑπὲρ ἁπάντων ἐστὶ τιμωρητέος ὡς κοινὸς ἐχθρὸς τῇ πολιτείᾳ . 
λέγεται τοίνυν ποτ’ ἐν τῇ πόλει κατὰ τὴν παλαιὰν ἐκείνην εὐδαιμονίαν Ἀλκιβιάδης γενέσθαι , ᾧ σκέψασθε τίνων ὑπαρχόντων καὶ ποίων τινῶν πρὸς τὸν δῆμον πῶς ἐχρήσανθ’ ὑμῶν οἱ πρόγονοι , ἐπειδὴ βδελυρὸς καὶ ὑβριστὴς ᾤετο δεῖν εἶναι . 
καὶ οὐκ ἀπεικάσαι δήπου Μειδίαν Ἀλκιβιάδῃ βουλόμενος τούτου μέμνημαι τοῦ λόγου (οὐχ οὕτως εἴμ’ ἄφρων οὐδ’ ἀπόπληκτος ἐγὤ , ἀλλ’ ἵν’ εἰδῆθ’ ὑμεῖς , ὦ ἄνδρες Ἀθηναῖοι , καὶ γνῶθ’ ὅτι οὐδὲν οὔτ’ ἔστιν οὔτ’ ἔσται , οὐ γένος , οὐ πλοῦτος , οὐ δύναμις , ὅ τι τοῖς πολλοῖς ὑμῖν , ἂν ὕβρις προσῇ , προσήκει φέρειν . 
ἐκεῖνος γάρ , ὦ ἄνδρες Ἀθηναῖοι , λέγεται πρὸς πατρὸς μὲν Ἀλκμεωνιδῶν εἶναι (τούτους δέ φασιν ὑπὸ τῶν τυράννων ὑπὲρ τοῦ δήμου στασιάζοντας ἐκπεσεῖν , καὶ δανεισαμένους χρήματ’ ἐκ Δελφῶν ἐλευθερῶσαι τὴν πόλιν καὶ τοὺς Πεισιστράτου παῖδας ἐκβαλεῖν) , πρὸς δὲ μητρὸς Ἱππονίκου καὶ ταύτης τῆς οἰκίας ἧς ὑπάρχουσι πολλαὶ καὶ μεγάλαι πρὸς τὸν δῆμον εὐεργεσίαι . 
οὐ μόνον δὲ ταῦθ’ ὑπῆρχεν αὐτῷ , ἀλλὰ καὶ αὐτὸς ὑπὲρ τοῦ δήμου θέμενος τὰ ὅπλα δὶς μὲν ἐν Σάμῳ , τρίτον δ’ ἐν αὐτῇ τῇ πόλει , τῷ σώματι τὴν εὔνοιαν , οὐ χρήμασιν οὐδὲ λόγοις ἐνεδείξατο τῇ πατρίδι . 
ἔτι δ’ ἵππων Ὀλυμπίασιν ἀγῶνες ὑπῆρχον αὐτῷ καὶ νῖκαι καὶ στέφανοι , καὶ στρατηγὸς ἄριστος , καὶ λέγειν ἐδόκει πάντων , ὥς φασιν , εἶναι δεινότατος . 
ἀλλ’ ὅμως οἱ κατ’ ἐκεῖνον ὑμέτεροι πρόγονοι οὐδενὸς τούτων αὐτῷ συνεχώρησαν ὑβρίζειν αὑτούς , ἀλλὰ ποιήσαντες φυγάδ’ ἐξέβαλον · καὶ Λακεδαιμονίων ὄντων ἰσχυρῶν τότε , καὶ Δεκέλειαν ἑαυτοῖς ἐπιτειχισθῆναι καὶ τὰς ναῦς ἁλῶναι καὶ πάνθ’ ὑπέμειναν , ὁτιοῦν ἄκοντες παθεῖν κάλλιον εἶναι νομίζοντες ἢ ἑκόντες ὑβρίζεσθαι συγχωρῆσαι . 
καίτοι τί τοσοῦτον ἐκεῖνος ὕβρισεν , ἡλίκον οὗτος νῦν ἐξελήλεγκται ; 
Ταυρέαν ἐπάταξε χορηγοῦντ’ ἐπὶ κόρρης . 
ἔστω ταῦτα , ἀλλὰ χορηγῶν γε χορηγοῦντα τοῦτ’ ἐποίησεν , οὔπω τόνδε τὸν νόμον παραβαίνων · οὐ γὰρ ἔκειτό πω . 
εἷρξεν Ἀγάθαρχον τὸν γραφέα · καὶ γὰρ ταῦτα λέγουσιν . 
λαβὼν γέ τι πλημμελοῦνθ’ ὥς φασιν · ὅπερ οὐδ’ ὀνειδίζειν ἄξιον . 
τοὺς Ἑρμᾶς περιέκοπτεν . 
ἅπαντα μέν , οἶμαι , τἀσεβήματα τῆς αὐτῆς ὀργῆς δίκαιον ἀξιοῦν · τὸ δ’ ὅλως ἀφανίζειν ἱερὰ ἔσθ’ ὅ τι τοῦ κόπτειν [τοὺς Ἑρμᾶς] 
διαφέρει · οὐκοῦν οὗτος ἐξελήλεγκται τοῦτο ποιῶν . 
ἀντιθῶμεν δὴ τίς ὢν καὶ τίσι ταῦτ’ ἐνδεικνύμενος . 
μὴ τοίνυν ὑμῖν , πρὸς τῷ μὴ καλόν , μηδὲ θεμιτὸν νομίζετ’ , ἄνδρες δικασταί , μηδ’ ὅσιον εἶναι τοιούτων ἀνδρῶν οὖσιν ἀπογόνοις , πονηρὸν καὶ βίαιον καὶ ὑβριστὴν λαβοῦσιν ἄνθρωπον καὶ μηδένα μηδαμόθεν , συγγνώμης ἢ φιλανθρωπίας ἢ χάριτός τινος ἀξιῶσαι . 
τίνος γὰρ εἵνεκα ; 
τῶν στρατηγιῶν · ἀλλ’ οὐδὲ καθ’ αὑτὸν στρατιώτης οὗτος οὐδενός ἐστ’ ἄξιος , μή τί γε τῶν ἄλλων ἡγεμών . 
ἀλλὰ τῶν λόγων · ἐν οἷς κοινῇ μὲν οὐδὲν πώποτ’ εἶπ’ ἀγαθόν , κακῶς δ’ ἰδίᾳ πάντας ἀνθρώπους λέγει . 
γένους εἵνεκα νὴ Δία · καὶ τίς οὐκ οἶδεν ὑμῶν τὰς ἀπορρήτους , ὥσπερ ἐν τραγῳδίᾳ , τὰς τούτου γονάς ; 
ᾧ δύ’ ἐναντιώτατα συμβέβηκεν εἶναι · ἡ μὲν γὰρ ὡς ἀληθῶς μήτηρ , ἡ τεκοῦσ’ αὐτόν , πλεῖστον ἁπάντων ἀνθρώπων εἶχε νοῦν , ἡ δὲ δοκοῦσα καὶ ὑποβαλομένη πασῶν ἦν ἀνοητοτάτη γυναικῶν . 
σημεῖον δέ · ἡ μὲν γὰρ ἀπέδοτ’ εὐθὺς γενόμενον , ἡ δ’ ἐξὸν αὐτῇ βελτίω πρίασθαι τῆς αὐτῆς τιμῆς τοῦτον ἠγόρασεν . 
καὶ γάρ τοι διὰ τοῦτο τῶν οὐ προσηκόντων ἀγαθῶν κύριος γεγονώς , καὶ πατρίδος τετυχηκὼς ἣ νόμοις τῶν ἁπασῶν πόλεων μάλιστ’ οἰκεῖσθαι δοκεῖ , οὐδέν’ οἶμαι τρόπον φέρειν οὐδὲ χρῆσθαι τούτοις δύναται , ἀλλὰ τὸ τῆς φύσεως ὡς ἀληθῶς βάρβαρον καὶ θεοῖς ἐχθρὸν ἕλκει καὶ βιάζεται , καὶ φανερὸν ποιεῖ τοῖς παροῦσιν ὥσπερ ἀλλοτρίοις , ὅπερ ἔστιν , αὐτὸν χρώμενον . 
τοσούτων τοίνυν καὶ τοιούτων ὄντων ἃ τῷ βδελυρῷ τούτῳ καὶ ἀναιδεῖ βεβίωται , ἔνιοί μοι προσιόντες , ὦ ἄνδρες δικασταί , τῶν χρωμένων αὐτῷ , παραινοῦντες ἀπαλλαγῆναι καὶ καθυφεῖναι τὸν ἀγῶνα τουτονί , ἐπειδή με μὴ πείθοιεν , ὡς μὲν οὐ πολλὰ καὶ δεινὰ πεποίηκεν οὗτος καὶ δίκην ἡντινοῦν ἂν δοίη δικαίως τῶν πεπραγμένων , οὐκ ἐτόλμων λέγειν , ἐπὶ ταῦτα δ’ ἀπήντων ὡς ‘ἑάλωκεν ἤδη καὶ κατεψήφισται · τίνος τιμήσειν αὐτῷ προσδοκᾷς τὸ δικαστήριον ; 
οὐχ ὁρᾷς ὅτι πλουτεῖ καὶ τριηραρχίας ἐρεῖ καὶ λῃτουργίας ; 
σκόπει δὴ μὴ τούτοις αὑτὸν ἐξαιτήσηται , καὶ ἐλάττω πολὺ τῇ πόλει καταθεὶς ἢ ὅσα σοι δίδωσι καταγελάσῃ.’ ἐγὼ δὲ πρῶτον μὲν οὐδὲν ἀγεννὲς ὑμῶν καταγιγνώσκω , οὐδ’ ὑπολαμβάνω τιμήσειν οὐδὲν ἐλάττονος τούτῳ ἢ ὅσον καταθεὶς οὗτος παύσεται τῆς ὕβρεως · τοῦτο δ’ ἐστὶ μάλιστα μὲν θάνατος , εἰ δὲ μή , πάντα τὰ ὄντ’ ἀφελέσθαι . 
ἔπειθ’ ὑπὲρ τῶν τούτου λῃτουργιῶν καὶ τῶν τριηραρχιῶν καὶ τῶν τοιούτων λόγων ὡδὶ γιγνώσκω . 
εἰ μέν ἐστιν , ὦ ἄνδρες Ἀθηναῖοι , τὸ λῃτουργεῖν τοῦτο , τὸ ἐν ὑμῖν λέγειν ἐν ἁπάσαις ταῖς ἐκκλησίαις καὶ πανταχοῦ ‘ἡμεῖς οἱ λῃτουργοῦντες , ἡμεῖς οἱ προεισφέροντες ὑμῖν , ἡμεῖς οἱ πλούσιοί ἐσμεν , ’ 
εἰ τὸ τὰ τοιαῦτα λέγειν , τοῦτ’ ἔστιν λῃτουργεῖν , ὁμολογῶ Μειδίαν ἁπάντων τῶν ἐν τῇ πόλει λαμπρότατον γεγενῆσθαι · ἀποκναίει γὰρ ἀηδίᾳ δήπου καὶ ἀναισθησίᾳ καθ’ ἑκάστην τὴν ἐκκλησίαν ταῦτα λέγων . 
εἰ μέντοι τί ποτ’ ἐστὶν ἃ λῃτουργεῖ τῇ ἀληθείᾳ δεῖ σκοπεῖν , ἐγὼ πρὸς ὑμᾶς ἐρῶ · καὶ θεάσασθ’ ὡς δικαίως αὐτὸν ἐξετάσω , πρὸς ἐμαυτὸν κρίνων . 
οὗτος , ὦ ἄνδρες Ἀθηναῖοι , γεγονὼς ἔτη περὶ πεντήκοντ’ ἴσως ἢ μικρὸν ἔλαττον οὐδὲν ἐμοῦ πλείους λῃτουργίας ὑμῖν λελῃτούργηκεν , ὃς δύο καὶ τριάκοντ’ ἔτη γέγονα . 
κἀγὼ μὲν κατ’ ἐκείνους τοὺς χρόνους ἐτριηράρχουν , εὐθὺς ἐκ παίδων ἐξελθών , ὅτε σύνδῡ ἦμεν οἱ τριήραρχοι καὶ τἀναλώματα πάντ’ ἐκ τῶν ἰδίων [οἴκων] 
καὶ τὰς ναῦς ἐπληρούμεθ’ αὐτοί · 
οὗτος δέ , ὅτε μὲν κατὰ ταύτην τὴν ἡλικίαν ἦν ἣν ἐγὼ νῦν , οὐδέπω λῃτουργεῖν ἤρχετο , τηνικαῦτα δὲ τοῦ πράγματος ἧπται , ὅτε πρῶτον μὲν διακοσίους καὶ χιλίους πεποιήκατε συντελεῖς ὑμεῖς , παρ’ ὧν εἰσπραττόμενοι τάλαντον ταλάντου μισθοῦσι τὰς τριηραρχίας οὗτοι , εἶτα πληρώμαθ’ ἡ πόλις παρέχει καὶ σκεύη δίδωσιν , ὥστ’ αὐτῶν ἐνίοις τῇ ἀληθείᾳ τὸ μηδὲν ἀναλῶσαι καὶ δοκεῖν λελῃτουργηκέναι καὶ τῶν ἄλλων λῃτουργιῶν ἀτελεῖς γεγενῆσθαι περίεστιν . 
ἀλλὰ μὴν τί ἄλλο ; 
τραγῳδοῖς κεχορήγηκέ ποθ’ οὗτος , ἐγὼ δ’ αὐληταῖς ἀνδράσιν . 
καὶ ὅτι τοῦτο τἀνάλωμ’ ἐκείνης τῆς δαπάνης πλέον ἐστὶ πολλῷ , οὐδεὶς ἀγνοεῖ δήπου . 
κἀγὼ μὲν ἐθελοντὴς νῦν , οὗτος δὲ καταστὰς ἐξ ἀντιδόσεως τότε , οὗ χάριν οὐδεμίαν δήπου δικαίως ἄν τις ἔχοι . 
τί ἔτι ; 
εἱστίακα τὴν φυλὴν ἐγὼ καὶ Παναθηναίοις κεχορήγηκα , οὗτος δ’ οὐδέτερα . 
ἡγεμὼν συμμορίας ὑμῖν ἐγενόμην ἐγὼ ἔτη δέκα , ἴσον Φορμίωνι καὶ Λυσιθείδῃ καὶ Καλλαίσχρῳ καὶ τοῖς πλουσιωτάτοις , εἰσφέρων οὐκ ἀφ’ ὑπαρχούσης οὐσίας (ὑπὸ γὰρ τῶν ἐπιτρόπων ἀπεστερήμην) , ἀλλ’ ἀπὸ τῆς δόξης ὧν ὁ πατήρ μοι κατέλιπεν καὶ ὧν δίκαιον ἦν με δοκιμασθέντα κομίσασθαι . 
ἐγὼ μὲν οὖν οὕτως ὑμῖν προσενήνεγμαι , Μειδίας δὲ πῶς ; 
οὐδέπω καὶ τήμερον συμμορίας ἡγεμὼν γέγονεν , οὐδὲν τῶν πατρῴων ἀποστερηθεὶς ὑπ’ οὐδενός , ἀλλὰ παρὰ τοῦ πατρὸς πολλὴν οὐσίαν παραλαβών . 
τίς οὖν ἡ λαμπρότης , ἢ τίνες αἱ λῃτουργίαι καὶ τὰ σέμν’ ἀναλώματα τούτου ; 
ἐγὼ μὲν γὰρ οὐχ ὁρῶ , πλὴν εἰ ταῦτά τις θεωρεῖ · οἰκίαν ᾠκοδόμηκεν Ἐλευσῖνι τοσαύτην ὥστε πᾶσιν ἐπισκοτεῖν τοῖς ἐν τῷ τόπῳ , καὶ εἰς μυστήρια τὴν γυναῖκ’ ἄγει , κἂν ἄλλοσέ ποι βούληται , ἐπὶ τοῦ λευκοῦ ζεύγους τοῦ ἐκ Σικυῶνος , καὶ τρεῖς ἀκολούθους ἢ τέτταρας αὐτὸς ἔχων διὰ τῆς ἀγορᾶς σοβεῖ , κυμβία καὶ ῥυτὰ καὶ φιάλας ὀνομάζων οὕτως ὥστε τοὺς παριόντας ἀκούειν . 
ἐγὼ δ’ ὅσα μὲν τῆς ἰδίας τρυφῆς εἵνεκα Μειδίας καὶ περιουσίας κτᾶται , οὐκ οἶδ’ ὅ τι τοὺς πολλοὺς ὑμῶν ὠφελεῖ · ἃ δ’ ἐπαιρόμενος τούτοις ὑβρίζει , ἐπὶ πολλοὺς καὶ τοὺς τυχόντας ἡμῶν ἀφικνούμεν’ ὁρῶ . 
οὐ δεῖ δὴ τὰ τοιαῦθ’ ἑκάστοτε τιμᾶν οὐδὲ θαυμάζειν ὑμᾶς , οὐδὲ τὴν φιλοτιμίαν ἐκ τούτων κρίνειν , εἴ τις οἰκοδομεῖ λαμπρῶς ἢ θεραπαίνας κέκτηται πολλὰς ἢ σκεύη [καλά] , ἀλλ’ ὃς ἂν ἐν τούτοις λαμπρὸς καὶ φιλότιμος ᾖ , ὧν ἅπασι μέτεστι τοῖς πολλοῖς ὑμῶν · ὧν οὐδὲν εὑρήσετε τούτῳ προσόν . 
ἀλλὰ νὴ Δία τριήρη ἐπέδωκεν · ταύτην γὰρ οἶδ’ ὅτι θρυλήσει , καὶ φήσει ‘ἐγὼ ὑμῖν τριήρη ἐπέδωκα.’ 
οὑτωσὶ δὴ ποιήσατε . 
εἰ μέν , ὦ ἄνδρες Ἀθηναῖοι , φιλοτιμίας εἵνεκα ταύτην ἐπέδωκεν , ἣν προσήκει τῶν τοιούτων ἔχειν χάριν , ταύτην ἔχετ’ αὐτῷ καὶ ἀπόδοτε , ὑβρίζειν δὲ μὴ δῶτε · οὐδενὸς γὰρ πράγματος οὐδ’ ἔργου τοῦτο συγχωρητέον . 
εἰ δὲ δὴ καὶ δειλίας καὶ ἀνανδρίας εἵνεκα δειχθήσεται τοῦτο πεποιηκώς , μὴ παρακρουσθῆτε . 
πῶς οὖν εἴσεσθε ; 
ἐγὼ καὶ τοῦτο διδάξω · ἄνωθεν δέ , βραχὺς γάρ ἐσθ’ ὁ λόγος , λέξω . 
ἐγένοντ’ εἰς Εὔβοιαν ἐπιδόσεις παρ’ ὑμῖν πρῶται · τούτων οὐκ ἦν Μειδίας , ἀλλ’ ἐγώ , καὶ συντριήραρχος ἦν μοι Φιλῖνος ὁ Νικοστράτου . 
ἕτεραι δεύτεραι μετὰ ταῦτ’ εἰς Ὄλυνθον · οὐδὲ τούτων ἦν Μειδίας . 
καίτοι τόν γε δὴ φιλότιμον πανταχοῦ προσῆκεν ἐξετάζεσθαι . 
τρίται νῦν αὗται γεγόνασιν ἐπιδόσεις · ἐνταῦθ’ ἐπέδωκεν . 
πῶς ; 
ἐν τῇ βουλῇ γιγνομένων ἐπιδόσεων παρὼν οὐκ ἐπεδίδου τότε · 
ἐπειδὴ δὲ πολιορκεῖσθαι τοὺς ἐν Ταμύναις στρατιώτας ἐξηγγέλλετο , καὶ πάντας ἐξιέναι τοὺς ὑπολοίπους ἱππέας , ὧν εἷς οὗτος ἦν , προεβούλευσεν ἡ βουλή , τηνικαῦτα φοβηθεὶς τὴν στρατείαν ταύτην εἰς τὴν ἐπιοῦσαν ἐκκλησίαν , πρὶν καὶ προέδρους καθέζεσθαι , παρελθὼν ἐπέδωκεν . 
τῷ δῆλον , ὥστε μηδ’ ἀντειπεῖν αὐτὸν ἔχειν , ὅτι τὴν στρατείαν φεύγων , οὐ φιλοτιμίᾳ , τοῦτ’ ἐποίησεν ; 
τοῖς μετὰ ταῦτα πραχθεῖσιν ὑπ’ αὐτοῦ . 
τὸ μὲν γὰρ πρῶτον , ὡς οὐκ ἐδόκει , προϊούσης τῆς ἐκκλησίας καὶ λόγων γιγνομένων , τῆς τῶν ἱππέων βοηθείας ἤδη δεῖν , ἀλλ’ ἀνεπεπτώκει τὰ τῆς ἐξόδου , οὐκ ἀνέβαιν’ ἐπὶ τὴν ναῦν ἣν ἐπέδωκεν , ἀλλὰ τὸν μέτοικον ἐξέπεμψε τὸν Αἰγύπτιον , Πάμφιλον , αὐτὸς δὲ μένων ἐνθάδε τοῖς Διονυσίοις διεπράττετο ταῦτ’ ἐφ’ οἷς νυνὶ κρίνεται · 
ἐπειδὴ δ’ ὁ στρατηγὸς Φωκίων μετεπέμπετο τοὺς ἐξ Ἀργούρας ἱππέας ἐπὶ τὴν διαδοχὴν καὶ κατείληπτο σοφιζόμενος , τόθ’ ὁ δειλὸς καὶ κατάρατος οὑτοσὶ λιπὼν τὴν τάξιν ταύτην ἐπὶ τὴν ναῦν ᾤχετο , καὶ ὧν ἱππαρχεῖν ἠξίωσε παρ’ ὑμῖν ἱππέων , τούτοις οὐ συνεξῆλθεν . 
εἰ δ’ ἐν τῇ θαλάττῃ κίνδυνός τις ἦν , εἰς τὴν γῆν δῆλον ὅτι ᾤχετ’ ἄν . 
οὐ μὴν Νικήρατός γ’ οὕτως ὁ τοῦ Νικίου , ὁ ἀγαπητός , ὁ ἄπαις , ὁ παντάπασιν ἀσθενὴς τῷ σώματι · οὐδ’ Εὐκτήμων ὁ τοῦ Αἰσίωνος , οὐχ οὕτως · οὐδ’ Εὐθύδημος ὁ τοῦ Στρατοκλέους · ἀλλ’ αὐτῶν ἕκαστος ἑκὼν ἐπιδοὺς τριήρη οὐκ ἀπέδρα ταύτῃ τὴν στρατείαν , ἀλλὰ τὴν μὲν [ἐπίδοσιν] 
ἐν χάριτος μέρει καὶ δωρειᾶς παρεῖχον πλέουσαν τῇ πόλει , οὗ δ’ ὁ νόμος προσέταττεν , ἐνταῦθα τοῖς σώμασιν αὐτοὶ λῃτουργεῖν ἠξίουν . 
ἀλλ’ οὐχ ὁ ἵππαρχος Μειδίας , ἀλλὰ τὴν ἐκ τῶν νόμων τάξιν λιπών , οὗ δίκην ὀφείλει τῇ πόλει δοῦναι , τοῦτ’ ἐν εὐεργεσίας ἀριθμήσει μέρει . 
καίτοι τὴν τοιαύτην τριηραρχίαν , ὢ πρὸς θεῶν , πότερον τελωνίαν καὶ πεντηκοστὴν καὶ λιποτάξιον καὶ στρατείας ἀπόδρασιν καὶ πάντα τὰ τοιαῦθ’ ἁρμόττει καλεῖν , ἢ φιλοτιμίαν ; 
οὐδένα γὰρ τρόπον ἄλλον ἐν τοῖς ἱππεῦσιν αὑτὸν ἀτελῆ ποιῆσαι στρατείας δυνάμενος ταύτην εὕρηκε Μειδίας καινὴν ἱππικήν τινα πεντηκοστήν . 
καὶ γὰρ αὖ τοῦτο . 
τῶν ἄλλων ἁπάντων τῶν ἐπιδόντων τριηράρχων παραπεμπόντων ὑμᾶς ὅτε δεῦρ’ ἀπεπλεῖτ’ ἐκ Στύρων , μόνος οὗτος οὐ παρέπεμπεν , ἀλλ’ ἀμελήσας ὑμῶν χάρακας καὶ βοσκήματα καὶ θυρώμαθ’ ὡς αὑτὸν καὶ ξύλ’ εἰς τὰ ἔργα τὰ ἀργύρεῑ ἐκόμιζεν , καὶ χρηματισμός , οὐ λῃτουργία γέγονεν ἡ τριηραρχία τῷ καταπτύστῳ τούτῳ . 
ἀλλὰ μὴν ὡς ἀληθῆ λέγω σύνιστε μὲν τὰ πολλὰ τούτων , ὅμως δὲ καὶ μάρτυρας ὑμῖν καλῶ . 
Μάρτυρες[Κλέων Σουνιεύς , Ἀριστοκλῆς Παιανιεύς , Πάμφιλος , Νικήρατος Ἀχερδούσιος , Εὐκτήμων Σφήττιος , καθ’ ὃν καιρὸν ἐκ Στύρων ἀπεπλέομεν δεῦρο τῷ στόλῳ παντί , ἐτύχομεν τριηραρχοῦντες καὶ αὐτοὶ καὶ Μειδίας ὁ νῦν κρινόμενος ὑπὸ Δημοσθένους , ᾧ μαρτυροῦμεν . 
παντὸς δὲ τοῦ στόλου πλεόντων ἐν τάξει , καὶ τῶν τριηράρχων ἐχόντων παράγγελμα μὴ χωρίζεσθαι ἕως ἂν δεῦρο καταπλεύσωμεν , Μειδίας ὑπολειφθεὶς τοῦ στόλου , καὶ γεμίσας τὴν ναῦν ξύλων καὶ χαράκων καὶ βοσκημάτων καὶ ἄλλων τινῶν , κατέπλευσεν εἰς Πειραιᾶ μόνος μεθ’ ἡμέρας δύο , καὶ οὐ συγκατέστησε τὸν στόλον μετὰ τῶν ἄλλων τριηράρχων.] εἰ τοίνυν ὡς ἀληθῶς , ἄνδρες Ἀθηναῖοι , οἷάπερ φήσει καὶ καταλαζονεύσεται πρὸς ὑμᾶς αὐτίκα δὴ μάλα , τοιαῦτ’ ἦν αὐτῷ τὰ λελῃτουργημένα καὶ πεπραγμένα , καὶ μὴ τοιαῦθ’ οἷ’ ἐγὼ δεικνύω , οὐδ’ οὕτω δήπου τό γε δοῦναι δίκην ὧν ὕβρικεν ἐκφυγεῖν ταῖς λῃτουργίαις δίκαιος ἂν ἦν . 
ἐγὼ γὰρ οἶδ’ ὅτι πολλοὶ πολλὰ κἀγάθ’ ὑμᾶς εἰσιν εἰργασμένοι , οὐ κατὰ τὰς Μειδίου λῃτουργίας , οἱ μὲν ναυμαχίας νενικηκότες , οἱ δὲ πόλεις εἰληφότες , οἱ δὲ πολλὰ καὶ καλὰ ὑπὲρ τῆς πόλεως στήσαντες τρόπαια · 
ἀλλ’ ὅμως οὐδενὶ πώποτε τούτων δεδώκατε τὴν δωρειὰν ταύτην οὐδ’ ἂν δοίητε , ἐξεῖναι τοὺς ἰδίους ἐχθροὺς ὑβρίζειν αὐτῶν ἑκάστῳ , ὁπότ’ ἂν βούληται καὶ ὃν ἂν δύνηται τρόπον . 
οὐδὲ γὰρ Ἁρμοδίῳ καὶ Ἀριστογείτονι · τούτοις γὰρ δὴ μέγισται δέδονται δωρειαὶ παρ’ ὑμῶν καὶ ὑπὲρ μεγίστων . 
οὐδ’ ἂν ἠνέσχεσθε , εἰ προσέγραψέ τις ἐν τῇ στήλῃ ‘ἐξεῖναι δὲ καὶ ὑβρίζειν αὐτοῖς ὃν ἂν βούλωνται · ’ 
ὑπὲρ γὰρ αὐτοῦ τούτου τὰς ἄλλας ἔλαβον δωρειάς , ὅτι τοὺς ὑβρίζοντας ἔπαυσαν . 
ὅτι τοίνυν καὶ κεκόμισται χάριν , ὦ ἄνδρες Ἀθηναῖοι , παρ’ ὑμῶν , οὐ μόνον ὧν αὐτὸς λελῃτούργηκε λῃτουργιῶν ἀξίαν (μικρὰ γὰρ αὕτη γέ τις ἦν) , ἀλλὰ καὶ τῶν μεγίστων , καὶ τοῦτο βούλομαι δεῖξαι , ἵνα μηδ’ ὀφείλειν οἴησθέ τι τῷ καταπτύστῳ τούτῳ . 
ὑμεῖς γάρ , ὦ ἄνδρες Ἀθηναῖοι , ἐχειροτονήσατε τοῦτον τῆς Παράλου ταμίαν , ὄντα τοιοῦτον οἷός ἐστι , καὶ πάλιν ἵππαρχον , ὀχεῖσθαι διὰ τῆς ἀγορᾶς ταῖς πομπαῖς οὐ δυνάμενον , καὶ μυστηρίων ἐπιμελητὴν καὶ ἱεροποιόν ποτε καὶ βοώνην , καὶ τὰ τοιαῦτα δή . 
εἶτα πρὸς τῶν θεῶν τὸ τὴν τῆς φύσεως κακίαν καὶ ἀνανδρίαν καὶ πονηρίαν ταῖς παρ’ ὑμῶν ἀρχαῖς καὶ τιμαῖς καὶ χειροτονίαις ἐπανορθοῦσθαι μικρὰν ὑπολαμβάνετ’ εἶναι δωρειὰν καὶ χάριν ; 
καὶ μὴν εἴ τις αὐτοῦ ταῦτ’ ἀφέλοιτο ‘ἱππάρχηκα , τῆς Παράλου ταμίας γέγονα , ’ 
τίνος ἔστ’ ἄξιος οὗτος ; 
ἀλλὰ μὴν κἀκεῖνό γ’ ἐπίστασθε , ὅτι τῆς μὲν Παράλου ταμιεύσας Κυζικηνῶν ἥρπασε πλεῖν ἢ πέντε τάλαντα , ὑπὲρ ὧν ἵνα μὴ δῷ δίκην , πάντα τρόπον περιωθῶν καὶ ἐλαύνων τοὺς ἀνθρώπους καὶ τὰ σύμβολα συγχέων τὴν μὲν πόλιν ἐχθρὰν τῇ πόλει πεποίηκεν , τὰ χρήματα δ’ αὐτὸς ἔχει · ἵππαρχος δὲ χειροτονηθεὶς λελύμανται τὸ ἱππικὸν ὑμῶν , τοιούτους θεὶς νόμους οὓς πάλιν αὐτὸς ἔξαρνος ἦν μὴ τεθεικέναι . 
καὶ τῆς μὲν Παράλου ταμιεύων τότε , ὅτε τὴν ἐπὶ Θηβαίους ἔξοδον εἰς Εὔβοιαν ἐποιεῖσθ’ ὑμεῖς , δώδεκα τῆς πόλεως τάλαντ’ ἀναλίσκειν ταχθείς , ἀξιούντων ὑμῶν πλεῖν καὶ παραπέμπειν τοὺς στρατιώτας οὐκ ἐβοήθησεν , ἀλλ’ ἤδη τῶν σπονδῶν γεγονυιῶν , ἃς Διοκλῆς ἐσπείσατο Θηβαίοις , ἧκεν . 
καὶ τόθ’ ἡττᾶτο πλέων τῶν ἰδιωτικῶν τριήρων μιᾶς · οὕτως εὖ τὴν ἱερὰν τριήρη παρεσκευάκει . 
ἱππαρχῶν τοίνυν , τί οἴεσθε τἄλλα ; 
ἀλλ’ ἵππον , ἵππον οὐκ ἐτόλμησεν ὁ λαμπρὸς καὶ πλούσιος οὗτος πρίασθαι , ἀλλ’ ἐπ’ ἀλλοτρίου τὰς πομπὰς ἡγεῖτο , τοῦ Φιλομήλου τοῦ Παιανιέως ἵππου · καὶ ταῦτα πάντες ἴσασιν οἱ ἱππεῖς . 
καὶ ὅτι ταῦτ’ ἀληθῆ λέγω , κάλει μοι καὶ τούτων τοὺς μάρτυρας.Μάρτυρες βούλομαι τοίνυν ὑμῖν , ὦ ἄνδρες Ἀθηναῖοι , καὶ ὅσων ἤδη καταχειροτονήσαντος τοῦ δήμου περὶ τὴν ἑορτὴν ἀδικεῖν ὑμεῖς κατεγνώκατε , εἰπεῖν , καὶ δεῖξαι τί πεποιηκότες αὐτῶν ἔνιοι τίνος ὀργῆς τετυχήκασι παρ’ ὑμῶν , ἵνα ταῦτα πρὸς τὰ τούτῳ πεπραγμέν’ ἀντιθῆτε . 
πρῶτον μὲν τοίνυν , ἵνα πρώτης τῆς τελευταίας γεγονυίας μνησθῶ καταγνώσεως , περὶ τὰ μυστήρῑ ἀδικεῖν Εὐάνδρου κατεχειροτόνησεν ὁ δῆμος τοῦ Θεσπιῶς , προβαλλομένου αὐτὸν Μενίππου , Καρός τινος ἀνθρώπου . 
ἔστι δ’ ὁ αὐτὸς νόμος τῷδε τῷ περὶ τῶν Διονυσίων ὁ περὶ τῶν μυστηρίων , κἀκεῖνος ὕστερος τοῦδ’ ἐτέθη . 
τί οὖν ποιήσαντος , ὦ ἄνδρες Ἀθηναῖοι , κατεχειροτονήσατε τοῦ Εὐάνδρου ; 
τοῦτ’ ἀκούσατε . 
ὅτι δίκην ἐμπορικὴν καταδικασάμενος τοῦ Μενίππου , οὐκ ἔχων πρότερον λαβεῖν αὐτόν , ὡς ἔφη , τοῖς μυστηρίοις ἐπιδημοῦντος ἐπελάβετο . 
κατεχειροτονήσατε μὲν διὰ ταῦτα , καὶ οὐδ’ ὁτιοῦν ἄλλο προσῆν , εἰσελθόντα δ’ εἰς τὸ δικαστήριον ἐβούλεσθε μὲν θανάτῳ κολάσαι , τοῦ δὲ προβαλλομένου πεισθέντος τὴν δίκην τε πᾶσαν ἀφεῖναι ἠναγκάσατ’ αὐτόν , ἣν ᾑρήκει πρότερον (ἦν δὲ δυοῖν αὕτη ταλάντοιν) , καὶ προσετιμήσατε τὰς βλάβας , ἃς ἐπὶ τῇ χειροτονίᾳ μένων ἐλογίζεθ’ αὑτῷ γεγενῆσθαι πρὸς ὑμᾶς ἅνθρωπος . 
εἷς μὲν οὗτος ἐξ ἰδίου πράγματος , οὐδεμιᾶς ὕβρεως προσούσης , ὑπὲρ αὐτοῦ τοῦ παραβῆναι τὸν νόμον τοσαύτην ἔδωκε δίκην . 
εἰκότως · τοῦτο γάρ ἐσθ’ ὃ φυλάττειν ὑμᾶς δεῖ , τοὺς νόμους , τὸν ὅρκον · ταῦτ’ ἔχεθ’ ὑμεῖς οἱ δικάζοντες ἀεὶ παρὰ τῶν ἄλλων ὡσπερεὶ παρακαταθήκην , ἣν ἅπασιν , ὅσοι μετὰ τοῦ δικαίου πρὸς ὑμᾶς ἔρχονται , σῶν ὑπάρχειν δεῖ . 
ἕτερος ἀδικεῖν ποτ’ ἔδοξεν ὑμῖν περὶ τὰ Διονύσια , καὶ κατεχειροτονήσατ’ αὐτοῦ παρεδρεύοντος ἄρχοντι τῷ υἱεῖ , ὅτι θέαν τινὸς καταλαμβάνοντος ἥψατο , ἐξείργων ἐκ τοῦ θεάτρου · ἦν δ’ οὗτος ὁ τοῦ βελτίστου πατὴρ Χαρικλείδου , τοῦ ἄρξαντος . 
καὶ μέγα γ’ ὑμῖν τοῦτ’ ἐδόκει δίκαιον ἔχειν ὁ προβαλλόμενος λέγειν , ‘εἰ κατελάμβανον , ἄνθρωπε , θέαν , εἰ μὴ τοῖς κηρύγμασιν , ὡς σύ με φῄς , ἐπειθόμην , τίνος ἐκ τῶν νόμων εἶ κύριος , καὶ ὁ ἄρχων αὐτός ; 
τοῖς ὑπηρέταις ἐξείργειν εἰπεῖν , οὐκ αὐτὸς τύπτειν . 
οὐδ’ οὕτω πείθομαι · ἐπιβολὴν ἐπιβαλεῖν , πάντα μᾶλλον πλὴν αὐτὸς ἅψασθαι τῇ χειρί · πολλὰ γὰρ πρὸ τοῦ μὴ τὸ σῶμ’ ἕκαστον ὑβρίζεσθαι πεποιήκασιν οἱ νόμοι.’ 
ταῦτ’ ἔλεγεν μὲν ἐκεῖνος , ἐχειροτονήσατε δ’ ὑμεῖς · οὐ μὴν εἰσῆλθεν εἰς τὸ δικαστήριον οὗτος , ἀλλ’ ἐτελεύτησεν πρότερον . 
ἑτέρου τοίνυν ὅ τε δῆμος ἅπας κατεχειροτόνησ’ ἀδικεῖν περὶ τὴν ἑορτήν , καὶ ὑμεῖς εἰσελθόντ’ ἀπεκτείνατε τοῦτον , Κτησικλέα , ὅτι σκῦτος ἔχων ἐπόμπευε , καὶ τούτῳ μεθύων ἐπάταξέ τιν’ ἐχθρὸν ὑπάρχονθ’ ἑαυτῷ · ἐδόκει γὰρ ὕβρει καὶ οὐκ οἴνῳ τύπτειν , ἀλλὰ τὴν ἐπὶ τῆς πομπῆς καὶ τοῦ μεθύειν πρόφασιν λαβὼν ἀδικεῖν , ὡς δούλοις χρώμενος τοῖς ἐλευθέροις . 
ἁπάντων τοίνυν , ὦ ἄνδρες Ἀθηναῖοι , τούτων , ὧν ὁ μὲν ὧν εἷλεν ἀποστάς , ὁ δὲ καὶ θανάτῳ ζημιωθεὶς φαίνεται , πολλῷ δεινότερ’ εὖ οἶδ’ ὅτι πάντες ἂν εἶναι φήσειαν τὰ Μειδίᾳ πεπραγμένα · οὔτε γὰρ πομπεύων οὔτε δίκην ᾑρηκὼς οὔτε παρεδρεύων οὔτ’ ἄλλην σκῆψιν ἔχων οὐδεμίαν πλὴν ὕβριν , τοιαῦτα πεποίηκεν οἷ’ οὐδεὶς ἐκείνων . 
καὶ τούτους μὲν ἐάσω . 
ἀλλὰ Πύρρον , ὦ ἄνδρες Ἀθηναῖοι , τὸν Ἐτεοβουτάδην , ἐνδειχθέντα δικάζειν ὀφείλοντα τῷ δημοσίῳ , θανάτῳ ζημιῶσαί τινες ὑμῶς ᾤοντο χρῆναι , καὶ τέθνηκεν ἁλοὺς παρ’ ὑμῖν · καίτοι τοῦτο τὸ λῆμμα δῑ ἔνδειαν , οὐ δῑ ὕβριν λαμβάνειν ἐπεχείρησεν ἐκεῖνος . 
καὶ πολλοὺς ἂν ἑτέρους ἔχοιμι λέγειν , ὧν οἱ μὲν τεθνᾶσιν , οἱ δ’ ἠτιμωμένοι διὰ πολλῷ τούτων εἰσὶν ἐλάττω πράγματα . 
ὑμεῖς [δ’] , ὦ ἄνδρες Ἀθηναῖοι , Σμίκρῳ δέκα ταλάντων ἐτιμήσατε καὶ Σκίτωνι τοσούτων ἑτέρων , δόξαντι παράνομα γράφειν , καὶ οὔτε παιδί’ οὔτε φίλους οὔτε συγγενεῖς οὔθ’ ὁντινοῦν ἠλεήσατε τῶν παρόντων ἐκείνοις . 
μὴ τοίνυν , ἐὰν μὲν εἴπῃ τις παράνομα , οὕτως ὀργιζόμενοι φαίνεσθε , ἐὰν δὲ ποιῇ , μὴ λέγῃ , πράως διάκεισθε . 
οὐδὲν γὰρ ῥῆμ’ οὐδ’ ὄνομ’ οὕτως ἐστὶ τοῖς πολλοῖς ὑμῶν χαλεπόν , ὡς ὅσ’ ὑβρίζων τις τὸν ἐντυχόνθ’ ὑμῶν διαπράττεται . 
μὴ τοίνυν αὐτοὶ καθ’ ὑμῶν αὐτῶν δεῖγμα τοιοῦτον ἐξενέγκητ’ , ἄνδρες Ἀθηναῖοι , ὡς ἄρ’ ὑμεῖς , ἂν μὲν τῶν μετρίων τινὰ καὶ δημοτικῶν λάβηθ’ ὁτιοῦν ἀδικοῦντα , οὔτ’ ἐλεήσετ’ οὔτ’ ἀφήσετε , ἀλλ’ ἀποκτενεῖτ’ ἢ ἀτιμώσετε , ἂν δὲ πλούσιος ὤν τις ὑβρίζῃ , συγγνώμην ἕξετε . 
μὴ δῆτα · οὐ γὰρ δίκαιον · ἀλλ’ ἐπὶ πάντων ὁμοίως ὀργιζόμενοι φαίνεσθε . 
ἃ τοίνυν οὐδενὸς τῶν εἰρημένων ἧττον ἀναγκαῖον εἶναι νομίζω πρὸς ὑμᾶς εἰπεῖν , ταῦτ’ εἰπὼν ἔτι καὶ βραχέα περὶ τούτων διαλεχθεὶς καταβήσομαι . 
ἔστιν , ὦ ἄνδρες Ἀθηναῖοι , μεγάλη τοῖς ἀδικοῦσιν ἅπασι μερὶς καὶ πλεονεξία ἡ τῶν ὑμετέρων τρόπων πραότης . 
ὅτι δὴ ταύτης οὐδ’ ὁτιοῦν ὑμῖν μεταδοῦναι τούτῳ προσήκει , ταῦτ’ ἀκούσατέ μου . 
ἐγὼ νομίζω πάντας ἀνθρώπους ἐράνους φέρειν παρὰ πάντα τὸν βίον αὑτοῖς , οὐχὶ τούσδε μόνους οὓς συλλέγουσί τινες καὶ ὧν πληρωταὶ γίγνονται , ἀλλὰ καὶ ἄλλους . 
οἷον ἔστι μέτριος καὶ φιλάνθρωπός τις ἡμῶν καὶ πολλοὺς ἐλεῶν · τούτῳ ταὐτὸ δίκαιον ὑπάρχειν παρὰ πάντων , ἄν ποτ’ εἰς χρείαν καὶ ἀγῶν’ ἀφίκηται . 
ἄλλος οὑτοσί τις ἀναιδὴς καὶ πολλοὺς ὑβρίζων , καὶ τοὺς μὲν πτωχούς , τοὺς δὲ καθάρματα , τοὺς δ’ οὐδ’ ἀνθρώπους ὑπολαμβάνων · τούτῳ τὰς αὐτὰς δίκαιον ὑπάρχειν φοράς , ἅσπερ αὐτὸς εἰσενήνοχε τοῖς ἄλλοις . 
ἂν τοίνυν ὑμῖν ἐπίῃ σκοπεῖν , τούτου πληρωτὴν εὑρήσετε Μειδίαν ὄντα τοῦ ἐράνου , καὶ οὐκ ἐκείνου . 
οἶδα τοίνυν ὅτι τὰ παιδί’ ἔχων ὀδυρεῖται , καὶ πολλοὺς λόγους καὶ ταπεινοὺς ἐρεῖ , δακρύων καὶ ὡς ἐλεινότατον ποιῶν ἑαυτόν . 
ἔστι δ’ , ὅσῳ περ ἂν αὑτὸν νῦν ταπεινότερον ποιῇ , τοσούτῳ μᾶλλον ἄξιον μισεῖν αὐτόν , ὦ ἄνδρες Ἀθηναῖοι . 
διὰ τί ; 
ὅτι εἰ μὲν μηδαμῶς δυνηθεὶς ταπεινὸς γενέσθαι οὕτως ἀσελγὴς καὶ βίαιος ἦν ἐπὶ τοῦ παρεληλυθότος βίου , τῇ φύσει καὶ τῇ τύχῃ , δῑ ἣν τοιοῦτος ἐγένετο , ἄξιον ἦν ἄν τι τῆς ὀργῆς ἀνεῖναι · εἰ δ’ ἐπιστάμενος μέτριον παρέχειν αὑτὸν ὅταν βούληται τὸν ἐναντίον ἢ τοῦτον τὸν τρόπον εἵλετο ζῆν , εὔδηλον δήπου τοῦθ’ ὅτι καὶ νῦν ἂν διακρούσηται , πάλιν αὐτὸς ἐκεῖνος ὃν ὑμεῖς ἴστε γενήσεται . 
οὐ δεῖ δὴ προσέχειν , οὐδὲ τὸν παρόντα καιρόν , ὃν οὗτος ἐξεπίτηδες πλάττεται , κυριώτερον οὐδὲ πιστότερον τοῦ παντός , ὃν αὐτοὶ σύνιστε , χρόνου ποιήσασθαι . 
ἐμοὶ παιδί’ οὐκ ἔστιν , οὐδ’ ἂν ἔχοιμι ταῦτα παραστησάμενος κλάειν καὶ δακρύειν ἐφ’ οἷς ὑβρίσθην . 
διὰ τοῦτ’ ἄρα τοῦ πεποιηκότος ὁ πεπονθὼς ἔλαττον ἕξω παρ’ ὑμῖν ; 
μὴ δῆτα · ἀλλ’ ὅταν οὗτος ἔχων τὰ παιδία τούτοις ἀξιοῖ δοῦναι τὴν ψῆφον ὑμᾶς , τόθ’ ὑμεῖς τοὺς νόμους ἔχοντά με πλησίον ἡγεῖσθε παρεστάναι [καὶ τὸν ὅρκον ὃν ὀμωμόκατε] , τούτοις ἀξιοῦντα καὶ ἀντιβολοῦνθ’ ἕκαστον ὑμῶν ψηφίσασθαι . 
οἷς ὑμεῖς κατὰ πολλὰ δικαιότερον πρόσθοισθ’ ἂν ἢ τούτῳ · καὶ γὰρ ὀμωμόκατ’ , ὦ ἄνδρες Ἀθηναῖοι , τοῖς νόμοις πείσεσθαι , καὶ τῶν ἴσων μέτεστιν ὑμῖν διὰ τοὺς νόμους , καὶ πάνθ’ ὅσ’ ἔστ’ ἀγάθ’ ὑμῖν διὰ τοὺς νόμους ἐστίν , οὐ διὰ Μειδίαν οὐδὲ διὰ τοὺς Μειδίου παῖδας . 
καὶ ‘ῥήτωρ ἐστὶν οὗτοσ’ 
ἴσως ἐμὲ φήσει λέγων . 
ἐγὼ δ’ , εἰ μὲν ὁ συμβουλεύων ὅ τι ἂν συμφέρειν ὑμῖν ἡγῆται , καὶ τοῦτ’ ἄχρι τοῦ μηδὲν ὑμῖν ἐνοχλεῖν μηδὲ βιάζεσθαι , ῥήτωρ ἐστίν , οὔτε φύγοιμ’ ἂν οὔτ’ ἀπαρνοῦμαι τοῦτο τοὔνομα · εἰ μέντοι ῥήτωρ ἐστὶν οἵους ἐνίους τῶν λεγόντων ἐγὼ καὶ ὑμεῖς δ’ ὁρᾶτε , ἀναιδεῖς καὶ ἀφ’ ὑμῶν πεπλουτηκότας , οὐκ ἂν εἴην οὗτος ἐγώ · εἴληφα μὲν γὰρ οὐδ’ ὁτιοῦν παρ’ ὑμῶν , τὰ δ’ ὄντ’ εἰς ὑμᾶς πλὴν πάνυ μικρῶν ἅπαντ’ ἀνήλωκα . 
καίτοι καὶ εἰ τούτων ἦν πονηρότατος , κατὰ τοὺς νόμους ἔδει παρ’ ἐμοῦ δίκην λαμβάνειν , οὐκ ἐφ’ οἷς ἐλῃτούργουν ὑβρίζειν . 
ἔτι τοίνυν οὐδὲ εἷς ἐστιν ὅστις ἐμοὶ τῶν λεγόντων συναγωνίζεται . 
καὶ οὐδενὶ μέμφομαι · οὐδὲ γὰρ αὐτὸς οὐδενὸς εἵνεκα τούτων οὐδὲν ἐν ὑμῖν πώποτ’ εἶπον , ἀλλ’ ἁπλῶς κατ’ ἐμαυτὸν ἔγνων καὶ λέγειν καὶ πράττειν ὅ τι ἂν συμφέρειν ὑμῖν ἡγῶμαι . 
ἀλλὰ τούτῳ πάντας αὐτίκα δὴ μάλα συνεξεταζομένους τοὺς ῥήτορας ὄψεσθ’ ἐφεξῆς . 
καίτοι πῶς ἐστι δίκαιον , τοὔνομα μὲν τοῦθ’ ὡς ὄνειδος προφέρειν ἐμοί , διὰ τούτων δ’ αὐτὸν τῶν ἀνδρῶν ἀξιοῦν σωθῆναι ; 
τάχα τοίνυν ἴσως καὶ τὰ τοιαῦτ’ ἐρεῖ , ὡς ἐσκεμμένα καὶ παρεσκευασμένα πάντα λέγω νῦν . 
ἐγὼ δ’ ἐσκέφθαι μέν , ὦ ἄνδρες Ἀθηναῖοι , φημὶ καὶ οὐκ ἂν ἀρνηθείην , καὶ μεμελετηκέναι γ’ ὡς ἐνῆν μάλιστ’ ἐμοί · καὶ γὰρ ἂν ἄθλιος ἦν , εἰ τοιαῦτα παθὼν καὶ πάσχων ἠμέλουν ὧν περὶ τούτων ἐρεῖν ἔμελλον πρὸς ὑμᾶς · 
γεγραφέναι μέντοι μοι τὸν λόγον Μειδίαν · ὁ γὰρ τὰ ἔργα παρεσχηκὼς περὶ ὧν εἰσιν οἱ λόγοι δικαιότατ’ ἂν ταύτην ἔχοι τὴν αἰτίαν , οὐχ ὁ ἐσκεμμένος οὐδ’ ὁ μεριμνήσας τὰ δίκαια λέγειν νῦν . 
ἐγὼ μὲν οὖν τοῦτο ποιῶν , ὦ ἄνδρες Ἀθηναῖοι , καὶ αὐτὸς ὁμολογῶ · Μειδίαν μέντοι μηδὲν ἐσκέφθαι πώποτ’ ἐν παντὶ τῷ βίῳ δίκαιον εἰκός ἐστιν · εἰ γὰρ καὶ κατὰ μικρὸν ἐπῄει τὰ τοιαῦτ’ αὐτῷ σκοπεῖν , οὐκ ἂν τοσοῦτον διημάρτανε τοῦ πράγματος . 
οἶμαι τοίνυν αὐτὸν οὐδὲ τοῦ δήμου κατηγορεῖν ὀκνήσειν οὐδὲ τῆς ἐκκλησίας , ἀλλ’ ἅπερ τότ’ ἐτόλμα λέγειν ὅτ’ ἦν ἡ προβολή , ταῦτα καὶ νῦν ἐρεῖν , ὡς ὅσοι δέον ἐξιέναι κατέμενον καὶ ὅσοι τὰ φρούρῑ ἦσαν ἔρημα λελοιπότες , ἐξεκλησίασαν , καὶ χορευταὶ καὶ ξένοι καὶ τοιοῦτοί τινες ἦσαν οἳ κατεχειροτόνησαν αὐτοῦ . 
εἰς γὰρ τοῦτο θράσους καὶ ἀναιδείας τότ’ ἀφίκετ’ , ὦ ἄνδρες δικασταί , ὡς ἴσασιν ὅσοι παρῆσαν ὑμῶν , ὥστε κακῶς λέγων καὶ ἀπειλῶν καὶ βλέπων εἰς τὸν ἀεὶ θορυβοῦντα τόπον τῆς ἐκκλησίας καταπλήξειν ᾤετο τὸν δῆμον ἅπαντα . 
ᾗ καὶ γελοῖ’ εἶναι τὰ νῦν , οἶμαι , δάκρῡ εἰκότως ἂν αὐτοῦ δοκοίη . 
τί λέγεις , ὦ μιαρὰ κεφαλή ; 
σὺ τὰ σαυτοῦ παιδί’ ἀξιώσεις ἐλεεῖν ἢ σὲ τούσδε , ἢ σπουδάζειν εἰς τὰ σά , τοὺς ὑπὸ σοῦ δημοσίᾳ προπεπηλακισμένους ; 
σὺ μόνος τῶν ὄντων ἀνθρώπων ἐπὶ μὲν τοῦ βίου τοσαύτης ὑπερηφανίας πλήρης ὢν [πάντων ἀνθρώπων] 
ἔσει φανερώτατος , ὥστε καὶ πρὸς οὓς μηδέν ἐστί σοι πρᾶγμα , λυπεῖσθαι τὴν σὴν θρασύτητα καὶ φωνὴν καὶ [τὸ] 
σχῆμα καὶ τοὺς σοὺς ἀκολούθους καὶ πλοῦτον καὶ ὕβριν θεωροῦντας , ἐν δὲ τῷ κρίνεσθαι παραχρῆμ’ ἐλεηθήσει ; 
μεγάλην μέντἂν ἀρχήν , μᾶλλον δὲ τέχνην , εἴης εὑρηκώς , εἰ δύο τἀναντιώταθ’ ἑαυτοῖς ἐν οὕτω βραχεῖ χρόνῳ περὶ σαυτὸν δύναιο ποιεῖσθαι , φθόνον ἐξ ὧν ζῇς , καὶ ἐφ’ οἷς ἐξαπατᾷς ἔλεον . 
οὐκ ἔστιν οὐδαμόθεν σοι προσήκων ἔλεος οὐδὲ καθ’ ἕν , ἀλλὰ τοὐναντίον μῖσος καὶ φθόνος καὶ ὀργή · τούτων γὰρ ἄξια ποιεῖς . 
ἀλλ’ ἐπ’ ἐκεῖν’ ἐπάνειμι , ὅτι τοῦ δήμου κατηγορήσει καὶ τῆς ἐκκλησίας . 
ὅταν οὖν τοῦτο ποιῇ , ἐνθυμεῖσθε παρ’ ὑμῖν αὐτοῖς , ἄνδρες δικασταί , ὅτι οὗτος τῶν μεθ’ ἑαυτοῦ στρατευσαμένων ἱππέων , ὅτ’ εἰς Ὄλυνθον διέβησαν , ἐλθὼν πρὸς ὑμᾶς εἰς τὴν ἐκκλησίαν κατηγόρει . 
πάλιν νῦν μείνας πρὸς τοὺς ἐξεληλυθότας τοῦ δήμου κατηγορήσει . 
πότερον οὖν ὑμεῖς , ἐάν τε μένητε ἐάν τ’ ἐξίητε , ὁμολογήσετ’ εἶναι τοιοῦτοι οἵους Μειδίας ὑμᾶς ἀποφαίνει , ἢ τοὐναντίον τοῦτον ἀεὶ καὶ πανταχοῦ θεοῖς ἐχθρὸν καὶ βδελυρόν ; 
ἐγὼ μὲν οἶμαι τοῦτον τοιοῦτον · ὃν γὰρ οὐχ ἱππεῖς , οὐ συνάρχοντες , οὐ φίλοι δύνανται φέρειν , τί τοῦτον εἴπῃ τις ; 
ἐμοὶ μὲν νὴ τὸν Δία καὶ τὸν Ἀπόλλω καὶ τὴν Ἀθηνᾶν (εἰρήσεται γάρ , εἴτ’ ἄμεινον εἴτε μή , ) 
ὅθ’ οὗτος ὡς ἀπήλλαγμαι περιιὼν ἐλογοποίει , ἔνδηλοί τινες ἦσαν ἀχθόμενοι τῶν πάνυ τούτῳ λαλούντων ἡδέως . 
καὶ νὴ Δί’ αὐτοῖς πολλὴ συγγνώμη · οὐ γάρ ἐστι φορητὸς ἅνθρωπος , ἀλλὰ καὶ πλουτεῖ μόνος καὶ λέγειν δύναται μόνος , καὶ πάντες εἰσὶ τούτῳ καθάρματα καὶ πτωχοὶ καὶ οὐδ’ ἄνθρωποι . 
τὸν οὖν ἐπὶ ταύτης τῆς ὑπερηφανίας ὄντα , νῦν ἐὰν ἀποφύγῃ , τί ποιήσειν οἴεσθε ; 
ἐξ ὅτου δὲ τοῦτ’ ἂν εἰδείητ’ ἐγὼ φράσω · εἰ τοῖς μετὰ τὴν χειροτονίαν τεκμηρίοις θεωρήσαιτε . 
τίς γάρ ἐστιν ὅστις καταχειροτονηθὲν αὐτοῦ , καὶ ταῦτ’ ἀσεβεῖν περὶ τὴν ἑορτήν , εἰ καὶ μηδεὶς ἄλλος ἐπῆν ἀγὼν ἔτι μηδὲ κίνδυνος , οὐκ ἂν ἐπ’ αὐτῷ τούτῳ κατέδυ καὶ μέτριον παρέσχεν ἑαυτὸν τόν γε δὴ μέχρι τῆς κρίσεως χρόνον , εἰ καὶ μὴ πάντα ; 
οὐδεὶς ὅστις οὐκ ἄν . 
ἀλλ’ οὐ Μειδίας , ἀλλ’ ἀπὸ τῆς ἡμέρας ταύτης λέγει , λοιδορεῖται , βοᾷ . 
χειροτονεῖταί τις · Μειδίας Ἀναγυράσιος προβέβληται . 
Πλουτάρχου προξενεῖ , τἀπόρρητ’ οἶδεν , ἡ πόλις αὐτὸν οὐ χωρεῖ . 
καὶ ταῦτα πάντα ποιεῖ δῆλον ὅτι οὐδὲν ἄλλ’ ἐνδεικνύμενος ἢ ὅτι ‘ἐγὼ οὐδὲν πέπονθ’ ὑπὸ τῆς καταχειροτονίας , οὐδὲ δέδοικ’ οὐδὲ φοβοῦμαι τὸν μέλλοντ’ ἀγῶνα.’ ὃς οὖν , ὦ ἄνδρες Ἀθηναῖοι , τὸ μὲν ὑμᾶς δεδιέναι δοκεῖν αἰσχρὸν ἡγεῖται , τὸ δὲ μηδὲν φροντίζειν ὑμῶν νεανικόν , τοῦτον οὐκ ἀπολωλέναι δεκάκις προσήκει ; 
οὐδὲ γὰρ ἕξειν ὑμᾶς ὅ τι χρήσεσθ’ αὐτῷ νομίζει . 
πλούσιος , θρασύς , μέγα φρονῶν , μέγα φθεγγόμενος , βίαιος , ἀναιδής , —ποῦ ληφθήσεται , νῦν ἐὰν διακρούσηται ; 
ἀλλ’ ἔγωγε , εἰ μηδενὸς εἵνεκα τῶν ἄλλων , τῶν γε δημηγοριῶν ὧν ἑκάστοτε δημηγορεῖ , καὶ ἐν οἷς καιροῖς , τὴν μεγίστην ἂν αὐτὸν δικαίως οἶμαι δίκην δοῦναι . 
ἴστε γὰρ δήπου τοῦθ’ ὅτι , ἂν μέν τι τῶν δεόντων ἀπαγγελθῇ τῇ πόλει καὶ τοιοῦτον οἷον εὐφρᾶναι πάντας , οὐδαμοῦ πώποτε Μειδίας τῶν συνηδομένων οὐδὲ τῶν συγχαιρόντων ἐξητάσθη τῷ δήμῳ , ἂν δέ τι φλαῦρον , ὃ μηδεὶς ἂν βούλοιτο τῶν ἄλλων , πρῶτος ἀνέστηκεν εὐθέως καὶ δημηγορεῖ , ἐπεμβαίνων τῷ καιρῷ καὶ τῆς σιωπῆς ἀπολαύων ἣν ἐπὶ τῷ περὶ τῶν συμβεβηκότων ἄχθεσθαι ποιεῖσθ’ ὑμεῖς · ‘τοιοῦτοι γάρ ἐστ’ , ὦ ἄνδρες Ἀθηναῖοι · οὐ γὰρ ἐξέρχεσθε , οὐδ’ οἴεσθε δεῖν χρήματ’ εἰσφέρειν . 
εἶτα θαυμάζετ’ εἰ κακῶς τὰ πράγμαθ’ ὑμῖν ἔχει ; 
ἔμ’ οἴεσθ’ ὑμῖν εἰσοίσειν , ὑμεῖς δὲ νεμεῖσθαι ; 
ἔμ’ οἴεσθε τριηραρχήσειν , ὑμεῖς δ’ οὐκ ἐμβήσεσθαι ; ’ τοιαῦθ’ ὑβρίζων καὶ τὴν ἀπὸ τῆς ψυχῆς πικρίαν καὶ κακόνοιαν , ἣν κατὰ τῶν πολλῶν ὑμῶν ἔχων ἀφανῆ παρ’ ἑαυτῷ περιέρχεται , φανερὰν ἐπὶ τοῦ καιροῦ καθιστάς . 
δεῖ τοίνυν , ὦ ἄνδρες Ἀθηναῖοι , καὶ ὑμᾶς οὕτω νῦν , ὅταν ἐξαπατῶν καὶ φενακίζων ὀδύρηται καὶ κλάῃ καὶ δέηται , ταῦθ’ ὑποβάλλειν αὐτῷ · ‘τοιοῦτος γὰρ εἶ , Μειδία · ὑβριστὴς γὰρ εἶ , οὐκ ἐθέλεις ἔχειν παρὰ σεαυτῷ τὼ χεῖρε . 
εἶτα θαυμάζεις εἰ κακὸς κακῶς ἀπολεῖ ; 
ἀλλὰ νομίζεις ἡμᾶς μὲν ἀνέξεσθαί σου , αὐτὸς δὲ τυπτήσειν ; 
καὶ ἡμᾶς μὲν ἀποψηφιεῖσθαί σου , σὺ δ’ οὐ παύσεσθαι ; ’ καὶ βοηθοῦσιν οἱ λέγοντες ὑπὲρ αὐτοῦ , οὐχ οὕτω τούτῳ χαρίσασθαι μὰ τοὺς θεοὺς βουλόμενοι , ὡς ἐπηρεάζειν ἐμοὶ διὰ τὴν ἰδίαν ἔχθραν , ἣν οὗτος αὑτῷ πρὸς ἐμέ , ἄν τ’ ἐγὼ φῶ ἄν τε μὴ φῶ , φησὶν εἶναι καὶ βιάζεται , οὐκ ὀρθῶς · ἀλλὰ κινδυνεύει τὸ λίαν εὐτυχεῖν ἐνίοτ’ ἐπαχθεῖς ποιεῖν · ὅπου γὰρ ἐγὼ μὲν οὐδὲ πεπονθὼς κακῶς ἐχθρὸν εἶναί μοι τοῦτον ὁμολογῶ , οὗτος δ’ οὐδ’ ἀφιέντ’ ἀφίησιν , ἀλλὰ καὶ ἐπὶ τοῖς ἀλλοτρίοις ἀγῶσιν ἀπαντᾷ καὶ νῦν ἀναβήσεται μηδὲ τῆς κοινῆς τῶν νόμων ἐπικουρίας ἀξιῶν ἐμοὶ μετεῖναι , πῶς οὐχ οὗτος ἐπαχθής ἐστιν ἤδη καὶ μείζων ἢ καθ’ ὅσον ἡμῶν ἑκάστῳ συμφέρει ; 
ἔτι τοίνυν παρῆν , ὦ ἄνδρες Ἀθηναῖοι , καὶ καθῆτ’ Εὔβουλος ἐν τῷ θεάτρῳ , ὅθ’ ὁ δῆμος κατεχειροτόνησε Μειδίου , καὶ καλούμενος ὀνομαστὶ καὶ ἀντιβολοῦντος τούτου καὶ λιπαροῦντος , ὡς ὑμεῖς ἴστε , οὐκ ἀνέστη . 
καὶ μὴν εἰ μὲν μηδὲν ἠδικηκότος ἡγεῖτο τὴν προβολὴν γεγενῆσθαι , τότ’ ἔδει τόν γε φίλον δήπου συνειπεῖν καὶ βοηθῆσαι · εἰ δὲ καταγνοὺς ἀδικεῖν τότε , διὰ ταῦτ’ οὐχ ὑπήκουσεν , νῦν δ’ , ὅτι προσκέκρουκεν ἐμοί , διὰ ταῦτα τοῦτον ἐξαιτήσεται , ὑμῖν οὐχὶ καλῶς ἔχει χαρίσασθαι · 
μὴ γὰρ ἔστω μηδεὶς ἐν δημοκρατίᾳ τηλικοῦτος , ὥστε συνειπὼν τὸν μὲν ὑβρίσθαι , τὸν δὲ μὴ δοῦναι δίκην ποιῆσαι . 
ἀλλ’ εἰ κακῶς ἐμὲ βούλει ποιεῖν , Εὔβουλε , ὡς ἔγωγε μὰ τοὺς θεοὺς οὐκ οἶδ’ ἀνθ’ ὅτου , δύνασαι μὲν καὶ πολιτεύει , κατὰ τοὺς νόμους δ’ ἥντινα βούλει παρ’ ἐμοῦ δίκην λάμβανε , ὧν δ’ ἐγὼ παρὰ τοὺς νόμους ὑβρίσθην , μή μ’ ἀφαιροῦ τὴν τιμωρίαν . 
εἰ δ’ ἀπορεῖς ἐκείνως με κακῶς ποιῆσαι , εἴη ἂν καὶ τοῦτο σημεῖον τῆς ἐμῆς ἐπιεικείας , εἰ τοὺς ἄλλους ῥᾳδίως κρίνων ἐμὲ μηδὲν ἔχεις ἐφ’ ὅτῳ τοῦτο ποιήσεις . 
πέπυσμαι τοίνυν καὶ Φιλιππίδην καὶ Μνησαρχίδην καὶ Διότιμον τὸν Εὐωνυμέα καὶ τοιούτους τινὰς πλουσίους καὶ τριηράρχους ἐξαιτήσεσθαι καὶ λιπαρήσειν παρ’ ὑμῶν αὐτόν , αὑτοῖς ἀξιοῦντας δοθῆναι τὴν χάριν ταύτην . 
περὶ ὧν οὐδὲν ἂν εἴποιμι πρὸς ὑμᾶς φλαῦρον ἐγώ (καὶ γὰρ ἂν μαινοίμην) · ἀλλ’ ἃ θεωρεῖν ὑμᾶς , ὅταν οὗτοι δέωνται , δεῖ καὶ λογίζεσθαι , ταῦτ’ ἐρῶ . 
ἐνθυμεῖσθ’ , ὦ ἄνδρες δικασταί , εἰ γένοιντο (ὃ μὴ γένοιτ’ οὐδ’ ἔσταἰ 
οὗτοι κύριοι τῆς πολιτείας μετὰ Μειδίου καὶ τῶν ὁμοίων τούτῳ , καί τις ὑμῶν τῶν πολλῶν καὶ δημοτικῶν ἁμαρτὼν εἴς τινα τούτων , μὴ τοιαῦθ’ οἷα Μειδίας εἰς ἐμέ , ἀλλ’ ὁτιοῦν ἄλλο , εἰς δικαστήριον εἰσίοι πεπληρωμένον ἐκ τούτων , τίνος συγγνώμης ἢ τίνος λόγου τυχεῖν ἂν οἴεσθε ; 
ταχύ γ’ ἂν χαρίσαιντο , οὐ γάρ ; 
ἢ δεηθέντι τῳ τῶν πολλῶν πρόσσχοιεν , ἀλλ’ οὐκ ἂν εὐθέως εἴποιεν ‘τὸν δὲ βάσκανον , τὸν δ’ ὄλεθρον , τοῦτον δ’ ὑβρίζειν , ἀναπνεῖν δέ ; 
ὃν εἴ τις ἐᾷ ζῆν , ἀγαπᾶν δεῖ ; ’ μὴ τοίνυν , ὦ ἄνδρες Ἀθηναῖοι , τούτοις τοῖς οὕτω χρησαμένοις ἂν ὑμῖν ἄλλως πως ἔχεθ’ ὑμεῖς , μηδὲ τὸν πλοῦτον μηδὲ τὴν δόξαν τὴν τούτων θαυμάζετε , ἀλλ’ ὑμᾶς αὐτούς . 
πολλὰ τούτοις ἀγάθ’ ἐστίν , ἃ τούτους οὐδεὶς κωλύει κεκτῆσθαι · μὴ τοίνυν μηδ’ οὗτοι τὴν ἄδειαν , ἣν ἡμῖν κοινὴν οὐσίαν οἱ νόμοι παρέχουσι , κωλυόντων κεκτῆσθαι . 
οὐδὲν δεινὸν οὐδ’ ἐλεινὸν Μειδίας πείσεται , ἂν ἴσα κτήσηται τοῖς πολλοῖς ὑμῶν , οὓς νῦν ὑβρίζει καὶ πτωχοὺς ἀποκαλεῖ , ἃ δὲ νῦν περιόντ’ αὐτὸν ὑβρίζειν ἐπαίρει , περιαιρεθῇ . 
οὐδ’ οὗτοι δήπου ταῦθ’ ὑμῶν εἰσι δίκαιοι δεῖσθαι , ‘μὴ κατὰ τοὺς νόμους δικάσητ’ , ἄνδρες δικασταί · μὴ βοηθήσητε τῷ πεπονθότι δεινά · μὴ εὐορκεῖτε · ἡμῖν δότε τὴν χάριν ταύτην.’ 
ταῦτα γάρ , ἄν τι δέωνται περὶ τούτου , δεήσονται , κἂν μὴ ταῦτα λέγωσι τὰ ῥήματα . 
ἀλλ’ εἴπερ εἰσὶ φίλοι καὶ δεινὸν εἰ μὴ πλουτήσει Μειδίας ἡγοῦνται , εἰσὶ μὲν εἰς τὰ μάλιστ’ αὐτοὶ πλούσιοι , καὶ καλῶς ποιοῦσι , χρήματα δ’ αὐτῷ παρ’ ἑαυτῶν δόντων , ἵν’ ὑμεῖς μὲν ἐφ’ οἷς εἰσήλθετ’ ὀμωμοκότες δικαίως ψηφίσησθε , οὗτοι δὲ παρ’ αὑτῶν τὰς χάριτας , μὴ μετὰ τῆς ὑμετέρας αἰσχύνης , ποιῶνται . 
εἰ δ’ οὗτοι χρήματ’ ἔχοντες μὴ πρόοιντ’ ἄν , πῶς ὑμῖν καλὸν τὸν ὅρκον προέσθαι ; 
πλούσιοι πολλοὶ συνεστηκότες , ὦ ἄνδρες Ἀθηναῖοι , τὸ δοκεῖν τινὲς εἶναι δῑ εὐπορίαν προσειληφότες , ὑμῶν παρίασι δεησόμενοι . 
τούτων μηδενί μ’ , ὦ ἄνδρες Ἀθηναῖοι , προῆσθε , ἀλλ’ ὥσπερ ἕκαστος τούτων ὑπὲρ τῶν ἰδίᾳ συμφερόντων καὶ ὑπὲρ τούτου σπουδάσεται , οὕτως ὑμεῖς ὑπὲρ ὑμῶν αὐτῶν καὶ τῶν νόμων καὶ ἐμοῦ τοῦ ἐφ’ ὑμᾶς καταπεφευγότος σπουδάσατε , καὶ τηρήσατε τὴν γνώμην ταύτην ἐφ’ ἧς νῦν ἐστέ . 
καὶ γὰρ εἰ μέν , ὦ ἄνδρες Ἀθηναῖοι , τόθ’ ὅτ’ ἦν ἡ προβολή , τὰ πεπραγμέν’ ὁ δῆμος ἀκούσας ἀπεχειροτόνησε Μειδίου , οὐκ ἂν ὁμοίως ἦν δεινόν · καὶ γὰρ μὴ γεγενῆσθαι , καὶ μὴ περὶ τὴν ἑορτὴν ἀδικήματα ταῦτ’ εἶναι , καὶ πόλλ’ ἂν εἶχέ τις αὑτὸν παραμυθήσασθαι . 
νῦν δὲ τοῦτο καὶ πάντων ἄν μοι δεινότατον συμβαίη , εἰ παρ’ αὐτὰ τἀδικήμαθ’ οὕτως ὀργίλως καὶ πικρῶς καὶ χαλεπῶς ἅπαντες ἔχοντες [ἐφαίνεσθε] , ὥστε Νεοπτολέμου καὶ Μνησαρχίδου καὶ Φιλιππίδου καί τινος τῶν σφόδρα τούτων πλουσίων δεομένων καὶ ἐμοῦ καὶ ὑμῶν , ἐβοᾶτε μὴ ἀφεῖναι , καὶ προσελθόντος μοι Βλεπαίου τοῦ τραπεζίτου , τηλικοῦτ’ ἀνεκράγετε , ὡς , τοῦτ’ ἐκεῖνο , χρήματά μου ληψομένου , ὥστε μ’ , ὦ ἄνδρες Ἀθηναῖοι , φοβηθέντα τὸν ὑμέτερον θόρυβον θοἰμάτιον προέσθαι καὶ μικροῦ γυμνὸν ἐν τῷ χιτωνίσκῳ γενέσθαι , φεύγοντ’ ἐκεῖνον ἕλκοντά με , καὶ μετὰ ταῦτ’ ἀπαντῶντες ‘ὅπως ἐπέξει τῷ μιαρῷ καὶ μὴ διαλύσει · θεάσονταί σε τί ποιήσεις Ἀθηναῖοι’ 
τοιαῦτα λέγοντες · ἐπειδὴ κεχειροτόνηται μὲν ὕβρις τὸ πρᾶγμ’ εἶναι , ἐν ἱερῷ δ’ οἱ ταῦτα κρίνοντες καθεζόμενοι διέγνωσαν , διέμεινα δ’ ἐγὼ καὶ οὐ προὔδωκ’ οὔθ’ ὑμᾶς οὔτ’ ἐμαυτόν , τηνικαῦτ’ ἀποψηφιεῖσθ’ ὑμεῖς . 
μηδαμῶς · πάντα γὰρ τὰ αἴσχιστ’ ἔνεστιν ἐν τῷ πράγματι . 
εἰμὶ δ’ οὐ τούτων ὑμῖν ἄξιος (πῶς γάρ , ὦ ἄνδρες Ἀθηναῖοι ; ) 
κρίνων ἄνθρωπον καὶ δοκοῦντα καὶ ὄντα βίαιον καὶ ὑβριστήν , ἡμαρτηκότ’ ἀσελγῶς ἐν πανηγύρει , μάρτυρας τῆς ὕβρεως τῆς ἑαυτοῦ πεποιημένον οὐ μόνον ὑμᾶς , ἀλλὰ καὶ τοὺς ἐπιδημήσαντας ἅπαντας τῶν Ἑλλήνων . 
ἤκουσεν ὁ δῆμος τὰ πεπραγμένα τούτῳ . 
τί οὖν ; 
ὑμῖν καταχειροτονήσας παρέδωκεν . 
οὐ τοίνυν οἷόν τ’ ἀφανῆ τὴν γνῶσιν ὑμῶν γενέσθαι , οὐδὲ λαθεῖν , οὐδ’ ἀνεξέταστον εἶναι τί ποθ’ ὡς ὑμᾶς τοῦ πράγματος ἐλθόντος ἔγνωτε · ἀλλ’ ἐὰν μὲν κολάσητε , δόξετε σώφρονες εἶναι καὶ καλοὶ κἀγαθοὶ καὶ μισοπόνηροι , ἂν δ’ ἀφῆτε , ἄλλου τινὸς ἡττῆσθαι . 
οὐ γὰρ ἐκ πολιτικῆς αἰτίας , οὐδ’ ὥσπερ Ἀριστοφῶν ἀποδοὺς τοὺς στεφάνους ἔλυσε τὴν προβολήν , ἀλλ’ ἐξ ὕβρεως , ἐκ τοῦ μηδὲν ἂν ὧν πεποίηκ’ ἀναλῦσαι δύνασθαι κρίνεται . 
πότερ’ οὖν τούτου γενομένου κρεῖττον αὖθις ἢ νυνὶ κολάσαι ; 
ἐγὼ μὲν οἶμαι νῦν · κοινὴ γὰρ ἡ κρίσις , καὶ τἀδικήματα πάντ’ ἐφ’ οἷς νῦν κρίνεται κοινά . 
ἔτι δ’ οὐκ ἔμ’ ἔτυπτεν , ἄνδρες Ἀθηναῖοι , μόνον οὗτος οὐδ’ ὕβριζε τῇ διανοίᾳ τότε ποιῶν οἷ’ ἐποίει , ἀλλὰ πάντας ὅσους περ ἂν οἴηταί τις ἧττον ἐμοῦ δύνασθαι δίκην ὑπὲρ αὑτῶν λαβεῖν . 
εἰ δὲ μὴ πάντες ἐπαίεσθε μηδὲ πάντες ἐπηρεάζεσθε χορηγοῦντες , ἴστε δήπου τοῦθ’ ὅτι οὐδ’ ἐχορηγεῖθ’ ἅμα πάντες , οὐδὲ δύναιτ’ ἄν ποθ’ ὑμᾶς οὐδεὶς ἅπαντας μιᾷ χειρὶ προπηλακίσαι . 
ἀλλ’ ὅταν εἷς ὁ παθὼν μὴ λάβῃ δίκην , τόθ’ ἕκαστον αὐτὸν χρὴ προσδοκᾶν τὸν πρῶτον μετὰ ταῦτ’ ἀδικησόμενον γενήσεσθαι , καὶ μὴ παρορᾶν τὰ τοιαῦτα , μηδ’ ἐφ’ ἑαυτὸν ἐλθεῖν περιμένειν , ἀλλ’ ὡς ἐκ πλείστου φυλάττεσθαι . 
μισεῖ Μειδίας ἴσως ἐμέ , ὑμῶν δέ γ’ ἕκαστον ἄλλος τις . 
ἆρ’ οὖν συγχωρήσαιτ’ ἂν τοῦτον , ὅστις ἐστὶν ἕκαστος ὁ μισῶν , κύριον γενέσθαι τοῦ ταῦθ’ ἅπερ οὗτος ἐμὲ ὑμῶν ἕκαστον ποιῆσαι ; 
ἐγὼ μὲν οὐκ οἶμαι . 
μὴ τοίνυν μηδ’ ἔμ’ , ὦ ἄνδρες Ἀθηναῖοι , προῆσθε τούτῳ . 
ὁρᾶτε δέ · αὐτίκα δὴ μάλα , ἐπειδὰν ἀναστῇ τὸ δικαστήριον , εἷς ἕκαστος ὑμῶν , ὁ μὲν θᾶττον ἴσως , ὁ δὲ σχολαίτερον , οἴκαδ’ ἄπεισιν οὐδὲν φροντίζων οὐδὲ μεταστρεφόμενος οὐδὲ φοβούμενος , οὔτ’ εἰ φίλος οὔτ’ εἰ μὴ φίλος αὑτῷ συντεύξεταί τις , οὐδέ γ’ εἰ μέγας ἢ μικρός , [ἢ] 
ἰσχυρὸς ἢ ἀσθενής , οὐδὲ τῶν τοιούτων οὐδέν . 
τί δήποτε ; 
ὅτι τῇ ψυχῇ τοῦτ’ οἶδε καὶ θαρρεῖ καὶ πεπίστευκε τῇ πολιτείᾳ , μηδέν’ ἕλξειν μηδ’ ὑβριεῖν μηδὲ τυπτήσειν . 
εἶτ’ ἐφ’ ἧς ἀδείας αὐτοὶ πορεύεσθε , ταύτην οὐ βεβαιώσαντες ἐμοὶ βαδιεῖσθε ; 
καὶ τίνι χρή με λογισμῷ περιεῖναι ταῦτα παθόντα , εἰ περιόψεσθέ με νῦν ὑμεῖς ; 
θάρρει νὴ Δία , φήσειέ τις ἄν · οὐ γὰρ ἔτ’ οὐδὲν ὑβρισθήσει . 
ἐὰν δέ , τότ’ ὀργιεῖσθε , νῦν ἀφέντες ; 
μηδαμῶς , ὦ ἄνδρες δικασταί , μὴ προδῶτε μήτ’ ἐμὲ μήθ’ ὑμᾶς αὐτοὺς μήτε τοὺς νόμους . 
καὶ γὰρ αὐτὸ τοῦτ’ εἰ ’θέλοιτε σκοπεῖν καὶ ζητεῖν , τῷ ποτ’ εἰσὶν ὑμῶν οἱ ἀεὶ δικάζοντες ἰσχυροὶ καὶ κύριοι τῶν ἐν τῇ πόλει πάντων , ἐάν τε διακοσίους ἐάν τε χιλίους ἐάν θ’ ὁποσουσοῦν ἡ πόλις καθίσῃ , οὔτε τῷ μεθ’ ὅπλων εἶναι συντεταγμένοι μόνοι τῶν ἄλλων πολιτῶν , εὕροιτ’ ἄν , οὔτε τῷ τὰ σώματ’ ἄριστ’ ἔχειν καὶ μάλιστ’ ἰσχύειν [τοὺς δικάζοντας] , οὔτε τῷ τὴν ἡλικίαν εἶναι νεώτατοι , οὔτε τῶν τοιούτων οὐδενί , ἀλλὰ τῷ τοὺς νόμους ἰσχύειν . 
ἡ δὲ τῶν νόμων ἰσχὺς τίς ἐστιν ; 
ἆρ’ ἐάν τις ὑμῶν ἀδικούμενος ἀνακράγῃ , προσδραμοῦνται καὶ παρέσονται βοηθοῦντες ; 
οὔ · γράμματα γὰρ γεγραμμέν’ ἐστί , καὶ οὐχὶ δύναιντ’ ἂν τοῦτο ποιῆσαι . 
τίς οὖν ἡ δύναμις αὐτῶν ἐστιν ; 
ὑμεῖς ἐὰν βεβαιῶτ’ αὐτοὺς καὶ παρέχητε κυρίους ἀεὶ τῷ δεομένῳ . 
οὐκοῦν οἱ νόμοι θ’ ὑμῖν εἰσιν ἰσχυροὶ καὶ ὑμεῖς τοῖς νόμοις . 
δεῖ τοίνυν τούτοις βοηθεῖν ὁμοίως ὥσπερ ἂν αὑτῷ τις ἀδικουμένῳ , καὶ τὰ τῶν νόμων ἀδικήματα κοινὰ νομίζειν , ἐφ’ ὅτου περ ἂν λαμβάνηται , καὶ μήτε λῃτουργίας μήτ’ ἔλεον μήτ’ ἄνδρα μηδένα μήτε τέχνην μηδεμίαν εὑρῆσθαι , δῑ ὅτου παραβάς τις τοὺς νόμους οὐ δώσει δίκην . 
ὑμῶν οἱ θεώμενοι τοῖς Διονυσίοις εἰσιόντ’ εἰς τὸ θέατρον τοῦτον ἐσυρίττετε καὶ ἐκλώζετε , καὶ πάνθ’ ἃ μίσους ἐστὶ σημεῖ’ ἐποιεῖτε , οὐδὲν ἀκηκοότες πω περὶ αὐτοῦ παρ’ ἐμοῦ . 
εἶτα πρὶν μὲν ἐλεγχθῆναι τὸ πρᾶγμα , ὠργίζεσθε , προὐκαλεῖσθ’ ἐπὶ τιμωρίαν τὸν παθόντα , ἐκροτεῖθ’ ὅτε προὐβαλόμην αὐτὸν ἐν τῷ δήμῳ · 
ἐπειδὴ δ’ ἐξελήλεγκται , καὶ προκατέγνωκεν ὁ δῆμος τούτου εἰς ἱερὸν καθεζόμενος , καὶ τἄλλα προσεξήτασται τὰ πεπραγμένα τῷ μιαρῷ τούτῳ , καὶ δικάσοντες εἰλήχατε , καὶ πάντ’ ἐστὶν ἐν ὑμῖν μιᾷ ψήφῳ διαπράξασθαι , νῦν ὀκνήσετ’ ἐμοὶ βοηθῆσαι , τῷ δήμῳ χαρίσασθαι , τοὺς ἄλλους σωφρονίσαι , μετὰ πολλῆς ἀσφαλείας αὐτοὶ τὸ λοιπὸν διάγειν , παράδειγμα ποιήσαντες τοῦτον τοῖς ἄλλοις ; πάντων οὖν εἵνεκα τῶν εἰρημένων , καὶ μάλιστα τοῦ θεοῦ χάριν περὶ οὗ τὴν ἑορτὴν ἀσεβῶν οὗτος ἑάλωκεν , τὴν ὁσίαν καὶ δικαίαν θέμενοι ψῆφον τιμωρήσασθε τοῦτον . 
Κατὰ Ἀνδροτίωνος Παρανόμων ὅπερ Εὐκτήμων , ὦ ἄνδρες δικασταί , παθὼν ὑπ’ Ἀνδροτίωνος κακῶς , ἅμα τῇ τε πόλει βοηθεῖν οἴεται δεῖν καὶ δίκην ὑπὲρ αὑτοῦ λαβεῖν , τοῦτο κἀγὼ πειράσομαι ποιεῖν , ἐὰν ἄρ’ οἷός τ’ ὦ . 
συμβέβηκε δέ , πολλὰ καὶ δεινὰ καὶ παρὰ πάντας τοὺς νόμους Εὐκτήμονος ὑβρισμένου , ἐλάττω ταῦτ’ εἶναι τῶν ἐμοὶ γεγενημένων δῑ Ἀνδροτίωνος πραγμάτων . 
οὗτος μέν γ’ εἰς χρήματα καὶ τὸ παρ’ ὑμῶν ἀδίκως ἐκπεσεῖν ἐπεβουλεύθη · ἐμὲ δ’ οὐδ’ ἂν ἐδέξατο τῶν ὄντων ἀνθρώπων οὐδὲ εἷς , εἰ τὰ κατασκευασθένθ’ ὑπὸ τούτου παρ’ ὑμῖν ἐπιστεύθη . 
αἰτιασάμενος γάρ με , ἃ καὶ λέγειν ἂν ὀκνήσειέ τις , εἰ μὴ τύχοι προσόμοιος ὢν τούτῳ , τὸν πατέρ’ ὡς ἀπέκτον’ ἐγὼ τὸν ἐμαυτοῦ , καὶ κατασκευάσας ἀσεβείας γραφὴν οὐκ ἐπ’ ἐμέ , ἀλλ’ ἐπὶ τὸν θεῖόν μου , γράψας ἀσεβεῖν ἐμοὶ συνιόντ’ εἰς ταὐτὸν ὡς πεποιηκότι ταῦτα , εἰς ἀγῶνα κατέστησεν · ὃν εἰ συνέβη τόθ’ ἁλῶναι , τίς ἂν ἀθλιώτερ’ ἐμοῦ πεπονθὼς ἦν ὑπὸ τούτου ; 
τίς γὰρ ἂν ἢ φίλος ἢ ξένος εἰς ταὐτό ποτ’ ἐλθεῖν ἠθέλησεν ἐμοί ; 
τίς δ’ ἂν εἴασε πόλις που παρ’ ἑαυτῇ γενέσθαι τὸν τὸ τοιοῦτ’ ἀσέβημα δοκοῦντ’ εἰργάσθαι ; 
οὐκ ἔστιν οὐδὲ μία . 
ἐγὼ τοίνυν ταῦτα μὲν οὐ παρὰ μικρὸν ἀγωνιζόμενος παρ’ ὑμῖν ἀπελυσάμην , ἀλλ’ ὥστε τὸ πέμπτον μέρος μὴ λαβεῖν τούτους τῶν ψήφων · τουτονὶ δὲ μεθ’ ὑμῶν πειράσομαι καὶ νῦν καὶ τὸν ἄλλον ἅπαντ’ ἀμύνεσθαι χρόνον . 
καὶ περὶ μὲν τῶν ἰδίων ἔχων ἔτι πολλὰ λέγειν ἐάσω · περὶ δ’ ὧν οἴσετε τὴν ψῆφον νυνὶ καὶ περὶ ὧν οὗτος δημοσίᾳ πεπολιτευμένος οὐκ ὀλίγ’ ὑμᾶς ἔβλαψεν , ἅ μοι παραλείπειν Εὐκτήμων ἐδόκει , βέλτιον δ’ ὑμᾶς ἀκοῦσαι , ταῦτα διεξελθεῖν ἐν βραχέσιν πειράσομαι . 
ἐγὼ γὰρ εἰ μὲν ἑώρων τιν’ ἁπλῆν τούτῳ περὶ ὧν φεύγει πρὸς ὑμᾶς οὖσαν ἀπολογίαν , οὐκ ἂν ἐποιούμην περὶ αὐτῆς μνείαν οὐδεμίαν . 
νῦν δ’ οἶδα σαφῶς ὅτι οὗτος ἁπλοῦν μὲν οὐδὲ δίκαιον οὐδὲν ἂν εἰπεῖν ἔχοι , ἐξαπατᾶν δ’ ὑμᾶς πειράσεται πλάττων καὶ παράγων πρὸς ἕκαστα τούτων κακούργους λόγους . 
ἔστι γάρ , ὦ ἄνδρες Ἀθηναῖοι , τεχνίτης τοῦ λέγειν καὶ πάντα τὸν βίον ἐσχόλακεν [ἐν] 
τούτῳ . 
ὑπὲρ οὖν τοῦ μὴ παρακρουσθέντας ὑμᾶς ἐναντία μὲν τοῖς ὀμωμοσμένοις πεισθῆναι ψηφίσασθαι , ἀφεῖναι δὲ τοῦτον ὃν ὑμῖν πολλῶν ἕνεκ’ ἄξιον κολάσαι , προσέχετε τὸν νοῦν οἷς ἐρῶ , ἵν’ ἀκούσαντες ἐμοῦ πρὸς ἕκαστον τῶν ὑπὸ τούτου ῥηθησομένων ἔχηθ’ ὑπολαμβάνειν ἃ δεῖ . 
ἔστι γὰρ εἷς μὲν ὃν οἴεται τεχνικῶς ἔχειν αὐτῷ λόγος περὶ τοῦ ἀπροβουλεύτου . 
νόμος ἐστί , φησίν , ἐὰν ἀξίως ἡ βουλὴ δοκῇ βουλεῦσαι δωρειᾶς , διδόναι τὸν δῆμον τὴν δωρειὰν αὐτῇ . 
ταῦτ’ ἐπήρετο , φησίν , ὁ ἐπιστάτης , διεχειροτόνησεν ὁ δῆμος , ἔδοξεν . 
οὐδὲν δεῖ , φησί , προβουλεύματος ἐνταῦθα · κατὰ γὰρ νόμον ἦν τὰ γιγνόμενα . 
ἐγὼ δ’ αὐτὸ τοὐναντίον οἴομαι , νομίζω δὲ καὶ ὑμῖν συνδόξειν , περὶ τούτων <δεῖν> 
τὰ προβουλεύματ’ ἐκφέρειν μόνων περὶ ὧν κελεύουσιν οἱ νόμοι , ἐπεὶ περὶ ὧν γε μὴ κεῖνται νόμοι οὐδὲ γράφειν τὴν ἀρχὴν προσήκει οὐδὲ ἓν δήπου . 
φησὶ τοίνυν τοῦτον ἁπάσας τὸν τρόπον εἰληφέναι τὰς βουλάς , ὅσαι πώποτ’ ἔχουσι παρ’ ὑμῶν δωρειάν , καὶ οὐδὲ μιᾷ γεγενῆσθαι προβούλευμα πώποτε . 
ἐγὼ δ’ οἴομαι μὲν οὐχὶ λέγειν αὐτὸν ἀληθῆ , μᾶλλον δ’ οἶδα σαφῶς · οὐ μὴν ἀλλ’ εἰ τοῦτο τοιοῦτ’ ἐστὶν τὰ μάλιστα , ὁ νόμος δὲ λέγει τἀναντία , οὐχ ὅτι πολλάκις ἡμάρτηται δήπου πρότερον , διὰ τοῦτ’ ἐπεξαμαρτητέον ἐστὶ καὶ νῦν , ἀλλὰ τοὐναντίον ἀρκτέον , ὡς ὁ νόμος κελεύει , τὰ τοιαῦτα ποιεῖν ἀναγκάζειν ἀπὸ σοῦ πρώτου . 
σὺ δὴ μὴ λέγ’ ὡς γέγονεν τοῦτο πολλάκις , ἀλλ’ ὡς οὕτω προσήκει γίγνεσθαι . 
οὐ γὰρ εἴ τι πώποτε μὴ κατὰ τοὺς νόμους ἐπράχθη , σὺ δὲ τοῦτ’ ἐμιμήσω , διὰ τοῦτ’ ἀποφεύγοις ἂν δικαίως , ἀλλὰ πολλῷ μᾶλλον ἁλίσκοιο · ὥσπερ γὰρ εἴ τις ἐκείνων προήλω , σὺ τάδ’ οὐκ ἂν ἔγραψας , οὕτως , ἂν σὺ νῦν δίκην δῷς , ἄλλος οὐ γράψει . 
περὶ τοίνυν τοῦ νόμου τοῦ διαρρήδην οὐκ ἐῶντος ἐξεῖναι μὴ ποιησαμένῃ τῇ βουλῇ τὰς τριήρεις αἰτῆσαι τὴν δωρειάν , ἄξιόν ἐστιν ἀκοῦσαι τὴν ἀπολογίαν ἣν ποιήσεται , καὶ θεωρῆσαι τὴν ἀναίδειαν τοῦ τρόπου δῑ ὧν ἐγχειρεῖ λέγειν . 
ὁ νόμος , φησίν , οὐκ ἐᾷ τὴν βουλὴν αἰτῆσαι τὴν δωρειάν , ἐὰν μὴ ποιήσηται τὰς τριήρεις · ὁμολογῶ . 
δοῦναι δέ γ’ οὐδαμοῦ , φησί , κωλύει τὸν δῆμον . 
ἐγὼ δ’ , εἰ μὲν ἔδωκ’ αἰτούσῃ , παρὰ τὸν νόμον εἴρηκα · εἰ δὲ μὴ πεποίημαι μνείαν περὶ τῶν νεῶν ἐν ὅλῳ τῷ ψηφίσματι , ἀλλ’ ἕτερ’ ἄττα λέγω δῑ ἃ τὴν βουλὴν στεφανῶ , πῶς παρὰ τὸν νόμον εἴρηκα ; 
ἔστι δὴ πρὸς ταῦτ’ οὐ χαλεπὸν τὰ δίκαῑ ὑμῖν ἀντειπεῖν , ὅτι πρῶτον μὲν οἱ προεδρεύοντες τῆς βουλῆς καὶ ὁ ταῦτ’ ἐπιψηφίζων ἐπιστάτης ἠρώτων καὶ διαχειροτονίαν ἐδίδοσαν , ὅτῳ δοκεῖ δωρειᾶς ἀξίως ἡ βουλὴ βεβουλευκέναι καὶ ὅτῳ μή · καίτοι τούς γε μὴ αἰτοῦντας μηδὲ λαβεῖν ἀξιοῦντας τὴν ἀρχὴν οὐδ’ ἐπερωτᾶν προσῆκεν . 
πρὸς τοίνυν τούτοις ἔστιν ἃ Μειδίου κατηγοροῦντος τῆς βουλῆς καὶ ἄλλων τινῶν , ἀναπηδῶντες οἱ βουλευταὶ ἐδέοντο μὴ σφᾶς ἀφελέσθαι τὴν δωρειάν . 
καὶ ταῦτ’ οὐ παρ’ ἐμοῦ δεῖ πυθέσθαι τοὺς δικάζοντας ὑμᾶς , ἀλλ’ αὐτοὶ παρόντες ἴστ’ ἐν τῷ δήμῳ γενόμενα . 
ὥσθ’ ὅταν μὲν μὴ φῇ τὴν βουλὴν αἰτεῖν , ταῦθ’ ὑπολαμβάνετε · ὅτι δ’ οὐδὲ τὸν δῆμον ἐᾷ διδόναι μὴ ποιησαμένοις τὰς ναῦς ὁ νόμος , καὶ τοῦτ’ ἐπιδείξω . 
διὰ ταῦτα γάρ , ὦ ἄνδρες Ἀθηναῖοι , τοῦτον ἔχει τὸν τρόπον ὁ νόμος , μὴ ἐξεῖναι τῇ βουλῇ μὴ ποιησαμένῃ τὰς τριήρεις αἰτῆσαι τὴν δωρειάν , ἵνα μηδὲ πεισθῆναι μηδ’ ἐξαπατηθῆναι γένοιτ’ ἐπὶ τῷ δήμῳ . 
οὐ γὰρ ᾤετο δεῖν ὁ τιθεὶς τὸν νόμον ἐπὶ τῇ τῶν λεγόντων δυνάμει τὸ πρᾶγμα καταστῆσαι , ἀλλ’ ὃ δίκαιον ἦν εὑρεῖν ἅμα καὶ συμφέρον τῷ δήμῳ , νόμῳ τετάχθαι . 
τὰς τριήρεις οὐ πεποίησαι ; 
μὴ τοίνυν αἴτει τὴν δωρειάν . 
ὅπου δ’ αἰτεῖν οὐκ ἐᾷ , πῶς οὐ σφόδρα δοῦναί γε κωλύει ; 
ἄξιον τοίνυν , ὦ ἄνδρες Ἀθηναῖοι , κἀκεῖνο ἐξετάσαι , τί δήποτε , ἂν τἄλλα πάνθ’ ἡ βουλὴ καλῶς βουλεύσῃ καὶ μηδεὶς ἔχῃ μηδὲν ἐγκαλέσαι , τὰς δὲ τριήρεις μὴ ποιήσηται , τὴν δωρειὰν οὐκ ἔξεστιν αἰτῆσαι . 
εὑρήσετε γὰρ τοῦτο τὸ ἰσχυρὸν ὑπὲρ τοῦ δήμου κείμενον . 
οἶμαι γὰρ ἂν μηδέν’ ἀντειπεῖν ὡς οὐχ , ὅσα πώποτε τῇ πόλει γέγον’ ἢ νῦν ἔστ’ ἀγάθ’ ἢ θάτερα , ἵνα μηδὲν εἴπω φλαῦρον , ἐκ τῆς τῶν τριήρων τὰ μὲν κτήσεως , τὰ δ’ ἀπουσίας γέγονεν . 
οἷον πολλὰ μὲν ἄν τις ἔχοι λέγειν καὶ παλαιὰ καὶ καινά · ἃ δ’ οὖν πᾶσι μάλιστ’ ἀκοῦσαι γνώριμα , τοῦτο μέν , εἰ βούλεσθε , οἱ τὰ προπύλαια καὶ τὸν παρθενῶν’ οἰκοδομήσαντες ἐκεῖνοι καὶ τἄλλ’ ἀπὸ τῶν βαρβάρων ἱερὰ κοσμήσαντες , ἐφ’ οἷς φιλοτιμούμεθα πάντες εἰκότως , ἴστε δήπου τοῦτ’ ἀκοῇ , ὅτι τὴν πόλιν ἐκλιπόντες καὶ κατακλεισθέντες εἰς Σαλαμῖνα , ἐκ τοῦ τριήρεις ἔχειν πάντα μὲν τὰ σφέτερ’ αὐτῶν καὶ τὴν πόλιν τῇ ναυμαχίᾳ νικήσαντες ἔσωσαν , πολλῶν δὲ καὶ μεγάλων ἀγαθῶν τοῖς ἄλλοις Ἕλλησι κατέστησαν αἴτιοι , ὧν οὐδ’ ὁ χρόνος τὴν μνήμην ἀφελέσθαι δύναται . 
εἶεν · ἀλλ’ ἐκεῖνα μὲν ἀρχαῖα καὶ παλαιά . 
ἀλλ’ ἃ πάντες ἑοράκατε , ἴσθ’ ὅτι πρώην Εὐβοεῦσιν ἡμερῶν τριῶν ἐβοηθήσατε καὶ Θηβαίους ὑποσπόνδους ἀπεπέμψατε . 
ἆρ’ οὖν ταῦτ’ ἐπράξατ’ ἂν οὕτως ὀξέως , εἰ μὴ ναῦς εἴχετε καινὰς ἐν αἷς ἐβοηθήσατε ; 
ἀλλ’ οὐκ ἂν ἐδύνασθε . 
ἄλλα πόλλ’ ἔχοι τις ἂν εἰπεῖν ἃ τῇ πόλει γέγον’ ἐκ τοῦ ταύτας κατεσκευάσθαι καλῶς ἀγαθά . 
εἶεν · ἐκ δὲ τοῦ κακῶς πόσα δεινά ; 
τὰ μὲν πόλλ’ ἐάσω · ἀλλ’ ἐπὶ τοῦ Δεκελεικοῦ πολέμου (τῶν γὰρ ἀρχαίων ἕν , ὃ πάντες ἐμοῦ μᾶλλον ἐπίστασθε , ὑπομνήσὠ 
πολλῶν καὶ δεινῶν ἀτυχημάτων συμβάντων τῇ πόλει οὐ πρότερον τῷ πολέμῳ παρέστησαν πρὶν τὸ ναυτικὸν αὐτῶν ἀπώλετο . 
καὶ τί δεῖ τὰ παλαιὰ λέγειν ; 
τὸν τελευταῖον γὰρ ἴστε [τὸν] 
πρὸς Λακεδαιμονίους πόλεμον , ὅτε μὲν ναῦς οὐκ ἐδοκεῖτ’ ἀποστεῖλαι δυνήσεσθαι , πῶς διέκειθ’ ἡ πόλις · ἴστ’ ὀρόβους ὄντας ὠνίους . 
ἐπειδὴ δ’ ἀπεστείλατε , εἰρήνης ἐτύχεθ’ ὁποίας τινὸς ἐβούλεσθε . 
ὥστε δικαίως , ὦ ἄνδρες Ἀθηναῖοι , τηλικαύτην ἐχουσῶν ῥοπὴν ἐφ’ ἑκάτερα τῶν τριήρων , τοῦτον ὅρον τεθήκατε τῇ βουλῇ , πότερ’ αὐτὴν δεῖ λαβεῖν τὴν δωρειὰν ἢ οὔ . 
εἰ γὰρ πάντα τἄλλα διοικήσειε καλῶς , δῑ ὧν δὲ τό τ’ ἐξ ἀρχῆς ταῦτ’ ἐκτησάμεθα καὶ νῦν σῴζομεν , ταύτας μὴ ποιήσαιτο , τὰς τριήρεις λέγω , οὐδὲν ἐκείνων ὄφελος · τὴν γὰρ τῶν ὅλων σωτηρίαν πρῶτον ὑπάρχειν δεῖ παρεσκευασμένην τῷ δήμῳ . 
οὗτος τοίνυν εἰς τοῦτ’ ἐλήλυθε τοῦ νομίζειν αὑτῷ καὶ λέγειν καὶ γράφειν ἐξεῖναι πᾶν ὅ τι ἂν βούληται , ὥστε βεβουλευκυίας μὲν τἄλλ’ ὃν τρόπον ὑμεῖς ἀκούετε τῆς βουλῆς , οὐ πεποιημένης δὲ τὰς τριήρεις , γέγραφεν δοῦναι τὴν δωρειάν . 
καὶ ταῦθ’ ὡς μὲν οὐ παρὰ τὸν νόμον ἐστίν , οὔτ’ ἂν οὗτος ἔχοι λέγειν οὔθ’ ὑμεῖς πεισθείητε · ἀκούω δ’ αὐτὸν τοιοῦτον ἐρεῖν τιν’ ἐν ὑμῖν λόγον , ὡς οὐχ ἡ βουλὴ γέγον’ αἰτία τοῦ μὴ πεποιῆσθαι τὰς ναῦς , ἀλλ’ ὁ τῶν τριηροποιικῶν ταμίας ἀποδρὰς ᾤχετ’ ἔχων πένθ’ ἡμιτάλαντα , καὶ τὸ πρᾶγμ’ ἀτύχημα συμβέβηκεν . 
ἐγὼ δὲ πρῶτον μὲν αὐτὸ τοῦτο θαυμάζω , εἰ στεφανοῦν ἐπὶ τοῖς ἠτυχημένοις ἠξίου τὴν βουλήν · τῶν κατορθουμένων γὰρ ἔγωγ’ ἡγούμην ἔργων τὰς τοιαύτας ὡρίσθαι τιμάς · ἔπειτα δὲ κἀκεῖν’ ἔτι βούλομαι φράσαι πρὸς ὑμᾶς . 
οὔ φημι δίκαιον εἶναι περὶ ἀμφοῖν λέγειν , καὶ ὡς οὐ παρὰ τὸν νόμον ἡ δωρειὰ δέδοται , καὶ ὡς οὐ διὰ τὴν βουλὴν οὐκ εἰσὶν αἱ τριήρεις . 
εἰ μὲν γὰρ διδόναι καὶ μὴ ποιησαμένῃ προσήκει , τί τοῦτο δεῖ λέγειν , δῑ ὅντινα δήποτ’ οὐ πεποίηνται ; 
εἰ δ’ οὐκ ἔξεστι , τί μᾶλλον , ἂν διὰ τὸν δεῖν’ ἢ τὸν δεῖν’ ἐπιδείξῃ μὴ πεποιημένας , ἐκείνῃ προσῆκε λαβεῖν ; 
χωρὶς δὲ τούτων ἔμοιγε δοκοῦσιν αἵρεσιν ὑμῖν οἱ τοιοῦτοι λόγοι διδόναι , πότερ’ οἴεσθε δεῖν προφάσεις καὶ λόγους ἀκούειν τῶν ἀδικούντων ὑμᾶς ἢ ναῦς κεκτῆσθαι . 
εἰ μὲν γὰρ τούτου ταῦτ’ ἀποδέξεσθε , ἔσται δῆλον ἁπάσαις ταῖς βουλαῖς ὅτι δεῖ πρόφασιν πιθανὴν ἐξευρεῖν πρὸς ὑμᾶς , οὐχὶ τριήρεις ποιήσασθαι · ἐκ δὲ τούτου τὰ μὲν χρήματ’ ἀναλωθήσεται , ναῦς δ’ οὐχ ἕξεθ’ ὑμεῖς . 
ἐὰν δ’ , ὡς ὁ νόμος λέγει καὶ δεῖ τοὺς ὀμωμοκότας , πικρῶς καὶ ἁπλῶς τὰς μὲν προφάσεις ἀνέλητε , φανῆτε δ’ ἀφῃρημένοι τὴν δωρειὰν ὅτι τὰς ναῦς οὐ πεποίηνται , πάντες , ὦ ἄνδρες Ἀθηναῖοι , πεποιημένας ὑμῖν παραδώσουσι τὰς τριήρεις , πάντα τἄλλα παρ’ ὑμῖν ἑορακότες ἀσθενέστερα τοῦ νόμου γεγενημένα . 
ὅτι τοίνυν οὐδ’ αἴτιος ἄλλος οὐδεὶς ἀνθρώπων ἐστὶ τοῦ μὴ πεποιῆσθαι τὰς ναῦς , τοῦτο σαφῶς ὑμῖν ἐπιδείξω · ἀνελοῦσα γὰρ ἡ βουλὴ τὸν νόμον , τοῦτον ἐχειροτόνησεν αὐτή . 
ἔτι τοίνυν ἐπιχειρεῖ λέγειν περὶ τοῦ τῆς ἑταιρήσεως νόμου , ὡς ὑβρίζομεν ἡμεῖς καὶ βλασφημίας οὐχὶ προσηκούσας κατ’ αὐτοῦ ποιούμεθα . 
καὶ φησὶ δεῖν ἡμᾶς , εἴπερ ἐπιστεύομεν εἶναι ταῦτ’ ἀληθῆ , πρὸς τοὺς θεσμοθέτας ἀπαντᾶν , ἵν’ ἐκεῖ περὶ χιλιῶν ἐκινδυνεύομεν , εἰ καταψευδόμενοι ταῦτ’ ἐφαινόμεθα · νῦν δὲ φενακίζειν αἰτίας καὶ λοιδορίας κενὰς ποιουμένους , καὶ ἐνοχλεῖν οὐ δικασταῖς τούτων οὖσιν ὑμῖν . 
ἐγὼ δ’ οἴομαι δεῖν ὑμᾶς πρῶτον μὲν ἐκεῖνο λογίζεσθαι παρ’ ὑμῖν αὐτοῖς , ὅτι πάμπολυ λοιδορία τε καὶ αἰτία κεχωρισμένον ἐστὶν ἐλέγχου . 
αἰτία μὲν γάρ ἐστιν , ὅταν τις ψιλῷ χρησάμενος λόγῳ μὴ παράσχηται πίστιν ὧν λέγει , ἔλεγχος δέ , ὅταν ὧν ἂν εἴπῃ τις καὶ τἀληθὲς ὁμοῦ δείξῃ . 
ἔστι τοίνυν ἀνάγκη τοὺς ἐλέγχοντας ἢ τεκμήρια δεικνύναι δῑ ὧν ἐμφανιοῦσι τὸ πιστὸν ὑμῖν , ἢ τὰ εἰκότα φράζειν , ἢ μάρτυρας παρέχεσθαι · οὐ γὰρ οἷόν τ’ ἐνίων αὐτόπτας ἐστὶ καταστῆσαι , ἀλλ’ ἐὰν ἐπιδεικνύῃ τίς τι τούτων , ἱκανὸν νομίζετ’ ἔλεγχον ἔχειν ὑμεῖς εἰκότως τῆς ἀληθείας ἑκάστοτε . 
ἡμεῖς τοίνυν οὐκ ἐκ λόγων εἰκότων οὐδὲ τεκμηρίων , ἀλλὰ παρ’ οὗ μάλιστα δίκην ἔστι λαβεῖν τούτῳ , ταῦτ’ ἐπιδείκνυμεν—ἄνδρα παρεσχηκότα γραμματεῖον , ἐν ᾧ τὰ τούτῳ βεβιωμέν’ ἔνεστιν , ὃς αὑτὸν ὑπεύθυνον ποιήσας μαρτυρεῖ ταῦτα . 
ὥσθ’ ὅταν μὲν λοιδορίαν ταῦτα καὶ αἰτίαν εἶναι φῇ , ὑπολαμβάνεθ’ ὡς ταῦτα μέν ἐστιν ἔλεγχος , ἃ δ’ οὗτος ποιεῖ , ταῦτα λοιδορία καὶ αἰτία · ὅταν δ’ ὅτι πρὸς τοὺς θεσμοθέτας προσῆκεν ἐπαγγέλλειν ἡμῖν , ἐκεῖνο ὑπολαμβάνετε , ὅτι καὶ τοῦτο ποιήσομεν † 
† 
† 
καὶ νῦν προσηκόντως περὶ τοῦ νόμου λέγομεν . 
εἰ μὲν γὰρ ἄλλον τιν’ ἀγῶν’ ἀγωνιζομένου σου ταῦτα κατηγοροῦμεν , δικαίως ἂν ἠγανάκτεις · εἰ δ’ ὁ μὲν νῦν ἐνεστηκὼς ἀγών ἐστιν παρανόμων , οἱ νόμοι δ’ οὐκ ἐῶσι λέγειν οὐδὲ τὰ ἔννομα τοὺς οὕτω βεβιωκότας , ἡμεῖς δ’ ἐπιδείκνυμεν οὐ μόνον εἰρηκότ’ αὐτὸν παράνομα , ἀλλὰ καὶ βεβιωκότα παρανόμως , πῶς οὐχὶ προσήκει λέγειν περὶ τούτου τοῦ νόμου δῑ οὗ ταῦτ’ ἐλέγχεται ; 
καὶ μὴν κἀκεῖνό γε δεῖ μαθεῖν ὑμᾶς , ὅτι τοὺς νόμους ὁ τιθεὶς τούτους Σόλων καὶ τῶν ἄλλων τοὺς πολλούς , οὐδὲν ὅμοιος ὢν τούτῳ νομοθέτης , οὐχ ἑνὶ ἔδωκε τρόπῳ περὶ τῶν ἀδικημάτων ἑκάστων λαμβάνειν δίκην τοῖς βουλομένοις παρὰ τῶν ἀδικούντων , ἀλλὰ πολλαχῶς . 
ᾔδει γάρ , οἶμαι , τοῦθ’ ὅτι τοὺς ἐν τῇ πόλει γενέσθαι πάντας ὁμοίως ἢ δεινοὺς ἢ θρασεῖς ἢ μετρίους οὐκ ἂν εἴη . 
εἰ μὲν οὖν , ὡς τοῖς μετρίοις δίκην ἐξαρκέσει λαβεῖν , οὕτω τοὺς νόμους θήσει , μετ’ ἀδείας ἔσεσθαι πολλοὺς πονηροὺς ἡγεῖτο · εἰ δ’ ὡς τοῖς θρασέσιν καὶ δυνατοῖς λέγειν , τοὺς ἰδιώτας οὐ δυνήσεσθαι τὸν αὐτὸν τούτοις τρόπον λαμβάνειν δίκην . 
δεῖν δ’ ᾤετο μηδέν’ ἀποστερεῖσθαι τοῦ δίκης τυχεῖν , ὡς ἕκαστος δύναται . 
πῶς οὖν ἔσται τοῦτο ; 
ἐὰν πολλὰς ὁδοὺς δῷ διὰ τῶν νόμων ἐπὶ τοὺς ἠδικηκότας οἷον τῆς κλοπῆς . 
ἔρρωσαι καὶ σαυτῷ πιστεύεις · ἄπαγε · ἐν χιλίαις δ’ ὁ κίνδυνος . 
ἀσθενέστερος εἶ · τοῖς ἄρχουσιν ἐφηγοῦ · τοῦτο ποιήσουσιν ἐκεῖνοι . 
φοβεῖ καὶ τοῦτο · γράφου . 
καταμέμφει σεαυτὸν καὶ πένης ὢν οὐκ ἂν ἔχοις χιλίας ἐκτεῖσαι · δικάζου κλοπῆς πρὸς διαιτητὴν καὶ οὐ κινδυνεύσεις . 
[οὐδέτερον βούλει τούτων · γράφου . 
κατοκνεῖς καὶ τοῦτο · ἐφηγοῦ.] 
τούτων οὐδέν ἐστι ταὐτό . 
τῆς ἀσεβείας κατὰ ταὔτ’ ἔστ’ ἀπάγειν , γράφεσθαι , δικάζεσθαι πρὸς Εὐμολπίδας , φαίνειν πρὸς τὸν βασιλέα . 
περὶ τῶν ἄλλων ἁπάντων τὸν αὐτὸν τρόπον σχεδόν . 
εἰ δή τις ὡς μὲν οὐχὶ κακοῦργός ἐστι μὴ λέγοι , ἢ ὡς οὐκ ἀσεβής , ἢ ὅ τι δήποτ’ εἴη δῑ ὃ κρίνοιτο , διὰ ταῦτα δ’ ἐκφεύγειν ἀξιοίη , εἰ μὲν ἀπηγμένος εἴη , διότι πρὸς διαιτητὴν ἐξῆν αὐτῷ λαχεῖν ἢ γράφεσθαι χρῆν , εἰ δὲ πρὸς διαιτητῇ φεύγοι , ὅτι χρῆν σ’ ἀπάγειν , ἵν’ ἐκινδύνευες περὶ χιλιῶν , γέλως ἂν εἴη δήπουθεν . 
οὐ γὰρ τόν γε μηδὲν πεποιηκότα δεῖ περὶ τοῦ τρόπον ὅντινα χρὴ διδόναι δίκην ἀντιλέγειν , ἀλλ’ ὡς οὐ πεποίηκ’ ἐπιδεικνύναι . 
τὸν αὐτὸν δὴ τρόπον , Ἀνδροτίων , καὶ σὺ μὴ διὰ ταῦτ’ οἴου σοι προσήκειν μὴ δοῦναι δίκην εἰ γράφεις ἡταιρηκώς , ὅτι καὶ πρὸς τοὺς θεσμοθέτας ἔσθ’ ἡμῖν ἐπαγγελία · ἀλλ’ ἢ δεῖξον οὐ πεποιηκότα ταῦτα σεαυτόν , ἢ δίκην ὕπεχ’ ὧν γέγραφας τοιοῦτος ὤν · οὐ γὰρ ἔξεστί σοι . 
εἰ δέ σε μὴ πάντας ὅσους διδόασιν οἱ νόμοι τρόπους τιμωρούμεθα , χάριν ἡμῖν ὧν παραλείπομεν , ἐκείνων ἔχε , μὴ διὰ ταῦτ’ ἀξίου μηδένα δοῦναι τρόπον δίκην . 
ἄξιον τοίνυν , ὦ ἄνδρες Ἀθηναῖοι , καὶ τὸν θέντα τὸν νόμον ἐξετάσαι Σόλωνα , καὶ θεάσασθαι ὅσην πρόνοιαν ἐποιεῖτο ἐν ἅπασιν οἷς ἐτίθει νόμοις τῆς πολιτείας , καὶ ὅσῳ περὶ τούτου μᾶλλον ἐσπούδαζεν ἢ περὶ τοῦ πράγματος οὗ τιθείη τὸν νόμον . 
πολλαχόθεν μὲν οὖν ἄν τις ἴδοι τοῦτο , οὐχ ἥκιστα δ’ ἐκ τούτου τοῦ νόμου , μήτε λέγειν μήτε γράφειν ἐξεῖναι τοῖς ἡταιρηκόσιν . 
ἑώρα γὰρ ἐκεῖνο , ὅτι τοῖς πολλοῖς ὑμῶν ἐξὸν λέγειν οὐ λέγετε , ὥστε τοῦτ’ οὐδὲν ἡγεῖτο βαρύ , καὶ πόλλ’ ἂν εἶχεν , εἴ γε κολάζειν ἐβούλετο τούτους , χαλεπώτερα θεῖναι . 
ἀλλ’ οὐ τοῦτ’ ἐσπούδασεν , ἀλλὰ ταῦτ’ ἀπεῖπεν ὑπὲρ ὑμῶν καὶ τῆς πολιτείας . 
ᾔδει γάρ , ᾔδει τοῖς αἰσχρῶς βεβιωκόσιν ἁπασῶν οὖσαν ἐναντιωτάτην πολιτείαν ἐν ᾗ πᾶσιν ἔξεστι λέγειν τἀκείνων ὀνείδη . 
ἔστι δ’ αὕτη τίς ; 
δημοκρατία . 
οὔκουν ἐνόμιζεν ἀσφαλές , εἴ ποτε συμβήσεται γενέσθαι συχνοὺς ἀνθρώπους κατὰ τοὺς αὐτοὺς χρόνους εἰπεῖν μὲν δεινοὺς καὶ θρασεῖς , τοιούτων δ’ ὀνειδῶν καὶ κακῶν μεστούς · 
πολλὰ γὰρ ἂν τὸν δῆμον ὑπ’ αὐτῶν ὑπαχθέντ’ ἐξαμαρτεῖν , κἀκείνους ἤτοι καταλῦσαί γ’ ἂν πειρᾶσθαι τὸ παράπαν τὸν δῆμον (ἐν γὰρ ταῖς ὀλιγαρχίαις , οὐδ’ ἂν ὦσιν ἔτ’ Ἀνδροτίωνός τινες αἴσχιον βεβιωκότες , οὐκ ἔστι λέγειν κακῶς τοὺς ἄρχοντας) , ἢ προάγειν ἂν ὡς πονηροτάτους εἶναι , ἵν’ ὡς ὁμοιότατοι σφίσιν ὦσι . 
τὴν οὖν ἀρχὴν τοῖς τοιούτοις ἀπεῖπε μὴ μετέχειν τοῦ συμβουλεύειν , ἵνα μὴ φενακισθεὶς ὁ δῆμος ἐξαμάρτοι μηδέν . 
ὧν ὀλιγωρήσας ὁ καλὸς κἀγαθὸς οὗτος οὐ μόνον ᾤετο δεῖν λέγειν καὶ γράφειν οὐκ ἐξόν , ἀλλὰ καὶ παρὰ τοὺς νόμους ταῦτα ποιεῖν . 
περὶ μὲν τοίνυν τοῦ νόμου καθ’ ὅν , ὠφληκότος αὐτοῦ τοῦ πατρὸς τῷ δημοσίῳ χρήματα καὶ οὐκ ἐκτετεικότος , οὐκ ἔξεστι λέγειν οὐδὲ γράφειν τούτῳ , ταὐτὰ δίκαια λέγειν ἂν ἔχοιτ’ εἰκότως , ἐὰν φῇ δεῖν ἡμᾶς ἐνδεικνύναι . 
τότε γὰρ τοῦτο ποιήσομεν , οὐ μὰ Δί’ οὐχὶ νῦν , ἡνίκα δεῖ σ’ ἑτέρων ὧν ἀδικεῖς δοῦναι λόγον , ἀλλ’ ὅταν ᾖ προσῆκον ἐκ τοῦ νόμου , καὶ νῦν δὲ δείκνυμεν οὐκ ἐῶντα γράφειν σε , οὐδ’ ἃ τοῖς ἄλλοις ἔξεστι , τὸν νόμον . 
ὡς οὖν οὐκ ὦφλ’ ὁ πατήρ σου , τοῦτ’ ἐπίδειξον , ἢ ὡς οὐκ ἀποδρὰς ἐξῆλθεν ἐκ τοῦ δεσμωτηρίου , ἀλλὰ τὰ χρήματ’ ἐκτείσας . 
εἰ δὲ μὴ ταῦθ’ ἕξεις δεικνύναι , οὐκ ἐξὸν γέγραφας · κληρονόμον γάρ σε καθίστησ’ ὁ νόμος τῆς ἀτιμίας τῆς τοῦ πατρός , ὄντι δ’ ἀτίμῳ σοι λέγειν οὐ προσῆκεν οὐδὲ γράφειν . 
καὶ περὶ μὲν τῶν νόμων οὓς παρεγραψάμεθα , οἶμαι δεῖν ὑμᾶς , ἄν τι φενακίζειν ἐγχειρῇ καὶ παράγειν οὗτος , ταῦθ’ ὑπολαμβάνειν ἃ διεξελήλυθ’ ἐγώ . 
εἰσὶ δὲ καὶ περὶ τῶν ἄλλων αὐτῷ λόγοι πρὸς τὸ φενακίζειν ὑμᾶς εὖ μεμηχανημένοι , περὶ ὧν βέλτιον ὑμᾶς προακοῦσαι . 
ἔστιν γὰρ εἷς αὐτῷ τοιοῦτος , μὴ πεντακοσίους ὑμῶν αὐτῶν ἀφελέσθαι τὴν δωρειὰν μηδ’ ὀνείδει περιβαλεῖν · ἐκείνων ἁγών , οὐκ ἐμός . 
ἐγὼ δ’ εἰ μὲν ἐμέλλετ’ ἀφαιρήσεσθαι τούτους μόνον , ἄλλο δὲ μηδὲν ὠφελήσειν τὴν πόλιν , οὐδὲν ἂν ὑμᾶς σφόδρα σπουδάζειν ἠξίουν · εἰ δὲ τῷ τοῦτο ποιῆσαι πλείους ἢ μυρίους τοὺς ἄλλους πολίτας βελτίους εἶναι προτρέψετε , πόσῳ κάλλιον τοσούτους παρασκευάσαι χρηστοὺς ἢ πεντακοσίοις ἀδίκως χαρίσασθαι ; 
ὡς δ’ οὐδ’ ἔστιν ἁπάσης τὸ πρᾶγμα τῆς βουλῆς , ἀλλὰ τινῶν , οἵπερ εἰσὶν αἴτιοι τῶν κακῶν , καὶ Ἀνδροτίωνος , ἔχω λέγειν . 
τῷ γάρ ἐστιν ὄνειδος , εἰ σιωπῶντος αὐτοῦ καὶ μηδὲν γράφοντος , ἴσως δ’ οὐδὲ τὰ πόλλ’ εἰς τὸ βουλευτήριον εἰσιόντος , μὴ λάβοι ἡ βουλὴ τὸν στέφανον ; 
οὐδενὶ δήπουθεν , ἀλλὰ τοῦ γράφοντος καὶ πολιτευομένου καὶ πείθοντος ἃ βούλοιτο τὴν βουλήν · διὰ γὰρ τούτους ἀνάξια τοῦ στεφανωθῆναι βεβούλευκεν . 
οὐ μὴν ἀλλ’ εἰ καὶ τὰ μάλιστα πάσης ἔσθ’ ἁγὼν τῆς βουλῆς , ὅσῳ συμφέρει μᾶλλον ὑμῖν καταγνοῦσιν ἢ μὴ θεάσασθε . 
εἰ μὲν ἀπογνώσεσθε , ἐπὶ τοῖς λέγουσι τὸ βουλευτήριον ἔσται , ἐὰν δὲ καταγνῶτε , ἐπὶ τοῖς ἰδιώταις · ἑορακότες γὰρ οἱ πολλοὶ διὰ τὴν τῶν λεγόντων πονηρίαν τήνδ’ ἀφῃρημένην τὴν βουλὴν τὸν στέφανον , οὐχὶ προήσονται τούτοις τὰς πράξεις , ἀλλὰ τὰ βέλτιστ’ ἐροῦσιν αὐτοί . 
εἰ δὲ γενήσεται τοῦτο καὶ τῶν ἠθάδων καὶ συνεστηκότων ῥητόρων ἀπαλλαγήσεσθε , ὄψεσθ’ , ὦ ἄνδρες Ἀθηναῖοι , πάνθ’ ἃ προσήκει γιγνόμενα . 
ὥστ’ εἰ μηδενὸς ἄλλου ἕνεκα , διὰ ταῦτα καταψηφιστέον . 
ὃ τοίνυν ἕτερον δεῖ μὴ λαθεῖν ὑμᾶς , ἀκούσατε . 
ἴσως ἀναβήσεται καὶ συνερεῖ τῇ βουλῇ Φίλιππος καὶ Ἀντιγένης καὶ ὁ ἀντιγραφεὺς καί τινες ἄλλοι , οἵπερ ἐκεῖ δῑ ἑαυτῶν εἶχον μετὰ τούτου τὸ βουλευτήριον καὶ τούτων τῶν κακῶν εἰσιν αἴτιοι . 
δεῖ δὴ πάντας ὑμᾶς γιγνώσκειν ὅτι τούτοις ἐστὶ μὲν ἡ πρόφασις τῆς συνηγορίας τῇ βουλῇ βοηθεῖν , τῇ δ’ ἀληθείᾳ περὶ αὑτῶν ἀγωνιοῦνται καὶ τῶν εὐθυνῶν ἃς αὐτοὺς προσήκει δοῦναι τῶν πεπραγμένων . 
ἔχει γὰρ οὕτως . 
ἂν μὲν ἀπογνῶτε τὴν γραφὴν ταύτην , ἅπαντές εἰσιν ἀπηλλαγμένοι καὶ δίκην οὐδεὶς οὐδεμίαν μὴ δῷ · τίς γὰρ ἔτ’ ἂν καταψηφίσαιτ’ ἐκείνων , τὴν βουλὴν ὑμῶν ἐστεφανωκότων ἧς οὗτοι προέστασαν ; 
ἐὰν δὲ καταγνῶτε , πρῶτον μὲν τὰ εὔορκ’ ἔσεσθ’ ἐψηφισμένοι , εἶτ’ ἐπὶ ταῖς εὐθύναις ἕκαστον τούτων λαμβάνοντες , ὃς μὲν ἂν ὑμῖν ἀδικεῖν δοκῇ , κολάσετε , ὃς δ’ ἂν μή , τότ’ ἀφήσετε . 
μὴ οὖν ὡς ὑπὲρ τῆς βουλῆς λεγόντων καὶ τῶν πολλῶν ἀκούετε , ἀλλ’ ὡς ὑπὲρ αὑτῶν παρακρουομένοις ὀργίζεσθε . 
ἔτι τοίνυν Ἀρχίαν οἶμαι τὸν Χολαργέα (καὶ γὰρ οὗτος ἐβούλευεν πέρυσιν) 
ὡς ἐπιεικῆ δεήσεσθαι καὶ συνερεῖν αὐτοῖς . 
ἐγὼ δ’ οἴομαι δεῖν ὡδί πως ἀκούειν Ἀρχίου , ἐρωτᾶν αὐτὸν ταῦθ’ ἃ κατηγόρηται τῆς βουλῆς , πότερ’ αὐτῷ δοκεῖ καλῶς ἔχειν ἢ κακῶς · κἂν μὲν φῇ καλῶς , μηκέτι τὸν νοῦν ὡς ἐπιεικεῖ προσέχειν , ἂν δὲ κακῶς , τί δὴ ταῦτ’ εἴα φάσκων ἐπιεικὴς εἶναι , πάλιν αὐτὸν ἐρωτᾶτε . 
κἂν μὲν ἀντιλέγειν φῇ , μηδένα δ’ αὐτῷ πείθεσθαι , ἄτοπον δήπου νῦν λέγειν ὑπὲρ τῆς τὰ βέλτιστ’ οὐχὶ πειθομένης αὐτῷ βουλῆς · ἂν δὲ σιωπᾶν , πῶς οὐκ ἀδικεῖ , εἰ , παρὸν ἐξαμαρτάνειν μέλλοντας ἀποτρέπειν , τοῦτο μὲν οὐκ ἐποίει , νῦν δὲ λέγειν τολμᾷ ὡς δεῖ τοὺς τοσαῦτα κάκ’ εἰργασμένους στεφανῶσαι ; 
οἴομαι τοίνυν αὐτὸν οὐδ’ ἐκείνων ἀφέξεσθαι τῶν λόγων , ὅτι ταῦτα πάντ’ αὐτῷ διὰ τὰς εἰσπράξεις γέγονεν , ἃς ὑπὲρ ὑμῶν ὀλίγους εἰσπρᾶξαι φήσει πολλὰ χρήματ’ ἀναιδῶς οὐ τιθέντας . 
καὶ κατηγορήσει τούτων , πρᾶγμα ῥᾴδιον , οἶμαι , [τῶν μὴ τιθέντων τὰς εἰσφοράς , ] 
καὶ φήσει πᾶσαν ἄδειαν ἔσεσθαι τοῦ μὴ τιθέναι τὰς εἰσφοράς , εἰ καταψηφιεῖσθ’ αὐτοῦ . 
ὑμεῖς δ’ , ὦ ἄνδρες Ἀθηναῖοι , πρῶτον μὲν ἐκεῖνο ἐνθυμεῖσθε , ὅτι οὐ περὶ τούτων δικάσειν ὀμωμόκατε , ἀλλ’ εἰ κατὰ τοὺς νόμους τὸ ψήφισμ’ εἶπεν , εἶθ’ ὅτι πάνδεινόν ἐστι , κατηγορίαν ποιούμενον ὡς ἀδικοῦσί τινες τὴν πόλιν , αὐτὸν ἀξιοῦν ὧν ἀδικεῖ μειζόνων ὄντων μὴ δοῦναι δίκην · πολὺ γὰρ δήπου μεῖζόν ἐστ’ ἀδίκημα γράφειν παρὰ τοὺς νόμους ἢ τὴν εἰσφορὰν μὴ τιθέναι . 
ὅτι τοίνυν οὐδ’ εἰ φανερῶς ἔμελλεν ἁλόντος τούτου μηδεὶς εἰσοίσειν μηδ’ ἐθελήσειν εἰσπράττειν , οὐδ’ οὕτως ἀποψηφιστέον , ἐκ τῶνδε γνώσεσθε . 
ὑμῖν παρὰ τὰς εἰσφορὰς τὰς ἀπὸ Ναυσινίκου , παρ’ ἴσως τάλαντα τριακόσῑ ἢ μικρῷ πλείω , ἔλλειμμα τέτταρα καὶ δέκ’ ἐστὶ τάλαντα , ὧν ἑπτὰ οὗτος εἰσέπραξεν , ἐγὼ δὲ τίθημ’ ἅπαντα . 
ἐπὶ μὲν δὴ τοὺς ἑκόντας τιθέντας οὐ δεῖσθ’ Ἀνδροτίωνος , ἐπὶ δὲ τοὺς ἐλλείποντας . 
ἔστι τοίνυν ὑμῖν νυνὶ σκεπτέον , εἰ τοσούτου τιμᾶσθε τὴν πολιτείαν καὶ τοὺς κειμένους νόμους καὶ τὸ εὐορκεῖν · εἰ γὰρ ἀποψηφιεῖσθε τούτου φανερῶς οὕτως παρὰ τοὺς νόμους εἰρηκότος , δόξετε πᾶσιν τὰ χρήματα ταῦτ’ ἀντὶ τῶν νόμων καὶ τῆς εὐορκίας ᾑρῆσθαι . 
ἃ οὐδ’ ἂν εἰ παρ’ ἑαυτοῦ δοίη τις ὑμῖν , λαβεῖν ἄξιον , μή τί γ’ ἐφ’ ᾧ ἑτέρους εἰσπράττειν . 
ὥσθ’ ὅταν ταῦτα λέγῃ , μέμνησθε τῶν ὅρκων καὶ τὴν γραφὴν ἐνθυμεῖσθε , ὅτι νῦν οὐ περὶ πράξεως εἰσφορῶν ἐστιν , ἀλλ’ εἰ δεῖ κυρίους εἶναι τοὺς νόμους . 
καὶ περὶ τούτων μέν , ὃν τρόπον ὑμᾶς ἀπάγων ἀπὸ τοῦ νόμου παρακρούεσθαι ζητήσει , καὶ ἃ πρὸς ταῦθ’ ὑμᾶς μνημονεύοντας μὴ ’πιτρέπειν προσήκει , πολλὰ λέγειν ἔχων ἔτι , καὶ ταῦθ’ ἱκάν’ εἶναι νομίζων , ἐάσω . 
βούλομαι δὲ καὶ τὰ πολιτεύματα ἐξετάσαι τοῦ καλοῦ κἀγαθοῦ τούτου , δῑ ὧν οὐκ ἔσθ’ ὅ τι τῶν δεινοτάτων ἐλλιπὼν φανήσεται · καὶ γὰρ ἀναιδῆ καὶ θρασὺν καὶ κλέπτην καὶ ὑπερήφανον καὶ πάντα μᾶλλον ἢ ἐν δημοκρατίᾳ πολιτεύεσθαι ἐπιτήδειον ὄντ’ αὐτὸν δείξω . 
καὶ πρῶτον μέν , ἐφ’ ᾧ μέγιστον φρονεῖ , τὴν τῶν χρημάτων εἴσπραξιν ἐξετάσωμεν αὐτοῦ , μὴ τῇ τούτου προσέχοντες ἀλαζονείᾳ τὸν νοῦν , ἀλλὰ τὸ πρᾶγμα οἷον γέγονεν τῇ ἀληθείᾳ σκοποῦντες . 
οὗτος Εὐκτήμονα φήσας τὰς ὑμετέρας ἔχειν εἰσφορὰς καὶ τοῦτ’ ἐξελέγξειν ἢ παρ’ αὑτοῦ καταθήσειν , καταλύσας ψηφίσματι κληρωτὴν ἀρχὴν ἐπὶ τῇ προφάσει ταύτῃ , ἐπὶ τὴν εἴσπραξιν παρέδυ . 
δημηγορίαν δ’ ἐπὶ τούτοις ποιούμενος , ὡς ἔστι τριῶν αἵρεσις , ἢ τὰ πομπεῖα κατακόπτειν ἢ πάλιν εἰσφέρειν ἢ τοὺς ὀφείλοντας εἰσπράττειν , αἱρουμένων εἰκότως ὑμῶν τοὺς ὀφείλοντας εἰσπράττειν , ταῖς ὑποσχέσεσιν κατέχων καὶ διὰ τὸν καιρὸν ὃς ἦν τότ’ ἔχων ἐξουσίαν , τοῖς μὲν κειμένοις νόμοις περὶ τούτων οὐκ ᾤετο δεῖν χρῆσθαι , οὐδ’ , εἰ μὴ τούτους ἐνόμιζ’ ἱκανούς , ἑτέρους τιθέναι , ψηφίσματα δ’ εἶπεν ἐν ὑμῖν δεινὰ καὶ παράνομα , δῑ ὧν ἠργολάβει καὶ πολλὰ τῶν ὑμετέρων κέκλοφεν , τοὺς ἕνδεκα γράψας ἀκολουθεῖν μεθ’ ἑαυτοῦ . 
εἶτ’ ἔχων τούτους ἦγ’ ἐπὶ τὰς ὑμετέρας οἰκίας . 
καὶ τὸν μὲν Εὐκτήμονα , ὃν εἰσπράξειν ἢ καταθήσειν αὐτὸς ἔφη τὰς εἰσφοράς , οὐδὲν εἶχεν ἐλέγχειν περὶ τούτων , ὑμᾶς δ’ εἰσέπραττεν , ὥσπερ οὐ διὰ τὴν Εὐκτήμονος ἔχθραν ἐπὶ ταῦτ’ ἐλθών , ἀλλὰ διὰ τὴν ὑμετέραν . 
καὶ μηδεὶς ὑπολαμβανέτω με λέγειν ὡς οὐ χρῆν εἰσπράττειν τοὺς ὀφείλοντας . 
χρῆν γάρ . 
ἀλλὰ πῶς ; 
ὡς ὁ νόμος κελεύει · τῶν ἄλλων ἕνεκα · τοῦτο γάρ ἐστι δημοτικόν . 
οὐ γὰρ τοσοῦτον , ὦ ἄνδρες Ἀθηναῖοι , τοσούτων χρημάτων τοῦτον τὸν τρόπον εἰσπραχθέντων ὠφέλησθε , ὅσον ἐζημίωσθε τοιούτων ἐθῶν εἰς τὴν πολιτείαν εἰσαγομένων . 
εἰ γὰρ θέλετ’ ἐξετάσαι τίνος εἵνεκα μᾶλλον ἄν τις ἕλοιτ’ ἐν δημοκρατίᾳ ζῆν ἢ ἐν ὀλιγαρχίᾳ , τοῦτ’ ἂν εὕροιτε προχειρότατον , ὅτι πάντα πραότερ’ ἐστὶν ἐν δημοκρατίᾳ . 
ὅτι μὲν τοίνυν τῆς ὅπου βούλεσθ’ ὀλιγαρχίας οὗτος ἀσελγέστερος γέγονεν , παραλείψω . 
ἀλλὰ παρ’ ἡμῖν πότε πώποτε δεινότατ’ ἐν τῇ πόλει γέγονεν ; 
ἐπὶ τῶν τριάκοντα , πάντες ἂν εἴποιτε . 
τότε τοίνυν , ὡς ἔστιν ἀκούειν , οὐδεὶς ἔστιν ὅστις ἀπεστερεῖτο τοῦ σωθῆναι , ὅστις ἑαυτὸν οἴκοι κρύψειεν , ἀλλὰ τοῦτο κατηγοροῦμεν τῶν τριάκοντα , ὅτι τοὺς ἐκ τῆς ἀγορᾶς ἀδίκως ἀπῆγον . 
οὗτος τοίνυν τοσαύτην ὑπερβολὴν ἐποιήσατ’ ἐκείνων τῆς αὑτοῦ βδελυρίας ὥστ’ ἐν δημοκρατίᾳ πολιτευόμενος τὴν ἰδίαν οἰκίαν ἑκάστῳ δεσμωτήριον καθίστη , τοὺς ἕνδεκ’ ἄγων ἐπὶ τὰς οἰκίας . 
καίτοι , ὦ ἄνδρες Ἀθηναῖοι , τί οἴεσθ’ ὁπότ’ ἄνθρωπος πένης ἢ καὶ πλούσιος , πολλὰ δ’ ἀνηλωκὼς καί τιν’ ἴσως τρόπον εἰκότως οὐκ εὐπορῶν ἀργυρίου , ἢ τέγος ὡς τοὺς γείτονας ὑπερβαίνοι , ἢ ὑποδύοιθ’ ὑπὸ κλίνην ὑπὲρ τοῦ μὴ τὸ σῶμ’ ἁλοὺς εἰς τὸ δεσμωτήριον ἕλκεσθαι , ἢ ἄλλ’ ἀσχημονοίη ἃ δούλων , οὐκ ἐλευθέρων ἐστὶν ἔργα , καὶ ταῦθ’ ὑπὸ τῆς αὑτοῦ γυναικὸς ὁρῷτο ποιῶν , ἣν ὡς ἐλεύθερος ἠγγυήσατο καὶ τῆς πόλεως πολίτης , ὁ δὲ τούτων αἴτιος Ἀνδροτίων εἴη , ὃν οὐδ’ ὑπὲρ αὑτοῦ δίκην λαμβάνειν ἐᾷ τὰ πεπραγμένα καὶ βεβιωμένα , μή τί γ’ ὑπὲρ τῆς πόλεως ; 
καίτοι εἴ τις ἔροιτ’ αὐτόν , τὰς εἰσφορὰς πότερον τὰ κτήματ’ ἢ τὰ σώματ’ ὀφείλει , τὰ κτήματα φήσειεν ἄν , εἴπερ ἀληθῆ λέγειν βούλοιτο · ἀπὸ γὰρ τούτων εἰσφέρομεν . 
τίνος οὖν εἵνεκ’ ἀφεὶς τὸ τὰ χωρία δημεύειν καὶ τὰς οἰκίας καὶ ταῦτ’ ἀπογράφειν , ἔδεις καὶ ὕβριζες πολίτας ἀνθρώπους καὶ τοὺς ταλαιπώρους μετοίκους , οἷς ὑβριστικώτερον ἢ τοῖς οἰκέταις τοῖς σαυτοῦ κέχρησαι ; 
καὶ μὴν εἰ θέλετε σκέψασθαι τί δοῦλον ἢ ἐλεύθερον εἶναι διαφέρει , τοῦτο μέγιστον ἂν εὕροιτε , ὅτι τοῖς μὲν δούλοις τὸ σῶμα τῶν ἀδικημάτων ἁπάντων ὑπεύθυνόν ἐστιν , τοῖς δ’ ἐλευθέροις , κἂν τὰ μέγιστ’ ἀτυχῶσιν , τοῦτό γ’ ἔνεστι σῶσαι · εἰς χρήματα γὰρ τὴν δίκην περὶ τῶν πλείστων παρὰ τούτων προσήκει λαμβάνειν . 
ὁ δὲ τοὐναντίον εἰς τὰ σώματα , ὥσπερ ἀνδραπόδοις , ἐποιήσατο τὰς τιμωρίας . 
οὕτω δ’ αἰσχρῶς καὶ πλεονεκτικῶς ἔσχε πρὸς ὑμᾶς ὥστε τὸν μὲν ἑαυτοῦ πατέρα ᾤετο δεῖν , δημοσίᾳ δεθέντ’ ἐπὶ χρήμασιν ἐν τῷ δεσμωτηρίῳ , μήτ’ ἀποδόντα ταῦτα μήτε κριθέντ’ ἀποδρᾶναι , τῶν δ’ ἄλλων πολιτῶν τὸν μὴ δυνάμενον τὰ ἑαυτοῦ θεῖναι οἴκοθεν εἰς τὸ δεσμωτήριον ἕλκεσθαι . 
εἶτ’ ἐπὶ τούτοις , ὡς ὁτιοῦν ἐξὸν ἑαυτῷ ποιεῖν , Σινώπην προσηνεχύραζεν καὶ Φανοστράτην , ἀνθρώπους πόρνας , οὐ μέντοι ὀφειλούσας εἰσφοράς . 
καίτοι εἴ τισιν ἄρα δοκοῦσ’ ἐπιτήδειαι ’κεῖναι παθεῖν , ἀλλὰ τὸ πρᾶγμά γ’ οὐκ ἐπιτήδειον γίγνεσθαι , τηλικοῦτό τινας φρονεῖν διὰ καιρὸν ὥστε βαδίζειν ἐπ’ οἰκίας καὶ σκεύη φέρειν μηδὲν ὀφειλόντων ἀνθρώπων . 
πολλὰ γὰρ ἄν τις ἴδοι πολλοὺς ἐπιτηδείους ὄντας πάσχειν καὶ πεπονθέναι . 
ἀλλ’ οὐ ταῦτα λέγουσιν οἱ νόμοι , οὐδὲ τὰ τῆς πολιτείας ἔθη , ἃ φυλακτέον ὑμῖν · ἀλλ’ ἔνεστ’ ἔλεος , συγγνώμη , πάνθ’ ἃ προσήκει τοῖς ἐλευθέροις . 
ὧν οὗτος ἁπάντων εἰκότως οὐ μετέχει τῇ φύσει οὐδὲ τῇ παιδείᾳ · πολλὰ γὰρ ὕβρισται καὶ προπεπηλάκισται συνὼν οὐκ ἀγαπῶσιν αὐτὸν ἀνθρώποις , ἀλλὰ δοῦναι μισθὸν δυναμένοις · ὧν προσῆκέ σοι τὴν ὀργὴν οὐκ εἰς τῶν πολιτῶν τὸν τυχόντ’ ἀφιέναι οὐδ’ εἰς τὰς ὁμοτέχνους πόρνας , ἀλλ’ εἰς τὸν τοῦτον τὸν τρόπον σε θρέψαντα . 
ταῦτα τοίνυν ὡς μὲν οὐ δεινὰ καὶ παρὰ πάντας τοὺς νόμους , οὐχ ἕξει λέγειν οὗτος · οὕτω δ’ ἐστὶν ἀναιδὴς ὥστ’ ἐν τῷ δήμῳ , προάγωνας ἀεὶ κατασκευάζων αὑτῷ τῆσδε τῆς γραφῆς , ἐτόλμα λέγειν ὡς ὑπὲρ ὑμῶν καὶ δῑ ὑμᾶς ἐχθροὺς ἐφ’ ἑαυτὸν εἵλκυκε καὶ νῦν ἐν τοῖς ἐσχάτοις ἐστὶ κινδύνοις . 
ἐγὼ δ’ ὑμῖν , ὦ ἄνδρες Ἀθηναῖοι , βούλομαι δεῖξαι τοῦτον οὔτε πεπονθότ’ οὐδ’ ὁτιοῦν κακὸν οὔτε μέλλοντα πάσχειν οὐδὲν δῑ ὧν ὑπὲρ ὑμῶν ἔπραξε , διὰ μέντοι τὴν αὑτοῦ βδελυρίαν καὶ θεοισεχθρίαν πεπονθότα μὲν μέχρι τῆσδε τῆς ἡμέρας οὐδέν , πεισόμενον δ’ , ἂν τὰ δίκαια ποιῆθ’ ὑμεῖς . 
σκέψασθε γὰρ ὡδί . 
τί ποθ’ ὑμῖν οὗτος ὑπέσχετο καὶ τί ποιεῖν αὐτὸν ἐχειροτονήσαθ’ ὑμεῖς ; 
χρήματ’ εἰσπράττειν . 
ἄλλο δὲ πρὸς τούτῳ τί ποιεῖν ; 
οὐδὲ ἕν . 
φέρε δὴ καθ’ ἕκαστον ὑπομνήσω τὴν εἴσπραξιν ὑμᾶς . 
οὗτος εἰσέπραξε Λεπτίνην τὸν ἐκ Κοίλης τέτταρας καὶ τριάκοντα δραχμάς , καὶ Θεόξενον τὸν Ἀλωπεκῆθεν δραχμὰς ἑβδομήκοντα καὶ μικρόν τι πρός , καὶ τὸν Εὐφήρου Καλλικράτην καὶ τὸν Τελέστου νεανίσκον · οὐκ ἔχω γὰρ τοὔνομ’ εἰπεῖν · σχεδὸν δὲ πάντας οὓς εἰσέπραξεν , ἵνα μὴ καθ’ ἕκαστον λέγω , οὐκ οἶδ’ εἴ τιν’ ὑπὲρ μνᾶν ὀφείλοντα . 
πότερ’ οὖν οἴεσθε τούτων ἕκαστον μισεῖν καὶ πολεμεῖν αὐτῷ διὰ τὴν εἰσφορὰν ταύτην , ἢ τὸν μὲν αὐτῶν , ὅτι πάντων ἀκουόντων ὑμῶν ἐν τῷ δήμῳ δοῦλον ἔφη καὶ ἐκ δούλων εἶναι καὶ προσήκειν αὐτῷ τὸ ἕκτον μέρος εἰσφέρειν μετὰ τῶν μετοίκων , τῷ δὲ παῖδας ἐκ πόρνης εἶναι , τοῦ δὲ τὸν πατέρ’ ἡταιρηκέναι , τοῦ δὲ τὴν μητέρα πεπορνεῦσθαι , τὸν δ’ ἀπογράφειν ὅσ’ ὑφείλετ’ ἐξ ἀρχῆς , τὸν δὲ τὸ δεῖνα , τὸν δ’ ὁμοῦ ῥητὰ καὶ ἄρρητα κακά , ἑξῆς ἅπαντας ; 
ἐγὼ μὲν γὰρ οἶδ’ ὅτι πάντες , εἰς οὓς ἐπαρῴνησεν οὗτος , τὴν μὲν εἰσφορὰν ἕκαστος ἀναγκαῖον ἀνάλωμ’ ὑπελάμβανεν εἶναι , τοιαῦτα δ’ ἀτιμασθεὶς καὶ προπηλακισθεὶς χαλεπῶς ἐνήνοχεν . 
κἀκεῖνο οἶδα , ὅτι χρήματ’ εἰσπράττειν τοῦτον ἐχειροτονήσαθ’ ὑμεῖς , οὐχὶ τὰς ἰδίας συμφορὰς ὀνειδίζειν καὶ προφέρειν ἑκάστῳ . 
εἴτε γὰρ ἦσαν ἀληθεῖς , οὐ σοὶ ῥητέαι (πολλὰ γὰρ ἡμῶν ἕκαστος οὐχ ὡς βούλεται πράττεἰ · εἴτε μὴ προσηκούσας κατεσκεύαζες , πῶς οὐχ ὁτιοῦν ἂν πάθοις δικαίως ; 
ἔτι τοίνυν ἐκ τοῦδ’ ἀκριβέστερον γνώσεσθ’ ὅτι μισεῖ τοῦτον ἕκαστος οὐ διὰ τὴν εἴσπραξιν , ἀλλ’ ὑπὲρ ὧν ὑβρίσθη καὶ ἐπαρῳνήθη . 
Σάτυρος γὰρ ὁ τῶν νεωρίων ἐπιμελητὴς οὐχ ἑπτὰ τάλαντ’ εἰσέπραξεν ὑμῖν , ἀλλὰ τέτταρα καὶ τριάκοντα τοὺς αὐτοὺς τούτους ἀνθρώπους , ἐξ ὧν παρέθηκε τὰ σκεύη ταῖς ἐκπλευσάσαις ναυσίν · καὶ οὔτ’ ἐκεῖνος διὰ ταῦτ’ οὐδέν’ ἐχθρὸν αὑτῷ φησὶν εἶναι , οὔτε τῶν εἰσπραχθέντων οὐδεὶς ἐκείνῳ πολεμεῖ . 
ὁ μὲν γὰρ τὸ προστεταγμένον , οἶμαι , διεπράττετο , σὺ δὲ τῇ σαυτοῦ προπετείᾳ καὶ θρασύτητι λαβὼν ἐξουσίαν πόλλ’ ἀνηλωκότας εἰς τὴν πόλιν ἀνθρώπους καὶ σοῦ βελτίους καὶ ἐκ βελτιόνων ψευδέσι καὶ χαλεποῖς ὀνείδεσιν ᾤου δεῖν περιβάλλειν . 
εἶτα ταῦθ’ οὗτοι πεισθῶσ’ ὑπὲρ αὑτῶν σε ποιεῖν , καὶ τὰ τῆς σῆς ἀναισθησίας καὶ πονηρίας ἔργ’ ἐφ’ αὑτοὺς ἀναδέξωνται ; 
ἀλλὰ μισεῖν δικαιότερον διὰ ταῦτά σ’ ὀφείλουσιν ἢ σῴζειν . 
τὸν γὰρ ὑπὲρ πόλεως πράττοντά τι δεῖ τὸ τῆς πόλεως ἦθος μιμεῖσθαι , καὶ σῴζειν ὑμῖν τοὺς τοιούτους , ὦ ἄνδρες Ἀθηναῖοι , προσήκει , καὶ μισεῖν τοὺς οἵουσπερ οὗτος . 
ὡς ἐκεῖν’ εἰδόσιν μὲν ἴσως , ὅμως δ’ ἐρῶ · ὁποίους τινὰς ἂν φαίνησθ’ ἀγαπῶντες καὶ σῴζοντες , τούτοις ὅμοιοι δόξετ’ εἶναι . 
ὅτι τοίνυν ὅλως οὐδὲ τὴν εἴσπραξιν αὐτὴν ὑπὲρ ὑμῶν πεποίηται , καὶ τοῦτ’ αὐτίκα δὴ μάλ’ ὑμῖν δῆλον ποιήσω . 
εἰ γάρ τις ἔροιτ’ αὐτὸν πότερ’ αὐτῷ δοκοῦσ’ ἀδικεῖν μᾶλλον τὴν πόλιν οἱ γεωργοῦντες καὶ φειδόμενοι , διὰ παιδοτροφίας δὲ καὶ οἰκεῖ’ ἀναλώματα καὶ λῃτουργίας ἑτέρας ἐλλελοιπότες εἰσφοράν , ἢ οἱ τὰ τῶν ἐθελησάντων εἰσενεγκεῖν χρήματα καὶ τὰ παρὰ τῶν συμμάχων κλέπτοντες καὶ ἀπολλύντες , οὐκ ἂν εἰς τοῦτο τόλμης δήπου , καίπερ ὢν ἀναιδής , ἔλθοι , ὥστε φῆσαι τοὺς τὰ ἑαυτῶν μὴ εἰσφέροντας μᾶλλον ἀδικεῖν ἢ τοὺς τὰ κοίν’ ὑφαιρουμένους . 
τίνος οὖν ἕνεκ’ , ὦ βδελυρέ , ἐτῶν ὄντων πλειόνων ἢ τριάκοντ’ ἀφ’ οὗ σὺ πολιτεύει , καὶ ἐν τούτῳ τῷ χρόνῳ πολλῶν μὲν στρατηγῶν ἠδικηκότων τὴν πόλιν , πολλῶν δὲ ῥητόρων , οἳ παρὰ τουτοισὶ κέκρινται , ὧν οἱ μὲν τεθνᾶσιν ἐφ’ οἷς ἠδίκουν , οἱ δ’ ὑποχωρήσαντες φεύγουσιν , οὐδενὸς πώποτ’ ἐξητάσθης κατήγορος οὐδ’ ἀγανακτῶν ὤφθης ὑπὲρ ὧν ἡ πόλις πάσχει , οὕτως ὢν θρασὺς καὶ λέγειν δεινός , ἀλλ’ ἐνταῦθ’ ἐφάνης κηδεμὼν ὤν , οὗ [σε] 
πολλοὺς ἔδει κακῶς ποιῆσαι ; 
βούλεσθ’ , ὦ ἄνδρες Ἀθηναῖοι , τὸ τούτων αἴτιον ἐγὼ ὑμῖν εἴπω ; 
ὅτι τῶν μὲν [μετέχουσιν ὧν ἀδικοῦσιν ὑμᾶς τινες , ἀπὸ δὲ τῶν εἰσπραττομένων ὑφαιροῦνται · δῑ ἀπληστίαν δὲ τρόπων διχόθεν καρποῦνται τὴν πόλιν . 
οὔτε γὰρ ῥᾷον πολλοῖς καὶ τὰ μίκρ’ ἀδικοῦσιν ἀπεχθάνεσθαι ἢ ὀλίγοις καὶ μεγάλα , οὔτε δημοτικώτερον δήπου τὰ τῶν πολλῶν ἀδικήμαθ’ ὁρᾶν ἢ τὰ τῶν ὀλίγων . 
ἀλλὰ τοῦτ’ αἴτιον οὑγὼ λέγω . 
τῶν μὲν] 
οἶδεν ἑαυτὸν ὄντα , τῶν ἀδικούντων , ὑμᾶς δ’ οὐδενὸς ἀξίους ἡγήσατο · διὸ τοῦτον ἐχρήσατο τὸν τρόπον ὑμῖν . 
εἰ γὰρ ἀνδραπόδων πόλις , ἀλλὰ μὴ τῶν ἄρχειν ἑτέρων ἀξιούντων ὡμολογεῖτ’ εἶναι , οὐκ ἄν , ὦ ἄνδρες Ἀθηναῖοι , τὰς ὕβρεις ἠνέσχεσθε τὰς τούτου , ἃς κατὰ τὴν ἀγορὰν ὕβριζεν ὁμοῦ μετοίκους , Ἀθηναίους · δῶν , ἀπάγων , βοῶν ἐν ταῖς ἐκκλησίαις ἐπὶ τοῦ βήματος · δούλους καὶ ἐκ δούλων καλῶν αὑτοῦ βελτίους καὶ ἐκ βελτιόνων · ἐρωτῶν εἰ μάτην τὸ δεσμωτήριον ᾠκοδομήθη . 
καταφαίην ἂν ἔγωγε , εἴ γ’ ὁ πατὴρ ὁ σὸς ᾤχετ’ αὐτόθεν αὐταῖς πέδαις ἐξορχησάμενος Διονυσίων τῇ πομπῇ . 
ἄλλα δ’ ὅσ’ ὕβρικεν οὐδ’ ἂν ἔχοι τις εἰπεῖν · τοσαῦτα τὸ πλῆθός ἐστιν . 
ὧν ἁθρόων ἄξιον λαβόντας δίκην τήμερον παράδειγμα ποιῆσαι τοῖς ἄλλοις , ἵν’ ὦσιν μετριώτεροι . 
ἀλλὰ νὴ Δία ταῦτα μὲν τοιοῦτός ἐστιν ἐν οἷς πεπολίτευται , ἄλλα δ’ ἔσθ’ ἃ καλῶς διῴκηκεν . 
ἀλλὰ καὶ τἄλλ’ οὕτω προσελήλυθε πάντα πρὸς ὑμᾶς ὥσθ’ ἥκιστ’ ἐν οἷς ἀκηκόατ’ ἄξιός ἐστι μισεῖσθαι . 
τί γὰρ βούλεσθ’ εἴπω ; 
τὰ πομπεῖ’ ὡς ἐπεσκεύασεν , καὶ τὴν τῶν στεφάνων καθαίρεσιν , ἢ τὴν τῶν φιαλῶν ποίησιν τὴν καλήν ; 
ἀλλ’ ἐπὶ τούτοις γε , εἰ μηδὲν ἄλλ’ ἀδικῶν ἔτυχεν τὴν πόλιν , τρίς , οὐχ ἅπαξ τεθνάναι δίκαιος ὢν φανεῖται · καὶ γὰρ ἱεροσυλίᾳ καὶ ἀσεβείᾳ καὶ κλοπῇ καὶ πᾶσι τοῖς δεινοτάτοις ἔστ’ ἔνοχος . 
τὰ μὲν οὖν πόλλ’ ὧν λέγων ὑμᾶς ἐφενάκιζεν παραλείψω · φήσας δ’ ἀπορρεῖν τὰ φύλλα τῶν στεφάνων καὶ σαπροὺς εἶναι διὰ τὸν χρόνον , ὥσπερ ἴων ἢ ῥόδων ὄντας , ἀλλ’ οὐ χρυσίου , συγχωνεύειν ἔπεισεν . 
κᾆτ’ ἐπὶ μὲν ταῖς εἰσφοραῖς τὸν δημόσιον παρεῖναι προέγραψεν ὡς δὴ δίκαιος ὤν , ὧν ἕκαστος ἀντιγραφεὺς ἔμελλεν ἔσεσθαι τῶν εἰσενεγκόντων · ἐπὶ τοῖς στεφάνοις δ’ οὓς κατέκοπτεν οὐχὶ προσήγαγεν ταὐτὸ δίκαιον τοῦτο , ἀλλ’ αὑτὸς ῥήτωρ , χρυσοχόος , ταμίας , ἀντιγραφεὺς γέγονεν . 
καὶ μὴν εἰ μὲν ἅπαντ’ ἠξίους , ὅσα πράττεις τῇ πόλει , σαυτῷ πιστεύειν , οὐκ ἂν ὁμοίως κλέπτης ὢν ἐφωρῶ · νῦν δ’ ἐπὶ ταῖς εἰσφοραῖς ὃ δίκαιόν ἐσθ’ ὁρίσας , μὴ σοὶ πιστεύειν , ἀλλὰ τοῖς ἑαυτῆς δούλοις τὴν πόλιν , ὁπότ’ ἄλλο τι πράττων καὶ χρήματα κινῶν ἱερά , ὧν ἔνῑ οὐδ’ ἐπὶ τῆς ἡμετέρας γενεᾶς ἀνετέθη , μὴ προσγραψάμενος τὴν αὐτὴν φυλακὴν ἥνπερ περὶ τῶν εἰσφορῶν φαίνει , οὐκ εὔδηλον δῑ ὃ τοῦτ’ ἐποίησας ; 
ἐγὼ μὲν οἶμαι . 
καὶ μήν , ὦ ἄνδρες Ἀθηναῖοι , καὶ κατὰ παντὸς τοῦ χρόνου σκέψασθ’ ὡς καλὰ καὶ ζηλώτ’ ἐπιγράμματα τῆς πόλεως ἀνελὼν ὡς ἀσεβῆ καὶ δείν’ ἀντεπιγέγραφεν . 
οἶμαι γὰρ ὑμᾶς ἅπαντας ὁρᾶν ὑπὸ τῶν στεφάνων ταῖς χοινικίσιν κάτωθεν γεγραμμένα ‘οἱ σύμμαχοι τὸν δῆμον ἀνδραγαθίας εἵνεκα καὶ δικαιοσύνης , ’ 
ἢ ‘οἱ σύμμαχοι ἀριστεῖον τῇ Ἀθηναίᾳ , ’ 
ἢ κατὰ πόλεις ‘οἱ δεῖνες τὸν δῆμον , σωθέντες ὑπὸ τοῦ δήμου , ’ 
οἷον ‘Εὐβοεῖς ἐλευθερωθέντες ἐστεφάνωσαν τὸν δῆμον , ’ 
πάλιν ‘Κόνων ἀπὸ τῆς ναυμαχίας τῆς πρὸς Λακεδαιμονίους · ’ 
τοιαῦτα γὰρ ἦν τὰ τῶν στεφάνων ἐπιγράμματα . 
ταῦτα μὲν τοίνυν , ἃ ζῆλον πολὺν εἶχε καὶ φιλοτιμίαν ὑμῖν , ἠφάνισται καθαιρεθέντων τῶν στεφάνων · ἐπὶ ταῖς φιάλαις δ’ ἃς ἀντ’ ἐκείνων ἐποιήσαθ’ ὑμῖν ὁ πόρνος οὗτος , ‘Ἀνδροτίωνος ἐπιμελουμένου’ 
[ἐποιήθησαν] 
ἐπιγέγραπται · καὶ οὗ τὸ σῶμ’ ἡταιρηκότος οὐκ ἐῶσιν οἱ νόμοι εἰς τὰ ἱέρ’ εἰσιέναι , τούτου τοὔνομ’ ἐν τοῖς ἱεροῖς ἐπὶ τῶν φιαλῶν γεγραμμένον ἐστίν . 
ὅμοιόν γε , οὐ γάρ ; 
τοῦτο τοῖς προτέροις ἐπιγράμμασιν , ἢ φιλοτιμίαν ἴσην ἔχον ὑμῖν . 
[τρία τοίνυν ἐκ τούτου τὰ δεινότατ’ ἄν τις ἴδοι πεπραγμέν’ αὐτοῖς . 
τὴν μὲν γὰρ θεὸν τοὺς στεφάνους σεσυλήκασιν · τῆς πόλεως δὲ τὸν ζῆλον ἠφανίκασι τὸν ἐκ τῶν ἔργων , ὧν ὑπόμνημ’ ἦσαν ὄντες οἱ στέφανοι · τοὺς δ’ ἀναθέντας δόξαν οὐ μικρὰν ἀφῄρηνται , τὸ δοκεῖν ὧν ἂν εὖ πάθωσ’ ἐθέλειν μεμνῆσθαι . 
καὶ τοιαῦτα καὶ τοσαῦτα τὸ πλῆθος κάκ’ εἰργασμένοι εἰς τοῦθ’ ἅμ’ ἀναισθησίας καὶ τόλμης προεληλύθασιν , [ὥστε μέμνηνται τούτων ὡς καλῶς αὐτοῖς διῳκημένων , ] 
ὥσθ’ ὁ μὲν οἴεται δῑ ἐκεῖνον ὑφ’ ὑμῶν σωθήσεσθαι , ὁ δὲ παρακάθηται καὶ οὐ καταδύεται τοῖς πεπραγμένοις.] οὕτω δ’ οὐ μόνον εἰς χρήματ’ ἀναιδής , ἀλλὰ καὶ σκαιός ἐστιν , ὥστ’ οὐκ οἶδεν ἐκεῖνο , ὅτι στέφανοι μέν εἰσ’ ἀρετῆς σημεῖον , φιάλαι δὲ καὶ τὰ τοιαῦτα πλούτου , καὶ στέφανος μὲν ἅπας , κἂν μικρὸς ᾖ , τὴν ἴσην φιλοτιμίαν ἔχει τῷ μεγάλῳ , ἐκπώματα δ’ ἢ θυμιατήρια , ἂν μὲν ὑπερβάλλῃ τῷ πλήθει , πλούτου τινὰ δόξαν προσετρίψατο τοῖς κεκτημένοις , ἐὰν δ’ ἐπὶ μικροῖς τις σεμνύνηται , τοσοῦτ’ ἀπέχει τοῦ τιμῆς τινος διὰ ταῦτα τυχεῖν ὥστ’ ἀπειρόκαλος πρὸς ἔδοξεν εἶναι . 
οὗτος τοίνυν ἀνελὼν τὰ τῆς δόξης κτήματα τὰ τοῦ πλούτου πεποίηται μικρὰ καὶ οὐχ ὑμῶν ἄξια . 
καὶ οὐδ’ ἐκεῖν’ εἶδεν , ὅτι πρὸς μὲν χρημάτων κτῆσιν οὐδεπώποθ’ ὁ δῆμος ἐσπούδασεν , πρὸς δὲ δόξης ὡς οὐδὲ πρὸς ἓν τῶν ἄλλων . 
τεκμήριον δέ · χρήματα μὲν γὰρ πλεῖστα τῶν Ἑλλήνων ποτὲ σχὼν ἅπανθ’ ὑπὲρ φιλοτιμίας ἀνήλωσεν , εἰσφέρων δ’ ἐκ τῶν ἰδίων οὐδένα πώποτε κίνδυνον ὑπὲρ δόξης ἐξέστη . 
ἀφ’ ὧν κτήματ’ ἀθάνατ’ αὐτῷ περίεστιν , τὰ μὲν τῶν ἔργων ἡ μνήμη , τὰ δὲ τῶν ἀναθημάτων τῶν ἐπ’ ἐκείνοις σταθέντων τὸ κάλλος , προπύλαια ταῦτα , ὁ παρθενών , στοαί , νεώσοικοι , οὐκ ἀμφορίσκοι δύο οὐδὲ χρυσίδες τέτταρες ἢ τρεῖς , ἄγουσ’ ἑκάστη μνᾶν , ἅς , ὅταν σοι δοκῇ , σὺ πάλιν γράψεις καταχωνεύειν . 
οὐ γὰρ ἑαυτοὺς δεκατεύοντες , οὐδ’ ἃν καταράσαινθ’ οἱ ἐχθροὶ ποιοῦντες , διπλᾶς πράττοντες τὰς εἰσφοράς , ταῦτ’ ἀνέθεσαν , οὐδ’ οἵοισπερ σὺ χρώμενοι συμβούλοις ἐπολιτεύοντο , ἀλλὰ τοὺς ἐχθροὺς κρατοῦντες , καὶ ἃ πᾶς τις ἂν εὖ φρονῶν εὔξαιτο , τὴν πόλιν εἰς ὁμόνοιαν ἄγοντες , ἀθάνατον κλέος αὑτῶν λελοίπασι , τοὺς ἐπιτηδεύοντας οἷα σοὶ βεβίωται τῆς ἀγορᾶς εἴργοντες . 
ὑμεῖς δ’ εἰς τοῦτ’ , ὦ ἄνδρες Ἀθηναῖοι , προῆχθ’ εὐηθείας καὶ ῥᾳθυμίας ὥστ’ οὐδὲ τοιαῦτ’ ἔχοντες παραδείγματα ταῦτα μιμεῖσθε , ἀλλ’ Ἀνδροτίων ὑμῖν πομπείων ἐπισκευαστής , Ἀνδροτίων , ὦ γῆ καὶ θεοί . 
καὶ τοῦτ’ ἀσέβημ’ ἔλαττον τίνος ἡγεῖσθε ; 
ἐγὼ μὲν γὰρ οἴομαι δεῖν τὸν εἰς ἱέρ’ εἰσιόντα καὶ χερνίβων καὶ κανῶν ἁψόμενον , καὶ τῆς πρὸς τοὺς θεοὺς ἐπιμελείας προστάτην ἐσόμενον οὐχὶ προειρημένον ἡμερῶν ἀριθμὸν ἁγνεύειν , ἀλλὰ τὸν βίον ἡγνευκέναι τοιούτων ἐπιτηδευμάτων οἷα τούτῳ βεβίωται . 
Κατὰ Ἀριστοκράτους μηδεὶς ὑμῶν , ὦ ἄνδρες Ἀθηναῖοι , νομίσῃ μήτ’ ἰδίας ἔχθρας ἐμὲ μηδεμιᾶς ἕνεχ’ ἥκειν Ἀριστοκράτους κατηγορήσοντα τουτουί , μήτε μικρὸν ὁρῶντά τι καὶ φαῦλον ἁμάρτημ’ ἑτοίμως οὕτως ἐπὶ τούτῳ προάγειν ἐμαυτὸν εἰς ἀπέχθειαν , ἀλλ’ εἴπερ ἄρ’ ὀρθῶς ἐγὼ λογίζομαι καὶ σκοπῶ , ὑπὲρ τοῦ Χερρόνησον ἔχειν ὑμᾶς ἀσφαλῶς καὶ μὴ παρακρουσθέντας ἀποστερηθῆναι πάλιν αὐτῆς , περὶ τούτου μοί ἐστιν ἅπασ’ ἡ σπουδή . 
δεῖ δὴ πάντας ὑμᾶς , εἰ βούλεσθ’ ὀρθῶς περὶ τούτων μαθεῖν καὶ κατὰ τοὺς νόμους δικαίως κρῖναι τὴν γραφήν , μὴ μόνον τοῖς γεγραμμένοις ἐν τῷ ψηφίσματι ῥήμασιν προσέχειν , ἀλλὰ καὶ τὰ συμβησόμεν’ ἐξ αὐτῶν σκοπεῖν . 
εἰ μὲν γὰρ ἦν ἀκούσασιν εὐθὺς εἰδέναι τὰ κεκακουργημένα , τὴν ἀρχὴν ἴσως ἂν οὐκ ἐξηπάτησθε · 
ἐπειδὴ δὲ τοῦθ’ ἕν ἐστι τῶν ἀδικημάτων , τὸ τοῦτον τὸν τρόπον καὶ λέγειν καὶ γράφειν ἐνίους ὃν ἂν ἥκισθ’ ὑμεῖς ὑπίδοισθέ τι καὶ φυλάξαισθε , προσήκει μὴ πάνυ θαυμάζειν , εἰ καὶ τοῦτο τὸ ψήφισμ’ ἡμεῖς οὕτω γεγραμμένον ἐπιδείξομεν ὥστε δοκεῖν μὲν Χαριδήμῳ φυλακήν τινα τοῦ σώματος διδόναι , τὴν ὡς ἀληθῶς δὲ δικαίαν καὶ βέβαιον [φυλακὴν Χερρονήσου] 
τῆς πόλεως ἀποστερεῖν . 
εἰκότως δ’ ἄν , ὦ ἄνδρες Ἀθηναῖοι , καὶ προσέχοιτέ μοι τὸν νοῦν καὶ μετ’ εὐνοίας ἀκούσαιθ’ ἃ λέγω . 
ἐπειδὴ γάρ , οὐχὶ τῶν ἐνοχλούντων ὑμᾶς οὐδὲ τῶν πολιτευομένων καὶ πιστευομένων παρ’ ὑμῖν ὤν , πρᾶγμα τηλικοῦτόν φημι δείξειν πεπραγμένον , ἐάν , ὅσον ἐστὶν ἐν ὑμῖν , συναγωνίσησθέ μοι καὶ προθύμως ἀκούσητε , τοῦτό τε σώσετε καὶ ποιήσετε μὴ κατοκνεῖν , ἐάν τίς τι καὶ ἡμῶν οἴηται δύνασθαι ποιῆσαι τὴν πόλιν ἀγαθόν . 
οἰήσεται δέ , ἂν μὴ χαλεπὸν εἶναι νομίζῃ τὸ παρ’ ὑμῖν λόγου τυχεῖν . 
νῦν δὲ πολλοῖς τοῦτο φοβουμένοις , λέγειν μὲν ἴσως οὐ δεινοῖς , βελτίοσι δ’ ἀνθρώποις τῶν δεινῶν , οὐδὲ σκοπεῖν ἐπέρχεται τῶν κοινῶν οὐδέν . 
ἐγὼ γοῦν (ὀμνύω τοὺς θεοὺς ἅπαντας) 
ἀπώκνησ’ ἄν , εὖ ἴστε , καὶ αὐτὸς τὴν γραφὴν ταύτην ἀπενεγκεῖν , εἰ μὴ πάνυ τῶν αἰσχρῶν ἐνόμιζον εἶναι νῦν μὲν ἡσυχίαν ἄγειν καὶ σιωπῆσαι , πρᾶγμ’ ἀλυσιτελὲς τῇ πόλει κατασκευάζοντας ὁρῶν τινας ἀνθρώπους , πρότερον δέ , ὅτ’ ἔπλευσα τριηραρχῶν εἰς Ἑλλήσποντον , εἰπεῖν καὶ κατηγορῆσαί τινων , οὓς ἀδικεῖν ὑμᾶς ἡγούμην . 
οὐκ ἀγνοῶ μὲν οὖν ὅτι τὸν Χαρίδημον εὐεργέτην εἶναί τινες τῆς πόλεως οἴονται · ἐγὼ δέ , ἄν περ ἃ βούλομαί τε καὶ οἶδα πεπραγμέν’ ἐκείνῳ δυνηθῶ πρὸς ὑμᾶς εἰπεῖν , οἶμαι δείξειν οὐ μόνον οὐκ εὐεργέτην , ἀλλὰ καὶ κακονούστατον ἀνθρώπων ἁπάντων καὶ πολὺ τἀναντί’ ἢ προσῆκεν ὑπειλημμένον . 
εἰ μὲν οὖν , ὦ ἄνδρες Ἀθηναῖοι , τοῦτο μέγιστον Ἀριστοκράτης ἠδίκει , τὸ τοιούτου , οἷον ἐγώ φημι δείξειν τὸν Χαρίδημον ὄντα , τοσαύτην πεποιῆσθαι πρόνοιαν ἐν τῷ ψηφίσματι ὥστ’ ἰδίαν παρὰ τοὺς νόμους , ἄν τι πάθῃ , τιμωρίαν αὐτῷ δεδωκέναι , ταῦτ’ ἂν ἤδη λέγειν πρὸς ὑμᾶς ἐπεχείρουν , ἵν’ εἰδῆτε πολλοῦ δεῖν ἄξιον ὄντα τυχεῖν τοῦ ψηφίσματος αὐτὸν τουτουί . 
νυνὶ δ’ ἕτερον τούτου μεῖζον διὰ τοῦ ψηφίσματος ἔστ’ ἀδίκημα , ὃ δεῖ πρότερον καὶ μαθεῖν ὑμᾶς καὶ φυλάξασθαι . 
ἀνάγκη δὲ ἐστὶ πρῶτον ἁπάντων εἰπεῖν καὶ δεῖξαι τί ποτ’ ἐστὶ τὸ Χερρόνησον ὑμᾶς ἀσφαλῶς ἔχειν πεποιηκός · διὰ γὰρ τοῦ μαθεῖν τοῦτο καὶ τἀδίκημα σαφῶς ὄψεσθε . 
ἔστι τοίνυν , ὦ ἄνδρες Ἀθηναῖοι , τοῦτο , τὸ τελευτήσαντος Κότυος Βηρισάδην καὶ Ἀμάδοκον καὶ Κερσοβλέπτην τρεῖς ἀνθ’ ἑνὸς γενέσθαι Θρᾴκης βασιλέας · συμβέβηκε γὰρ ἐκ τούτου αὑτοῖς μὲν ἀντιπάλους εἶναι τούτους , ὑμᾶς δ’ ὑπέρχεσθαι καὶ θεραπεύειν . 
τοῦτο τοίνυν , ὦ ἄνδρες Ἀθηναῖοι , βουλόμενοί τινες παῦσαι , καὶ καταλῦσαι μὲν τοὺς ἑτέρους βασιλέας , παραδοῦναι δ’ ἑνὶ τῷ Κερσοβλέπτῃ τὴν ἀρχὴν ἅπασαν , διαπράττονταί σφισι τοῦτο γενέσθαι τὸ προβούλευμα , τῷ μὲν ἀκοῦσαι κεχωρισμένον τοῦ τι τοιοῦτον δοκεῖν διαπράξασθαι , τῷ δ’ ἔργῳ πάντων μάλιστα τοῦτο περαίνοντες , ὡς ἐγὼ διδάξω . 
ἐπειδὴ γὰρ ἑνὸς τελευτήσαντος τῶν βασιλέων Βηρισάδου , παραβὰς τοὺς ὅρκους καὶ τὰς συνθήκας ἃς μεθ’ ὑμῶν ἐποιήσατο , Κερσοβλέπτης ἐξέφερεν πόλεμον πρός τε τοὺς Βηρισάδου παῖδας καὶ πρὸς Ἀμάδοκον , εὔδηλον ἦν ὅτι τοῖς μὲν Βηρισάδου παισὶν Ἀθηνόδωρος βοηθήσοι , τῷ δ’ Ἀμαδόκῳ Σίμων καὶ Βιάνωρ · ὁ μὲν γὰρ Βηρισάδου κηδεστής , οἱ δ’ Ἀμαδόκου γεγόνασιν . 
ἐσκόπουν οὖν τίν’ ἂν τρόπον ἡσυχίαν μὲν ἔχειν ἀναγκασθεῖεν οὗτοι , ἐρήμων δ’ ὄντων ἐκείνων ὁ Κερσοβλέπτῃ πράττων τὴν ἀρχὴν Χαρίδημος ἀσφαλῶς πάντα καταστρέψαιτο . 
εἰ πρῶτον μέν , ἄν τις αὐτὸν ἀποκτείνῃ , ψήφισμ’ ὑμέτερον γένοιτο , ἀγώγιμον εἶναι · δεύτερον δέ , εἰ χειροτονηθείη στρατηγὸς ὑφ’ ὑμῶν Χαρίδημος . 
οὔτε γὰρ ὑμετέρῳ στρατηγῷ προχείρως ἐναντία θήσεσθαι τὰ ὅπλ’ ἔμελλ’ ὁ Σίμων οὐδ’ ὁ Βιάνωρ , πολῖται γεγενημένοι καὶ ἄλλως ἐσπουδακότες πρὸς ὑμᾶς · ὁ δὲ δὴ γένει πολίτης Ἀθηνόδωρος οὐδὲ βουλεύσεσθαι · οὔτε τὴν διὰ τοῦ ψηφίσματος αἰτίαν ὑποδύσεσθαι , ἣ πρόδηλος ἦν ἐπ’ ἐκείνους ἥξουσα , εἴ τι πάθοι Χαρίδημος . 
ἐκ δὲ τούτου τοῦ τρόπου τῶν μὲν ἐρήμων ὄντων βοηθῶν , αὑτοῖς δ’ ἀδείας δοθείσης , ῥᾳδίως ἐκβαλεῖν ἐκείνους καὶ κατασχήσειν τὴν ἀρχήν . 
καὶ ὅτι ταῦθ’ οὕτως ᾤοντο καὶ τοῦτ’ ἦν τὸ κατασκεύασμ’ αὐτοῖς , τὰ πραχθέντ’ αὐτὰ κατηγορεῖ . 
ἅμα γὰρ τῷ πολέμῳ τ’ ἐνεχείρουν αὐτοὶ καὶ πρὸς ὑμᾶς ἧκεν Ἀριστόμαχος πρεσβευτὴς παρ’ αὐτῶν ὁ Ἀλωπεκῆθεν οὑτοσί , ὃς ἄλλα τ’ ἐδημηγόρει παρ’ ὑμῖν ἐπαινῶν καὶ διεξιὼν τὸν Κερσοβλέπτην καὶ τὸν Χαρίδημον , ὡς φιλανθρώπως ἔχουσι πρὸς ὑμᾶς , καὶ μόνον ἀνθρώπων ἂν ἔφη Χαρίδημον Ἀμφίπολιν κομίσασθαι τῇ πόλει δύνασθαι , καὶ παρῄνει στρατηγὸν χειροτονῆσαι . 
ἡτοίμαστο δ’ αὐτοῖς τοῦτο τὸ προβούλευμα καὶ προδιῴκητο , ἵν’ εἰ πεισθείητ’ ἐκ τῶν ὑποσχέσεων καὶ τῶν ἐλπίδων ἃς ὑπέτειν’ ὁ Ἀριστόμαχος , εὐθὺς ἐπικυρώσειεν ὁ δῆμος καὶ μηδὲν ἐμποδὼν εἴη . 
καίτοι πῶς ἂν τεχνικώτερον ἢ κακουργότερον συμπαρεσκεύασαν ἄνθρωποι , ὅπως οἱ μὲν ἐκπεσοῦνται τῶν βασιλέων , εἷς δ’ ὃν αὐτοὶ βούλονται πᾶσαν ὑφ’ αὑτῷ ποιήσεται τὴν ἀρχήν , ἢ τοὺς μὲν τοῖν δυοῖν βοηθήσαντας ἂν εἰς φόβον καὶ συκοφαντίας εὐλάβειαν καθιστάντες , [ἣν εἰκὸς προσδοκᾶν ἐκείνους ἐφ’ ἑαυτοὺς ἐλθεῖν ἂν διὰ τοῦ ψηφίσματος τουτουί , ] 
τῷ δ’ ἑνὶ πράττοντι τὴν ἀρχὴν καὶ πάντα τἀναντία τοῖς ὑμῖν συμφέρουσι κατασκευάζοντι τοσαύτην ἐξουσίαν διδόντες τοῦ ταῦτ’ ἀδεῶς πράττειν ; 
οὐ τοίνυν μόνον ἐκ τούτων δῆλόν ἐσθ’ ὅτι τούτων ἕνεκ’ ἐρρήθη τὸ προβούλευμ’ ὧν λέγω , ἀλλὰ καὶ ἐκ τοῦ ψηφίσματος αὐτοῦ μαρτυρία τίς ἐστ’ εὐμεγέθης . 
‘ἂν γὰρ ἀποκτείνῃ τις Χαρίδημον’ 
γράψας καὶ παραβὰς τὸ τί πράττοντ’ εἰπεῖν , πότερ’ ἡμῖν συμφέροντ’ ἢ οὔ , γέγραφ’ εὐθὺς ‘ἀγώγιμον ἐκ τῶν συμμάχων εἶναι.’ οὐκοῦν τῶν μὲν ἐχθρῶν ὁμοίως ἡμῖν τε κἀκείνῳ οὐδέποτ’ εἰς τοὺς ἡμετέρους ἥξει συμμάχους οὐδείς , οὔτ’ ἀποκτείνας ἐκεῖνον οὔτε μή , ὥστ’ οὐ κατὰ τούτων γέγραφεν ταύτην τὴν τιμωρίαν . 
τῶν δ’ ἡμετέρων μὲν φίλων , ἐκείνου δέ , ὅταν ἐγχειρῇ τι πράττειν ἐναντίον ὑμῖν , ἐχθρῶν , τούτων δή τίς ἐστιν ὁ τοῦτο τὸ ψήφισμα φοβηθεὶς ἂν καὶ φυλαξάμενος μὴ δῑ ἀνάγκην ἡμῖν εἰς ἔχθραν ἐλθεῖν . 
ἔστι τοίνυν οὗτος Ἀθηνόδωρος , Σίμων , Βιάνωρ , οἱ Θρᾴκης βασιλεῖς , ἄλλος ὅστις ἂν εἰς εὐεργεσίας μέρος καταθέσθαι βούλοιτο τὸ πράττειν ὑπεναντί’ ἐκεῖνον ἐγχειροῦνθ’ ὑμῖν ἐπισχεῖν . 
ὧν μὲν τοίνυν ἕνεκ’ ἐρρήθη τὸ προβούλευμα , ἵνα κυρώσειεν ὁ δῆμος ἐξαπατηθείς , καὶ δῑ ἃ τὴν γραφὴν ἐποιησάμεθ’ ἡμεῖς ταυτηνί , βουλόμενοι κωλῦσαι , ταῦτ’ ἐστίν , ὦ ἄνδρες Ἀθηναῖοι . 
δίκαιον δ’ ἐστὶν ἴσως ἔμ’ ὑπεσχημένον τρί’ ἐπιδείξειν , ἓν μὲν ὡς παρὰ τοὺς νόμους τὸ ψήφισμ’ εἴρηται , δεύτερον δ’ ὡς ἀσύμφορόν ἐστι τῇ πόλει , τρίτον δ’ ὡς ἀνάξιος τυχεῖν [τούτων] 
ᾧ γέγραπται , πάντων αἵρεσιν ὑμῖν δοῦναι τοῖς ἀκουσομένοις , τί πρῶτον ἢ τί δεύτερον ἢ τί τελευταῖον βουλομένοις ἀκούειν ὑμῖν ἐστιν . 
ὅ τι δὴ βούλεσθε , ὁρᾶτε , ἵνα τοῦτο λέγω πρῶτον ὑμῖν . 
περὶ τοῦ παρανόμου βούλεσθε πρῶτον ; 
τοῦτο τοίνυν ἐροῦμεν . 
ἃ δὴ δέομαι καὶ ἀξιῶ παρὰ πάντων ὑμῶν τυχεῖν , δίκαια , ὥς γ’ ἐμαυτὸν πείθω · μηδεὶς ὑμῶν , ὦ ἄνδρες Ἀθηναῖοι , τῷ διεψεῦσθαι τοῦ Χαριδήμου καὶ νομίζειν εὐεργέτην εἶναι φιλονικῶν δυσχερέστερον τοὺς περὶ τῶν νόμων λόγους ἀκούσῃ μου , μηδ’ ἀποστερήσῃ διὰ τοῦτο μήθ’ ἑαυτὸν τοῦ θέσθαι τὴν ψῆφον εὔορκον μήτ’ ἐμὲ τοῦ διδάξαι περὶ πάντων ὑμᾶς ὡς βούλομαι . 
ἀλλὰ ποιησάσθω τὴν ἀκρόασιν ὡδί · καὶ σκοπεῖσθ’ ὡς δίκαῑ ἐρῶ · 
ὅταν μὲν λέγω περὶ τῶν νόμων , ἀφελὼν ὅτῳ τὸ ψήφισμ’ εἴρηται καὶ ποίῳ τινί , σκοπείσθω πότερον παρὰ τοὺς νόμους ἢ κατ’ αὐτοὺς εἴρηται , καὶ μηδὲν ἄλλο · ὅταν δ’ ἐλέγχω τὰ πεπραγμένα καὶ διεξίω τὸν τρόπον ὃν πεφενάκισθ’ ὑπ’ αὐτοῦ , τὰς πράξεις σκοπείσθω , πότερον γεγονυίας ἢ ψευδεῖς ἐρῶ · 
ὅταν δ’ ἐξετάζω περὶ τοῦ συμφέρειν ἢ μὴ τῇ πόλει ταῦτα ψηφίσασθαι , πάντα τἄλλ’ ἀφεὶς τοὺς λογισμοὺς ὁράτω τοὺς περὶ τούτων , πότερ’ ὀρθῶς ἔχοντας ποιοῦμαι ἢ οὔ . 
ἐὰν γὰρ τοῦτον ἔχοντες τὸν τρόπον ἀκροάσησθέ μου , αὐτοί τ’ ἄρισθ’ ἃ προσήκει συνήσετε , χωρὶς ἕκαστα σκοποῦντες καὶ οὐχ ἅμα πάνθ’ ἁθρό’ ἐξετάζοντες , κἀγὼ ῥᾷσθ’ ἃ βούλομαι δυνήσομαι διδάξαι . 
ἔσονται δὲ βραχεῖς περὶ πάντων οἱ λόγοι · 
λαβὲ δὴ τοὺς νόμους αὐτοὺς καὶ λέγε , ἵν’ ἐξ αὐτῶν ἐπιδεικνύω τούτων τὸ παράνομον.Νόμος ἐκ τῶν Φονικῶν Νόμων τῶν ἐξ Ἀρείου Πάγουδικάζειν δὲ τὴν βουλὴν τὴν ἐν Ἀρείῳ πάγῳ φόνου καὶ τραύματος ἐκ προνοίας καὶ πυρκαϊᾶς καὶ φαρμάκων , ἐάν τις ἀποκτείνῃ δούς . 
ἐπίσχες . 
ἠκούσατε μὲν τοῦ τε νόμου καὶ τοῦ ψηφίσματος , ὦ ἄνδρες Ἀθηναῖοι · ὡς δ’ ἄν μοι δοκεῖτε τοὺς περὶ τοῦ παρανόμου λόγους αὐτοὺς ῥᾷστα μαθεῖν , τοῦθ’ ὑμῖν φράσω · εἰ σκέψαισθ’ ἐν τίνι τάξει ποτ’ ἔσθ’ ὑπὲρ οὗ τὸ ψήφισμ’ εἴρηται , πότερα ξένος ἢ μέτοικος ἢ πολίτης ἐστίν . 
εἰ μὲν δὴ μέτοικον φήσομεν , οὐκ ἐροῦμεν ἀληθῆ , εἰ δ’ αὖ ξένον , οὐχὶ δίκαια ποιήσομεν · τὴν γὰρ τοῦ δήμου δωρειάν , ἐν ᾗ πολίτης γέγονεν , κυρίαν αὐτῷ δίκαιόν ἐστιν εἶναι . 
ὡς ὑπὲρ πολίτου τοίνυν , ὡς ἔοικε , ποιητέον τοὺς λόγους . 
θεάσασθε δὴ πρὸς Διὸς ὡς ἁπλῶς καὶ δικαίως χρήσομαι τῷ λόγῳ , ὃς εἰς μὲν ταύτην τίθεμαι τὴν τάξιν αὐτὸν ἐν ᾗ πλείστης ἂν τυγχάνοι τιμῆς , ἃ δ’ οὐδ’ ἡμῖν τοῖς γένει πολίταις ἐστίν , οὐδ’ ἐκείνῳ δεῖν οἶμαι γενέσθαι παρὰ τοὺς νόμους . 
τίν’ οὖν ἐστι ταῦτα ; 
ἃ νυνὶ γέγραφ’ οὑτοσί . 
γέγραπται γὰρ ἐν μὲν τῷ νόμῳ ‘τὴν βουλὴν δικάζειν φόνου καὶ τραύματος ἐν προνοίας καὶ πυρκαϊᾶς καὶ φαρμάκων , ἐάν τις ἀποκτείνῃ δούς.’ καὶ προσειπὼν ὁ θεὶς τὸν νόμον ‘ἐὰν ἀποκτείνῃ , ’ 
κρίσιν πεποίηκεν ὅμως , οὐ πρότερον τί χρὴ πάσχειν τὸν δεδρακότ’ εἴρηκεν , καλῶς , ὦ ἄνδρες Ἀθηναῖοι , τοῦθ’ ὑπὲρ εὐσεβείας ὅλης τῆς πόλεως προϊδών . 
πῶς ; 
οὐκ ἔνεστιν ἅπαντας ἡμᾶς εἰδέναι τίς ποτ’ ἐστὶν ὁ ἀνδροφόνος . 
τὸ μὲν δὴ τὰ τοιαῦτ’ ἄνευ κρίσεως πιστεύειν , ἄν τις ἐπαιτιάσηται , δεινὸν ἡγεῖτο , δεῖν δ’ ὑπελάμβανεν , ἐπειδήπερ ἡμεῖς τιμωρήσομεν τῷ πεπονθότι , πεισθῆναι καὶ μαθεῖν ἡμᾶς διδασκομένους ὡς δέδρακεν · τηνικαῦτα γὰρ εὐσεβὲς ἤδη κολάζειν εἰδόσιν εἶναι , πρότερον δ’ οὔ . 
καὶ ἔτι πρὸς τούτῳ διελογίζετο , ὅτι πάντα τὰ τοιαῦτ’ ὀνόματα , οἷον ἐάν τις ἀποκτείνῃ , ἐάν τις ἱεροσυλήσῃ , ἐάν τις προδῷ , καὶ τὰ τοιαῦτα πάντα πρὸ μὲν τοῦ κρίσιν γενέσθαι αἰτιῶν ὀνόματ’ ἐστίν , ἐπειδὰν δὲ κριθείς τις ἐξελεγχθῇ , τηνικαῦτ’ ἀδικήματα γίγνεται . 
οὐ δὴ δεῖν ᾤετο τῷ τῆς αἰτίας ὀνόματι τιμωρίαν προσγράφειν , ἀλλὰ κρίσιν . 
καὶ διὰ ταῦτα , ἄν τις ἀποκτείνῃ τινά , τὴν βουλὴν δικάζειν ἔγραψεν , καὶ οὐχ ἅπερ , ἂν ἁλῷ , παθεῖν εἶπεν . 
ὁ μὲν δὴ τὸν νόμον τιθεὶς οὕτως , ὁ δὲ τὸ ψήφισμα γράφων πῶς ; 
‘ἐάν τις ἀποκτείνῃ’ 
φησὶν ‘Χαρίδημον.’ 
τὴν μὲν δὴ προσηγορίαν τοῦ πάθους τὴν αὐτὴν ἐποιήσατο , ‘ἄν τις ἀποκτείνῃ’ 
γράψας , ἥνπερ ὁ τὸν νόμον τιθείς · μετὰ ταῦτα δ’ οὐκέτι ταὐτά , ἀλλ’ ἀνελὼν τὸ δίκην ὑπέχειν ἀγώγιμον εὐθὺς ἐποίησεν , καὶ παραβὰς τὸ διωρισμένον ἐκ τοῦ νόμου δικαστήριον , ἄκριτον τοῖς ἐπαιτιασαμένοις παρέδωκεν ὅ τι ἂν βούλωνται χρῆσθαι τὸν οὐδ’ εἰ πεποίηκέ πω φανερόν . 
καὶ λαβοῦσιν ἐκείνοις ἐξέσται στρεβλοῦν , αἰκίσασθαι , χρήματα πράξασθαι . 
καίτοι πάντα ταῦτ’ ἀπείρηκεν ἄντικρυς καὶ σαφῶς ὁ κάτωθεν νόμος μηδὲ τοὺς ἑαλωκότας καὶ δεδογμένους ἀνδροφόνους ἐξεῖναι ποιεῖν . 
λέγε δ’ αὐτοῖς αὐτὸν τὸν νόμον τὸν μετὰ ταῦτα.Νόμοστοὺς δ’ ἀνδροφόνους ἐξεῖναι ἀποκτείνειν ἐν τῇ ἡμεδαπῇ καὶ ἀπάγειν , ὡς ἐν τῷ <α> 
ἄξονι ἀγορεύει , λυμαίνεσθαι δὲ μή , μηδὲ ἀποινᾶν , ἢ διπλοῦν ὀφείλειν ὅσον ἂν καταβλάψῃ . 
εἰσφέρειν δ’ ἐ<ς> 
τοὺς ἄρχοντας , ὧν ἕκαστοι δικασταί εἰσι , τῷ βουλομένῳ . 
τὴν δ’ ἡλιαίαν διαγιγνώσκειν . 
ἠκούσατε μὲν τοῦ νόμου , σκέψασθε δ’ , ὦ ἄνδρες Ἀθηναῖοι , καὶ θεωρήσατε ὡς καλῶς καὶ σφόδρ’ εὐσεβῶς ἔθηκε ὁ τιθεὶς τὸν νόμον . 
‘τοὺς ἀνδροφόνουσ’ 
φησίν . 
πρῶτον μὲν δὴ τοῦτον ἀνδροφόνον λέγει , τὸν ἑαλωκότ’ ἤδη τῇ ψήφῳ . 
οὐ γάρ ἐστ’ οὐδεὶς ὑπὸ ταύτῃ τῇ προσηγορίᾳ , πρὶν ἂν ἐξελεγχθεὶς ἁλῷ . 
ποῦ τοῦτο δηλοῖ ; 
ἔν τε τῷ προτέρῳ νόμῳ καὶ τούτῳ . 
ἐν μὲν γὰρ ἐκείνῳ γράψας ‘ἐάν τις ἀποκτείνῃ , ’ 
τὴν βουλὴν δικάζειν εἶπεν , ἐν δὲ τούτῳ τὸν ἀνδροφόνον προσειπών , ἃ χρὴ πάσχειν εἴρηκεν · οὗ μὲν γὰρ ἦν αἰτία τὸ πρᾶγμα , τὴν κρίσιν εἴρηκεν , οὗ δ’ ὁ ἁλοὺς ἔνοχος τῷ προσρήματι τούτῳ καθέστηκεν , τὴν τιμωρίαν ἔγραψεν . 
περὶ μὲν δὴ τῶν ἑαλωκότων ἂν λέγοι . 
λέγει δὲ τί ; 
‘ἐξεῖναι ἀποκτείνειν καὶ ἀπάγειν.’ 
ἆρ’ ὡς αὑτόν ; 
ἢ ὡς ἂν βούληταί τις ; 
πολλοῦ γε καὶ δεῖ . 
ἀλλὰ πῶς ; 
‘ὡς ἐν τῷ <α> 
ἄξονι εἴρηται’ 
φησίν . 
τοῦτο δ’ ἐστὶν τί ; 
ὃ πάντες ἐπίστασθ’ ὑμεῖς . 
οἱ θεσμοθέται τοὺς ἐπὶ φόνῳ φεύγοντας κύριοι θανάτῳ ζημιῶσαί [εἰσι] , καὶ τὸν ἐκ τῆς ἐκκλησίας πέρυσιν πάντες ἑωρᾶθ’ ὑπ’ ἐκείνων ἀπαχθέντα . 
ὡς τούτους οὖν ἀπάγειν λέγει . 
διαφέρει δὲ τί τοῦτο τοῦ ὡς αὑτὸν ἄγειν ; 
ὅτι ὁ μὲν ἀπάγων , ὦ ἄνδρες Ἀθηναῖοι , ὡς τοὺς θεσμοθέτας , τοὺς νόμους κυρίους ποιεῖ τοῦ δεδρακότος , ὁ δ’ ὡς αὑτὸν ἄγων ἑαυτόν . 
ἔστι δ’ ἐκείνως μέν , ὡς ὁ νόμος τάττει , δοῦναι δίκην , οὕτω δέ , ὡς ὁ λαβὼν βούλεται . 
πλεῖστον δὲ δήπου διαφέρει τὸν νόμον κύριον τῆς τιμωρίας ἢ τὸν ἐχθρὸν γίγνεσθαι . 
‘λυμαίνεσθαι δὲ’ 
φησὶ ‘μή , μηδὲ ἀποινᾶν.’ 
ταῦτα δ’ ἐστὶν τί ; 
τὸ μὲν δὴ μὴ λυμαίνεσθαι γνώριμον οἶδ’ ὅτι πᾶσιν μὴ μαστιγοῦν , μὴ δεῖν , μὴ τὰ τοιαῦτα ποιεῖν λέγει , τὸ δὲ μηδ’ ἀποινᾶν μὴ χρήματα πράττεσθαι · τὰ γὰρ χρήματ’ ἄποιν’ ὠνόμαζον οἱ παλαιοί . 
ὁ μὲν δὴ νόμος οὕτως τὸν ἀνδροφόνον καὶ τὸν ἑαλωκότ’ ἤδη διώρισεν ὡς κολαστέον καὶ οὗ , τὴν τοῦ πεπονθότος εἰπὼν πατρίδα , καὶ περὶ τοῦ μηδέν’ ἄλλον τρόπον ἢ τοῦτον μηδ’ ἄλλοθι πλὴν ἐνταῦθ’ ἄντικρυς εἴρηκεν . 
ὁ δὲ τὸ ψήφισμα γράφων , πολλοῦ γε δεῖ , διώρισεν , ὅς γε πάντα τούτοις τἀναντί’ εἴρηκεν · γράψας γὰρ ‘ἐάν τις ἀποκτείνῃ Χαρίδημον , ’ 
‘ἀγώγιμος ἔστω’ 
φησὶν ‘πανταχόθεν.’ τί λέγεις ; 
τῶν νόμων οὐδὲ τοὺς ἑαλωκότας διδόντων ἀπάγειν πλὴν ἐν τῇ ἡμεδαπῇ , σὺ γράφεις ἄνευ κρίσεώς τιν’ ἀγώγιμον ἐκ τῆς συμμαχίδος πάσης ; 
καὶ οὐδ’ ἐν τῇ ἡμεδαπῇ ἄγειν κελευόντων τῶν νόμων , σὺ δίδως ἄγειν πανταχόθεν ; 
καὶ μὴν ἔν γε τῷ ποιεῖν ἀγώγιμον πάνθ’ ὅσ’ ἀπείρηκεν ὁ νόμος δέδωκας , χρήματα πράξασθαι , ζῶντα λυμαίνεσθαι , κακοῦν ἔχοντα , αὐτὸν ἀποκτιννύναι . 
πῶς οὖν ἄν τις μᾶλλον ἐλεγχθείη παράνομ’ εἰρηκὼς ἢ πῶς δεινότερ’ ἂν γράφων ἢ τοῦτον τὸν τρόπον ; 
ὃς δυοῖν ὑποκειμένων ὀνομάτων , κατὰ μὲν τῶν ἐν αἰτίᾳ , ‘ἐάν τις ἀποκτείνῃ , ’ 
κατὰ δὲ τῶν ἑαλωκότων , ‘ἐάν τις ἀνδροφόνος ᾖ , ’ 
ἐν μὲν τῇ προσηγορίᾳ τὸ τοῦ τὴν αἰτίαν ἔχοντος ἔλαβες ὄνομα , τὴν δὲ τιμωρίαν , ἣν οὐδὲ κατὰ τῶν ἐξεληλεγμένων διδόασιν οἱ νόμοι , ταύτην κατὰ τῶν ἀκρίτων ἔγραψας , καὶ τὸ μέσον τούτων ἐξεῖλες . 
μέσον γάρ ἐστιν αἰτίας καὶ ἐλέγχου κρίσις , ἣν οὐδαμοῦ γέγραφ’ οὗτος ἐν τῷ ψηφίσματι . 
λέγε τοὺς ἐφεξῆς νόμους.Νόμοσἐὰν δέ τις τὸν ἀνδροφόνον κτείνῃ ἢ αἴτιος ᾖ φόνου , ἀπεχόμενον ἀγορᾶς ἐφορίας καὶ ἄθλων καὶ ἱερῶν Ἀμφικτυονικῶν , ὥσπερ τὸν Ἀθηναῖον κτείναντα , ἐν τοῖς αὐτοῖς ἐνέχεσθαι , διαγιγνώσκειν δὲ τοὺς ἐφέτας.τουτονὶ δεῖ μαθεῖν ὑμᾶς , ὦ ἄνδρες Ἀθηναῖοι , τὸν νόμον τί ποτ’ ἐβούλεθ’ ὁ θείς · ὄψεσθε γὰρ ὡς ἅπαντ’ εὐλαβῶς διώρισε καὶ νομίμως . 
‘ἐάν τις ἀποκτείνῃ τὸν ἀνδροφόνον’ 
φησὶν ‘ἢ αἴτιος ᾖ φόνου , ἀπεχόμενον ἀγορᾶς ἐφορίας καὶ ἄθλων καὶ ἱερῶν Ἀμφικτυονικῶν , ὥσπερ τὸν Ἀθηναῖον κτείναντα , ἐν τοῖς αὐτοῖς ἐνέχεσθαι , διαγιγνώσκειν δὲ τοὺς ἐφέτας.’ 
τί δὴ ταῦτ’ ἐστίν ; 
ἐκεῖνος ᾤετο τὸν πεφευγότ’ ἐπ’ αἰτίᾳ φόνου καὶ ἑαλωκότα , ἐάνπερ ἅπαξ ἐκφύγῃ καὶ σωθῇ , εἴργειν μὲν τῆς τοῦ παθόντος πατρίδος δίκαιον εἶναι , κτείνειν δ’ οὐχ ὅσιον πανταχοῦ . 
τί σκοπῶν ; 
ὅτι καὶ τοὺς δεῦρο πεφευγότας , ἂν ἡμεῖς τοὺς ἑτέρωσ’ ἀποκτιννύωμεν , ἀποκτενοῦσ’ ἕτεροι . 
εἰ δὲ τοῦτ’ ἔσται , ἡ μόνη λοιπὴ τοῖς ἀτυχοῦσιν ἅπασι σωτηρία διαφθαρήσεται . 
ἔστι δ’ αὕτη τίς ; 
ἐκ τῆς τῶν πεπονθότων μεταστάντα εἰς τὴν τῶν μηδὲν ἠδικημένων ἀδεῶς μετοικεῖν . 
ἵνα δὴ μὴ τοῦτ’ ᾖ μηδ’ ἀπέραντοι τῶν ἀτυχημάτων αἱ τιμωρίαι γίγνωνται , ἔγραψεν ‘ἐάν τις τὸν ἀνδροφόνον κτείνῃ ἀπεχόμενον’ 
φησὶν ‘ἀγορᾶς ἐφορίας.’ 
τί τοῦτο λέγων ; 
τῶν ὁρίων τῆς χώρας · ἐνταῦθα γάρ , ὥς γ’ ἐμοὶ δοκεῖ , τἀρχαῖα συνῇσαν οἱ πρόσχωροι παρά θ’ ἡμῶν καὶ τῶν ἀστυγειτόνων , ὅθεν ὠνόμακεν ‘ἀγορὰν ἐφορίαν.’ καὶ πάλιν ‘ἱερῶν Ἀμφικτυονικῶν.’ 
τί δήποτε καὶ τούτων ἀπέκλεισε τὸν ἀνδροφόνον ; 
ὅσων τῷ παθόντι ζῶντι μετῆν , τούτων εἴργει τὸν δεδρακότα , πρῶτον μὲν τῆς πατρίδος καὶ τῶν ἐν ταύτῃ πάντων καὶ ὁσίων καὶ ἱερῶν , τὴν ἐφορίαν ἀγορὰν ὅρον προσγράψας ἧς εἴργεσθαί φησιν , εἶτα τῶν ἱερῶν τῶν ἐν Ἀμφικτύοσιν · καὶ γὰρ τούτων , εἴπερ ἦν Ἕλλην ὁ παθών , μετῆν αὐτῷ . 
‘καὶ ἄθλων.’ 
διὰ τί ; 
ὅτι κοινοὶ πᾶσίν εἰσιν οἱ κατὰ τὴν Ἑλλάδ’ ἀγῶνες , κατὰ δὲ τὴν πάντων μετουσίαν μετῆν καὶ τούτων τῷ πεπονθότι · καὶ τούτων οὖν ἀπεχέσθω . 
τούτων μὲν δὴ τὸν εἰργασμένον εἴργει . 
ἂν δ’ ἔξω τούτων κτείνῃ τις αὐτὸν ἄλλοθι , τὴν αὐτὴν ὑπὲρ αὐτοῦ δίκην δέδωκεν ἥνπερ ἂν τὸν Ἀθηναῖον κτείνῃ . 
τὸν γὰρ φυγάδα τὸ τῆς πόλεως οὐ προσεῖπ’ ὄνομα , ἧς οὐκ ἔστι ματουσία αὐτῷ , ἀλλὰ τὸ τοῦ πράγματος , ᾧ κατέστησεν αὑτὸν ἐκεῖνος ἔνοχον · καὶ διὰ ταῦτ’ ‘ἄν τις ἀποκτείνῃ’ 
φησὶ ‘τὸν ἀνδροφόνον.’ 
εἶτ’ εἰπὼν ὧν εἰργόμενον , ἐπὶ τῷ τὴν τιμωρίαν νομίμως ἐπιθεῖναι τὸ τῆς πόλεως ὄνομ’ ὠνόμασεν , ‘τοῖς αὐτοῖς ἐνεχέσθω καθάπερ ἂν τὸν Ἀθηναῖον ἀποκτείνῃ’ 
γράψας , ἀνομοίως , ὦ ἄνδρες Ἀθηναῖοι , τῷ τουτὶ τὸ ψήφισμ’ εἰρηκότι . 
καίτοι πῶς οὐχὶ δεινὸν εἰ , οἷς ὁ νόμος δέδωκεν , ἐὰν ὧν εἶπον εἴργωνται , μετ’ ἀσφαλείας ζῆν φεύγουσιν , τούτους ἐκδότους τις εἶναι γράφει , καὶ ἀφαιρεῖται τὸ τῆς συγγνώμης ὠφέλιμον , ὃ τοῖς ἀτυχοῦσιν ὑπάρχειν εἰκὸς παρὰ τῶν ἔξω τῶν ἐγκλημάτων ὄντων , ὅτῳ ποτὲ τῶν πάντων ἀπόκειται ἄδηλον ὄν , μὴ προδήλου τῆς ἐπιούσης τύχης οὔσης ἑκάστῳ ; 
καὶ νυνὶ τὸν ἀποκτείναντα Χαρίδημον , ὄντως ἂν ἄρα τοῦτο γένηται , ἂν ἀνταποκτείνωσί τινες λαβόντες ἔκδοτον , πεφευγότα καὶ τῶν νομίμων εἰργόμενον , ἔνοχοι μὲν αὐτοὶ ταῖς φονικαῖς δίκαις ἔσονται , ἔνοχος δὲ σύ · 
καὶ γὰρ ‘ἄν τις αἴτιος ᾖ’ 
γέγραπται , ἔσει δ’ αἴτιος τὴν διὰ τοῦ ψηφίσματος ἐξουσίαν δεδωκώς . 
οὐκοῦν εἰ μὲν ἐάσομεν ὑμᾶς τούτων συμβάντων , οὐ καθαροῖς οὖσιν ὁμοῦ διατρίψομεν · εἰ δ’ ἐπέξιμεν , οἷς ἐγνώκαμεν αὐτοὶ τἀναντία πράττειν ἀναγκασθησόμεθα . 
ἆρά γε μικρὸν ἢ τὸ τυχόν ἐστιν ὑπὲρ οὗ δεῖ λῦσαι τὸ ψήφισμ’ ὑμᾶς ; 
λέγε δὴ τὸν μετὰ ταῦτα νόμον.Νόμοσἐάν τίς τινα τῶν ἀνδροφόνων τῶν ἐξεληλυθότων , ὧν τὰ χρήματα ἐπίτιμα , πέρα ὅρου ἐλαύνῃ ἢ φέρῃ ἢ ἄγῃ , τὰ ἴσα ὀφείλειν ὅσα περ ἂν ἐν τῇ ἡμεδαπῇ δράσῃ.ἄλλος οὗτος , ὦ ἄνδρες Ἀθηναῖοι , νόμος ἀνθρωπίνως καὶ καλῶς κείμενος , ὃν παραβὰς οὗτος ὁμοίως φανήσεται . 
ἐάν τίς τινα τῶν ἀνδροφόνων’ 
φησὶ ‘τῶν ἐξεληλυθότων , ὧν τὰ χρήματα ἐπίτιμα.’ 
τῶν ἐπ’ ἀκουσίῳ φόνῳ λέγει μεθεστηκότων . 
τῷ τοῦτο δῆλον ; 
τῷ τ’ ‘ἐξεληλυθότων’ 
εἰπεῖν , ἀλλὰ μὴ φευγόντων , καὶ τῷ διορίζειν ‘ὧν τὰ χρήματα ἐπίτιμα · ’ 
τῶν γὰρ ἐκ προνοίας δεδήμευται τὰ ὄντα . 
περὶ μὲν δὴ τῶν ἀκουσίων ἂν λέγοι . 
λέγει δὲ τί ; 
‘ἐὰν πέρα ὅρου’ 
φησὶν ‘ἐλαύνῃ ἢ φέρῃ ἢ ἄγῃ.’ 
τοῦτο δ’ ἐστὶν τί , τὸ ‘πέρα ὅρου’ ; 
ἔστι πᾶσιν ὅρος τοῖς ἀνδροφόνοις τῆς τοῦ παθόντος εἴργεσθαι πατρίδος . 
ἐκ μὲν δὴ ταύτης δίδωσιν ἐλαύνειν καὶ ἄγειν , πέρα δ’ οὐκ ἐᾷ τούτων οὐδέτερον ποιεῖν . 
ἐὰν δέ τις παρὰ ταῦτα ποιῇ , τὴν αὐτὴν ἔδωκεν ὑπὲρ αὐτοῦ δίκην ἥνπερ ἂν εἰ μένοντ’ ἠδίκει [οἴκοι] , γράψας ταὔτ’ ὀφείλειν ἅπερ ἂν οἴκοι δράσῃ . 
εἰ δή τις ἔροιτ’ Ἀριστοκράτην τουτονί (καὶ μὴ νομίσητ’ εὔηθες τὸ ἐρώτημἀ 
πρῶτον μὲν εἰ οἶδεν εἴ τις ἀποκτενεῖ Χαρίδημον , ἢ καὶ ἄλλως πως τελευτήσει , οὐκ ἄν , οἶμαι , φαίη . 
θήσομεν τοίνυν ἀποκτενεῖν . 
πάλιν οἶσθα , ἑκὼν ἢ ἄκων , καὶ ξένος ἢ πολίτης ὁ τοῦτο ποιήσων ἔσται ; 
οὐκ ἔνεστ’ εἰπεῖν ὡς οἶσθα . 
οὐκοῦν ταῦτά γε δήπου προσῆκε γράψαι ‘ἐάν τις ἀποκτείνῃ’ 
γράφοντα , ἄκων ἢ ἑκών , ἀδίκως ἢ δικαίως , ξένος ἢ πολίτης , ἵν’ ὅτῳ ποτὲ τοὔργον ἐπράχθη , τούτῳ τὰ ἐκ τῶν νόμων ὑπῆρχε δίκαια , μὴ μὰ Δί’ αὐτὸ τὸ τῆς αἰτίας ὄνομ’ εἰπόντα ‘ἀγώγιμος ἔστω’ 
προσγράψαι . 
τίνα γὰρ σὺ λέλοιπας ὅρον τῷ γράμματι τούτῳ , τοῦ νόμου σαφῶς οὑτωσὶ λέγοντος μὴ πέρα ὅρων ἐλαύνειν , ὃς πανταχόθεν δίδως ἄγειν ; 
ὁ νόμος δ’ οὐκ ἐλαύνειν τῶν ὅρων πέρα , ἀλλ’ οὐδ’ ἄγειν ἐᾷ . 
ἐκ δὲ τοῦ σοῦ ψηφίσματος ὁ βουλόμενος ἄξει τὸν ἄκοντ’ ἀπεκτονότα , ἔκδοτον λαβών , εἰς τὴν τοῦ παθόντος βίᾳ πατρίδα . 
ἆρ’ οὐ πάντα συγχεῖς τἀνθρώπινα , καὶ ἀφαιρεῖ τὴν πρόφασιν μεθ’ ἧς ἢ καλόν ἐστιν ἕκαστον τῶν ἔργων ἢ αἰσχρόν ; 
ὁρᾶτε γὰρ ὡς ἐπὶ πάντων , οὐκ ἐπὶ τῶν φονικῶν μόνον , οὕτω τοῦτ’ ἔχει . 
‘ἄν τις τύπτῃ τινά’ 
φησὶν ‘ἄρχων χειρῶν ἀδίκων , ’ 
ὡς , εἴ γ’ ἠμύνατο , οὐκ ἀδικεῖ . 
‘ἄν τις κακῶς ἀγορεύῃ , ’ 
‘τὰ ψευδῆ’ 
προσέθηκεν , ὡς , εἴ γε τἀληθῆ , προσῆκον . 
‘ἄν τις ἀποκτείνῃ , ’ 
‘ἐκ προνοίας , ’ 
ὡς , εἴ γ’ ἄκων , οὐ ταὐτόν . 
‘ἄν τις καταβλάψῃ τινά , ’ 
‘ἑκὼν ἀδίκως.’ 
πανταχοῦ τὴν πρόφασιν βεβαιοῦσαν τὸ πρᾶγμ’ εὑρήσομεν . 
ἀλλ’ οὐ σοί , ἀλλ’ ἁπλῶς , ‘ἄν τις ἀποκτείνῃ Χαρίδημον , ἀγέσθω , ’ 
κἂν ἄκων , κἂν δικαίως , κἂν ἀμυνόμενος , κἂν ἐφ’ οἷς διδόασιν οἱ νόμοι , κἂν ὁπωσοῦν . 
λέγε τὸν μετὰ ταῦτα νόμον.Νόμοσφόνου δὲ δίκας μὴ εἶναι μηδαμοῦ κατὰ τῶν τοὺς φεύγοντας ἐνδεικνύντων , ἐάν τις κατίῃ ὅποι μὴ ἔξεστιν.ὁ μὲν νόμος ἐστὶν οὗτος Δράκοντος , ὦ ἄνδρες Ἀθηναῖοι , καὶ οἱ ἄλλοι δὲ ὅσους ἐκ τῶν φονικῶν νόμων παρεγραψάμην · δεῖ δ’ ἃ λέγει σκέψασθαι . 
‘κατὰ τῶν ἐνδεικνύντων’ 
φησὶ ‘τοὺς κατιόντας ἀνδροφόνους ὅποι μὴ ἔξεστι δίκας φόνου μὴ εἶναι.’ 
ἐνταυθὶ δύο δηλοῖ δίκαια , ἃ παρ’ ἀμφότερ’ οὗτος εἴρηκεν τὸ ψήφισμα , ὅτι τ’ ἐνδεικνύναι δίδωσι τὸν ἀνδροφόνον καὶ οὐκ αὐτὸν ἀγώγιμον οἴχεσθαι λαβόντα , καὶ ὅτι , ἐὰν κατίῃ τις ὅποι μὴ ἔξεστι , καὶ αὐτὸ τοῦτο δίδωσιν , οὐχ ὅπου βούλεταί τις . 
οὐκ ἔξεστι δὲ ποῖ ; 
ἐξ ἧς ἂν φεύγῃ τις πόλεως . 
ποῦ καὶ σφόδρα τοῦτο δηλοῖ ; 
‘ἐάν τις κατίῃ’ 
φησί . 
τοῦτο δ’ οὐκ ἔστ’ ἐπενεγκεῖν ἄλλῃ πόλει πλὴν ἣν ἂν φεύγῃ τις · ὅθεν γὰρ μηδ’ ἐξέπεσέν τις τὴν ἀρχήν , οὐκ ἔνι δήπου κατελθεῖν εἰς ταύτην . 
ὁ μὲν τοίνυν νόμος ἔνδειξιν δέδωκεν , καὶ ταύτην , ‘ἂν κατίῃ ὅποι μὴ ἔξεστιν · ’ 
ὁ δὲ ‘ἀγώγιμος ἔστω’ 
γέγραφεν κἀντεῦθεν , ὅποι φεύγειν οὐδεὶς κωλύει νόμος . 
λέγ’ ἄλλον νόμον.Νόμοσἐάν τις ἀποκτείνῃ ἐν ἄθλοις ἄκων , ἢ ἐν ὁδῷ καθελὼν ἢ ἐν πολέμῳ ἀγνοήσας , ἢ ἐπὶ δάμαρτι ἢ ἐπὶ μητρὶ ἢ ἐπ’ ἀδελφῇ ἢ ἐπὶ θυγατρί , ἢ ἐπὶ παλλακῇ ἣν ἂν ἐπ’ ἐλευθέροις παισὶν ἔχῃ , τούτων ἕνεκα μὴ φεύγειν κτείναντα.πολλῶν , ὦ ἄνδρες Ἀθηναῖοι , νόμων ὄντων , παρ’ οὓς εἴρηται τὸ ψήφισμα , παρ’ οὐδένα μᾶλλον ἢ παρὰ τοῦτον τὸν ἀνεγνωσμένον νῦν εἴρηται . 
διδόντος γὰρ τοῦ νόμου σαφῶς οὑτωσὶ καὶ λέγοντος ἐφ’ οἷς ἐξεῖναι κτεῖναι , οὗτος ἅπαντα παρεῖδε ταῦτα , καὶ γέγραφεν , οὐδὲν ὑπειπὼν πῶς , ἄν τις ἀποκτείνῃ , τὴν τιμωρίαν . 
καίτοι σκέψασθ’ ὡς ὁσίως καὶ καλῶς ἕκαστα διεῖλεν ὁ ταῦτ’ ἐξ ἀρχῆς διελών . 
ἄν τις ἐν ἄθλοις ἀποκτείνῃ τινά , τοῦτον ὥρισεν οὐκ ἀδικεῖν . 
διὰ τί ; 
οὐ τὸ συμβὰν ἐσκέψατο , ἀλλὰ τὴν τοῦ δεδρακότος διάνοιαν . 
ἔστι δ’ αὕτη τίς ; 
ζῶντα νικῆσαι καὶ οὐκ ἀποκτεῖναι . 
εἰ δ’ ἐκεῖνος ἀσθενέστερος ἦν τὸν ὑπὲρ τῆς νίκης ἐνεγκεῖν πόνον , ἑαυτῷ τοῦ πάθους αἴτιον ἡγήσατο , διὸ τιμωρίαν οὐκ ἔδωκεν ὑπὲρ αὐτοῦ . 
πάλιν ‘ἂν ἐν πολέμῳ’ 
φησὶν ‘ἀγνοήσας , ’ 
καὶ τοῦτον εἶναι καθαρόν . 
καλῶς · εἰ γὰρ ἐγώ τινα τῶν ἐναντίων οἰηθεὶς εἶναι διέφθειρα , οὐ δίκην ὑπέχειν , ἀλλὰ συγγνώμης τυχεῖν δίκαιός εἰμι . 
‘ἢ ἐπὶ δάμαρτι’ 
φησὶν ‘ἢ ἐπὶ μητρὶ ἢ ἐπ’ ἀδελφῇ ἢ θυγατρί , ἢ ἐπὶ παλλακῇ ἣν ἂν ἐπ’ ἐλευθέροις παισὶν ἔχῃ , ’ 
καὶ τὸν ἐπὶ τούτων τῳ κτείναντ’ ἀθῷον ποιεῖ , πάντων γ’ ὀρθότατ’ , ὦ ἄνδρες Ἀθηναῖοι , τοῦτον ἀφιείς . 
τί δήποτε ; 
ὅτι ὑπὲρ ὧν τοῖς πολεμίοις μαχόμεθα , ἵνα μὴ πάσχωσιν ὑβριστικὸν μηδ’ ἀσελγὲς μηδέν , ὑπὲρ τούτων καὶ τοὺς φιλίους , ἐὰν παρὰ τὸν νόμον εἰς αὐτοὺς ὑβρίζωσι καὶ διαφθείρωσιν , ἔδωκεν ἀποκτεῖναι . 
ἐπειδὴ γὰρ οὐ γένος ἐστὶν φιλίων καὶ πολεμίων , ἀλλὰ τὰ πραττόμεν’ ἐξεργάζεται τούτων ἑκάτερον , τοὺς ἐχθρὰ ποιοῦντας ἐν ἐχθροῦ μέρει κολάζειν ἀπέδωκεν ὁ νόμος . 
οὐκοῦν δεινόν , εἰ τοσούτων ὄντων ἐφ’ οἷς τοὺς ἄλλους ἔξεστιν ἀποκτιννύναι , μόνον ἀνθρώπων ἐκεῖνον μηδ’ ἐπὶ τούτοις ἐξέσται ἀποκτεῖναι . 
φέρε , ἂν δέ τι συμβῇ τοιοῦτον οἷον ἴσως ἤδη τῳ καὶ ἄλλῳ , ἀπαλλαγῇ μὲν ἐκ Θρᾴκης , ἐλθὼν δ’ εἰς πόλιν οἰκῇ που , τῆς μὲν ἐξουσίας μηκέτι κύριος ὢν δῑ ἧς πολλὰ ποιεῖ τῶν ἀπειρημένων ὑπὸ τῶν νόμων , τοῖς δ’ ἔθεσιν καὶ ταῖς ἐπιθυμίαις ταῦτ’ ἐπιχειρῶν πράττειν , ἄλλο τι ἢ σιγῶντα δεήσει Χαρίδημον ἐᾶν αὑτὸν ὑβρίζειν ; 
οὐ γὰρ ἀποκτεῖναί γ’ ἀσφαλὲς οὐδὲ τιμωρίαν λαβεῖν ἣν δίδωσ’ ὁ νόμος , διὰ τὸ ψήφισμα τουτί . 
καὶ μὴν εἴ τις ἐκεῖν’ ὑπολαμβάνει , ποῦ δὲ γένοιτ’ ἂν ταῦτα ; 
τί κωλύει κἀμὲ λέγειν , τίς δ’ ἂν ἀποκτείναι Χαρίδημον ; 
ἀλλὰ μὴ τοῦτο σκοπῶμεν · ἀλλ’ ἐπειδήπερ ἐστὶ τὸ φεῦγον ψήφισμα οὐκ ἐπ’ ἤδη γεγενημένῳ τινὶ πράγματι , ἀλλ’ ἐπὶ τοιούτῳ ὃ μηδ’ εἰ γενήσεται μηδεὶς οἶδεν , τὸ μὲν τοῦ μέλλοντος ἔσεσθαι κοινὸν ἀμφοῖν ὑπαρχέτω , πρὸς δὲ τοῦθ’ ὑποθέντες ἀνθρωπίνως τὰς ἐλπίδας οὕτω σκοπῶμεν , ὡς τάχ’ ἄν , εἰ τύχοι , καὶ τούτων κἀκείνων συμβάντων . 
λύσασι μὲν τοίνυν τὸ ψήφισμα , ἂν ἄρα συμβῇ τι παθεῖν ἐκείνῳ , εἰσὶν αἱ κατὰ τοὺς νόμους ὑπὲρ αὐτοῦ τιμωρίαι · ἐῶσι δέ , ἂν ἄρ’ ἐκεῖνος ζῶν ἀδικῇ τινα , ἀνῄρηται τοῖς ὑβριζομένοις ἡ μετὰ τῶν νόμων δίκη . 
ὥστε πανταχῇ καὶ ἐναντίον ἐστὶ τοῖς νόμοις τὸ ψήφισμα καὶ λῦσαι συμφέρει . 
λέγε τὸν μετὰ ταῦτα νόμον.Νόμοσκαὶ ἐὰν φέροντα ἢ ἄγοντα βίᾳ ἀδίκως εὐθὺς ἀμυνόμενος κτείνῃ , νηποινεὶ τεθνάναι.ἄλλα ταῦτ’ ἐφ’ οἷς ἔξεστι κτεῖναι . 
‘ἐὰν ἄγοντα ἢ φέροντα βίᾳ ἀδίκως εὐθὺς ἀμυνόμενος κτείνῃ , νηποινεὶ τεθνάναι’ 
κελεύει . 
θεάσασθε πρὸς Διὸς ὡς εὖ · τῷ μὲν ὑπειπών , ἐφ’ οἷς ἐξεῖναι κτείνειν , προσγράψαι τὸ ‘εὐθὺσ’ 
ἀφεῖλε τὸν τοῦ βουλεύσασθαί τι κακὸν χρόνον · τῷ δὲ ‘ἀμυνόμενοσ’ 
γράψαι δηλοῖ τῷ πάσχοντι διδοὺς τὴν ἐξουσίαν , οὐκ ἄλλῳ τινί . 
ὁ μὲν δὴ νόμος εὐθὺς ἀμυνομένῳ δέδωκεν ἀποκτιννύναι , ὁ δ’ οὐδὲν εἴρηκεν , ἀλλ’ ἁπλῶς ‘ἐάν τις ἀποκτείνῃ , ’ 
κἂν ὡς οἱ νόμοι διδόασιν . 
ἀλλὰ νὴ Δία συκοφαντοῦμεν τὸ πρᾶγμα · τίνα γὰρ οἴσει ἢ ἄξει βίᾳ ἀδίκως Χαρίδημος ; 
πάντας ἀνθρώπους . 
ἴστε γὰρ δήπου τοῦθ’ ὅτι πάντες οἱ στράτευμ’ ἔχοντες , ὧν ἂν οἴωνται κρείττους ἔσεσθαι , ἄγουσι καὶ φέρουσι χρήματ’ αἰτοῦντες . 
εἶτ’ οὐ δεινόν , ὦ γῆ καὶ θεοί , καὶ φανερῶς παράνομον , οὐ μόνον παρὰ τὸν γεγραμμένον νόμον , ἀλλὰ καὶ παρὰ τὸν κοινὸν ἁπάντων ἀνθρώπων , τὸν ἄγοντ’ ἢ φέροντα βίᾳ τἄμ’ ἐν πολεμίου μοίρᾳ μὴ ἐξεῖναί μοι ἀμύνεσθαι , εἴ γε μηδὲ τοῦτον τὸν τρόπον ἐξέσται Χαρίδημον ἀποκτεῖναι , ἀλλά , ἐὰν ἀδικῶν ἄγῃ καὶ φέρῃ βίᾳ τά τινος λῃζόμενος , ἀγώγιμος ὁ κτείνας ἔσται , τοῦ νόμου διδόντος , ἐὰν ἐπὶ τούτοις , ἀθῷον εἶναι ; 
λέγε τὸν μετὰ ταῦτα νόμον.Νόμοσὃς ἂν ἄρχων ἢ ἰδιώτης αἴτιος ᾖ τὸν θεσμὸν συγχυθῆναι τόνδε , ἢ μεταποιήσῃ αὐτόν , ἄτιμον εἶναι καὶ παῖδας [ἀτίμους] 
καὶ τὰ ἐκείνου.ἠκούσατε μὲν τοῦ νόμου λέγοντος ἄντικρυς , ὦ ἄνδρες Ἀθηναῖοι , ‘ὃς ἂν ἄρχων ἢ ἰδιώτης αἴτιος ᾖ τὸν θεσμὸν συγχυθῆναι τόνδε , ἢ μεταποιήσῃ αὐτόν , ἄτιμος ἔστω καὶ οἱ παῖδες καὶ τὰ ἐκείνου.’ 
ἆρ’ οὖν μικρὰν ἢ φαύλην πρόνοιαν ἔχειν ὑμῖν ὁ θεὶς τὸν νόμον δοκεῖ , ὅπως κύριος ἔσται καὶ μήτε συγχυθήσεται μήτ’ αὖ μεταποιηθήσεται ; 
ἀλλ’ Ἀριστοκράτης οὑτοσὶ μικρὰ φροντίσας αὐτοῦ μεταποιεῖ καὶ συγχεῖ . 
τί γὰρ ἄλλ’ ἐστὶν τὸ μεταποιεῖν ἢ ὅταν ἔξω τῶν τεταγμένων δικαστηρίων καὶ ὅρων , [ὧν εἴργεσθαι δεῖ , ] 
διδῷ τις τὰς τιμωρίας , καὶ τὸ λόγου τυχεῖν ἀναιρῶν ἐκδότους ποιῇ ; 
τί δ’ ἄλλο τὸ συγχεῖν ἢ ὅταν ἑξῆς οὑτωσὶ πάντα τἀναντία τῶν ἐν τοῖς νόμοις τις γεγραμμένων γράφῃ ; 
οὐ τοίνυν τούτους μόνον τοὺς νόμους , ὦ ἄνδρες Ἀθηναῖοι , παραβέβηκεν , ἀλλὰ καὶ ἄλλους πολλοὺς οὓς οὐ παραγεγράμμεθα διὰ τὸ πλῆθος . 
ἀλλ’ ἐν κεφαλαίῳ λέγω · ὁπόσοι νόμοι περὶ τῶν φονικῶν δικαστηρίων εἰσίν , καλεῖσθαι λέγοντες ἢ μαρτυρεῖν ἢ διόμνυσθαι τοὺς ἀγωνιζομένους ἢ ἄλλ’ ὁτιοῦν προστάττοντες , πάντας ὑπερβέβηκε τούτους καὶ πᾶσιν ἐναντίον εἴρηκεν τὸ ψήφισμα τουτί . 
οὗ γὰρ οὐ κλῆσις , οὐ κρίσις , οὐ μαρτυρία συνειδότος , οὐ διωμοσία , ἀλλ’ ἀπ’ αἰτίας εὐθὺς ἡ τιμωρία γέγραπται , καὶ αὕτη ἣν ἀπαγορεύουσιν οἱ νόμοι , τί ἂν ἄλλο τις εἴποι ; 
καίτοι ταῦτα πάντ’ ἐπὶ πέντε δικαστηρίοις γίγνεται προστεταγμένα τοῖς νόμοις . 
νὴ Δία , ἴσως εἴποι τις ἄν , ἀλλὰ ταῦτα μὲν οὐδενός ἐστ’ ἄξῑ οὐδὲ δικαίως εὑρημένα , ἃ δ’ ἔγραψεν οὗτος , δίκαια καὶ καλά . 
ἀλλὰ τοὐναντίον τούτου μὲν τοῦ ψηφίσματος οὐκ οἶδ’ εἴ τι δεινότερον γέγονεν πώποτ’ ἐν ὑμῖν , τούτων δὲ τῶν πάντων ὁπόσ’ ἐστὶ δικαστήρῑ ἐν ἀνθρώποις οὐδὲν οὔτε σεμνότερον οὔτε δικαιότερον φανήσεται . 
βούλομαι δ’ εἰπεῖν διὰ βραχέων ἃ καὶ ζῆλόν τινα καὶ τιμὴν φέρει τῇ πόλει ῥηθέντα καὶ ἡδίους ἔσεσθ’ ἀκούσαντες . 
ἄρξομαι δ’ ἐντεῦθεν ὅθεν μάλιστα μαθήσεσθε , ἐπὶ τὴν δωρειὰν ἐπανελθὼν ἣ τῷ Χαριδήμῳ δέδοται . 
ἡμεῖς , ὦ ἄνδρες Ἀθηναῖοι , Χαρίδημον ἐποιησάμεθα πολίτην , καὶ διὰ τῆς δωρειᾶς ταύτης μετεδώκαμεν αὐτῷ καὶ ἱερῶν καὶ ὁσίων καὶ νομίμων καὶ πάντων ὅσων περ αὐτοῖς μέτεστιν ἡμῖν . 
πολλὰ μὲν δὴ παρ’ ἡμῖν ἐστι τοιαῦθ’ οἷ’ οὐχ ἑτέρωθι , ἓν δ’ οὖν ἰδιώτατον πάντων καὶ σεμνότατον , τὸ ἐν Ἀρείῳ πάγῳ δικαστήριον , ὑπὲρ οὗ τοσαῦτ’ ἔστιν εἰπεῖν καλὰ παραδεδομένα καὶ μυθώδη καὶ ὧν αὐτοὶ μάρτυρές ἐσμεν , ὅσα περὶ οὐδενὸς ἄλλου δικαστηρίου · ὧν ὡσπερεὶ δείγματος εἵνεκ’ ἄξιόν ἐστιν ἓν ἢ δύ’ ἀκοῦσαι . 
τοῦτο μὲν τοίνυν τὰ παλαιά , ὡς ἡμῖν ἀκούειν παραδέδοται , ἐν μόνῳ τούτῳ τῷ δικαστηρίῳ δίκας φόνου θεοὶ καὶ δοῦναι καὶ λαβεῖν ἠξίωσαν καὶ δικασταὶ γενέσθαι διενεχθεῖσιν ἀλλήλοις , ὡς λόγος · λαβεῖν μὲν Ποσειδῶν ὑπὲρ Ἁλιρροθίου τοῦ υἱοῦ παρ’ Ἄρεως , δικάσαι δ’ Εὐμενίσιν καὶ Ὀρέστῃ οἱ δώδεκα θεοί . 
καὶ τὰ μὲν δὴ παλαιὰ ταῦτα · τὰ δ’ ὕστερον , τοῦτο μόνον τὸ δικαστήριον οὐχὶ τύραννος , οὐκ ὀλιγαρχία , οὐ δημοκρατία τὰς φονικὰς δίκας ἀφελέσθαι τετόλμηκεν , ἀλλὰ πάντες ἀσθενέστερον ἂν τὸ δίκαιον εὑρεῖν ἡγοῦνται περὶ τούτων αὐτοὶ τοῦ παρὰ τούτοις εὑρημένου δικαίου . 
πρὸς δὲ τούτοις τοιούτοις οὖσιν , ἐνταυθοῖ μόνον οὐδεὶς πώποτ’ οὔτε φεύγων ἁλοὺς οὔτε διώκων ἡττηθεὶς ἐξήλεγξεν ὡς ἀδίκως ἐδικάσθη τὰ κριθέντα . 
ταύτην τοίνυν τὴν φυλακὴν καὶ τὰς ἐν ταύτῃ νομίμους τιμωρίας παραβὰς ὁ γράφων τὸ ψήφισμα τοδὶ ζῶντι μὲν ἐξουσίαν γέγραφεν τῷ Χαριδήμῳ ποιεῖν ὅ τι ἂν βούληται , παθόντος δέ τι τοῖς οἰκείοις συκοφαντίαν δέδωκεν . 
σκέψασθε γὰρ οὑτωσί . 
ἴστε δήπου τοῦθ’ ἅπαντες , ὅτι ἐν Ἀρείῳ πάγῳ , οὗ δίδωσ’ ὁ νόμος καὶ κελεύει τοῦ φόνου δικάζεσθαι , πρῶτον μὲν διομεῖται κατ’ ἐξωλείας αὑτοῦ καὶ γένους καὶ οἰκίας ὅ τιν’ αἰτιώμενος εἰργάσθαι τι τοιοῦτον , εἶτ’ οὐδὲ τὸν τυχόντα τιν’ ὅρκον [τοῦτο ποιήσει] 
ἀλλ’ ὃν οὐδεὶς ὄμνυσ’ ὑπὲρ οὐδενὸς ἄλλου , στὰς ἐπὶ τῶν τομίων κάπρου καὶ κριοῦ καὶ ταύρου , καὶ τούτων ἐσφαγμένων ὑφ’ ὧν δεῖ καὶ ἐν αἷς ἡμέραις καθήκει , ὥστε καὶ ἐκ τοῦ χρόνου καὶ ἐκ τῶν μεταχειριζομένων ἅπαν , ὅσον ἔσθ’ ὅσιον , πεπρᾶχθαι . 
καὶ μετὰ ταῦθ’ ὁ τὸν τοιοῦτον ὅρκον ὀμωμοκὼς οὔπω πεπίστευται , ἀλλ’ ἐὰν ἐξελεγχθῇ μὴ λέγων ἀληθῆ , τὴν ἐπιορκίαν ἀπενεγκάμενος τοῖς αὑτοῦ παισὶν καὶ τῷ γένει πλέον οὐδ’ ὁτιοῦν ἕξει . 
ἂν δὲ δόξῃ τὰ δίκαῑ ἐγκαλεῖν καὶ ἕλῃ τὸν δεδρακότα τοῦ φόνου , οὐδ’ οὕτω κύριος γίγνεται τοῦ ἁλόντος , ἀλλ’ ἐκείνου μὲν οἱ νόμοι κύριοι κολάσαι καὶ οἷς προστέτακται , τῷ δ’ ἐπιδεῖν διδόντα δίκην ἔξεστιν , ἣν ἔταξ’ ὁ νόμος , τὸν ἁλόντα , πέρα δ’ οὐδὲν τούτου . 
καὶ τῷ μὲν διώκοντι ὑπάρχει ταῦτα , τῷ δὲ φεύγοντι τὰ μὲν τῆς διωμοσίας ταὐτά , τὸν πρότερον δ’ ἔξεστιν εἰπόντα λόγον μεταστῆναι , καὶ οὔθ’ ὁ διώκων οὔθ’ οἱ δικάζοντες οὔτ’ ἄλλος ἀνθρώπων οὐδεὶς κύριος κωλῦσαι . 
τί δήποτ’ , ὦ ἄνδρες Ἀθηναῖοι , τοῦθ’ οὕτως ἔχει ; 
ὅτι οἱ ταῦτ’ ἐξ ἀρχῆς τὰ νόμιμα διαθέντες , οἵτινές ποτ’ ἦσαν , εἴθ’ ἥρωες εἴτε θεοί , οὐκ ἐπέθεντο τοῖς ἀτυχήμασιν , ἀλλ’ ἀνθρωπίνως ἐπεκούφισαν , εἰς ὅσον εἶχε καλῶς , τὰς συμφοράς . 
ταῦτα μέντοι πάνθ’ οὕτω καλῶς καὶ νομίμως ἔχονθ’ ὁ γράφων τὸ ψήφισμα τουτὶ παραβεβηκὼς φαίνεται · ἓν γὰρ οὐδ’ ὁτιοῦν ἔνι τούτων ἐν τῷ ψηφίσματι τῷ τούτου . 
καὶ πρῶτον μὲν παρ’ ἑνὸς τούτου δικαστηρίου καὶ [παρὰ] 
τοὺς γεγραμμένους νόμους καὶ τἄγραφα νόμιμα τὸ ψήφισμ’ εἴρηται . 
δεύτερον δ’ ἕτερον δικαστήριον τὸ τῶν ἀκουσίων φόνων φανήσεται συγχέων , τοὐπὶ Παλλαδίῳ , καὶ τοὺς παρὰ τούτῳ νόμους παραβαίνων . 
καὶ γὰρ ἐνταῦθ’ ὑπόκειται πρῶτον μὲν διωμοσία , δεύτερον δὲ λόγος , τρίτον δὲ γνῶσις τοῦ δικαστηρίου , ὧν οὐδέν ἐστιν ἐν τῷ τούτου ψηφίσματι . 
ἂν δ’ ἁλῷ καὶ δοκῇ τοὔργον εἰργάσθαι , οὔθ’ ὁ διώκων τοῦ δεδρακότος κύριος οὔτ’ ἄλλος οὐδεὶς πλὴν ὁ νόμος . 
τί οὖν ὁ νόμος κελεύει ; 
τὸν ἁλόντ’ ἐπ’ ἀκουσίῳ φόνῳ ἔν τισιν εἰρημένοις χρόνοις ἀπελθεῖν τακτὴν ὁδόν , καὶ φεύγειν ἕως ἂν †αἰδέσηταί τινα† 
τῶν ἐν γένει τοῦ πεπονθότος . 
τηνικαῦτα δ’ ἥκειν δέδωκεν ἔστιν ὃν τρόπον , οὐχ ὃν ἂν τύχῃ , ἀλλὰ καὶ θῦσαι καὶ καθαρθῆναι καὶ ἄλλ’ ἄττα διείρηκεν ἃ χρὴ ποιῆσαι , ὀρθῶς , ὦ ἄνδρες Ἀθηναῖοι , πάντα ταῦτα λέγων ὁ νόμος . 
καὶ γὰρ τὸ τῶν ἀκουσίων ἐλάττω τὴν τιμωρίαν ἢ τῶν ἑκουσίων τάξαι δίκαιον , καὶ τὸ παρασχόντ’ ἀσφάλειαν ἀπελθεῖν οὕτω προστάττειν φεύγειν ὀρθῶς ἐστιν ἔχον , καὶ τὸ τὸν κατιόνθ’ ὁσιοῦν καὶ καθαίρεσθαι νομίμοις τισί , καὶ τὸ τοὺς νόμους κυρίους ἁπάντων εἶναι , καὶ πάντα ταῦτ’ ἔχει καλῶς . 
ταῦτα τοίνυν ἅπαντα δικαίως οὕτω διορισθένθ’ ὑπὸ τῶν ἐξ ἀρχῆς νομοθετησάντων παρέβη γράφων τὸ ψήφισμ’ οὑτοσί . 
ταῦτα μὲν δὴ δύο τηλικαῦτα καὶ τοιαῦτα δικαστήρια καὶ νόμιμ’ ἐκ παντὸς τοῦ χρόνου παραδεδομένα οὕτως ἀναιδῶς ὑπερπεπήδηκεν . 
τρίτον δ’ ἕτερον πρὸς τούτοις δικαστήριον , ὃ πάντων ἁγιώτατα τούτων ἔχει καὶ φρικωδέστατα , ἄν τις ὁμολογῇ μὲν κτεῖναι , ἐννόμως δὲ φῇ δεδρακέναι . 
τοῦτο δ’ ἐστὶ τοὐπὶ Δελφινίῳ . 
δοκοῦσι γάρ μοι , ὦ ἄνδρες δικασταί , ζητῆσαι τοῦτο πρῶτον ἁπάντων οἱ περὶ τούτων ἐν ἀρχῇ τὰ δίκαῑ ὁρίσαντες , πότερ’ οὐδένα χρὴ φόνον ὅσιον εἶναι νομίζειν ἢ τινά γ’ ἔσθ’ ὅσιον νομιστέον , λογιζόμενοι δ’ ὅτι μητέρ’ Ὀρέστης ἀπεκτονὼς ὁμολογῶν θεῶν δικαστῶν τυχὼν ἀποφυγγάνει , νομίσαι δίκαιόν τιν’ εἶναι φόνον · οὐ γὰρ ἂν τά γε μὴ δίκαια θεοὺς ψηφίσασθαι . 
ὡς δὲ τοῦτ’ ἐνόμισαν , γράφουσιν ἤδη καὶ διορίζουσι σαφῶς ἐφ’ οἷς ἐξεῖναι ἀποκτιννύναι . 
ἀλλ’ οὐχ οὗτος οὐδὲν ἀφεῖλεν , ἀλλ’ ἁπλῶς , ἐάν τις ἀποκτείνῃ Χαρίδημον , κἂν δικαίως , κἂν ὡς οἱ νόμοι διδόασιν , ἔκδοτον ποιεῖ . 
καίτοι πᾶσίν εἰσι πράγμασι καὶ λόγοις δύο προσθῆκαι , ἡ τοῦ δικαίου καὶ ἀδίκου · ἃς ἅμα μὲν ταὐτὸ πρᾶγμ’ οὐδὲν ἂν δύναιτο σχεῖν οὐδὲ λόγος οὐδείς (πῶς γὰρ ἂν δίκαῑ ἅμα ταὐτὰ καὶ μὴ γένοιτο ; ) 
τὴν ἑτέραν δ’ ἕκαστον ἔχον δοκιμάζεται , κἂν μὲν τὴν ἄδικον φανῇ , πονηρὸν κρίνεται , ἂν δὲ τὴν δικαίαν , χρηστὸν καὶ καλόν . 
σὺ τοίνυν οὐδετέραν προσέθηκας τούτων , ‘ἄν τις ἀποκτείνῃ’ 
γράφων · ἀλλ’ ἀόριστον εἰπὼν αὐτὴν τὴν αἰτίαν , καὶ μετὰ ταῦτ’ εὐθὺς προσγράψας ἀγώγιμον εἶναι , τρίτον τουτὶ δικαστήριον καὶ τὰ τούτου νόμιμα παραβεβηκὼς φαίνει . 
τέταρτον τοίνυν ἄλλο πρὸς τούτοις τοὐπὶ Πρυτανείῳ . 
τοῦτο δ’ ἐστὶ τί ; 
ἐὰν λίθος ἢ ξύλον ἢ σίδηρος ἤ τι τοιοῦτον ἐμπεσὸν πατάξῃ , καὶ τὸν μὲν βαλόντ’ ἀγνοῇ τις , αὐτὸ δ’ εἰδῇ καὶ ἔχῃ τὸ τὸν φόνον εἰργασμένον , τούτοις ἐνταῦθα λαγχάνεται . 
εἰ τοίνυν τῶν ἀψύχων καὶ μὴ μετεχόντων τοῦ φρονεῖν οὐδέν ἐσθ’ ὅσιον , τοιαύτην ἔχον αἰτίαν , ἐᾶν ἄκριτον , ἦ που τόν γ’ ἀδικοῦντα μὲν οὐδέν , ἐὰν τύχῃ , θήσω δ’ ἀδικοῦντα , ἀλλ’ ἄνθρωπόν γ’ ὄντα καὶ μετειληφότα [τῇ τύχῃ] 
τῆς αὐτῆς ἡμῖν φύσεως , ἀνόσιον καὶ δεινὸν ἄνευ λόγου καὶ ψήφου ποιεῖν ἔκδοτον ἐπ’ αἰτίᾳ τοιαύτῃ . 
ἔτι τοίνυν πέμπτον δικαστήριον ἄλλο θεάσασθ’ οἷον ὑπερβέβηκε , τὸ ἐν Φρεαττοῖ . 
ἐνταῦθα γάρ , ὦ ἄνδρες Ἀθηναῖοι , κελεύει δίκας ὑπέχειν ὁ νόμος , ‘ἐάν τις ἐπ’ ἀκουσίῳ φόνῳ πεφευγώς , μήπω τῶν ἐκβαλλόντων αὐτὸν ᾐδεσμένων , αἰτίαν ἔχῃ ἑτέρου φόνου ἑκουσίου.’ 
καὶ οὐχ , ὅτι δεῦρ’ οὐχ οἷόν τ’ ἐλθεῖν αὐτῷ , παρεῖδεν αὐτὸν ὁ ταῦθ’ ἕκαστα τάξας , οὐδ’ , ὅτι καὶ πρότερόν τι τοιοῦτον ἐποίησε , καὶ δὴ τὴν ὁμοίαν ἐποιήσατο πιστὴν αἰτίαν κατ’ αὐτοῦ , ἀλλὰ τό τ’ εὐσεβὲς εὗρεν ὅπως ἔσται , κἀκεῖνον οὐκ ἀπεστέρησε λόγου καὶ κρίσεως . 
τί οὖν ἐποίησεν ; 
ἤγαγε τοὺς δικάσοντας οἷ προσελθεῖν οἷόν τ’ ἐκείνῳ , τῆς χώρας ἀποδείξας τόπον τιν’ ἐν Φρεαττοῖ καλούμενον ἐπὶ θαλάττῃ . 
εἶθ’ ὁ μὲν ἐν πλοίῳ προσπλεύσας λέγει τῆς γῆς οὐχ ἁπτόμενος , οἱ δ’ ἀκροῶνται καὶ δικάζουσιν ἐν τῇ γῇ · κἂν μὲν ἁλῷ , τὴν ἐπὶ τοῖς ἑκουσίοις φόνοις δίκην ἔδωκε δικαίως , ἂν δ’ ἀποφύγῃ , ταύτης μὲν ἀθῷος ἀφίεται , τὴν δ’ ἐπὶ τῷ πρότερον φόνῳ φυγὴν ὑπέχει . 
τίνος οὖν ποθ’ εἵνεκα ταῦθ’ οὕτω διεσπούδασται ; 
ἴσον ἡγεῖτ’ ἀσέβημ’ ὁ ταῦτα διαιρῶν τόν τ’ ἀδικοῦντ’ ἐᾶν καὶ τὸν ἀναίτιον ἐκδιδόναι πρὸ δίκης . 
καίτοι εἰ περὶ τῶν ἀνδροφόνων τῶν ἤδη κεκριμένων τοσαύτη σπουδή , ὅπως λόγου καὶ κρίσεως καὶ πάντων ὁπόσ’ ἐστὶ δίκαια τεύξονται περὶ τῶν ὕστερον αἰτιῶν , ἦ που περί γε τοῦ μήθ’ ἑαλωκότος μήτ’ ἐγνωσμένου πότερον δέδρακεν ἢ οὒ καὶ πότερ’ ἄκων ἢ ἑκών , πάνδεινον γράφειν ὡς ἐκδοτέον τοῖς ἐγκαλοῦσιν . 
ἔτι τοίνυν ἔσθ’ ἕκτη τιμωρία πρὸς ἁπάσαις ταύταις , ἣν ὁμοίως παραβὰς γέγραφεν τὸ ψήφισμ’ οὑτοσί . 
εἰ πάντα ταῦτά τις ἠγνόηκεν , ἢ καὶ παρεληλύθασιν οἱ χρόνοι ἐν οἷς ἔδει τούτων ἕκαστα ποιεῖν , ἢ δῑ ἄλλο τι οὐχὶ βούλεται τούτους τοὺς τρόπους ἐπεξιέναι , τὸν ἀνδροφόνον δ’ ὁρᾷ περιιόντ’ ἐν τοῖς ἱεροῖς καὶ κατὰ τὴν ἀγοράν , ἀπάγειν ἔξεστιν εἰς τὸ δεσμωτήριον , οὐκ οἴκαδ’ οὐδ’ ὅποι βούλεται , ὥσπερ σὺ δέδωκας . 
κἀνταῦθ’ ἀπαχθεὶς οὐδ’ ὁτιοῦν , πρὶν ἂν κριθῇ , πείσεται , ἀλλ’ ἐὰν μὲν ἁλῷ , θανάτῳ ζημιωθήσεται , ἐὰν δὲ μὴ μεταλάβῃ τὸ πέμπτον μέρος τῶν ψήφων ὁ ἀπαγαγών , χιλίας προσοφλήσει . 
ἀλλ’ οὐχ οὗτος ἔγραψε ταῦτα , ἀλλὰ τὸν μὲν ἀθῷον αἰτιᾶσθαι , τὸν δ’ ἄκριτον παραχρῆμ’ ἐκδίδοσθαι . 
ἂν δέ τις ἀνθρώπων ἢ καὶ ὅλη πόλις τοσούτοις νομίμοις ἀναιρουμένοις ὅσοις ἐγὼ διεξελήλυθα , καὶ τοσούτοις δικαστηρίοις καταλυομένοις ὅσοις εἴρηκα , ἃ θεοὶ κατέδειξαν καὶ μετὰ ταῦτ’ ἄνθρωποι χρῶνται πάντα τὸν χρόνον , βοηθήσῃ καὶ τὸν ὑβριζόμενον καὶ παρανομούμενον ἀφέληται , ἔκσπονδον ἔγραψεν εἶναι , καὶ οὐδὲ τούτῳ λόγον οὐδὲ κρίσιν πεποίηκεν , ἀλλὰ καὶ τοῦτον εὐθὺς ἄνευ κρίσεως κολάζει . 
πῶς ἂν ἢ δεινότερον γένοιτ’ ἢ παρανομώτερον τούτου ψήφισμα ; 
ἆρά τις ἡμῖν ἔτι λοιπός ἐστι νόμος ; 
δεῖξον . 
οὑτοσί . 
λέγε τοῦτον.Νόμοσἐάν τις βιαίῳ θανάτῳ ἀποθάνῃ , ὑπὲρ τούτου τοῖς προσήκουσιν εἶναι τὰς ἀνδροληψίας , ἕως ἂν ἢ δίκας τοῦ φόνου ὑπόσχωσιν ἢ τοὺς ἀποκτείναντας ἐκδῶσι . 
τὴν δὲ ἀνδροληψίαν εἶναι μέχρι τριῶν , πλέον δὲ μή.πολλῶν , ὦ ἄνδρες Ἀθηναῖοι , καλῶς ἐχόντων νόμων οὐκ οἶδ’ εἴ τινος ἧττον οὗτος ἔχει καλῶς καὶ δικαίως ὁ νόμος . 
σκέψασθε γὰρ ὡς νομίμως καὶ σφόδρ’ ἀνθρωπίνως κεῖται . 
‘ἐάν τις βιαίῳ θανάτῳ ἀποθάνῃ , ’ 
φησίν . 
πρῶτον μὲν δὴ τοῦτο προσγράψας τὸ ‘βιαίως , ’ 
σύμβολον πεποίηκεν ᾧ γιγνώσκομεν ὅτι , ἂν ἀδίκως , λέγει . 
‘ὑπὲρ τούτου’ 
φησὶ ‘τοῖς προσήκουσιν εἶναι τὰς ἀνδροληψίας , ἕως ἂν ἢ δίκας τοῦ φόνου ὑπόσχωσιν ἢ τοὺς ἀποκτείναντας ἐκδῶσιν.’ 
σκοπεῖσθ’ ὡς καλῶς . 
πρότερον μὲν ὑποσχεῖν δίκας ἀξιοῖ , μετὰ ταῦτα δέ , ἂν τοῦτο μὴ βούλωνται , προσέταξεν ἐκδοῦναι · ἐὰν δὲ μηδέτερον τούτων ἐθέλωσι , ‘τὸ ἀνδρολήψιόν’ 
φησιν ‘εἶναι μέχρι τριῶν , πλέον δὲ μή.’ 
παρὰ τοίνυν ὅλον τοῦτον τὸν νόμον εἴρηται τὸ ψήφισμα . 
πρῶτον μὲν γάρ , ‘ἐάν τις ἀποκτείνῃ’ 
γράφων , οὐ προσέγραψ’ ἀδίκως οὐδὲ βιαίως οὐδ’ ὅλως οὐδέν . 
εἶτα πρὸ τοῦ δίκην ἀξιῶσαι λαβεῖν , εὐθὺς ἔγραψεν ἀγώγιμον εἶναι . 
πρὸς δὲ τούτοις ὁ μὲν νόμος , ἐὰν μήτε δίκας ὑπόσχωσι παρ’ οἷς ἂν τὸ πάθος γένηται , μήτε τοὺς δεδρακότας ἐκδῶσι , κελεύει κατὰ τούτων εἶναι μέχρι τριῶν τὸ ἀνδρολήψιον · 
ὁ δὲ τούτους μὲν ἀθῴους παρῆκε , καὶ οὐδὲ λόγον πεποίηται περὶ αὐτῶν οὐδένα , τοὺς δὲ τὸν ἤδη πεφευγότα (θήσω γὰρ οὕτὠ 
κατὰ τὸν κοινὸν ἁπάντων ἀνθρώπων νόμον , ὃς κεῖται τὸν φεύγοντα δέχεσθαι , ὑποδεξαμένους ἐκσπόνδους εἶναι γράφει , ἐὰν μὴ τὸν ἱκέτην ἔκδοτον διδῶσιν . 
οὐκοῦν καὶ τῷ μὴ προσθεῖναι πῶς , ἐὰν ἀποκτείνῃ , καὶ τῷ μηδεμίαν κρίσιν εἰπεῖν , καὶ τῷ μὴ δίκας αἰτεῖν , καὶ τῷ πανταχόθεν διδόναι λαβεῖν , καὶ τῷ τοὺς ὑποδεξαμένους , ἀλλὰ μὴ παρ’ οἷς ἂν τὸ πάθος γένηται κολάζειν , καὶ πᾶσιν οὑτωσὶ φανερῶς καὶ παρὰ τοῦτον εἴρηκε τὸν νόμον . 
λέγε δὴ τὸν ἐφεξῆς.Νόμοσμηδὲ νόμον ἐπ’ ἀνδρὶ ἐξεῖναι θεῖναι , ἐὰν μὴ τὸν αὐτὸν ἐπὶ πᾶσιν Ἀθηναίοις.ἔστι μὲν οὐκέτι τῶν φονικῶν ὅδ’ ὁ νῦν ἀνεγνωσμένος νόμος , ὦ ἄνδρες δικασταί , οὐδ’ ὁτιοῦν δ’ ἧττον ἔχει καλῶς , εἴπερ καὶ ἄλλος τις . 
ὥσπερ γὰρ τῆς ἄλλης πολιτείας ἴσον μέτεστιν ἑκάστῳ , οὕτως ᾤετο δεῖν καὶ τῶν νόμων ἴσον μετέχειν πάντας ὁ θεὶς αὐτόν , καὶ διὰ ταῦτ’ ἔγραψεν ‘μηδὲ νόμον ἐπ’ ἀνδρὶ ἐξεῖναι θεῖναι , ἐὰν μὴ τὸν αὐτὸν ἐφ’ ἅπασιν Ἀθηναίοις.’ 
ὁπότε τοίνυν τὰ ψηφίσματα δεῖν κατὰ τοὺς νόμους ὁμολογεῖται γράφειν , ὁ γράφων ἰδίᾳ τι Χαριδήμῳ τοιοῦτον ὃ μὴ πᾶσι καὶ ὑμῖν ἔσται , σαφῶς καὶ παρὰ τοῦτον ἂν εἰρηκὼς εἴη τὸν νόμον . 
οὐ γὰρ δήπου , ἃ μηδὲ νομοθετεῖν ἔξεστιν , ταῦτ’ ἐν ψηφίσματι γράψας τις ἔννομ’ ἂν εἰρηκὼς εἴη . 
λέγε τὸν μετὰ ταῦτα νόμον . 
ἢ οὗτοι πάντες εἰσίν ; Νόμοσψήφισμα δὲ μηδὲν μήτε βουλῆς μήτε δήμου νόμου κυριώτερον εἶναι.κατάθου . 
Πάνυ μικρὸν ὑπείληφά μοι τὸν λόγον , ὦ ἄνδρες δικασταί , καὶ ῥᾴδιον εἶναι περὶ τοῦ παρὰ τοῦτον εἰρῆσθαι τὸν νόμον τὸ ψήφισμα . 
ὃς γὰρ ὑπαρχόντων τοσούτων νόμων πάντας ὑπερβὰς τούτους γέγραφεν καὶ κατέκλεισ’ ἴδιον πρᾶγμα ψηφίσματι , τοῦτον τί τις ἄλλο ποιεῖν φήσει πλὴν ψήφισμα νόμου κυριώτερον ἀξιοῦν εἶναι ; 
βούλομαι τοίνυν ὑμῖν καὶ ἓν ἢ δύο ψηφίσματα δεῖξαι τῶν γεγραμμένων τοῖς ὡς ἀληθῶς εὐεργέταις τῆς πόλεως , ἵν’ εἰδῆθ’ ὅτι ῥᾴδιόν ἐστι γράφειν τὰ δίκαια , ὅταν αὐτοῦ τις εἵνεκα τούτου γράφῃ , τοῦ τιμῆσαί τινα καὶ μεταδοῦναι τῶν ἡμῖν ὑπαρχόντων , καὶ μὴ διὰ τοῦ ταῦτα δοκεῖν ποιεῖν βούληται κακουργεῖν καὶ παρακρούεσθαι . 
λέγε τὰ ψηφίσματα ταυτί . 
ἀλλ’ ἵνα μὴ μακρὸν ὑμῖν ἀκούειν ᾖ , ἐξ ἑκάστου τῶν ψηφισμάτων αὐτὸ τοῦτ’ ἐξείλεκται περὶ οὗ τούτου κατηγορῶ . 
λέγε.Ψηφίσματα ὁρᾶθ’ ὅτι πάντες , ὦ ἄνδρες Ἀθηναῖοι , τὸν αὐτὸν τρόπον γεγράφασιν . 
‘ἔστω’ 
φησὶν ‘ὑπὲρ αὐτοῦ ἡ αὐτὴ τιμωρία καθάπερ ἂν τὸν Ἀθηναῖον ἀποκτείνῃ , ’ 
κυρίους μὲν ἐῶντες τοὺς περὶ τούτων ὑπάρχοντας ὑμῖν νόμους , σεμνοὺς δ’ ἀποφαίνοντες , οἵ γ’ ἐν δωρειᾶς ἐποιήσαντο τάξει τὸ τούτων μεταδοῦναι . 
ἀλλ’ οὐκ Ἀριστοκράτης , ἀλλὰ προπηλακίζει μὲν καθ’ ὅσον δύναται τούτους (ὡς γοῦν οὐδενὸς ἀξίων ἴδιόν τι γράφειν ἐπεχείρησεν) , μικρὰν δ’ ἀποφαίνει κἀκείνην τὴν δωρειὰν ᾗ τὴν πολιτείαν δεδώκατε τῷ Χαριδήμῳ . 
ὃς γάρ , ὡς ἀγαπώντων τοῦθ’ ὑμῶν καὶ προσοφειλόντων χάριν αὐτῷ , γέγραφεν καὶ πρὸς φυλάττειν ὑμᾶς ἐκεῖνον , ὅπως ἀδεῶς ὅ τι ἂν βούληται ποιῇ , πῶς οὐ τοῦθ’ ὃ λέγω διαπράττεται ; 
οὐκ ἀγνοῶ τοίνυν , ὦ ἄνδρες Ἀθηναῖοι , ὅτι ὡς μὲν οὐ παρὰ τοὺς νόμους φανερῶς γέγραφεν τὸ ψήφισμα Ἀριστοκράτης οὐχ ἕξει δεῖξαι , ὃ δὲ δεινότατον πάντων ἐστίν , τὸ μηδεμίαν κρίσιν ἐν παντὶ ποιῆσαι τῷ ψηφίσματι τοιαύτης αἰτίας , τοῦθ’ ὑφαιρεῖσθαι πειράσεται . 
ἐγὼ δὲ περὶ αὐτοῦ τούτου πολλὰ μὲν λέγειν οὐκ οἶμαι δεῖν , ἐκ δὲ τοῦ ψηφίσματος αὐτοῦ δείξω σαφῶς οὐδ’ αὐτὸν τοῦτον ἡγούμενον εἶναι κρίσιν οὐδεμίαν τῷ τὴν αἰτίαν ἔχοντι . 
γέγραφεν γὰρ ‘ἐάν τις ἀποκτείνῃ Χαρίδημον , ἀγώγιμος ἔστω , ἐὰν δέ τις ἀφέληται ἢ πόλις ἢ ἰδιώτης , ἔκσπονδος ἔστω , ’ 
οὐκ ‘ἐὰν μὴ παράσχῃ εἰς κρίσιν τὸν ἀφαιρεθέντα , ’ 
ἀλλ’ ὅλως εὐθύς . 
καίτοι εἴ γ’ ἐδίδου κρίσιν καὶ μὴ ἀφῃρεῖτο , τότ’ ἂν προσέγραψεν κατὰ τῶν ἀφελομένων τὴν τιμωρίαν , ὁπότ’ εἰς τὴν κρίσιν μὴ παρέσχον ὃν ἐξείλοντο . 
οἶμαι τοίνυν αὐτὸν κἀκεῖνον ἐρεῖν τὸν λόγον , καὶ σφόδρα ταύτῃ ζητήσειν ἐξαπατᾶν ὑμᾶς , ὡς ἄκυρόν ἐστι τὸ ψήφισμα · προβούλευμα γάρ ἐστιν , ὁ νόμος δ’ ἐπέτεια κελεύει τὰ τῆς βουλῆς εἶναι ψηφίσματα , ὥστε κἂν αὐτοῦ νῦν ἀποψηφίσησθε , ἥ γε πόλις φλαῦρον οὐδὲν πείσεται κατὰ τὸ ψήφισμα τοῦτο . 
ἐγὼ δὲ πρὸς ταῦτ’ οἶμαι δεῖν ὑμᾶς ἐκεῖν’ ὑπολαμβάνειν , ὅτι τὸ ψήφισμα τοῦθ’ οὗτος ἔγραψεν οὐχ ἵν’ ὄντος ἀκύρου μηδὲν ἀηδὲς ὑμῖν συμβῇ (τὴν ἀρχὴν γὰρ ἐξῆν αὐτῷ μὴ γράφειν , εἴ γε τὸ βέλτιστον τῇ πόλει σκοπεῖν ἐβούλετὀ 
ἀλλ’ ἵν’ ἐξαπατηθέντων ὑμῶν διαπράξαιντό τινες τἀναντία τοῖς ὑμῖν συμφέρουσιν . 
οἱ δὲ γραψάμενοι καὶ χρόνους ἐμποιήσαντες καὶ δῑ οὓς ἄκυρόν ἐστιν , ἡμεῖς ἐσμεν . 
ἄτοπον δὴ γένοιτ’ ἄν , εἰ ὧν ἡμῖν χάριν εἰκὸς ὑπάρχειν , ταῦτα τούτοις εἰς σωτηρίαν ὑπάρξειεν . 
ἔτι τοίνυν οὐδ’ ἁπλοῦν τοῦθ’ οὕτως ἐστίν , ὥς τις οἴεται . 
εἰ μὲν γὰρ μηδεὶς ἄλλος ἦν ὅστις ἔμελλεν ὁμοίως τούτῳ τῶν συμφερόντων ὑμῖν ὀλιγωρήσας γράφειν , ἴσως ἂν ἦν τοῦτο · νῦν δ’ ὄντων οὐκ ὀλίγων οὐχὶ καλῶς ἔχει μὴ λῦσαι τὸ ψήφισμ’ ὑμῖν . 
τίς γὰρ οὐ γράψει θαρρῶν πάλιν , ἡνίκ’ ἂν ᾖ τοῦτ’ ἀποπεφευγός ; 
τίς δ’ οὐκ ἐπιψηφιεῖ ; 
τίς δὲ γράψεται ; 
οὐ τοίνυν τοῦτο σκεπτέον , εἰ τοῦτ’ ἔστιν ἄκυρον τοῖς χρόνοις , ἀλλ’ ἐκεῖνο , ὅτι τῇ περὶ τούτου ψήφῳ , νῦν ἐὰν ἀποψηφίσησθε , τοῖς ἀδικεῖν βουλομένοις αὖθις ὑμᾶς ἄδειαν δώσετε . 
οὐ τοίνυν οὐδ’ ἐκεῖνό μ’ , ὦ ἄνδρες Ἀθηναῖοι , λέληθεν , ὅτι ἁπλῆν μὲν οὐδὲ δικαίαν οὐδ’ ἡντινοῦν ἀπολογίαν Ἀριστοκράτης ἕξει λέγειν , παραγωγὰς δέ τινας τοιαύτας ἐρεῖ , ὡς ἄρα πολλὰ τοιαῦτ’ ἤδη γέγονε ψηφίσματα πολλοῖς . 
ἔστι δ’ οὐδέν , ὦ ἄνδρες Ἀθηναῖοι , τοῦτο σημεῖον τοῦ τοῦτον ἔννομ’ εἰρηκέναι · πολλαὶ γὰρ προφάσεις εἰσὶν δῑ ἃς πολλάκις ὑμεῖς ἐξηπάτησθε . 
οἷον εἴ τι τῶν ἑαλωκότων ψηφισμάτων παρ’ ὑμῖν μὴ ἐγράφη , κύριον ἂν δήπουθεν ἦν · καὶ μὴν παρὰ τοὺς νόμους γ’ ἂν εἴρητο . 
καὶ εἴ τί γε γραφὲν ἢ καθυφέντων τῶν κατηγόρων ἢ μὴ δυνηθέντων μηδὲν διδάξαι ἀπέφυγεν , καὶ τοῦτ’ οὐδὲν κωλύει παράνομον εἶναι . 
οὐκ ἄρ’ εὐορκοῦσιν οἱ δικάσαντες αὐτό ; 
ναί . 
πῶς ; 
ἐγὼ διδάξω . 
γνώμῃ τῇ δικαιοτάτῃ δικάσειν ὀμωμόκασιν , ἡ δὲ τῆς γνώμης δόξα ἀφ’ ὧν ἂν ἀκούσωσι παρίσταται · ὅτε τοίνυν κατὰ ταύτην ἔθεντο τὴν ψῆφον , εὐσεβοῦσιν . 
πᾶς γὰρ ὁ μήτε δῑ ἔχθραν μήτε δῑ εὔνοιαν μήτε δῑ ἄλλην ἄδικον πρόφασιν μηδεμίαν παρ’ ἃ γιγνώσκει θέμενος τὴν ψῆφον εὐσεβεῖ · εἰ γὰρ ἠγνόησέν τι διδασκόμενος , τοῦ μὴ συνεῖναι δίκην οὐκ ὀφείλει δοῦναι · ἀλλ’ εἴ τις εἰδὼς ἐκείνους προδέδωκεν ἢ ἐξαπατᾷ , οὗτός ἐστ’ ἔνοχος τῇ ἀρᾷ . 
διόπερ καταρᾶται καθ’ ἑκάστην ἐκκλησίαν ὁ κῆρυξ , οὐκ εἴ τινες ἐξηπατήθησαν , ἀλλ’ εἴ τις ἐξαπατᾷ λέγων ἢ βουλὴν ἢ δῆμον ἢ τὴν ἡλιαίαν . 
μὴ δὴ τοῦθ’ ὑμῖν ἐᾶτε λέγειν , ὡς γέγονεν , ἀλλ’ ὡς ἔστι δίκαιον γίγνεσθαι , μηδ’ ὡς ἕτεροι δικάσαντες ἐκύρωσαν ἐκεῖνα , ἀλλ’ ὑμᾶς αὐτοὺς ἀξιοῦτε διδάσκειν ὡς δικαιότερ’ ἡμῶν περὶ τοῦδε λέγουσιν . 
εἰ δὲ τοῦτο μὴ δυνήσονται , οὐχὶ καλῶς ἔχειν ὑμῖν ἡγοῦμαι τὴν ἑτέρων ἀπάτην κυριωτέραν ποιήσασθαι τῆς ὑμετέρας αὐτῶν γνώμης . 
ἔτι τοίνυν ἔμοιγε δοκεῖ καὶ σφόδρ’ ἀναιδὴς ὁ τοιοῦτος εἶναι λόγος , ὡς γέγονεν καὶ πρότερόν τισιν ἄλλοις τοιαῦτα ψηφίσματα . 
οὐ γὰρ εἴ τι πώποτε μὴ κατὰ τοὺς νόμους ἐπράχθη , σὺ δὲ τοῦτ’ ἐμιμήσω , διὰ τοῦτ’ ἀποφεύγειν σοι προσήκει , ἀλλὰ τοὐναντίον πολὺ μᾶλλον ἁλίσκεσθαι διὰ ταῦτα . 
ὥσπερ γάρ , εἴ τις ἐκείνων ἑάλω , σὺ τάδ’ οὐκ ἂν ἔγραψας , οὕτως , ἐὰν σὺ νῦν ἁλῷς , ἄλλος οὐ γράψει . 
ὡς μὲν τοίνυν οὐ παρὰ πάντας τοὺς νόμους φανερῶς γέγραφεν τὸ ψήφισμ’ Ἀριστοκράτης , οὐκ οἶμαι λέγειν αὐτὸν ἕξειν · ἤδη δέ τιν’ εἶδον , ὦ ἄνδρες Ἀθηναῖοι , γραφὴν ἀγωνιζόμενον παρανόμων τοῖς νόμοις μὲν ἁλισκόμενον , ὡς δὲ συμφέρονθ’ ὑμῖν γέγραφεν λέγειν ἐπιχειροῦντα καὶ ταύτῃ βιαζόμενον , εὐήθη μέν , οἶμαι , μᾶλλον δ’ ἀναιδῆ λόγον . 
εἰ γὰρ καὶ κατὰ τἄλλα πάντα συμφέρει τὰ εἰρημένα , ᾗ γ’ ὀμωμοκότας κατὰ τοὺς νόμους δικάσειν ὑμᾶς ἀξιοῖ κυροῦν ἃ μηδ’ αὐτὸς ἔχει δικαίως δεῖξαι γεγραμμένα , ἀσύμφορ’ ἂν εἴη , εἴπερ τὸ εὐορκεῖν περὶ πλείστου πᾶσίν ἐστι ποιητέον · οὐ μὴν ἀλλ’ ἔχει τιν’ ὅμως ἡ ἀναίδεῑ αὕτη λόγον . 
τούτῳ τοίνυν οὐδ’ οὗτος ἐνέσται πρὸς ὑμᾶς ὁ λόγος · οὕτω γὰρ σφόδρ’ ἐναντίον ὂν τοῖς νόμοις τὸ ψήφισμα μᾶλλον ἀσύμφορόν ἐστιν ἢ παράνομον . 
βούλομαι δ’ ἤδη καὶ τοῦθ’ ὑμῖν ἐπιδεικνύναι . 
ἵνα δ’ ὡς διὰ βραχυτάτου λόγου δῆλον ὃ βούλομαι ποιήσω , παράδειγμά τι γνώριμον πᾶσιν ὑμῖν ἐρῶ . 
ἴσθ’ ὅτι συμφέρει τῇ πόλει μήτε Θηβαίους μήτε Λακεδαιμονίους ἰσχύειν , ἀλλὰ τοῖς μὲν Φωκέας ἀντιπάλους , τοῖς δ’ ἄλλους τινὰς εἶναι · ἐκ γὰρ τοῦ ταῦθ’ οὕτως ἔχειν ἡμῖν ὑπάρχει μεγίστοις οὖσιν ἀσφαλῶς οἰκεῖν . 
τοῦτο τοίνυν νομίζετε ταὐτὸ καὶ τοῖς Χερρόνησον οἰκοῦσι τῶν πολιτῶν συμφέρειν , μηδέν’ εἶναι τῶν Θρᾳκῶν ἰσχυρόν · ἡ γὰρ ἐκείνων πρὸς ἀλλήλους ταραχὴ καὶ ὑποψία φρουρὰ Χερρονήσου μεγίστη τῶν πασῶν ἐστιν καὶ βεβαιοτάτη . 
τὸ τοίνυν ψήφισμα τουτὶ τῷ μὲν ἡγουμένῳ τῶν Κερσοβλέπτου πραγμάτων ἀσφάλειαν διδόν , τοῖς δὲ τῶν ἑτέρων βασιλέων στρατηγοῖς φόβον καὶ δέος μή τιν’ αἰτίαν ἔχωσι παριστάν , τοὺς μὲν ἀσθενεῖς , τὸν δ’ ἕν’ ὄντ’ ἰσχυρὸν καθίστησιν . 
ἵνα δὲ μὴ πάνυ θαυμάζητ’ εἰ τὰ παρ’ ὑμῖν ψηφίσματα τηλικαύτην ἔχει δύναμιν , γεγονὸς καὶ ὃ πάντες ἐπίστασθε πρᾶγμ’ ὑμᾶς ὑπομνήσω . 
ὅτε Μιλτοκύθης ἀπέστη Κότυος , συχνὸν ἤδη χρόνον ὄντος τοῦ πολέμου , καὶ ἀπηλλαγμένου μὲν Ἐργοφίλου , μέλλοντος δ’ Αὐτοκλέους ἐκπλεῖν στρατηγοῦ , ἐγράφη τι παρ’ ὑμῖν ψήφισμα τοιοῦτον , δῑ οὗ Μιλτοκύθης μὲν ἀπῆλθε φοβηθεὶς καὶ νομίσας ὑμᾶς οὐ προσέχειν αὐτῷ , Κότυς δ’ ἐγκρατὴς τοῦ τ’ ὄρους τοῦ ἱεροῦ καὶ τῶν θησαυρῶν ἐγένετο . 
καὶ γάρ τοι μετὰ ταῦτ’ , ὦ ἄνδρες Ἀθηναῖοι , Αὐτοκλῆς μὲν ἐκρίνεθ’ ὡς ἀπολωλεκὼς Μιλτοκύθην , οἱ δὲ χρόνοι κατὰ τοῦ τὸ ψήφισμ’ εἰπόντος τῆς γραφῆς ἐξεληλύθεσαν , τὰ δὲ πράγματ’ ἀπωλώλει τῇ πόλει . 
εὖ τοίνυν ἴσθ’ ὅτι καὶ νῦν , εἰ μὴ λύσετε τὸ ψήφισμα τοδί , καὶ τοῖς βασιλεῦσι θαυμαστὴ γενήσεται δῑ αὔτ’ ἀθυμία καὶ τοῖς στρατηγοῖς αὐτῶν · ὅλως γὰρ ἡγήσονται παρεῶσθαι μὲν αὐτοί , πρὸς Κερσοβλέπτην δ’ ἀποκλίνειν ὑμᾶς . 
εἰ δ’ ἐκ τοῦ ταῦτα γνῶναι παραχωρήσονται τῆς ἀρχῆς ἐπὶ καιροῦ τινος αὐτοῖς ἐπιθεμένου τοῦ Κερσοβλέπτου , πάλιν ὁρᾶτε τί συμβήσεται . 
φέρε γὰρ πρὸς θεῶν , ἂν ἡμᾶς ἀδικῇ Κερσοβλέπτης , ὃ μᾶλλον ἐλπὶς ἢ μὴ δυνηθέντα ποιῆσαι , οὐκ ἐπ’ ἐκείνους ἴμεν καὶ δῑ ἐκείνων ἀσθενῆ ποιεῖν αὐτὸν ζητήσομεν ; 
ἂν οὖν εἴπωσ’ ἡμῖν ὅτι ‘ὑμεῖς , ὦ ἄνδρες Ἀθηναῖοι , οὐ μόνον ἡμῖν ἀδικουμένοις οὐκ ἐβοηθήσατε , ἀλλὰ καὶ φόβον , ἂν ὑπὲρ ἡμῶν αὐτῶν ἀμυνώμεθα , θαυμαστὸν παρεστήσατε , ψήφισμα ποιησάμενοι , τὸν ἐναντία τοῖς ὑμῖν συμφέρουσι καὶ ἡμῖν πράττοντ’ ἐάν τις ἀποκτείνῃ , ἀγώγιμον εἶναι · οὔκουν ἐστὲ δίκαιοι βοηθοὺς καλεῖν ἡμᾶς , ἐφ’ οἷς καὶ περὶ ὑμᾶς αὐτοὺς καὶ περὶ ἡμᾶς κακῶς ἐβουλεύσασθε , ’ 
εἰπέ μοι , ταῦτ’ ἐὰν λέγωσιν , οὐ δικαιότερ’ ἡμῶν ἐροῦσιν ; 
ἔγωγ’ οἶμαι . 
καὶ μὴν οὐδ’ ἐκεῖνό γ’ ἔστιν εἰπεῖν , ὅτι νὴ Δί’ εἰκότως ἐφενακίσθητε καὶ παρεκρούσθητε . 
εἰ γὰρ μηδὲν εἴχετε τῶν ἄλλων λογίσασθαι , μηδ’ ἐφ’ ὑμῶν αὐτῶν οἷοί τ’ ἦτε ταῦτα συνεῖναι , ἦν ἰδεῖν παράδειγμα Ὀλυνθίους τουτουσί , οἳ τί πεποιηκότος αὐτοῖς Φιλίππου πῶς αὐτῷ χρῶνται ; 
ἐκεῖνος ἐκείνοις Ποτείδαιαν οὐχὶ τηνικαῦτ’ ἀπέδωκεν , ἡνίκ’ ἀποστερεῖν οὐκέθ’ οἷός τ’ ἦν , ὥσπερ ὑμῖν Κερσοβλέπτης Χερρόνησον · ἀλλὰ πρὸς ὑμᾶς πολεμῶν χρήματα πόλλ’ ἀναλώσας , ἑλὼν καὶ δυνηθεὶς ἂν αὐτὸς ἔχειν , εἴπερ ἐβουλήθη , παρέδωκεν καὶ οὐδ’ ἐπεχείρησεν ἄλλο ποιεῖν οὐδέν . 
ἀλλ’ ὅμως ἐκεῖνοι , τέως μὲν ἑώρων αὐτὸν τηλικοῦτον ἡλίκος ὢν πιστὸς ὑπῆρχεν , σύμμαχοί τ’ ἦσαν καὶ δῑ ἐκεῖνον ἡμῖν ἐπολέμουν , ἐπειδὴ δ’ εἶδον μείζω τῆς πρὸς αὑτοὺς πίστεως γιγνόμενον , τοσοῦτ’ ἀπέχουσι τοῦ ψηφίσασθαι , ἐάν τις ἀποκτείνῃ τινὰ τῶν ἐκείνῳ συγκατεσκευακότων τὴν ἀρχήν , ἐκ τῶν ἑαυτῶν συμμάχων ἀγώγιμον εἶναι , ὥσθ’ ὑμᾶς , οὓς ἴσασιν ἁπάντων ἀνθρώπων ἥδιστ’ ἂν καὶ τοὺς ἐκείνου φίλους καὶ αὐτὸν τὸν Φίλιππον ἀποκτείναντας , φίλους πεποίηνται , φασὶ δὲ καὶ συμμάχους ποιήσεσθαι . 
εἶτ’ Ὀλύνθιοι μὲν ἴσασι τὸ μέλλον προορᾶν , ὑμεῖς δ’ ὄντες Ἀθηναῖοι ταὐτὸν τοῦτ’ οὐχὶ ποιήσετε ; 
ἀλλ’ αἰσχρὸν τοὺς <τῷ> 
περὶ πραγμάτων ἐπίστασθαι βουλεύσασθαι δοκοῦντας προέχειν ἧττον Ὀλυνθίων τὸ συμφέρον εἰδότας ὀφθῆναι . 
ἀκούω τοίνυν αὐτὸν καὶ τοιοῦτόν τιν’ ἐρεῖν λόγον , οἷον καὶ πρότερόν ποτ’ Ἀριστόμαχος παρ’ ὑμῖν ἐδημηγόρει , ὡς οὐκ ἔστιν ὅπως ποτὲ Κερσοβλέπτης αἱρήσεται Χερρόνησον ἀποστερεῖν ἐπιχειρῶν ἐχθρὸς ὑμῖν εἶναι · οὐδὲ γὰρ εἰ λάβοι καὶ κατάσχοι , λυσιτελήσειν αὐτῷ . 
ἐκ μέν γ’ ἐκείνης οὐκ ἔστιν ὑπὲρ τριάκοντα τάλανθ’ ἡ πρόσοδος μὴ πολεμουμένης , εἰ πολεμήσεται δέ , οὐδὲ ἕν · ἐκ δὲ τῶν ἐμπορίων , ἃ τότ’ ἂν κλεισθείη , πλεῖν ἢ διακόσια [τάλαντά ἐσθ’ ἡ πρόσοδος] · ὥστε τί βουλόμενος μικρὰ λαμβάνειν καὶ πολεμεῖν ἂν ἕλοιτο , ἐξὸν τὰ πλείω καὶ φίλος εἶναι , θαυμάζειν φήσουσιν . 
ἐγὼ δ’ οὐκ ἀπορῶ μὲν εἰπεῖν πόλλ’ ἅ μοι δοκεῖ μᾶλλον ἄν τις ἰδὼν ἀπιστεῖν εἰκότως ἢ τούτοις πιστεύων ἐκεῖνον ἐᾶν μέγαν γίγνεσθαι · οὐ μὴν ἀλλ’ ὃ μάλιστα πρόχειρον ἔχω , τοῦτ’ ἐρῶ . 
ἴστε δήπου Φίλιππον , ἄνδρες Ἀθηναῖοι , τουτονὶ τὸν Μακεδόνα , ᾧ πολὺ δήπου μᾶλλον ἐλυσιτέλει τὰς ἐξ ἁπάσης Μακεδονίας προσόδους ἀδεῶς λαμβάνειν ἢ μετὰ κινδύνων τὰς ἐξ Ἀμφιπόλεως , καὶ χρῆσθαι φίλοις αἱρετώτερον ἦν αὐτῷ τοῖς πατρικοῖς ὑμῖν ἢ Θετταλοῖς , οἳ τὸν πατέρ’ αὐτοῦ ποτ’ ἐξέβαλον . 
ἄνευ γὰρ τούτου κἀκεῖν’ ἔστιν ἰδεῖν · ὑμεῖς μέν , ὦ ἄνδρες Ἀθηναῖοι , οὐδένα προὐδώκατε πώποτε τῶν φίλων , Θετταλοὶ δ’ οὐδένα πώποθ’ ὅντιν’ οὔ . 
ἀλλ’ ὅμως οὕτως ἐχόντων τούτων μικρὰ λαμβάνειν καὶ τοὺς ἀπίστους φίλους καὶ τὸ κινδυνεύειν ἀντὶ τοῦ μετ’ ἀσφαλείας ζῆν ὁρᾶτε προῃρημένον αὐτόν . 
τί δή ποτ’ αἴτιον ; 
οὐ γὰρ δὴ λόγον γε τὸ πρᾶγμ’ οὑτωσὶ πρόχειρον ἔχει . 
ὅτι , ὦ ἄνδρες Ἀθηναῖοι , δυοῖν ἀγαθοῖν ὄντοιν πᾶσιν ἀνθρώποις , τοῦ μὲν ἡγουμένου καὶ μεγίστου πάντων , τοῦ εὐτυχεῖν , τοῦ δ’ ἐλάττονος μὲν τούτου , τῶν δ’ ἄλλων μεγίστου , τοῦ καλῶς βουλεύεσθαι , οὐχ ἅμ’ ἡ κτῆσις παραγίγνεται τοῖς ἀνθρώποις , οὐδ’ ἔχει τῶν εὖ πραττόντων οὐδεὶς ὅρον οὐδὲ τελευτὴν τῆς τοῦ πλεονεκτεῖν ἐπιθυμίας · δῑ ὅπερ πολλοὶ πολλάκις μειζόνων ἐπιθυμοῦντες τὰ παρόντ’ ἀπώλεσαν . 
καὶ τί δεῖ Φίλιππον λέγειν ἤ τιν’ ἄλλον ; 
ἀλλ’ ὁ πατὴρ αὐτὸς ὁ Κερσοβλέπτου Κότυς , ἡνίκα μὲν στασιάζοι πρός τινας , πρέσβεις πέμπων ἅπαντα ποιεῖν ἕτοιμος ἦν , καὶ τότ’ ᾐσθάνετο ὡς ἀλυσιτελὲς τὸ τῇ πόλει πολεμεῖν · ἐπειδὴ δ’ ὑφ’ αὑτῷ τὴν Θρᾴκην ἔχοι , κατελάμβανε τὰς πόλεις , ἠδίκει , μεθύων ἐπαρῴνει μάλιστα μὲν εἰς αὑτόν , εἶτα καὶ εἰς ἡμᾶς , τὴν χώραν ἐποιεῖθ’ ἑαυτοῦ , τὸ πρᾶγμ’ ἀμήχανον ἦν . 
τῶν γὰρ ὑπὲρ τοῦ πλεονεκτεῖν ἐπιχειρούντων οἷς οὐ χρὴ οὐ τὰ δυσχερέσταθ’ ἕκαστος εἴωθε λογίζεσθαι , ἀλλ’ ἃ κατορθώσας διαπράξεται . 
ἐγὼ δὴ δεῖν ὑμᾶς οἶμαι τοῦτον τὸν τρόπον βεβουλεῦσθαι , ὅπως , ἂν μὲν ἃ χρὴ περὶ ὑμῶν γιγνώσκῃ Κερσοβλέπτης , μηδὲν ὑφ’ ὑμῶν ἀδικήσεται , ἂν δ’ ἀλόγως ἀδικεῖν ἐπιχειρῇ , μὴ μείζων ἔσται τοῦ δίκην δοῦναι . 
ἀναγνώσομαι δ’ ὑμῖν τὴν ἐπιστολὴν ἥν , ὅτ’ ἀφειστήκει Μιλτοκύθης , Κότυς ἔπεμψεν , καὶ ἣν [ὅτε] 
πᾶσαν ἔχων τὴν ἀρχὴν πέμψας Τιμομάχῳ τὰ χωρί’ ὑμῶν ἐξεῖλεν.Ἐπιστολαί τοῦτ’ , ὦ ἄνδρες Ἀθηναῖοι , τὸ παράδειγμ’ ἑορακότες , ἂν ἐμοὶ πείθησθε , κἀκεῖν’ εἰδότες , ὅτι Φίλιππος , ὅτε μὲν Ἀμφίπολιν ἐπολιόρκει , ἵν’ ὑμῖν παραδῷ πολιορκεῖν ἔφη , ἐπειδὴ δ’ ἔλαβεν , καὶ Ποτείδαιαν προσαφείλετο , ἐκείνην τὴν πίστιν βουλήσεσθ’ ἔχειν , ἥνπερ φασὶ πρὸς Λακεδαιμονίους ποτ’ εἰπεῖν Φιλοκράτην τὸν Ἐφιάλτου . 
καὶ γὰρ ἐκεῖνόν φασιν , ἐξαπατώντων τι τῶν Λακεδαιμονίων καὶ προτεινόντων πίστιν ἥντινα βούλεται λαμβάνειν , εἰπεῖν ὅτι πίστιν ἂν οἴεται γενέσθαι μόνην , εἰ δείξειαν ὅπως , ἂν ἀδικεῖν βούλωνται , μὴ δυνήσονται , ἐπεὶ ὅτι γ’ ἀεὶ βουλήσονται εὖ εἰδέναι · ἕως ἂν οὖν δύνωνται , πίστιν οὐκ εἶναι . 
ταύτην , ἂν ἐμοὶ χρῆσθε συμβούλῳ , φυλάξετε τὴν πίστιν πρὸς τοῦτον τὸν Θρᾷκα , καὶ μὴ βουλήσεσθ’ εἰδέναι τιν’ ἄν , εἰ πάσης ἄρξειε Θρᾴκης , πρὸς ὑμᾶς σχοίη γνώμην . 
ὅτι τοίνυν ὅλως οὐδ’ ὑγιαινόντων ἐστὶν ἀνθρώπων τοιαῦτα γράφειν ψηφίσματα καὶ διδόναι τισὶ τοιαύτας δωρειάς , καὶ τοῦτ’ ἐκ πολλῶν ῥᾴδιον γνῶναι . 
ἴστε γὰρ δήπου πάντες , ὦ ἄνδρες Ἀθηναῖοι , τοῦθ’ ὁμοίως ἐμοί , ὅτι τὸν Κότυν ποτ’ ἐκεῖνον ἐποιήσασθε πολίτην , δῆλον ὡς κατ’ ἐκεῖνον τὸν χρόνον εὔνουν ἡγούμενοι . 
καὶ μὴν καὶ χρυσοῖς στεφάνοις ἐστεφανοῦτε , οὐκ ἄν , εἴ γ’ ἐχθρὸν ἡγεῖσθε . 
ἀλλ’ ὅμως , ἐπειδὴ πονηρὸς καὶ θεοῖς ἐχθρὸς ἦν καὶ μεγάλ’ ὑμᾶς ἠδίκει , τοὺς ἀποκτείναντας ἐκεῖνον Πύθωνα καὶ Ἡρακλείδην , τοὺς Αἰνίους , πολίτας ἐποιήσασθ’ ὡς εὐεργέτας καὶ χρυσοῖς στεφάνοις ἐστεφανώσατε . 
εἰ δὴ τότε , ὅθ’ ὑμῖν οἰκείως ἔχειν ὁ Κότυς ἐδόκει , ἔγραψέ τις , ἄν τις ἀποκτείνῃ Κότυν , ἔκδοτον αὐτὸν εἶναι , πότερ’ ἐξέδοτ’ ἂν τὸν Πύθωνα καὶ τὸν ἀδελφόν , ἢ παρὰ τὸ ψήφισμα τοῦτο πολίτας ἐποιεῖσθε καὶ ὡς εὐεργέτας ἐτιμᾶτε ; 
τί δ’ ; 
Ἀλέξανδρον ἐκεῖνον τὸν Θετταλόν , ἡνίκ’ εἶχε μὲν αἰχμάλωτον δήσας Πελοπίδαν , ἐχθρὸς δ’ ὡς οὐδεὶς ἦν Θηβαίοις , ὑμῖν δ’ οἰκείως διέκειθ’ οὕτως ὥστε παρ’ ὑμῶν στρατηγὸν αἰτεῖν , ἐβοηθεῖτε δ’ αὐτῷ καὶ πάντ’ ἦν Ἀλέξανδρος , πρὸς Διὸς εἴ τις ἔγραψεν , ἄν τις ἀποκτείνῃ Ἀλέξανδρον , ἀγώγιμον εἶναι , ἆρ’ ἂν ὧν μετὰ ταῦθ’ ὕβρισεν καὶ προὐπηλάκισεν ἀσφαλὲς ἦν τῳ παρ’ αὐτοῦ δίκην πειρᾶσθαι λαβεῖν ; 
τί δὲ τἄλλα λέγοι τις ἄν ; 
ἀλλ’ ὁ μάλιστα δοκῶν νῦν ἡμῖν ἐχθρὸς εἶναι Φίλιππος οὑτοσί , εἰ τότε , ὅτ’ Ἀργαῖον κατάγοντας λαβὼν τῶν ἡμετέρων τινὰς πολιτῶν ἀφῆκε μὲν αὐτούς , ἀπέδωκε δὲ πάνθ’ ὅσ’ ἀπώλεσαν αὐτοῖς , πέμψας δὲ γράμματ’ ἐπηγγέλλεθ’ ἕτοιμος εἶναι συμμαχίαν ποιεῖσθαι καὶ τὴν πατρικὴν φιλίαν ἀνανεοῦσθαι , εἰ τότ’ ἠξίωσε τυχεῖν τούτων καί τις ἔγραψε τῶν ἀφεθέντων ὑπ’ αὐτοῦ , ἐάν τις ἀποκτείνῃ Φίλιππον , ἀγώγιμον εἶναι , καλήν γ’ ὕβριν ἦμεν ἂν ὑβρισμένοι . 
ἆρά γ’ ὁρᾶτε καὶ καταμανθάνετ’ , ὦ ἄνδρες Ἀθηναῖοι , ἐφ’ ἑκάστου τούτων ἡλίκην ἂν ὠφληκότες ἦτε παράνοιαν , εἴ τι τοιοῦτον ἐτυγχάνετ’ ἐψηφισμένοι ; 
ἔστι γὰρ οὐχ ὑγιαινόντων , οἶμαι , ἀνθρώπων , οὔθ’ ὅταν τιν’ ὑπειλήφωσι φίλον , οὕτω πιστεύειν ὥστε , ἂν ἀδικεῖν ἐπιχειρῇ , τὸ ἀμύνασθαι σφῶν αὐτῶν ἀφελέσθαι , οὔθ’ ὅταν ἐχθρόν τιν’ ἡγῶνται , οὕτως αὖ μισεῖν ὥστε , ἂν παυσάμενος βούληται φίλος εἶναι , τὸ ποιεῖν ἐξεῖναι ταῦτα κωλῦσαι · ἀλλ’ ἄχρι τούτου καὶ φιλεῖν , οἶμαι , χρὴ καὶ μισεῖν , μηδετέρου τὸν καιρὸν ὑπερβάλλοντας . 
οὐ τοίνυν ἔγωγ’ οὐδ’ ἐκεῖν’ ἰδεῖν δύναμαι , ὡς οὐχὶ πάντες ἄνθρωποι τούτων ἀξιώσουσι τυχεῖν , ὅσοις πέρ ἐστι καὶ ἡτισοῦν εὐεργεσίας πρόφασις πρὸς ὑμᾶς , εἰ Χαριδήμῳ δώσετε , οἷον , εἰ βούλεσθε , Σίμων , Βιάνωρ , Ἀθηνόδωρος , ἄλλοι μυρίοι . 
εἰ μὲν τοίνυν πᾶσι ψηφιούμεθα ταῦτα , λήσομεν , ὡς ἔοικε , μισθοφόρων ἔργον ἀνθρώπων ποιοῦντες τὴν ἑκάστου σωτηρίαν τούτων δορυφοροῦντες · εἰ δὲ τῷ μέν , τοῖς δ’ οὔ , δικαίως ἐγκαλοῦσιν οἱ μὴ τυχόντες . 
φέρ’ , ἐὰν δὲ δὴ καὶ Μενέστρατος ἡμᾶς ὁ Ἐρετριεὺς ἀξιοῖ ταὐτὰ καὶ αὑτῷ ψηφίσασθαι , ἢ Φάυλλος ὁ Φωκεὺς ἤ τις ἄλλος δυνάστης (πολλοῖς δὲ δήπου διὰ καιρούς τινας πολλάκις φίλοι γιγνόμεθἀ , πότερον ψηφιούμεθα πᾶσιν ἢ οὔ ; 
ψηφιούμεθα νὴ Δία . 
καὶ τί φήσομεν , ὦ ἄνδρες Ἀθηναῖοι , καλόν , εἰ τῶν Ἑλλήνων ἐπ’ ἐλευθερίᾳ προεστάναι φάσκοντες τοὺς ἰδίᾳ δυνάμεις ἐπὶ τοῖς πλήθεσι κεκτημένους δορυφοροῦντες φανούμεθα ; 
εἰ γάρ ἐστί τῳ δοτέον τι τοιοῦτον , ὡς ἔγωγ’ οὔ φημι , πρῶτον μὲν τῷ μηδὲν ἠδικηκότι πώποτε , δεύτερον δὲ μηδ’ ἂν ἀδικεῖν βούληται δυνησομένῳ , ἔπειθ’ ὡς ἀληθῶς ὅστις ἅπασιν ἀνθρώποις ἔσται φανερὸς ὑπὲρ τοῦ μή <τι> 
παθεῖν ταῦθ’ εὑρισκόμενος , καὶ οὐκ ἐπὶ τῷ ποιεῖν μετ’ ἀδείας ἑτέρους κακῶς , τούτῳ δοτέον . 
ὅτι μὲν τοίνυν ὁ Χαρίδημος οὔτε τῶν ἀναμαρτήτων ἐστὶ πρὸς ὑμᾶς οὔτε τῶν ἵνα μή τι πάθῃ ταῦθ’ εὑρισκομένων , ἐάσω · ἀλλ’ ὡς οὐδὲ πιστὸς εἰς τὸν ἔπειτα χρόνον , ἀκούσατέ μου , καὶ σκοπεῖτε , ἂν ὑμῖν ὀρθῶς ἐξετάζειν δοκῶ . 
ἐγὼ νομίζω , ὦ ἄνδρες Ἀθηναῖοι , ὅσοι μὲν τῶν ἡμετέρων ἐθῶν καὶ νόμων ἐπιθυμηταὶ γενόμενοι πολῖται γενέσθαι ἐσπούδασαν , ἅμα τ’ αὐτοὺς ἂν τυγχάνειν τούτων καὶ παρ’ ἡμῖν οἰκεῖν καὶ μετέχειν ὧν ἐπεθύμησαν · ὅσους δὲ τούτων μὲν μηδενὸς μήτ’ ἐπιθυμία μήτε ζῆλος εἰσέρχεται , τὴν πλεονεξίαν δ’ ἀγαπῶσιν ἣν διὰ τοῦ δοκεῖν ὑφ’ ὑμῶν τιμᾶσθαι καρποῦνται , τούτους δ’ οἴομαι , μᾶλλον δ’ οἶδα σαφῶς , ὅταν ποτὲ μείζονος πλεονεξίας ἑτέρωθεν ἐλπίδ’ ἴδωσιν , οὐδ’ ὁτιοῦν ὑμῶν φροντίσαντας ἐκείνην θεραπεύσειν . 
οἷον , ἵν’ εἰδῆτε καὶ ὑμεῖς πρὸς ὃ ταῦτ’ ἐγὼ βλέπων λέγω , Πύθων οὑτοσί , ὅτε μὲν Κότυν εὐθὺς ἀπεκτονὼς οὐκ ἀσφαλὲς ἡγεῖτ’ ἀπελθεῖν ὅποι τύχοι , ἦλθεν ὡς ὑμᾶς καὶ πολιτείαν ᾔτησεν καὶ πάντων ἐποιήσατο πρώτους ὑμᾶς , ἐπειδὴ δ’ οἴεται τὰ Φιλίππου πράγματα συμφέρειν αὑτῷ μᾶλλον , οὐδ’ ὁτιοῦν ὑμῶν φροντίσας τἀκείνου φρονεῖ . 
οὐ γάρ ἐστιν , οὐκ ἔστιν , ὦ ἄνδρες Ἀθηναῖοι , παρὰ τούτοις τοῖς ἐπὶ τῇ τοῦ πλεονεκτεῖν προαιρέσει ζῶσιν οὐδὲν οὔτε βέβαιον οὔθ’ ὅσιον , ἀλλὰ δεῖ τούτων , ὅστις εὖ φρονεῖ , φυλαττόμενον περιεῖναι , μὴ προπιστεύσαντα κατηγορεῖν . 
εἰ τοίνυν , ὦ ἄνδρες Ἀθηναῖοι , τοὐναντίον ἢ τἀληθὲς ὑπάρχει , θείημεν τὸν Χαρίδημον αὐτὸν καὶ γεγενῆσθαι περὶ ἡμᾶς σπουδαῖον καὶ εἶναι καὶ ἔσεσθαι , καὶ μηδέποτ’ ἄλλην γνώμην ἢ ταύτην σχήσειν , οὐδὲν μᾶλλον ἔχει καλῶς ταῦτ’ αὐτῷ ψηφίσασθαι . 
εἰ μὲν γὰρ ἐπ’ ἄλλο τι ταύτην τὴν ἄδειαν ἐλάμβανε , τὴν ἐκ τοῦ ψηφίσματος , ἢ τὰ Κερσοβλέπτου πράγματα , ἧττον ἂν ἦν δεινόν · νῦν δέ , ὑπὲρ οὗ καταχρήσεται τῇ διὰ τοῦ ψηφίσματος πλεονεξίᾳ , οὐκ ἀξιόπιστον οὔθ’ ἡμῖν οὔτ’ ἐκείνῳ λογιζόμενος [αὐτὸν] 
εὑρίσκω . 
σκέψασθε δ’ ὡς δικαίως ἕκαστ’ ἐξετάζω , καὶ σφόδρα γ’ εἰκότως δεδιώς . 
ἐγὼ σκοπῶ Κότυν , ὅτι κηδεστὴς ἦν Ἰφικράτει τὸν αὐτὸν τρόπον ὅνπερ Χαριδήμῳ Κερσοβλέπτης , καὶ τὰ πεπραγμέν’ ὁρῶ πολλῷ μείζονα καὶ χάριτος πλείονος ἄξῑ ὑπὲρ Κότυος Ἰφικράτει ἢ ὑπὲρ Κερσοβλέπτου Χαριδήμῳ . 
σκεψώμεθα δ’ οὑτωσί . 
ἴστε δήπου τοῦτ’ , ἄνδρες Ἀθηναῖοι , ὅτι χαλκῆς εἰκόνος οὔσης παρ’ ὑμῖν Ἰφικράτει καὶ σιτήσεως ἐν πρυτανείῳ καὶ δωρειῶν καὶ τιμῶν ἄλλων , δῑ ἃς εὐδαίμων ἐκεῖνος ἦν , ὅμως ἐτόλμησεν ὑπὲρ τῶν Κότυος πραγμάτων ἐναντία τοῖς ὑμετέροις στρατηγοῖς ναυμαχεῖν , καὶ περὶ πλείονος ἐποιήσατο τὴν ἐκείνου σωτηρίαν ἢ τὰς ὑπαρχούσας ἑαυτῷ παρ’ ὑμῖν τιμάς · καὶ εἰ μὴ μετριωτέραν ἔσχετε τὴν ὀργὴν ὑμεῖς τῆς ἐκείνου προπετείας , οὐδὲν ἂν αὐτὸν ἐκώλυεν ἀθλιώτατον ἀνθρώπων ἁπάντων εἶναι . 
ἀλλ’ ὅμως ὁ Κότυς , ὑπ’ ἐκείνου σωθεὶς καὶ λαβὼν ἔργῳ τῆς ἐκείνου φιλίας πεῖραν , ἐπειδὴ βεβαίως ἡγήσατο σῶς εἶναι , οὐχ ὅπως ἀποδώσει χάριν ἐσπούδασεν αὐτῷ καὶ πρὸς ὑμᾶς δῑ ἐκείνου τι φιλάνθρωπον ἔπραξεν , ἵνα συγγνώμης ἐπὶ τοῖς πεπραγμένοις τύχῃ , ἀλλὰ πᾶν τοὐναντίον ἠξίου μὲν αὐτὸν συμπολιορκεῖν τὰ λοιπὰ τῶν ὑμετέρων χωρίων , οὐκ ἐθέλοντος δ’ ἐκείνου , λαβὼν αὐτὸς τήν τε βαρβαρικὴν δύναμιν καὶ τὴν ὑπ’ ἐκείνου συνειλεγμένην , καὶ τὸν Χαρίδημον τοῦτον προσμισθωσάμενος , προσέβαλλε τοῖς ὑμετέροις χωρίοις , καὶ εἰς τοῦτο κατέστησε τὸν Ἰφικράτην ἀπορίας , ὥστ’ ἀπελθόντ’ εἰς Ἄντισσαν οἰκεῖν καὶ πάλιν εἰς Δρῦν , ἡγούμενον ὡς μὲν ὑμᾶς οὐχὶ καλῶς ἔχειν ἐλθεῖν , οὓς ὑστέρους ἐπεποίητο τοῦ Θρᾳκὸς καὶ τοῦ βαρβάρου , παρ’ ἐκείνῳ δ’ οὐκ ἀσφαλὲς εἶναι μένειν , ὃν οὕτως ὀλιγωροῦνθ’ ἑώρα τῆς ἑαυτοῦ σωτηρίας . 
ἂν οὖν , ὦ ἄνδρες Ἀθηναῖοι , καὶ Κερσοβλέπτης ἐκ τῆς τῷ Χαριδήμῳ νῦν ἀδείας κατασκευαζομένης αὐξηθεὶς ὀλιγωρῇ μὲν ἐκείνου , νεωτερίζῃ δέ τι καὶ κινῇ πρὸς ὑμᾶς , ἐξαρκεῖ τοῦθ’ ὑμῖν , ἐὰν Χαρίδημος ἐξαπατηθῇ , τὸν Θρᾷκ’ ἰσχυρὸν ἐφ’ ὑμᾶς αὐτοὺς κατεσκευακέναι ; 
ἐγὼ μὲν οὐκ ἀξιῶ . 
καὶ γὰρ ἐκεῖνο νομίζω δίκαιον , εἰ μὲν αἰσθάνεται ταῦτα καὶ προορᾷ Χαρίδημος , εἶθ’ ὅπως τοιούτων ψηφισμάτων τεύξεται διαπράττεται , ὡς ἐπιβουλεύοντι μὴ ἐπιτρέπειν αὐτῷ , εἰ δὲ λέληθεν αὐτόν , ὅσῳ μᾶλλον εὔνουν τις αὐτὸν ὑπείληφεν εἶναι , τοσούτῳ μᾶλλον προϊδέσθαι καὶ ὑπὲρ αὑτοῦ καὶ ὑπὲρ ἐκείνου . 
ἔστι γὰρ φίλων ἀγαθῶν οὐ τὰ τοιαῦτα χαρίζεσθαι τοῖς εὔνοις , ἐξ ὧν κἀκείνοις καὶ σφίσιν αὐτοῖς ἔσται τις βλάβη , ἀλλ’ ὃ μὲν ἂν μέλλῃ συνοίσειν ἀμφοῖν , συμπράττειν , ὃ δ’ ἂν αὐτὸς ἄμεινον ἐκείνου προορᾷ , πρὸς τὸ καλῶς ἔχον τίθεσθαι καὶ μὴ τὴν ἤδη χάριν τοῦ μετὰ ταῦτα χρόνου παντὸς περὶ πλείονος ἡγεῖσθαι . 
οὐ τοίνυν οὐδ’ ἐκεῖνο λογιζόμενος δύναμαι κατιδεῖν , ὡς , εἰ καὶ βάρβαρος καὶ ἄπιστος ὁ Κερσοβλέπτης , ὅμως προνοηθείη γ’ ἂν μὴ τὰ τηλικαῦτ’ ἀδικῆσαι Χαρίδημον . 
ὅταν γὰρ πάλιν ἐξετάσω ἡλίκων Κότυς Ἰφικράτην ἀποστερήσειν μέλλων οὐδὲν ἐφρόντισεν , παντελῶς τούτῳ γ’ οὐδὲν ἂν ἡγοῦμαι μελῆσαι τῶν ἀπολουμένων Χαριδήμῳ . 
ὁ μέν γ’ ἐκεῖνον τιμάς , σίτησιν , εἰκόνας , πατρίδ’ ἣ ζηλωτὸν αὐτὸν ἐποίησεν , ὀλίγου δέω λέγειν πάνθ’ ὧν ἄνευ ζῆν οὐκ ἄξιον ἦν Ἰφικράτει , νομίζων ἀποστερήσειν οὐκ ἐπεστράφη · οὗτος δ’ ὡς ἀληθῶς τίνος ἂν καὶ λόγον σχοίη μὴ [τίνος] 
Χαρίδημον ἀποστερήσῃ ; 
οὐδ’ ὁτιοῦν ἐστι γὰρ παρ’ ὑμῖν αὐτῷ , οὐ παῖδες , οὐκ εἰκών , οὐ συγγενεῖς , οὐκ ἄλλ’ οὐδέν . 
καὶ μὴν εἰ μήτε φύσει πιστὸς ὁ Κερσοβλέπτης , ἔκ τε τῶν γεγενημένων πρότερον δικαίως ἄπιστος , μηδέν τε τοιοῦτον ὑπάρχει τοῖς πράγμασιν δῑ ὃ κἂν παρὰ γνώμην καὶ φύσιν προνοηθείη τι τοῦ Χαριδήμου , τίνος εἵνεχ’ ἁπλῶς καὶ κομιδῇ τετυφωμένως οὕτως , ἃ βούλεται διαπράξασθαι , συλλάβωμεν αὐτῷ , καὶ ταῦτ’ ἐφ’ ἡμῖν ὄντα ; 
ἐγὼ μὲν οὐχ ὁρῶ . 
ὅτι τοίνυν ἄνευ τοῦ τοῖς πράγμασι μὴ συμφέρειν τὸ ψήφισμα , οὐδὲ πρὸς δόξαν συμφέρει τῇ πόλει τοιοῦτον οὐδὲν ἐψηφισμένῃ φαίνεσθαι , καὶ τοῦτο δεῖ μαθεῖν ὑμᾶς . 
εἰ μὲν γάρ , ὦ ἄνδρες Ἀθηναῖοι , πόλιν οἰκοῦντί τῳ καὶ νόμοις πολιτευομένῳ τὸ ψήφισμ’ ἐγέγραπτο , δεινὸν ὂν ἧττον ἂν ἦν αἰσχρόν · νῦν δὲ γέγραπται Χαριδήμῳ τῷ πόλιν μὲν οὐδ’ ἡντινοῦν οἰκοῦντι , Θρᾳκὶ δ’ ἀνθρώπῳ [βασιλεῖ] 
στρατηγοῦντι καὶ διὰ τῆς ἐκείνου βασιλείας πολλοὺς ἀδικοῦντι . 
ἴστε γὰρ δήπου τοῦθ’ ὅτι πάντες οἱ ξεναγοῦντες οὗτοι πόλεις καταλαμβάνοντες Ἑλληνίδας ἄρχειν ζητοῦσιν , καὶ πάντων , ὅσοι περ νόμοις οἰκεῖν βούλονται τὴν αὑτῶν ὄντες ἐλεύθεροι , κοινοὶ περιέρχονται κατὰ πᾶσαν χώραν , εἰ δεῖ τἀληθὲς εἰπεῖν , ἐχθροί . 
ἆρ’ οὖν , ὦ ἄνδρες Ἀθηναῖοι , καλὸν ἢ πρέπον ὑμῖν τοῦ μὲν εἵνεκα τῆς ἑαυτοῦ πλεονεξίας ἐπιβουλεύσοντος οἷς ἂν τύχῃ τοιαύτην φυλακὴν ἐψηφισμένους φαίνεσθαι , τοῖς δ’ ὑπὲρ τῆς ἑαυτῶν ἐλευθερίας ἀμυνουμένοις εἴργεσθαι τῆς ὑμετέρας συμμαχίας προειρηκέναι ; 
ἐγὼ μὲν οὐχ ὑπολαμβάνω τοῦτ’ οὔτε καλῶς ἔχειν οὔθ’ ὑμῶν ἀξίως . 
πῶς γὰρ οὐκ αἰσχρὸν Λακεδαιμονίοις μὲν ἐγκαλεῖν ὅτι τοὺς τὴν Ἀσίαν οἰκοῦντας Ἕλληνας ἔγραψαν ἐξεῖναι δρᾶσαι πᾶν ὅ τι ἂν θέλῃ βασιλεύς , αὐτοὺς δ’ ἐκδοῦναι καὶ τοὺς τὴν Εὐρώπην οἰκοῦντας Κερσοβλέπτῃ καὶ πάντας ὅσων περ ἂν οἴηται κρείττων Χαρίδημος ἔσεσθαι ; 
οὐ γὰρ ἄλλο τι ποιεῖ τὸ ψήφισμα τουτί , ὅτε τῷ μὲν ἐκείνου στρατηγῷ οὐ διῄρηται τί πρακτέον ἢ μή , πᾶσι δέ , ἄν τις ἀμύνηται , τοσοῦτος ἐπήρτηται φόβος . 
καὶ μήν , ὦ ἄνδρες Ἀθηναῖοι , καὶ γεγονός τι πρᾶγμα φράσαι πρὸς ὑμᾶς βούλομαι , δῑ οὗ μᾶλλον ἔθ’ ὑμῖν γενήσεται δῆλον ὡς σφόδρα δεῖ λῦσαι τὸ ψήφισμα τουτί . 
ὑμεῖς ἐποιήσασθ’ ἔν τισι καιροῖς καὶ χρόνοις Ἀριοβαρζάνην πολίτην καὶ δῑ ἐκεῖνον Φιλίσκον , ὥσπερ νῦν διὰ Κερσοβλέπτην Χαρίδημον . 
ὢν δ’ ὅμοιος ἐκεῖνος τούτῳ τῇ προαιρέσει τοῦ βίου , διὰ τῆς Ἀριοβαρζάνου δυνάμεως πόλεις κατελάμβανεν Ἑλληνίδας , εἰς ἃς εἰσιὼν πολλὰ καὶ δείν’ ἐποίει , παῖδας ἐλευθέρους ἀδικῶν καὶ γυναῖκας ὑβρίζων , καὶ πάντα ποιῶν ὅσ’ ἂν ἄνθρωπος ποιήσειεν ἄνευ νόμων καὶ τῶν ἐν πολιτείᾳ καλῶν τεθραμμένος εἰς ἐξουσίαν ἐλθών . 
ἐν δὴ Λαμψάκῳ τινὲς ἄνθρωποι γίγνονται δύο · Θερσαγόρας ὄνομ’ αὐτῶν θατέρῳ , τῷ δ’ Ἐξήκεστος · οἳ παραπλήσια τοῖς παρ’ ἡμῖν γνόντες περὶ τῶν τυράννων ἀποκτιννύασι τὸν Φιλίσκον δικαίως , τὴν αὑτῶν πατρίδ’ οἰόμενοι δεῖν ἐλευθεροῦν . 
εἰ δὴ τῶν τόθ’ ὑπὲρ Φιλίσκου λεγόντων , ὅτ’ ἐμισθοδότει μὲν τοῖς ἐν Περίνθῳ ξένοις , εἶχεν δ’ ὅλον τὸν Ἑλλήσποντον , μέγιστος δ’ ἦν τῶν ὑπάρχων , ἔγραψέ τις ὥσπερ οὗτος νυνί , ἐάν τις ἀποκτείνῃ Φιλίσκον , ἀγώγιμον αὐτὸν ἐκ τῶν συμμάχων εἶναι , πρὸς Διὸς θεάσασθ’ εἰς ὅσην αἰσχύνην ἂν ἡ πόλις ἡμῶν ἐληλύθει . 
ἧκε μὲν γὰρ ὁ Θερσαγόρας καὶ ὁ Ἐξήκεστος εἰς Λέσβον καὶ ᾤκουν ἐκεῖ · εἰ δ’ ἐφήπτετό τις τῶν Φιλίσκου φίλων ἢ παίδων , ἐξεδίδοντ’ ἂν ὑπὸ τοῦ ὑμετέρου ψηφίσματος . 
πῶς οὖν οὐκ αἰσχρὸν καὶ δεινὸν ἂν ἦτε πεποιηκότες , ἄνδρες Ἀθηναῖοι , εἰ τοὺς μὲν παρ’ ὑμῖν τοιοῦτό τι πράξαντας χαλκοῦς ἱστάντες καὶ ταῖς μεγίσταις δωρειαῖς τιμῶντες ἐφαίνεσθε , τοὺς δ’ ἑτέρωθί που τὴν αὐτὴν τούτοις διάνοιαν ὑπὲρ τῆς αὑτῶν πατρίδος ἔχοντας ἐκδότους εἶναι κατεψηφισμένοι ; 
τοῦτο τοίνυν ἐπ’ ἐκείνου μέν , εὖ ποιοῦν , οὐ συνέβη φενακισθεῖσιν ὑμῖν αἰσχύνην ὀφλεῖν · ἐπὶ τούτου δέ , ἂν ἐμοὶ πίθησθε , φυλάξεσθε . 
μὴ γὰρ ὡρισμένου μηδενός , ἀλλ’ ἁπλῶς ‘ἄν τις ἀποκτείνῃ Χαρίδημον’ 
γεγραμμένου , τάχ’ ἄν , εἰ τύχοι , καὶ τοιοῦτό τι συμβαίη . 
βούλομαι τοίνυν ἤδη καὶ τὰ πεπραγμέν’ ἐξετάσαι τῷ Χαριδήμῳ διὰ βραχέων , καὶ δεῖξαι τὴν ὑπερβολὴν τῆς ἀναιδείας τῶν ἐπαινούντων αὐτόν . 
ἓν δ’ ὑμῖν ἐκεῖν’ ὑπισχνοῦμαι , καί μου μηδεὶς ἀχθεσθῇ τῇ ὑποσχέσει · οὐ μόνον ὑμῖν ἐπιδείξω τῆς φυλακῆς οὐκ ἄξιον ἣν γέγραφ’ οὗτος , ἀλλὰ καὶ δίκην δόντ’ ἂν δικαίως τὴν μεγίστην , εἴπερ οἱ κακόνοι καὶ φενακίζοντες ὑμᾶς καὶ διὰ παντὸς ἐναντία πράττοντες κολάζοιντ’ ἂν δικαίως . 
ἴσως δέ τισιν λογιζομένοις ὑμῶν ὅτι πρῶτον μὲν πολίτης γέγον’ ἅνθρωπος , εἶτα πάλιν χρυσοῖς στεφάνοις ὡς εὐεργέτης ἐστεφάνωται , θαυμάζειν ἐπελήλυθεν εἰ τὰ τηλικαῦθ’ οὕτως ἐξηπάτησθε ῥᾳδίως . 
εὖ τοίνυν ἴστ’ , ὦ ἄνδρες Ἀθηναῖοι , ὅτι ἐξηπάτησθε . 
καὶ δῑ ἅ γ’ εἰκότως τοῦτο πεπόνθατε , ἐγὼ πρὸς ὑμᾶς φράσω . 
ὅτι , ὦ ἄνδρες Ἀθηναῖοι , πολλὰ γιγνώσκοντες ὀρθῶς ὑμεῖς οὐ διὰ τέλους αὐτοῖς χρῆσθε . 
οἷον τί λέγω ; 
εἴ τις ὑμᾶς ἔροιτο τί πονηρότατον νομίζετε τῶν ἐν τῇ πόλει πάντων ἐθνῶν , οὔτε τοὺς γεωργοὺς οὔτε τοὺς ἐμπόρους οὔτε τοὺς ἐκ τῶν ἀργυρείων οὔτε τῶν τοιούτων οὐδὲν ἂν εἴποιτε , ἀλλ’ εἰ τοὺς ἐπὶ μισθῷ λέγειν καὶ γράφειν εἰωθότας εἴποι τις , εὖ οἶδ’ ὅτι συμφήσαιτ’ ἂν ἅπαντες . 
μέχρι μὲν δὴ τούτου καλῶς ἐγνώκατε , ἔπειτ’ οὐκέτ’ ὀρθῶς τὸ λοιπόν . 
οὓς γὰρ αὐτοὶ πονηροτάτους νομίζετε πάντων , τούτοις περὶ τοῦ ποῖόν τιν’ ἕκαστον χρὴ νομίζειν πεπιστεύκατε · οἱ δ’ ὃν ἂν αὑτοῖς λυσιτελῇ , καὶ χρηστὸν καὶ πονηρὸν εἶναί φασιν , οὐχ ὃν ἂν ᾖ δίκαιον καὶ ἀληθές . 
ὅπερ πεποιήκασι τὸν Χαρίδημον τοῦτον οἱ ῥήτορες πάντα τὸν χρόνον , ὡς καὶ ὑμεῖς ὁμολογήσετε , ἐπειδὰν ἀκούσητέ μου τὰ πεπραγμέν’ αὐτῷ . 
ὅσα μὲν δὴ στρατιώτης ὢν ἐν σφενδονήτου καὶ ψιλοῦ μέρει τὸ ἀπ’ ἀρχῆς ἐναντί’ ἐστράτευται τῇ πόλει , οὐ τίθημ’ ἐν ἀδικήματος μέρει , οὐδ’ ὅτι λῃστικόν ποτε πλοῖον ἔχων ἐλῄζετο τοὺς ὑμετέρους συμμάχους , ἀλλ’ ἐῶ ταῦτα . 
διὰ τί ; 
ὅτι , ὦ ἄνδρες Ἀθηναῖοι , αἱ ἀναγκαῖαι χρεῖαι τοὺς τοῦ τί πρακτέον ἢ μὴ λογισμοὺς ἀναιροῦσιν ἅπαντας , ὥστ’ οὐ πάνυ ταῦτ’ ἀκριβολογεῖσθαι δεῖ τὸν δικαίως ἐξετάζοντα . 
ἀλλ’ ὅθεν ἀρξάμενος ξεναγῶν ἤδη καί τινων ἄρχων στρατιωτῶν κακῶς ὑμᾶς ἐποίει , ταῦτ’ ἀκούσατέ μου . 
οὗτος ἓν μὲν ἁπάντων πρῶτον , μισθωθεὶς ὑπ’ Ἰφικράτους καὶ πλεῖν ἢ τρί’ ἔτη μισθοφορήσας παρ’ ἐκείνῳ , ἐπειδὴ τὸν μὲν Ἰφικράτην ἀποστράτηγον ἐποιήσατε , Τιμόθεον δ’ ἐπ’ Ἀμφίπολιν καὶ Χερρόνησον ἐξεπέμψατε στρατηγόν , πρῶτον μὲν τοὺς Ἀμφιπολιτῶν ὁμήρους , οὓς παρ’ Ἁρπάλου λαβὼν Ἰφικράτης ἔδωκε φυλάττειν αὐτῷ , ψηφισαμένων ὑμῶν ὡς ὑμᾶς κομίσαι παρέδωκεν Ἀμφιπολίταις · καὶ τοῦ μὴ λαβεῖν Ἀμφίπολιν τοῦτ’ ἐμποδὼν κατέστη . 
δεύτερον δέ , μισθουμένου Τιμοθέου πάλιν αὐτὸν καὶ τὸ στράτευμα , τούτῳ μὲν οὐ μισθοῖ , πρὸς δὲ Κότυν πλέων ᾤχετ’ ἔχων τὰς ὑμετέρας τριακοντόρους , ὃν ἀκριβῶς ᾔδει τῶν ὄντων ἀνθρώπων ἐχθρόταθ’ ὑμῖν διακείμενον . 
καὶ μετὰ ταῦτα , ἐπειδὴ τὸν πρὸς Ἀμφίπολιν πόλεμον πρότερον πολεμεῖν εἵλετο Τιμόθεος τοῦ πρὸς Χερρόνησον , καὶ οὐδὲν εἶχε ποιεῖν ὑμᾶς ἐκεῖ κακόν , μισθοῖ πάλιν αὑτὸν Ὀλυνθίοις τοῖς ὑμετέροις ἐχθροῖς καὶ τοῖς ἔχουσιν Ἀμφίπολιν κατ’ ἐκεῖνον τὸν χρόνον . 
καὶ πλέων ἐκεῖσε , ἐκ Καρδίας ἀναχθείς , ἵνα τἀναντία τῇ πόλει πολεμῇ , ὑπὸ τῶν ἡμετέρων τριήρων ἑάλω . 
διὰ τὸν παρόντα δὲ καιρὸν καὶ τὸ δεῖν ξένων ἐπὶ τὸν πόλεμον τὸν ἐπ’ Ἀμφίπολιν , ἀντὶ τοῦ δίκην δοῦναι ὅτι οὐκ ἀπεδεδώκει τοὺς ὁμήρους καὶ διότι πρὸς Κότυν ἐχθρὸν ὄνθ’ ὑμῖν ηὐτομόλησεν ἔχων τὰς τριακοντόρους , πίστεις δοὺς καὶ λαβὼν ἐστράτευσε μεθ’ ὑμῶν . 
ὧν δ’ ἐκεῖνον δίκαιον ἦν χάριν ὑμῖν ἔχειν οὐκ ἀπολωλότα , τοῦτο παθόντ’ ἂν δικαίως , ἀντὶ τούτων ὡς ὀφείλουσ’ ἡ πόλις αὐτῷ στεφάνους καὶ πολιτείαν καὶ ἃ πάντες ἐπίστασθε δέδωκεν . 
καὶ ὅτι ταῦτ’ ἀληθῆ λέγω , τό τε ψήφισμ’ ἀνάγνωθί μοι τὸ περὶ τῶν ὁμήρων , καὶ τὴν Ἰφικράτους ἐπιστολὴν καὶ τὴν Τιμοθέου , καὶ μετὰ ταῦτα τὴν μαρτυρίαν ταυτηνί · ὄψεσθε γὰρ οὐ λόγους οὐδ’ αἰτίαν , ἀλλ’ ἀλήθειαν οὖσαν ὧν λέγω . 
λέγε.ΨήφισμαἘπιστολαίΜαρτυρία ὅτι μὲν τοίνυν καὶ τὸ πρῶτον , οὗ πολεμεῖν ὑμῖν ᾤετο , ἐκεῖσ’ ἐμίσθωσεν αὑτὸν πολλαχόσ’ ἄλλοσε μισθῶσαι παρόν , καὶ μετὰ ταῦτα , ὡς οὐδὲν ἐκεῖ κακὸν εἶχε ποιεῖν ὑμᾶς , ἔπλει δεῦρο πάλιν οὗ τἀναντί’ ἔμελλε πράξειν τῇ πόλει , καὶ τοῦ μὴ λαβεῖν Ἀμφίπολιν πάντων οὗτος αἰτιώτατός ἐστιν , ἀκηκόατ’ ἐκ τῆς ἐπιστολῆς καὶ τῆς μαρτυρίας . 
καὶ τὰ μὲν πρῶτα τοιαῦτ’ ἐστὶν τῶν ἔργων τῶν Χαριδήμου , μετὰ ταῦτα δ’ ἄλλα θεάσασθε . 
χρόνου γὰρ διελθόντος καὶ τοῦ πολέμου πρὸς Κότυν ὄντος ἤδη , πέμπει πρὸς ὑμᾶς ἐπιστολήν (μᾶλλον δ’ οὐχὶ πρὸς ὑμᾶς , ἀλλὰ πρὸς Κηφισόδοτον · οὕτω σφόδρ’ ὑπ’ αὐτοῦ γε οὐδ’ ἂν ἐξαπατηθῆναι τὴν πόλιν ἡγεῖτο , συνειδὼς ἃ πεποίηκεν) 
ἐν ᾗ Χερρόνησον ὑπέσχετο τῇ πόλει κομιεῖσθαι , πάντα τούτοις τἀναντί’ ἐγνωκὼς ποιεῖν . 
δεῖ δ’ ὑμᾶς τὸ πρᾶγμ’ οἷον ἦν τὸ περὶ τὴν ἐπιστολὴν ἀκοῦσαι (καὶ γάρ ἐστι βραχὔ 
καὶ θεωρῆσαι τὸν τρόπον τἀνθρώπου , ὡς ὑμῖν ἀπ’ ἀρχῆς κέχρηται . 
ἐκεῖνος ὡς ἀπόμισθος γίγνεται παρὰ τοῦ Τιμοθέου τότε , ἀπ’ Ἀμφιπόλεως ἀναχωρῶν , διαβὰς εἰς τὴν Ἀσίαν , διὰ τὴν σύλληψιν τὴν Ἀρταβάζῳ συμβᾶσαν τόθ’ ὑπ’ Αὐτοφραδάτου μισθοῖ τὸ στράτευμα καὶ αὑτὸν τοῖς Ἀρταβάζου κηδεσταῖς , λαβὼν δὲ πίστεις καὶ δούς , ὀλιγωρήσας τῶν ὅρκων καὶ παραβὰς αὐτούς , ἀφυλάκτων ὄντων ὡς ἂν πρὸς φίλον τῶν ἐν τῇ χώρᾳ , καταλαμβάνει Σκῆψιν καὶ Κεβρῆνα καὶ Ἴλιον αὐτῶν . 
ἐγκρατὴς δὲ τούτων γενόμενος τῶν χωρίων πρᾶγμ’ ἔπαθεν τοιοῦτον οἷον οὐχ ὅτι στρατηγὸς ἂν [ἠγνόησέ] 
τις εἶναι φάσκων , ἀλλ’ οὐδ’ ὁ τυχὼν ἄνθρωπος . 
οὐδ’ ὁτιοῦν γὰρ ἔχων χωρίον ἐπὶ θαλάττῃ , [οὐδ’] 
ὅθεν ἂν σιτοπομπίας ηὐπόρησε τοῖς στρατιώταις , οὐδ’ αὖ σῖτον ἔχων ἐν τοῖς χωρίοις , ὑπέμειν’ ἐν τοῖς τείχεσιν καὶ οὐ διαρπάσας ᾤχετο , ἐπειδή γ’ ἀδικεῖν ἔγνω . 
ὡς δὲ συλλέξας δύναμιν παρῆν ὁ Ἀρτάβαζος , ἀφειμένος παρὰ τοῦ Αὐτοφραδάτου , τῷ μὲν ὑπῆρχ’ ἐπισιτισμὸς ἐκ τῆς ἄνωθεν Φρυγίας καὶ Λυδίας καὶ Παφλαγονίας οἰκείας οὔσης , τῷ δ’ οὐδ’ ὁτιοῦν ἄλλο πλὴν πολιορκία περιειστήκει . 
αἰσθόμενος δ’ οὗ ἦν κακοῦ καὶ λογισμὸν λαβὼν ὅτι ληφθήσεται , κἂν μηδενὶ τῶν ἄλλων , τῷ γε λιμῷ , εἶδεν , εἴτε δή τινος εἰπόντος εἴτ’ αὐτὸς συνείς , ὅτι σωτηρία μόνη γένοιτ’ ἂν αὐτῷ ἥπερ ἅπαντας ἀνθρώπους σῴζει . 
ἔστι δ’ αὕτη τίς ; 
ἡ ὑμετέρα , ὦ ἄνδρες Ἀθηναῖοι , εἴτε χρὴ φιλανθρωπίαν λέγειν εἴθ’ ὅ τι δήποτε . 
γνοὺς δὲ τοῦτο πέμπει τὴν ἐπιστολὴν ὑμῖν , ἧς ἄξιόν ἐστιν ἀκοῦσαι , βουλόμενος διὰ τῆς ὑποσχέσεως τοῦ κομιεῖσθαι Χερρόνησον ὑμῖν , καὶ διὰ τοῦ τὸν Κηφισόδοτον δοκεῖν ἐχθρὸν ὄντα τοῦ Κότυος καὶ τοῦ Ἰφικράτους ταῦτα βούλεσθαι , τριήρων εὐπορήσας παρ’ ὑμῶν ἀσφαλῶς ἐκ τῆς Ἀσίας ἀποδρᾶναι . 
τί δὴ συμβαίνει παραυτά , ὅθεν ἐξηλέγχθη τὸ πρᾶγμ’ ἐπ’ αὐτοφώρῳ ; 
ὁ Μέμνων καὶ ὁ Μέντωρ , οἱ κηδεσταὶ τοῦ Ἀρταβάζου , ἄνθρωποι νέοι καὶ κεχρημένοι ἀπροσδοκήτῳ εὐτυχίᾳ τῇ τοῦ Ἀρταβάζου κηδείᾳ , βουλόμενοι τῆς χώρας ἄρχειν εὐθὺς ἐν εἰρήνῃ καὶ τιμᾶσθαι καὶ μὴ πολεμεῖν μηδὲ κινδυνεύειν , πείθουσι τὸν Ἀρτάβαζον τοῦ μὲν τιμωρεῖσθαι τὸν Χαρίδημον ἀφέσθαι , ἀποστεῖλαι δ’ ὑπόσπονδον , διδάσκοντες ὡς ὑμεῖς , κἂν ἐκεῖνος μὴ ’θέλῃ , διαβιβᾶτε καὶ οὐ δυνήσεται κωλύειν . 
ὡς δὲ τυγχάνει ταύτης τῆς ἀλόγου καὶ ἀπροσδοκήτου σωτηρίας ὁ Χαρίδημος , διαβὰς εἰς τὴν Χερρόνησον ἐφ’ αὑτοῦ διὰ τὰς σπονδάς , τοσούτου ἐδέησεν ἐπελθεῖν τῷ Κότυϊ , γεγραφὼς ὅτι οὐχ ὑπομενεῖ Κότυς αὐτὸν ἐπιόντα , ἢ τὴν Χερρόνησον ὅπως κομιεῖσθ’ ὑμεῖς συμπρᾶξαι , ὥστε πάλιν μισθώσας αὑτὸν τῷ Κότυϊ τὰ ὑπόλοιπα τῶν ὑμετέρων χωρίων Κριθώτην καὶ Ἐλαιοῦντ’ ἐπολιόρκει . 
καὶ ὅτι ταῦτα , καὶ ἡνίκ’ ἔτ’ ἦν ἐν τῇ Ἀσίᾳ καὶ τὴν ἐπιστολὴν ἔπεμπε πρὸς ὑμᾶς , ἐγνωκὼς ποιεῖν ἐφενάκιζεν ὑμᾶς , ἀπὸ τῆς διαβάσεως ἣν ἐποιήσατο γνώσεσθε · ἐκ γὰρ Ἀβύδου τῆς τὸν ἅπαντα χρόνον ὑμῖν ἐχθρᾶς καὶ ὅθεν ἦσαν οἱ Σηστὸν καταλαβόντες , εἰς Σηστὸν διέβαινεν , ἣν εἶχε Κότυς . 
καίτοι μὴ νομίζετε μήτ’ ἂν τοὺς Ἀβυδηνοὺς αὐτὸν ὑποδέχεσθαι μήτ’ ἂν τοὺς ἐν τῇ Σηστῷ , τῆς ἐπιστολῆς ὑμῖν ἐκείνης πεπεμμένης , εἰ μὴ συνῄδεσαν αὐτῷ φενακίζοντι τότε καὶ συνεξηπάτων αὐτοί , βουλόμενοι τοῦ μὲν διαβῆναι τὸ στράτευμ’ ὑμᾶς παρέχειν τὴν ἀσφάλειαν , διαβάντος δέ , ὅπερ συνέβη δόντος Ἀρταβάζου τὴν ἄδειαν , αὑτοῖς ὑπάρξαι τὴν χρείαν . 
ὅτι τοίνυν οὕτω ταῦτ’ ἔχει , λέγε τὰς ἐπιστολάς , ἥν τ’ ἔπεμψεν ἐκεῖνος καὶ τὰς παρὰ τῶν ἀρχόντων τῶν ἐκ Χερρονήσου · γνώσεσθε γὰρ ἐκ τούτων ὅτι ταῦθ’ οὕτως ἔχει . 
λέγε.Ἐπιστολή ἐνθυμεῖσθ’ ὅθεν οἷ διέβη , ἐξ Ἀβύδου εἰς Σηστόν . 
ἆρ’ οὖν οἴεσθ’ ἂν ὑποδέξασθαι τοὺς Ἀβυδηνοὺς ἢ τοὺς Σηστίους , εἰ μὴ συνεξηπάτων ὅτε τὴν πρὸς ὑμᾶς ἔπεμπεν ἐπιστολήν ; λέγ’ αὐτοῖς τὴν ἐπιστολὴν αὐτήν . 
καὶ θεωρεῖτ’ , ὦ ἄνδρες Ἀθηναῖοι , τὰς ὑπερβολὰς ὧν αὐτὸς περὶ αὑτοῦ πρὸς ὑμᾶς ἔγραψεν ἐπαίνων , [καὶ] 
τὰ μὲν ὡς πεποίηκε λέγων , τὰ δ’ ὑπισχνούμενος ποιήσειν . 
λέγε.Ἐπιστολή καλά γ’ , οὐ γάρ ; 
ὦ ἄνδρες Ἀθηναῖοι , τὰ γεγραμμένα καὶ χάριτος πολλῆς ἄξια , εἴ γ’ ἦν ἀληθῆ . 
νῦν δέ , ὅτε μὲν τῶν σπονδῶν οὐκ ᾤετο τεύξεσθαι , ταῦτ’ ἔγραφ’ ἐξαπατῶν · ἐπειδὴ δ’ ἔτυχεν , λέγ’ οἷ’ ἐποίησεν.Ἐπιστολήοὐκοῦν τοῦ κομιεῖσθαι τἀπολωλότα χωρί’ ὑποσχομένου [Χαριδήμου] 
διαβάντος φησὶν ὁ ἄρχων Κριθώτης περὶ τῶν ὑπαρχόντων γεγενῆσθαι μείζους τῶν πρότερον τοὺς κινδύνους . 
λέγ’ ἐξ ἑτέρας ἐπιστολῆς ἐπιδείξας.Ἐπιστολήλέγ’ ἐξ ἑτέρας.Ἐπιστολή ὁρᾶθ’ ὅτι πανταχόθεν τὸ πρᾶγμα μαρτυρεῖται , ὅτι διαβὰς οὐκ ἐπὶ τὸν Κότυν , ἀλλ’ ἐφ’ ἡμᾶς μετ’ ἐκείνου ἐπορεύετο . 
ἔτι τοίνυν ταύτην μόνην ἀνάγνωθί μοι τὴν ἐπιστολήν , τὰς δ’ ἄλλας ἔα · δῆλον γάρ που [ὑμῖν] 
γέγον’ ὡς πεφενάκικεν ὑμᾶς . 
λέγε.Ἐπιστολήἐπίσχες . 
ἐνθυμεῖσθ’ ὅτι γράψας μὲν ὡς ἀποδώσει Χερρόνησον , τὰ λοίπ’ ἀφελέσθαι μισθώσας αὑτὸν τοῖς ὑμετέροις ἐχθροῖς ἐπεχείρει , γράψας δ’ ὡς Ἀλεξάνδρου πρεσβευσαμένου πρὸς αὐτὸν οὐ προσεδέξατο , τοῖς λῃσταῖς φαίνεται τοῖς παρ’ ἐκείνου ταὐτὰ πράττων . 
εὔνους γ’ , οὐ γάρ ; 
ἁπλῶς ὑμῖν , καὶ οὐδὲν ἂν ἐπιστείλας ψεῦδος οὐδ’ ἐξαπατήσας . 
οὐ τοίνυν ἐκ τούτων πω δῆλόν ἐσθ’ , οὕτω σαφῶς δῆλον ὄν , ὡς οὐδὲν πιστόν ἐσθ’ ὧν ἐκεῖνός φησιν [προσποιεῖται] 
τῇ πόλει προσέχειν , ἀλλ’ ἐκ τῶν μετὰ ταῦτα συμβάντων ἔσται φανερώτερον . 
τὸν μὲν γὰρ Κότυν , εὖ ποιῶν , ὄντα γ’ ἐχθρὸν ὑμῖν καὶ πονηρὸν ἀποκτίννυσιν ὁ Πύθων , ὁ δὲ Κερσοβλέπτης ὁ νυνὶ βασιλεύων μειρακύλλιον ἦν καὶ πάντες οἱ τοῦ Κότυος παῖδες , τῶν δὲ πραγμάτων κύριος διὰ τὴν παρουσίαν καὶ τὸ δύναμιν ἔχειν ὁ Χαρίδημος ἐγεγόνει , ἧκε δὲ Κηφισόδοτος στρατηγῶν , πρὸς ὃν αὐτὸς ἔπεμψε τὴν ἐπιστολὴν ἐκείνην , καὶ αἱ τριήρεις , αἵ , ὅτ’ ἦν ἄδηλα τὰ τῆς σωτηρίας αὐτῷ , καὶ μὴ συγχωροῦντος Ἀρταβάζου σῴζειν ἔμελλον αὐτόν . 
τί δὴ προσῆκεν , ὦ ἄνδρες Ἀθηναῖοι , τὸν ὡς ἀληθῶς ἁπλοῦν καὶ φίλον , παρόντος μὲν στρατηγοῦ οὐχ ὧν ἐκεῖνος ἔφησεν ἂν αὑτῷ φθονεῖν οὐδενός , ἀλλ’ ὃν αὐτὸς ἑαυτοῦ φίλον προείλετο τῶν παρ’ ὑμῖν , καὶ πρὸς ὃν τὴν ἐπιστολὴν ἐπεπόμφει , τετελευτηκότος δὲ Κότυος , κύριον δ’ ὄντα τῶν πραγμάτων ; 
οὐκ ἀποδοῦναι μὲν τὴν χώραν εὐθέως ὑμῖν , κοινῇ δὲ μεθ’ ὑμῶν καθιστάναι τὸν βασιλέα τῆς Θρᾴκης , δηλῶσαι δ’ ὡς εἶχεν εὐνοϊκῶς ὑμῖν , καιροῦ τοιούτου λαβόμενον ; 
ἔγωγ’ ἂν φαίην . 
ἆρ’ οὖν ἐποίησέ τι τούτων ; 
πολλοῦ γε δεῖ . 
ἀλλὰ τὸν μὲν ἅπαντα χρόνον μῆνας ἑπτὰ διήγαγεν ἡμᾶς πολεμῶν , ἐκ προφανοῦς ἐχθρὸς ὢν καὶ οὐδὲ λόγον φιλάνθρωπον διδούς . 
καὶ κατ’ ἀρχὰς μὲν ἡμῶν δέκα ναυσὶ μόναις εἰς Πέρινθον ὁρμισαμένων , ἀκηκοότων ὅτι πλησίον ἐστὶν ἐκεῖνος , ὅπως συμμείξαιμεν αὐτῷ καὶ περὶ τούτων εἰς λόγους ἔλθοιμεν , ἀριστοποιουμένους φυλάξας τοὺς στρατιώτας ἐπεχείρησε μὲν ἡμῶν τὰ σκάφη λαβεῖν , πολλοὺς δ’ ἀπέκτεινε τῶν ναυτῶν , κατήραξε δ’ εἰς τὴν θάλατταν ἅπαντας , ἱππέας ἔχων καὶ ψιλούς τινας . 
μετὰ ταῦτα δὲ πλευσάντων ἡμῶν—οὐκ ἐπὶ τῆς Θρᾴκης τόπον οὐδέν’ οὐδὲ χωρίον · οὐδὲ γὰρ τοῦτό γ’ ἂν εἴποι τις ‘νὴ Δί’ , ἀμυνόμενος γὰρ ὑπὲρ τοῦ μὴ παθεῖν ἐποίει τι κακόν’ · οὐκ ἔστι τοῦτο · οὐ γὰρ ἤλθομεν οὐδαμοῖ τῆς Θρᾴκης , ἀλλ’ ἐπ’ Ἀλωπεκόννησον , ἣ Χερρονήσου μέν ἐστι καὶ ἦν ὑμετέρα , ἀκρωτήριον δ’ ἀνέχον πρὸς τὴν Ἴμβρον ἀπωτάτω τῆς Θρᾴκης , λῃστῶν δ’ ἦν μεστὴ καὶ καταποντιστῶν— ἐνταῦθα δ’ ἐλθόντων ἡμῶν καὶ πολιορκούντων τούτους , πορευθεὶς διὰ Χερρονήσου πάσης τῆς ὑμετέρας ἡμῖν μὲν προσέβαλλεν , ἐβοήθει δὲ τοῖς λῃσταῖς καὶ καταποντισταῖς . 
καὶ πρότερον προσκαθήμενος τὸν ὑμέτερον στρατηγὸν ἔπεισε καὶ ἠνάγκασε μὴ τὰ βέλτισθ’ ὑπὲρ ὑμῶν πράττειν , ἢ αὐτὸς [ὑπὸ τούτου] 
ἐπείσθη ὧν ὡμολογήκει καὶ ὑπέσχητό τι πρᾶξαι , καὶ γράφει δὴ τὰς συνθήκας ταύτας τὰς πρὸς Κηφισόδοτον , ἐφ’ αἷς ὑμεῖς οὕτως ἠγανακτήσατε καὶ χαλεπῶς ἠνέγκατε , ὥστ’ ἀπεχειροτονήσατε μὲν τὸν στρατηγόν , πέντε ταλάντοις δ’ ἐζημιώσατε , τρεῖς δὲ μόναι ψῆφοι διήνεγκαν τὸ μὴ θανάτου τιμῆσαι . 
καίτοι πηλίκην τινὰ χρὴ νομίζειν , ὦ ἄνδρες Ἀθηναῖοι , ταύτην [τὴν] 
ἀλογίαν , ὅταν τις ἴδῃ διὰ τὰς αὐτὰς πράξεις τὸν μὲν ὡς ἀδικοῦντα κολασθέντα πικρῶς οὕτως , τὸν δ’ ὡς εὐεργέτην ἔτι καὶ νῦν τιμώμενον ; 
ὅτι τοίνυν ταῦτ’ ἀληθῆ λέγω , τῶν μὲν τῷ στρατηγῷ συμβάντων δήπου μάρτυρες ὑμεῖς ἐστέ μοι · καὶ γὰρ ἐκρίνεθ’ ὑμεῖς καὶ ἀπεχειροτονεῖτε καὶ ὠργίζεσθε , καὶ πάντα ταῦτα σύνισθ’ ὑμεῖς · τῶν δ’ ἐν Περίνθῳ καὶ τῶν ἐν Ἀλωπεκοννήσῳ κάλει μοι τοὺς τριηράρχους μάρτυρας.Μάρτυρες μετὰ ταῦτα τοίνυν , ἐπειδὴ Κηφισόδοτος μὲν ἀπηλλάγη τοῦ στρατηγεῖν , ὑμῖν δ’ οὐκ ἐδόκουν καλῶς ἔχειν οὐδὲ δικαίως αἱ πρὸς ἐκεῖνον γραφεῖσαι συνθῆκαι , τὸν μὲν Μιλτοκύθην , τὸν διὰ παντὸς εὔνουν ὑμῖν τοῦ χρόνου , λαβὼν προδοθένθ’ ὑπὸ τοῦ Σμικυθίωνος ὁ χρηστὸς οὗτος Χαρίδημος , οὐκ ὄντος νομίμου τοῖς Θρᾳξὶν ἀλλήλους ἀποκτιννύναι , γνοὺς ὅτι σωθήσεται πρὸς Κερσοβλέπτην ἂν ἀχθῇ , παραδίδωσι Καρδιανοῖς τοῖς ὑμετέροις ἐχθροῖς . 
κἀκεῖνοι λαβόντες καὶ αὐτὸν καὶ τὸν υἱόν , ἀναγαγόντες εἰς τὸ πέλαγος ἐν πλοίῳ , τὸν μὲν υἱὸν ἀπέσφαξαν , ἐκεῖνον δ’ ἐπιδόντα τὸν υἱὸν ἀποσφαττόμενον κατεπόντισαν . 
τῶν δὲ Θρᾳκῶν ἁπάντων χαλεπῶς ἐνεγκόντων ἐπὶ τούτοις , καὶ συστραφέντων τοῦ τε Βηρισάδου καὶ τοῦ Ἀμαδόκου , ἰδὼν τὸν καιρὸν τοῦτον Ἀθηνόδωρος , συμμαχίαν ποιησάμενος πρὸς τούτους οἷος ἦν πολεμεῖν . 
ἐν φόβῳ δὲ καταστάντος τοῦ Κερσοβλέπτου γράφει ὁ Ἀθηνόδωρος συνθήκας , καθ’ ἃς ἀναγκάζει τὸν Κερσοβλέπτην ὀμόσαι πρός θ’ ὑμᾶς καὶ τοὺς βασιλέας εἶναι μὲν τὴν ἀρχὴν κοινὴν τῆς Θρᾴκης εἰς τρεῖς διῃρημένην , πάντας δ’ ὑμῖν ἀποδοῦναι τὴν χώραν . 
ὡς δ’ ἐν ἀρχαιρεσίαις ὑμεῖς Χαβρίαν ἐπὶ τὸν πόλεμον τοῦτον κατεστήσατε , καὶ τῷ μὲν Ἀθηνοδώρῳ συνέβη διαφεῖναι τὴν δύναμιν χρήματ’ οὐκ ἔχοντι παρ’ ὑμῶν οὐδ’ ἀφορμὴν τῷ πολέμῳ , τῷ Χαβρίᾳ δὲ μίαν ναῦν ἔχοντι μόνην ἐκπλεῖν , τί ποιεῖ πάλιν οὗτος ὁ Χαρίδημος ; 
ἃς μὲν ὤμοσε πρὸς τὸν Ἀθηνόδωρον συνθήκας ἔξαρνος γίγνεται καὶ τὸν Κερσοβλέπτην ἀρνεῖσθαι πείθει , γράφει δ’ ἑτέρας πρὸς τὸν Χαβρίαν ἔτι τῶν πρὸς Κηφισόδοτον δεινοτέρας · οὐκ ἔχων δ’ ἐκεῖνος , οἶμαι , δύναμιν στέργειν ἠναγκάζετο τούτοις . 
ἀκούσαντες δ’ ὑμεῖς ταῦτα , ἐν τῷ δήμῳ λόγων ῥηθέντων πολλῶν καὶ τῶν συνθηκῶν ἀναγνωσθεισῶν , οὔτε τὴν Χαβρίου δόξαν αἰσχυνθέντες οὔτε τῶν συναγορευόντων οὐδένα , ἀπεχειροτονήσατε καὶ ταύτας πάλιν τὰς συνθήκας , καὶ ψηφίζεσθε ψήφισμα Γλαύκωνος εἰπόντος ἑλέσθαι πρέσβεις δέκ’ ἄνδρας ἐξ ὑμῶν αὐτῶν , τούτους δέ , ἂν μὲν ἐμμένῃ ταῖς πρὸς Ἀθηνόδωρον συνθήκαις , ὁρκίσαι πάλιν αὐτόν , εἰ δὲ μή , παρὰ μὲν τοῖν δυοῖν βασιλέοιν ἀπολαβεῖν τοὺς ὅρκους , πρὸς δ’ ἐκεῖνον ὅπως πολεμήσετε βουλεύεσθαι . 
ἐκπεπλευκότων δὲ τῶν πρέσβεων συμβαίνει τοῖς χρόνοις εἰς τοῦθ’ ὑπηγμένα τὰ πράγματ’ ἤδη , διατριβόντων τούτων καὶ οὐδὲν ἁπλοῦν οὐδὲ δίκαιον ὑμῖν ἐθελόντων πρᾶξαι , ὥστ’ ἐβοηθοῦμεν εἰς Εὔβοιαν , καὶ Χάρης ἧκεν ἔχων τοὺς ξένους , καὶ στρατηγὸς ὑφ’ ὑμῶν αὐτοκράτωρ εἰς Χερρόνησον ἐξέπλει . 
οὕτω γράφει πάλιν συνθήκας πρὸς τὸν Χάρητα , παραγενομένου Ἀθηνοδώρου καὶ τῶν βασιλέων , ταύτας αἵπερ εἰσὶν ἄρισται καὶ δικαιόταται . 
καὶ ἔργῳ ἑαυτὸν ἐξήλεγξεν ὅτι καιροφυλακεῖ τὴν πόλιν ἡμῶν , καὶ οὐδὲν ἁπλοῦν ἔγνωκε ποιεῖν οὐδ’ ἴσον . 
εἶθ’ ὃν ὁρᾶτ’ ἐκ προσαγωγῆς ὑμῖν φίλον , καὶ ὅπως ἂν ὑμᾶς δύνασθαι νομίσῃ , οὕτω πρὸς ὑμᾶς εὐνοίας ἔχοντα , τοῦτον οἴεσθε δεῖν ἰσχυρόν ποτ’ ἐᾶσαι γενέσθαι , καὶ ταῦτα δῑ ὑμῶν ; 
οὐκ ἄρ’ ὀρθῶς ἐγνώκατε . 
ἵνα τοίνυν εἰδῆθ’ ὅτι τἀληθῆ λέγω , λαβέ μοι τὴν ἐπιστολὴν ἣ μετὰ τὰς πρώτας συνθήκας ἦλθεν , εἶτα τὴν παρὰ Βηρισάδου · μάλιστα γὰρ οὕτω γνώσεσθε διδασκόμενοι.Ἐπιστολήλέγε καὶ τὴν ἐπιστολὴν τὴν τοῦ Βηρισάδου.Ἐπιστολή ἡ μὲν τοίνυν συμμαχία τοῖς βασιλεῦσι [τοῖν δυοῖν] 
τοῦτον τὸν τρόπον μετὰ τὴν παράκρουσιν τὴν διὰ τῶν πρὸς Κηφισόδοτον συνθηκῶν συνεστάθη , ἤδη Μιλτοκύθου μὲν ἀνῃρημένου , Χαριδήμου δ’ ἔργῳ φανεροῦ γεγενημένου ὅτι τῆς πόλεως ἐχθρός ἐστιν . 
ὃς γὰρ ὃν ᾔδει διὰ παντὸς τοῦ χρόνου πάντων τῶν Θρᾳκῶν εὐνούστατον ὄνθ’ ὑμῖν , τοῦτον ἠξίωσ’ ὑποχείριον λαβὼν τοῖς ὑμετέροις ἐχθροῖς Καρδιανοῖς ἐγχειρίσαι , πῶς οὐ μεγάλης ἔχθρας δεῖγμα πρὸς ὑμᾶς ἐξέφερεν ; 
ἃς δὴ τὸν πόλεμον δεδιὼς τὸν πρὸς τοὺς Θρᾷκας καὶ πρὸς Ἀθηνόδωρον ἐποιήσατο συνθήκας μετὰ ταῦθ’ ὁ Κερσοβλέπτης , λέγε.Συνθῆκαι ταῦτα τοίνυν γράψας καὶ συνθέμενος , καὶ τὸν ὅρκον ὃν ἠκούσαθ’ ὑμεῖς ὀμόσας , ἐπειδὴ τὴν μὲν Ἀθηνοδώρου δύναμιν διαφειμένην εἶδεν , μιᾷ δὲ μόνον τριήρει Χαβρίαν ἥκοντα , οὔτε τὸν Ἰφιάδου παρέδωκεν υἱὸν [ὑμῖν] 
οὔτ’ ἄλλ’ οὐδὲν ὧν ὤμοσ’ ἐποίησεν , ἀλλὰ καὶ περὶ τῶν ἄλλων τῶν γεγραμμένων ἐν ταῖς συνθήκαις ἔξαρνος γίγνεται , καὶ γράφει ταύτας τὰς συνθήκας . 
λαβέ μοι καὶ λέγε ταυτασί.Συνθῆκαι ἐνθυμεῖσθ’ ὅτι καὶ τέλη καὶ δεκάτας ἠξίου λαμβάνειν , καὶ πάλιν ὡς αὑτοῦ τῆς χώρας οὔσης τοὺς λόγους ἐποιεῖτο , τοὺς δεκατηλόγους ἀξιῶν τοὺς αὑτοῦ τῶν τελῶν κυρίους εἶναι , καὶ τὸν ὅμηρον τὸν υἱὸν τὸν Ἰφιάδου , ὃν ὑπὲρ Σηστοῦ ἔχων ὤμοσε πρὸς τὸν Ἀθηνόδωρον παραδώσειν , οὐδ’ ὑπισχνεῖται παραδώσειν ἔτι . 
λαβὲ τὸ ψήφισμ’ ὃ πρὸς ταῦθ’ ὑμεῖς ἐψηφίσασθε . 
λέγε.Ψήφισμα ἐλθόντων τοίνυν μετὰ ταῦτα τῶν πρέσβεων εἰς Θρᾴκην , ὁ μὲν Κερσοβλέπτης ὑμῖν ἐπιστέλλει ταυτί , καὶ οὐδ’ ὁτιοῦν ὡμολόγει δίκαιον , οἱ δ’ ἕτεροι ταυτί . 
λέγ’ αὐτοῖς.Ἐπιστολήλέγε δὴ τὴν παρὰ τῶν βασιλέων . 
καὶ σκοπεῖτ’ εἰ ἄρ’ ὑμῖν δοκοῦσι μηδὲν ἐγκαλεῖν.Ἐπιστολήὁρᾶτε καὶ συνίετ’ , ὦ ἄνδρες Ἀθηναῖοι , τὴν πονηρίαν καὶ τὴν ἀπιστίαν , ὡς ἄνω καὶ κάτω . 
τὸ πρῶτον ἠδίκει Κηφισόδοτον , πάλιν φοβηθεὶς Ἀθηνόδωρον ἐπαύσατο · αὖθις ἠδίκει Χαβρίαν , πάλιν ὡμολόγει Χάρητι . 
πάντ’ ἄνω καὶ κάτω [πεποίηκεν] , καὶ οὐδὲν ἁπλῶς οὐδὲ δικαίως ἔπραξεν . 
μετὰ ταῦτα τοίνυν ὅσον μὲν χρόνον ἡ ὑμετέρα δύναμις παρῆν ἐν Ἑλλησπόντῳ , κολακεύων καὶ φενακίζων ὑμᾶς διαγέγονεν · ἐπεὶ δ’ εἶδε τάχιστα τὸν Ἑλλήσποντον ἔρημον δυνάμεως , εὐθὺς ἐνεχείρει καταλύειν καὶ ἀπαλλάξαι τοὺς δύο [τῆς ἀρχῆς] 
καὶ πᾶσαν ὑφ’ ἑαυτῷ ποιήσασθαι τὴν ἀρχήν , ἔργῳ πεῖραν ἔχων ὅτι τῶν πρὸς ὑμᾶς οὐδὲν μὴ δυνηθῇ πρότερον λῦσαι , πρὶν ἂν ἐκβάλῃ τούτους . 
ἵνα δ’ ὡς ῥᾷστα τοῦτο περάνειε , ψήφισμα τοιοῦτο παρ’ ὑμῶν εὕρετο ἐξ οὗ κυρωθέντος ἄν , εἰ μὴ δῑ ἡμᾶς καὶ ταύτην τὴν γραφήν , ἠδίκηντο μὲν φανερῶς οἱ δύο τῶν βασιλέων , ἡσυχίαν δ’ ἂν ἦγον οἱ στρατηγοῦντες αὐτοῖς , ὁ Βιάνωρ , ὁ Σίμων , ὁ Ἀθηνόδωρος , φοβούμενοι τὴν διὰ τοῦ ψηφίσματος συκοφαντίαν , ὁ δὲ ταύτης τῆς ἐξουσίας ἀπολαύσας καὶ πᾶσαν ὑφ’ αὑτῷ λαβὼν τὴν ἀρχὴν ἰσχυρὸς ἂν ἐχθρὸς ὑπῆρχεν ὑμῖν . 
ἔχει δ’ ὁρμητήριον παρὰ πάντα τὸν χρόνον αὑτῷ τετηρημένον τὴν Καρδιανῶν πόλιν , ἣν ἐν ἁπάσαις μὲν ταῖς συνθήκαις ἐξαίρετον αὑτῷ γέγραφεν , τὸ τελευταῖον δὲ καὶ φανερῶς αὐτὴν ἀφείλετο παρ’ ὑμῶν . 
καίτοι τοῖς ἀπηλλαγμένοις μὲν τοῦ περὶ ἡμῶν τι φρονεῖν ἄδικον , μετὰ πάσης δ’ ἀληθείας ἁπλῶς εὐνοεῖν ἡμῖν ᾑρημένοις τί προσῆκεν αὑτοῖς ὁρμητήριον καταλείπειν χρήσιμον τοῦ πρὸς ἡμᾶς πολέμου ; 
ἴστε γὰρ δήπου τοῦτο , οἱ μὲν ἀφιγμένοι σαφῶς , οἱ δ’ ἄλλοι τούτων ἀκούοντες , ὅτι τῆς Καρδιανῶν πόλεως ἐχούσης ὡς ἔχει , εἰ γενήσεται τὰ πρὸς τοὺς Θρᾷκας εὐτρεπῆ τῷ Κερσοβλέπτῃ , παρ’ ἡμέραν ἔξεστιν αὐτῷ βαδίζειν ἐπὶ Χερρόνησον ἀσφαλῶς . 
ὥσπερ γὰρ Χαλκὶς τῷ τόπῳ τῆς Εὐβοίας πρὸς τῆς Βοιωτίας κεῖται , οὕτω Χερρονήσου κεῖται πρὸς τῆς Θρᾴκης ἡ Καρδιανῶν πόλις . 
ἣν ὃν ἔχει τόπον ὅστις οἶδεν ὑμῶν , οὐδ’ ἐκεῖν’ ἀγνοεῖ , τίνος εἵνεκα καιροῦ περιπεποίηται καὶ διεσπούδασται μὴ λαβεῖν ὑμᾶς . 
ὃν οὐ συμπαρασκευάσαι καθ’ ὑμῶν αὐτῶν ὀφείλετε , ἀλλὰ κωλῦσαι καθ’ ὅσον δυνατὸν καὶ σκοπεῖν ὅπως μὴ γενήσεται , ἐπεὶ ὅτι γ’ οὐδ’ ἂν ὁντινοῦν καιρὸν παρείη , δεδήλωκεν . 
Φιλίππου γὰρ εἰς Μαρώνειαν ἐλθόντος ἔπεμψεν πρὸς αὐτὸν Ἀπολλωνίδην , πίστεις δοὺς ἐκείνῳ καὶ Παμμένει · καὶ εἰ μὴ κρατῶν τῆς χώρας Ἀμάδοκος ἀπεῖπε Φιλίππῳ μὴ ἐπιβαίνειν , οὐδὲν ἂν ἦν ἐν μέσῳ πολεμεῖν ἡμᾶς πρὸς Καρδιανοὺς ἤδη καὶ Κερσοβλέπτην . 
καὶ ὅτι ταῦτ’ ἀληθῆ λέγω , λαβὲ τὴν Χάρητος ἐπιστολήν.Ἐπιστολή ταῦτα μέντοι δεῖ σκοπουμένους ἀπιστεῖν καὶ μὴ τετυφῶσθαι , μηδ’ ὡς εὐεργέτῃ προσέχειν τὸν νοῦν . 
οὐ γὰρ ὧν ἀναγκαζόμενος φίλος εἶναί φησι φενακίζων ὑμᾶς , χάριν ἐστὶ δίκαιον ὀφείλειν [Κερσοβλέπτῃ] , οὐδ’ ὧν μίκρ’ ἀναλίσκων ἰδίᾳ καὶ τοῖς στρατηγοῖς καὶ τοῖς ῥήτορσιν [Χαρίδημος] 
διαπράττεται πρὸς ὑμᾶς ἐπαίνους αὑτοῦ γράφεσθαι · ἀλλ’ ὧν , ὁσαχοῦ κύριος γέγονεν τοῦ πράττειν ὅ τι βούλεται , πανταχοῦ κακῶς ἐπιχειρῶν ἡμᾶς ποιεῖν φαίνεται , τούτων πολὺ μᾶλλον ὀργίζεσθαι προσήκει . 
οἱ μὲν τοίνυν ἄλλοι πάντες , ὅσοι τι παρ’ ὑμῶν εὕρηνται πώποτε , ἐφ’ οἷς εὖ πεποιήκασιν ὑμᾶς τετίμηνται , οὗτος δ’ εἷς ἁπάντων τῶν ἄλλων μόνος ἐφ’ οἷς ἐγχειρῶν οὐ δεδύνηται κακῶς ποιῆσαι . 
καίτοι τῷ τοιούτῳ τὸ δίκης , ἣν ἔδωκε δικαίως ἄν , ἀφεῖσθαι , μεγάλη δωρειὰ παρ’ ὑμῶν ἦν . 
ἀλλ’ οὐ ταῦτα δοκεῖ τοῖς ῥήτορσιν , ἀλλὰ πολίτης , εὐεργέτης , στέφανοι , δωρειαί , δῑ ἃ τούτοις ἰδίᾳ δίδωσιν · οἱ δ’ ἄλλοι πεφενακισμένοι κάθησθε , τὰ πράγματα θαυμάζοντες . 
τὸ τελευταῖον δὲ νυνὶ κἂν φύλακας κατέστησαν ὑμᾶς ἐκείνου διὰ τοῦ προβουλεύματος τούτου , εἰ μὴ τὴν γραφὴν ἐποιησάμεθ’ ἡμεῖς ταυτηνί , καὶ τὸ τοῦ μισθοφόρου καὶ θεραπεύοντος ἐκεῖνον ἔργον ἡ πόλις ἂν διεπράττετο , ἐφρούρει Χαρίδημον . 
καλόν γ’ , οὐ γάρ ; 
ὦ Ζεῦ καὶ θεοί , ὃς αὐτός ποτε τοὺς ὑμετέρους ἐχθροὺς μισθὸν λαμβάνων ἐδορυφόρει , τοῦτον ὑφ’ ὑμετέρου ψηφίσματος φανῆναι φυλαττόμενον . 
ἴσως τοίνυν ἐκεῖν’ ἄν τίς μ’ ἔροιτο , τί δήποτε ταῦτ’ εἰδὼς οὕτως ἀκριβῶς ἐγὼ καὶ παρηκολουθηκὼς ἐνίοις τῶν ἀδικημάτων εἴασα , καὶ οὔθ’ ὅτ’ αὐτὸν ἐποιεῖσθε πολίτην οὐδὲν ἀντεῖπον , οὔθ’ ὅτ’ ἐπῃνεῖτε , οὔθ’ ὅλως πρότερον , πρὶν τὸ ψήφισμα τουτὶ γενέσθαι , λόγον οὐδέν’ ἐποιησάμην . 
ἐγὼ δ’ , ὦ ἄνδρες Ἀθηναῖοι , πρὸς ὑμᾶς ἅπασαν ἐρῶ τὴν ἀλήθειαν . 
καὶ γὰρ ὡς ἀνάξιος ἦν ᾔδειν , καὶ παρῆν ὅτε τούτων ἠξιοῦτο , καὶ οὐκ ἀντεῖπον · ὁμολογῶ . 
διὰ τί ; 
ὅτι , ὦ ἄνδρες Ἀθηναῖοι , πρῶτον μὲν ἀσθενέστερον ἡγούμην ἔσεσθαι πολλῶν ψευδομένων ἑτοίμως περὶ αὐτοῦ πρὸς ὑμᾶς ἕνα τἀληθῆ λέγοντ’ ἐμαυτόν · ἔπειθ’ ὧν μὲν ἐκεῖνος εὑρίσκετ’ ἐξαπατῶν ὑμᾶς , μὰ τὸν Δία καὶ θεοὺς πάντας οὐδενὸς εἰσῄει μοι φθονεῖν , κακὸν δ’ οὐδὲν ἑώρων ὑπερφυὲς πεισομένους ὑμᾶς , εἴ τιν’ ἠδικηκότα πόλλ’ ἀφίετε καὶ προὐκαλεῖσθέ τι τοῦ λοιποῦ ποιεῖν ὑμᾶς ἀγαθόν · ἐν γὰρ τῷ πολίτην ποιεῖσθαι καὶ στεφανοῦν ταῦτ’ ἐνῆν ἀμφότερα . 
ἐπειδὴ δ’ ὁρῶ προσκατασκευαζόμενόν τι τοιοῦτον δῑ οὗ , ἂν μόνον εὐτρεπίσηται τοὺς ἐνθάδ’ ἐξαπατήσοντας ὑμᾶς ὑπὲρ αὑτοῦ , τῶν γ’ ἔξω φίλων καὶ βουλομένων ἄν τι ποιεῖν ὑμᾶς ἀγαθὸν κἀκεῖνον κωλύειν ἐναντία πράττειν ὑμῖν , οἷον Ἀθηνόδωρον λέγω , Σίμωνα , Βιάνορα , Ἀρχέβιον τὸν Βυζάντιον , τοὺς Θρᾷκας τοὺς δύο , τοὺς βασιλέας , τούτων μηδενὶ μήτ’ ἐναντιωθῆναι μήτε κωλύειν ἐκεῖνον ἐξέσται , τηνικαῦθ’ ἥκω καὶ κατηγορῶ . 
καὶ νομίζω τὸ μέν , οἷς ἔμελλεν ἐκεῖνος λαβὼν μηδὲν ὑπερμέγεθες τὴν πόλιν βλάψειν , ἀντιλέγειν ἢ κακῶς ἰδίᾳ πεπονθότος ἢ συκοφαντοῦντος εἶναι , τὸ δέ , ἐφ’ οἷς μέγα πρᾶγμ’ ἀλυσιτελὲς τῇ πόλει κατεσκευάζετο , ἐναντιοῦσθαι χρηστοῦ καὶ φιλοπόλιδος ἀνδρὸς ἔργον εἶναι . 
διὰ ταῦτ’ ἐπ’ ἐκείνοις οὐδὲν εἰπὼν νῦν λέγω . 
ἔστιν τοίνυν τις αὐτοῖς τοιοῦτος λόγος δῑ οὗ προσδοκῶσι παράξειν ὑμᾶς , ὡς ὁ Κερσοβλέπτης καὶ Χαρίδημος ἴσως ἐναντί’ ἔπραττον τῇ πόλει τόθ’ ὅτ’ ἦσαν ἐχθροί , νῦν δὲ φίλοι καὶ χρησίμους παρέχουσιν ἑαυτούς . 
οὐ δὴ δεῖ μνησικακεῖν · οὐδὲ γὰρ Λακεδαιμονίους ὅτ’ ἐσῴζομεν , οὐκ ἀνεμιμνῃσκόμεθ’ εἴ τι κακῶς ἐποίησαν ἡμᾶς ὄντες ἐχθροί , οὐδὲ Θηβαίους , οὐδ’ Εὐβοέας τὰ τελευταῖα νυνί . 
ἐγὼ δ’ ἡγοῦμαι τοῦτον τὸν λόγον , εἰ μὲν ἔν τινι καιρῷ , βοηθείας γεγραμμένης τῷ Κερσοβλέπτῃ καὶ τῷ Χαριδήμῳ , κωλυόντων ἡμῶν ταύτην , ἔλεγον , ὀρθῶς ἂν λέγεσθαι · εἰ δὲ τοιούτου μὲν μηδενὸς ὄντος μηδὲ γεγραμμένου , βουλόμενοι δὲ μείζω τοῦ δέοντος ποιῆσαι διὰ τοῦ παρ’ ὑμῶν ἄδειαν λαβεῖν τοὺς ἐκείνου στρατηγούς , δεινὰ ποιεῖν αὐτοὺς ἡγοῦμαι . 
οὐ γάρ ἐστι δίκαιον , ἄνδρες Ἀθηναῖοι , τοὺς τῶν σωθῆναι ζητούντων λόγους πρὸς ὑμᾶς λέγειν ὑπὲρ τῶν ὅπως ἀδικεῖν αὑτοῖς ἐξέσται πραττόντων . 
χωρὶς δὲ τούτων , εἰ μὲν ἐχθρὸς ὢν κακῶς ἐποίει , φίλος δὲ φήσας μετεβέβλητο , τάχ’ ἂν ταῦτά τις ἤκουεν · ἐπειδὴ δ’ οὐ τοιοῦτ’ ἐστίν , ἀλλ’ ἐξ οὗ φίλος εἶναι προσποιεῖται , ἐκ τούτου πλεῖσθ’ ὑμᾶς ἐξηπάτηκεν , εἰ μὴ καὶ δῑ ἐκεῖνα μισεῖν , διά γε ταῦτ’ ἀπιστεῖν δήπου προσήκει . 
καὶ μὴν περὶ τοῦ γε μὴ μνησικακεῖν ἔγωγ’ ὡδί πως λέγω · ὁ μὲν εἵνεκα τοῦ κακόν τι ποιεῖν τὰ τοιαῦτ’ ἐξετάζων μνησικακεῖ , ὁ δ’ ὑπὲρ τοῦ μὴ παθεῖν , ἀλλὰ φυλάξασθαι σκοπῶν σωφρονεῖ . 
ἴσως τοίνυν καὶ τοιαύτην τιν’ ἐροῦσ’ ὑπόνοιαν , ὡς ὡρμηκότα νῦν τὸν ἄνθρωπον φίλον εἶναι καὶ βουλόμενόν τι ποιεῖν ἀγαθὸν τὴν πόλιν εἰς ἀθυμίαν τρέψομεν , εἰ καταψηφιούμεθα , καὶ ποιήσομεν ὑπόπτως ἔχειν πρὸς ἡμᾶς . 
ἐγὼ δ’ , ὦ ἄνδρες Ἀθηναῖοι , θεάσασθ’ ὡς ἔχω . 
εἰ μετ’ ἀληθείας ἁπλῶς ἦν ἡμῖν φίλος καὶ νὴ Δία πάντ’ ἀγάθ’ ἔμελλεν ἡμᾶς ποιήσειν , οὐδ’ ἂν οὕτως ᾤμην δεῖν τοῦτον ἀκούειν τὸν λόγον · οὐδένα γὰρ ἂν νομίζω τοσαῦτ’ ἀγαθὰ ποιῆσαι , δῑ ὃν ὑμῖν προσήκειν ἐπιορκῆσαι καὶ παρ’ ἃ φαίνεται δίκαια τὴν ψῆφον θέσθαι . 
ἐπειδὴ δὲ καὶ φενακίζων καὶ οὐδ’ ὁτιοῦν ὑγιὲς πράττων ἐξελέγχεται , δυοῖν ἀγαθοῖν θάτερον ὑμῖν , ἂν καταψηφίσησθε , συμβήσεται · ἢ γὰρ ἐξαπατῶν παύσεται νομίσας οὐκέτι λανθάνειν , ἢ εἴπερ αὐτῷ βουλομένῳ πρὸς ὑμᾶς ἔστιν οἰκείως ἔχειν ὡς ἀληθῶς , ἀγαθόν τι ποιεῖν πειράσεται , γνοὺς ὅτι τῷ φενακίζειν οὐκέθ’ ἃ βούλεται πράξει . 
ὥστε καὶ εἰ μηδὲ δῑ ἓν τῶν ἄλλων , διὰ τοῦτο καταψηφίσασθαι συμφέρει . 
ἄξιον τοίνυν , ὦ ἄνδρες Ἀθηναῖοι , κἀκεῖν’ ἐξετάσαι , πῶς ποθ’ οἱ πάλαι τὰς τιμὰς ἔνεμον καὶ τὰς δωρειὰς τοῖς ὡς ἀληθῶς εὐεργέταις , καὶ ὅσοι πολῖται τύχοιεν ὄντες καὶ ὅσοι ξένοι . 
κἂν μὲν ἴδητ’ ἐκείνους ἄμεινον ὑμῶν , καλὸν τὸ μιμήσασθαι , ἂν δ’ ὑμᾶς αὐτούς , ἐφ’ ὑμῖν ἔσται τὸ πράττειν . 
πρῶτον μὲν τοίνυν ἐκεῖνοι Θεμιστοκλέα τὸν τὴν ἐν Σαλαμῖνι ναυμαχίαν νικήσαντα καὶ Μιλτιάδην τὸν ἡγούμενον Μαραθῶνι καὶ πολλοὺς ἄλλους , οὐκ ἴσα τοῖς νῦν στρατηγοῖς ἀγάθ’ εἰργασμένους , οὐ χαλκοῦς ἵστασαν οὐδ’ ὑπερηγάπων . 
οὐκ ἄρα τοῖς ἑαυτοὺς ἀγαθόν τι ποιοῦσιν χάριν εἶχον ; 
σφόδρα γ’ , ὦ ἄνδρες Ἀθηναῖοι , καὶ ἀπεδίδοσάν γε καὶ αὑτῶν κἀκείνων ἀξίαν · ὄντες γὰρ πολλοῦ πάντες ἄξιοι προὔκρινον ἐκείνους αὑτῶν ἡγεῖσθαι . 
ἔστι δὲ σώφροσιν ἀνθρώποις καὶ πρὸς ἀλήθειαν βουλομένοις σκοπεῖν πολὺ μείζων τιμὴ τῆς χαλκῆς εἰκόνος τὸ καλῶν κἀγαθῶν ἀνδρῶν κεκρίσθαι πρώτους . 
καὶ γάρ τοι τῶν ἔργων τῶν τότ’ , ἄνδρες Ἀθηναῖοι , οὐδενὸς ἀπεστέρησαν ἑαυτούς , οὐδ’ ἔστιν οὐδεὶς ὅστις ἂν εἴποι τὴν ἐν Σαλαμῖνι ναυμαχίαν Θεμιστοκλέους , ἀλλ’ Ἀθηναίων , οὐδὲ τὴν Μαραθῶνι μάχην Μιλτιάδου , ἀλλὰ τῆς πόλεως . 
νῦν δ’ , ὦ ἄνδρες Ἀθηναῖοι , πολλοὶ τοῦτο λέγουσιν , ὡς Κέρκυραν εἷλε Τιμόθεος καὶ τὴν μόραν κατέκοψεν Ἰφικράτης καὶ τὴν περὶ Νάξον ἐνίκα ναυμαχίαν Χαβρίας · δοκεῖτε γὰρ αὐτοὶ τῶν ἔργων τούτων παραχωρεῖν τῶν τιμῶν ταῖς ὑπερβολαῖς αἷς δεδώκατ’ ἐπ’ αὐτοῖς ἑκάστῳ τούτων . 
τὰς μὲν δὴ πολιτικὰς δωρειὰς οὕτως ἐκεῖνοί τε καλῶς καὶ λυσιτελούντως αὑτοῖς ἐδίδοσαν καὶ ἡμεῖς οὐκ ὀρθῶς · τὰς δὲ τῶν ξένων πῶς ; 
ἐκεῖνοι Μένωνι τῷ Φαρσαλίῳ δώδεκα μὲν τάλαντ’ ἀργυρίου δόντι πρὸς τὸν ἐπ’ Ἠιόνι τῇ πρὸς Ἀμφιπόλει πόλεμον , τριακοσίοις δ’ ἱππεῦσι πενέσταις ἰδίοις βοηθήσαντι , οὐκ ἐψηφίσαντο , αὐτὸν ἄν τις ἀποκτείνῃ , ἀγώγιμον εἶναι , ἀλλὰ πολιτείαν ἔδοσαν καὶ ταύτην ἱκανὴν ὑπελάμβανον εἶναι τὴν τιμήν . 
καὶ πάλιν Περδίκκᾳ τῷ κατὰ τὴν τοῦ βαρβάρου ποτ’ ἐπιστρατείαν βασιλεύοντι Μακεδονίας , τοὺς ἀναχωροῦντας ἐκ Πλαταιῶν τῶν βαρβάρων διαφθείραντι καὶ τέλειον τἀτύχημα ποιήσαντι τῷ βασιλεῖ , οὐκ ἐψηφίσαντ’ ἀγώγιμον , ἄν τις ἀποκτείνῃ Περδίκκαν , ᾧ βασιλεὺς ἐχθρὸς δῑ ἡμᾶς ἀπεδέδεικτο , ἀλλὰ πολιτείαν ἔδωκαν μόνον . 
καὶ γάρ τοι τότε μὲν οὕτω τίμιον ἦν πᾶσιν ἀνθρώποις τὸ γενέσθαι πολίταις παρ’ ὑμῖν ὥσθ’ ὑπὲρ τοῦ τυχεῖν τούτου τηλικαῦθ’ ὑμᾶς ἀγάθ’ ἤθελον ποιεῖν , νῦν δ’ οὕτως ἄτιμον ὥστε τῶν τετυχηκότων πολλοὶ πλείω κακὰ τῶν φανερῶς ἐχθρῶν εἰσιν ὑμᾶς εἰργασμένοι . 
οὐ μόνον δ’ αὕτη τῆς πόλεως ἡ δωρειὰ προπεπηλάκισται καὶ φαύλη γέγονεν , ἀλλὰ καὶ πᾶσαι διὰ τὴν τῶν καταράτων καὶ θεοῖς ἐχθρῶν ῥητόρων , τῶν τὰ τοιαῦτα γραφόντων ἑτοίμως , πονηρίαν , οἳ τοσαύτην ὑπερβολὴν πεποίηνται τῆς αὑτῶν αἰσχροκερδείας ὥστε τὰς τιμὰς καὶ τὰς παρ’ ὑμῶν δωρειάς , ὥσπερ οἱ τὰ μικρὰ καὶ κομιδῇ φαῦλ’ ἀποκηρύττοντες , οὕτω πωλοῦσιν ἐπευωνίζοντες καὶ πολλοῖς ἀπὸ τῶν αὐτῶν λημμάτων γράφοντες πᾶν ὅ τι ἂν βούλωνται . 
πρῶτον μέν , ἵνα τῶν τελευταίων πρώτων μνησθῶμεν , Ἀριοβαρζάνην ἐκεῖνον οὐ μόνον αὐτὸν καὶ τοὺς υἱεῖς τρεῖς ὄντας πάντων ἠξίωσαν ὅσων ἐβουλήθησαν , ἀλλὰ καὶ δύ’ Ἀβυδηνούς , μισαθηναιοτάτους καὶ πονηροτάτους ἀνθρώπους , [προσέθηκαν αὐτῷ] 
Φιλίσκον καὶ Ἀγαυόν . 
πάλιν Τιμοθέου δόξαντός τι ποιῆσαι τῶν δεόντων ὑμῖν , πρὸς τῷ πάνθ’ ἃ μέγιστ’ ἦν αὐτῷ δοῦναι προσέθηκαν αὐτῷ Φρασιηρίδην καὶ Πολυσθένην , ἀνθρώπους οὐδ’ ἐλευθέρους , ἀλλ’ ὀλέθρους καὶ τοιαῦτα πεποιηκότας οἷα λέγειν ὀκνήσειεν ἄν τις εὖ φρονῶν . 
τὸ τελευταῖον δὲ νῦν , ἐπειδὴ Κερσοβλέπτην ἠξίουν ὧν αὐτοῖς ἐδόκει , καὶ περὶ τούτων ἦν ἡ σπουδή , προστιθέασιν δύ’ αὐτῷ , τὸν μὲν ὅσ’ ὑμεῖς ἀκηκόατ’ εἰργασμένον κακά , τὸν δ’ ὅλως οὐδεὶς οἶδεν ἀνθρώπων τίς ἐστιν , Εὐδέρκην ὄνομα . 
τοιγάρτοι διὰ ταῦτ’ , ὦ ἄνδρες Ἀθηναῖοι , μικρά , ἃ πρὸ τοῦ μεγάλ’ ἦν , φαίνεται , καὶ τὸ πρᾶγμ’ ἤδη καὶ πορρωτέρω βαδίζει καὶ οὐκέτι ταῦτ’ ἀπόχρη , ἀλλ’ εἰ μὴ καὶ φυλάξεθ’ ἕκαστον τούτων , ἐκείνων γ’ οὐδεμία χάρις , ὡς ἔοικεν . 
τοῦ μέντοι ταῦθ’ οὕτως αἰσχρῶς προεληλυθέναι , εἰ δεῖ μετὰ παρρησίας εἰπεῖν τἀληθῆ , οὐδένες ὑμῶν , ὦ ἄνδρες Ἀθηναῖοι , μᾶλλόν εἰσιν αἴτιοι . 
οὐδὲ γὰρ δίκην ἔτι λαμβάνειν ἐθέλετε παρὰ τῶν ἀδικούντων , ἀλλὰ καὶ τοῦτ’ ἐξελήλυθεν ἐκ τῆς πόλεως . 
καίτοι σκέψασθ’ ὡς ἐκόλαζον οἱ πρόγονοι τοὺς ἀδικοῦντας ἑαυτούς , εἰ παραπλησίως ὑμῖν . 
ἐκεῖνοι Θεμιστοκλέα λαβόντες μεῖζον ἑαυτῶν ἀξιοῦντα φρονεῖν ἐξήλασαν ἐκ τῆς πόλεως καὶ μηδισμὸν κατέγνωσαν · καὶ Κίμωνα , ὅτι τὴν πάτριον μετεκίνησε πολιτείαν ἐφ’ ἑαυτοῦ , παρὰ τρεῖς μὲν ἀφεῖσαν ψήφους τὸ μὴ θανάτῳ ζημιῶσαι , πεντήκοντα δὲ τάλαντ’ ἐξέπραξαν . 
καὶ τοῦτον τὸν τρόπον προσεφέροντο τηλικαῦτ’ αὐτοὺς ἀγάθ’ εἰργασμένοις ἀνθρώποις . 
δικαίως · οὐ γὰρ αὐτοῖς ἀπεδίδοντο τὴν αὑτῶν ἐλευθερίαν καὶ μεγαλοψυχίαν τῶν ἔργων , ἀλλὰ χρηστοὺς μὲν ὄντας ἐτίμων , ἀδικεῖν δ’ ἐπιχειροῦσιν οὐκ ἐπέτρεπον . 
ὑμεῖς δ’ , ὦ ἄνδρες Ἀθηναῖοι , τοὺς τὰ μέγιστ’ ἀδικοῦντας καὶ φανερῶς ἐξελεγχομένους , ἂν ἓν ἢ δύ’ ἀστεῖ’ εἴπωσιν καὶ παρὰ τῶν φυλετῶν τινες ᾑρημένοι σύνδικοι δεηθῶσιν , ἀφίετε · ἂν δὲ καὶ καταψηφίσησθέ του , πέντε καὶ εἴκοσι δραχμῶν ἐτιμήσατε . 
καὶ γάρ τοι τότε μὲν τὰ μὲν τῆς πόλεως ἦν εὔπορα καὶ λαμπρὰ δημοσίᾳ , ἰδίᾳ δ’ οὐδεὶς ὑπερεῖχε τῶν πολλῶν . 
τεκμήριον δέ · τὴν Θεμιστοκλέους μὲν οἰκίαν καὶ τὴν Μιλτιάδου καὶ τῶν τότε λαμπρῶν , εἴ τις ἄρ’ ὑμῶν οἶδεν ὁποία ποτ’ ἐστίν , ὁρᾷ τῶν πολλῶν οὐδὲν σεμνοτέραν οὖσαν , τὰ δὲ τῆς πόλεως οἰκοδομήματα καὶ κατασκευάσματα τηλικαῦτα καὶ τοιαῦθ’ ὥστε μηδενὶ τῶν ἐπιγιγνομένων ὑπερβολὴν λελεῖφθαι , προπύλαια ταῦτα , νεώσοικοι , στοαί , Πειραιεύς , τἄλλ’ οἷς κατεσκευασμένην ὁρᾶτε τὴν πόλιν . 
νῦν δ’ ἰδίᾳ μὲν ἑκάστῳ τῶν τὰ κοινὰ πραττόντων τοσαύτη περιουσία [ἐστὶν] 
ὥστε τινὲς μὲν αὐτῶν πολλῶν δημοσίων οἰκοδομημάτων σεμνοτέρας τὰς ἰδίας κατεσκευάκασιν οἰκίας , γῆν δ’ ἔνιοι πλείω πάντων ὑμῶν τῶν ἐν τῷ δικαστηρίῳ συνεώνηνται · δημοσίᾳ δ’ ὑμεῖς ἃ μὲν οἰκοδομεῖτε καὶ κονιᾶτε , ὡς μικρὰ καὶ γλίσχρα , αἰσχύνη λέγειν . 
ἀλλ’ ἔχετ’ εἰπεῖν ὅ τι κοινῇ κτησάμενοι καταλείψετε , ὥσπερ ἐκεῖνοι Χερρόνησον , Ἀμφίπολιν , δόξαν ἔργων καλῶν ; 
ἣν οἱ τοιοῦτοι πολῖται πάντ’ ἀναλίσκοντες τρόπον οὐχ οἷοί τ’ εἰσὶν ἀφανίσαι , ὦ ἄνδρες Ἀθηναῖοι . 
εἰκότως · τότε μὲν γὰρ τῷ κυρίῳ τῶν φόρων γενομένῳ τάξαι Ἀριστείδῃ οὐδὲ μιᾷ δραχμῇ πλείω τὰ ὑπάρχοντ’ ἐγένετο , ἀλλὰ καὶ τελευτήσαντ’ αὐτὸν ἔθαψεν ἡ πόλις · ὑμῖν δ’ , εἴ τι δέοισθε , χρήμαθ’ ὑπῆρχε κοινῇ πλεῖστα τῶν πάντων Ἑλλήνων , ὥσθ’ ὁπόσου χρόνου ψηφίσαισθ’ ἐξιέναι , τοσούτου μισθὸν ἔχοντες ἐξῇτε . 
νῦν δ’ οἱ μὲν τὰ κοινὰ διοικοῦντες ἐκ πτωχῶν εὔποροι καὶ πολλοῦ χρόνου τροφὴν ἄφθονόν εἰσιν ἡτοιμασμένοι · ὑμῖν δ’ οὐδὲ μιᾶς ἡμέρας ἐφόδῑ ἐστὶν ἐν τῷ κοινῷ , ἀλλ’ ἅμα δεῖ τι ποιεῖν , καὶ πόθεν οὐκ ἔχετε . 
τότε μὲν γὰρ ὁ δῆμος ἦν δεσπότης τῶν πολιτευομένων , νῦν δ’ ὑπηρέτης . 
αἴτιοι δ’ οἱ τὰ τοιαῦτα γράφοντες , καὶ συνεθίζοντες ὑμᾶς ὑμῶν μὲν αὐτῶν καταφρονεῖν , ἕνα δ’ ἢ δύο θαυμάζειν ἀνθρώπους . 
εἶθ’ οὗτοι κληρονομοῦσι τῆς ὑμετέρας δόξης καὶ τῶν ἀγαθῶν , ὑμεῖς δ’ οὐδ’ ὁτιοῦν ἀπολαύετε , ἀλλὰ μάρτυρές ἐστε τῶν ἑτέρων ἀγαθῶν , οὐδενὸς ἄλλου μετέχοντες ἢ τοῦ ἐξαπατᾶσθαι . 
καίτοι πηλίκον τί ποτ’ ἂν στενάξειαν οἱ ἄνδρες ἐκεῖνοι , οἱ ὑπὲρ δόξης καὶ ἐλευθερίας τελευτήσαντες , καὶ πολλῶν καὶ καλῶν ἔργων ὑπομνήματα καταλιπόντες , εἰ ἄρ’ αἴσθοινθ’ ὅτι νῦν ἡ πόλις εἰς ὑπηρέτου σχῆμα καὶ τάξιν προελήλυθεν , καὶ Χαρίδημον εἰ χρὴ φρουρεῖν βουλεύεται ; 
Χαρίδημον ; 
οἴμοι . 
ἀλλ’ οὐ τοῦτ’ ἔστι τὸ δεινόν , εἰ τῶν προγόνων , οἳ διενηνόχασιν ἁπάντων ἀρετῇ , χεῖρον βουλευόμεθα , ἀλλ’ ὅτι καὶ πάντων ἀνθρώπων . 
πῶς γὰρ οὐκ αἰσχρὸν Αἰγινήτας μὲν τουτουσί , νῆσον οἰκοῦντας οὕτω μικρὰν καὶ οὐδὲν ἔχοντας ἐφ’ ᾧ μέγα χρὴ φρονεῖν αὐτούς , Λάμπιν , ὃς μέγιστα ναυκλήρια κέκτηται τῶν Ἑλλήνων , καὶ κατεσκεύακεν τὴν πόλιν αὐτοῖς καὶ τὸ ἐμπόριον , μηδέπω καὶ τήμερον πολίτην πεποιῆσθαι , ἀλλὰ μόλις τῆς ἀτελείας αὐτὸν ἠξιωκέναι τῆς τοῦ μετοικίου · 
καὶ Μεγαρέας τουτουσὶ τοὺς καταράτους οὕτως εὖ τὰ παρ’ αὑτοῖς σεμνύνειν ὥσθ’ Ἕρμωνα τὸν κυβερνήτην , τὸν μετὰ Λυσάνδρου λαβόντα τριήρεις διακοσίας ὅτ’ ἐν Αἰγὸς ποταμοῖς ἠτυχήσαμεν ἡμεῖς , πεμψάντων Λακεδαιμονίων καὶ κελευόντων ποιήσασθαι πολίτην ἀποκρίνασθαι ὅτι , ὅταν αὐτοὺς ἴδωσι Σπαρτιάτην αὐτὸν πεποιημένους , τότε καὶ αὐτοὶ Μεγαρέα ποιήσονται · 
καὶ Ὠρείτας ἐκείνους , μέρος τέταρτον Εὐβοίας οἰκοῦντας , τὸν Χαρίδημον τοῦτον αὐτόν , ᾧ μήτηρ μὲν ὑπάρχει πολῖτις ἐκεῖ , πατὴρ δ’ οὐκ ἐρῶ τίς ἢ πόθεν (οὐδὲν γὰρ δεῖ πλείω τῶν ἀναγκαίων αὐτὸν ἐξετάζεσθαἰ , ἀλλ’ ὅμως , τὸ ἥμισυ τοῦ γένους αὐτοῦ συμβαλλομένου , τοῦ ἡμίσεος μέχρι τῆς τήμερον ἡμέρας οὐκ ἠξιώκασιν , ἀλλ’ εἰς τοὺς νόθους ἐκεῖ συντελεῖ , καθάπερ ποτ’ ἐνθάδ’ εἰς Κυνόσαργες οἱ νόθοι · 
ὑμεῖς δ’ , ὦ ἄνδρες Ἀθηναῖοι , πάσης τῆς πόλεως μεταδόντες αὐτῷ καὶ τετιμηκότες ἄλλοις , ἔτι καὶ τοῦτ’ αὐτῷ προσθήσετε ; 
ὅτι τί ; 
ποίας ἔλαβεν ναῦς ὑμῖν δῑ ἃς ὑπὸ τῶν ἀπολωλεκότων ἐπιβουλεύεται ; 
ἢ ποίαν πόλιν παρέδωκεν αἰχμάλωτον λαβών ; 
ἢ τίνας κινδύνους ὑπὲρ ὑμῶν κεκινδύνευκεν ; 
ἢ τίνας ἐχθροὺς τοὺς αὐτοὺς ὑμῖν ᾕρηται ; 
οὐδ’ ἂν εἷς εἰπεῖν ἔχοι . 
περὶ δὴ τῶν νόμων ὧν παραγεγράμμεθ’ , ὦ ἄνδρες δικασταί , βούλομαι μικρὰ πρὸς ὑμᾶς εἰπὼν καταβαίνειν , ἃ νομίζω μνημονεύοντας ἂν ὑμᾶς ἄμεινον φυλάττειν , ἂν παράγειν καὶ φενακίζειν οὗτοι ζητῶσιν . 
ὁ πρῶτος νόμος ἄντικρυς εἴρηκεν , ἄν τις ἀποκτείνῃ , τὴν βουλὴν δικάζειν · ὁ δέ , ἄν τις ἀποκτείνῃ , εὐθὺς ἔγραψεν ἀγώγιμον εἶναι . 
τοῦτο φυλάττετε καὶ μέμνησθε , ὅτι πάντων ἐναντιώτατόν ἐστι τῷ κρίνειν τὸ μὴ διδόντα κρίσιν ἔκδοτον ποιεῖν . 
οὐκ ἐᾷ μετὰ ταῦθ’ ὁ δεύτερος νόμος οὐδὲ τὸν ἑαλωκότ’ ἀνδροφόνον λυμαίνεσθαι οὐδὲ χρήματα πράττεσθαι · ὁ δ’ ἐν τῷ ποιεῖν ἀγώγιμον πάντα ταῦτα δέδωκεν · ἐπὶ γὰρ τοῖς λαβοῦσιν ἔσται ποιεῖν ὅ τι ἂν βούλωνται . 
ἀπάγειν ὁ νόμος ὡς τοὺς θεσμοθέτας κελεύει , καὶ τοῦτ’ , ἂν ἐν τῇ τοῦ πεπονθότος λάβῃ τις πατρίδι · ὁ δ’ ἀγώγιμον αὐτῷ τῷ τὴν αἰτίαν ἐπενεγκόντι δίδωσιν ὡς αὑτόν , κἂν τῆς ἀλλοτρίας που λάβῃ . 
ἔστιν ἐφ’ οἷς ἀδικήμασιν δέδωκεν ἀποκτείνειν ὁ νόμος · ὁ δ’ οὐδὲν ὑπειπών , κἂν ἐπὶ τούτοις τις κτείνῃ , δίδωσιν ἔκδοτον τὸν ἀθῷον ἀφειμένον ἐν τοῖς νόμοις . 
ἄν τις πάθῃ τι τοιοῦτον , δίκας ὁ νόμος κελεύει αἰτεῖν πρῶτον · ὁ δὲ τοὐναντίον οὐδεμίαν κρίσιν οὔτ’ αὐτὸς εἰπὼν οὔτε παρ’ ὧν ἀξιοῖ λαβεῖν αἰτήσας , ἀγώγιμον εὐθὺς ἔγραψεν , κἄν τις ἀφαιρῆται , παραχρῆμ’ ἔκσπονδον . 
τὸ ἀνδρολήψιον , παρ’ οἷς ἂν ὁ δράσας ᾖ , ἂν μὴ διδῶσι δίκας , κελεύουσιν οἱ νόμοι μέχρι τριῶν εἶναι · ὁ δέ , ἂν ἀφέληταί τις τὸν ἄγοντα μὴ βουλόμενος πρὸ δίκης ἐκδοῦναι , εὐθὺς ἔκσπονδον ποιεῖ . 
οὐκ ἐᾷ νόμον , ἂν μὴ τὸν αὐτὸν ἐπὶ πᾶσι τιθῇ τις , εἰσφέρειν · ὁ δ’ ἐπ’ ἀνδρὶ γράφει ψήφισμ’ ἴδιον . 
οὐκ ἐᾷ ψήφισμ’ ὁ νόμος κυριώτερον εἶναι νόμου · ὁ δ’ ὑπαρχόντων τοσούτων νόμων ψήφισμα ποιεῖ κύριον τοὺς νόμους ἀναιρῶν . 
ταῦτα φυλάττετε καὶ μεμνημένοι κάθησθε . 
καὶ τὰς μὲν παραγωγάς , ἃς οὗτοι ποιήσονται , χαίρειν ἐᾶτε καὶ μὴ ἐπιτρέπετε λέγειν αὐτοῖς , κελεύετε δὲ δεῖξαι ποῦ γέγραφεν κρίσιν , ἢ ποῦ γέγραφεν , ἄν τις ἁλῷ φόνου , κατὰ τούτου τὰς τιμωρίας . 
εἰ γὰρ ἢ τὸν ἄλλοθί που κριθέντα καὶ ἑαλωκότα ὅτι δεῖ κολάζειν ἔγραψεν , ἢ αὐτὸς ἔγραψεν κρίσιν εἰ πεποίηκεν ἢ οὒ καὶ εἰ δικαίως ἢ ἀδίκως , οὐκ ἂν ἠδίκει . 
εἰ δὲ τὸ τῆς αἰτίας ὄνομ’ αὐτὸ γράψας ‘ἄν τις ἀποκτείνῃ , ’ 
καὶ ὑπερβὰς τὸ ‘καὶ ἁλῷ φόνου , ’ 
καὶ τὸ ‘δόξῃ ἀπεκτονέναι , ’ 
καὶ τὸ ‘δίκας ὑπεχέτω τοῦ φόνου , ’ 
καὶ τὸ ‘τὰς τιμωρίας εἶναι κατ’ αὐτοῦ τὰς αὐτὰς ἅσπερ ἂν τὸν Ἀθηναῖον κτείνῃ , ’ 
καὶ πάνθ’ ὅσ’ ἐστὶ δίκαῑ ὑπερβὰς ἀγώγιμον εἶναι γέγραφεν , μὴ φενακίζεσθε , ἀλλ’ εὖ ἴσθ’ ὅτι πάντων παρανομώτατ’ εἴρηκεν . 
Κατὰ Τιμοκράτους τοῦ μὲν ἀγῶνος , ὦ ἄνδρες δικασταί , τοῦ παρόντος οὐδ’ ἂν αὐτὸν οἶμαι Τιμοκράτην εἰπεῖν ὡς αἴτιός ἐστιν ἄλλος τις αὐτῷ πλὴν αὐτὸς αὑτῷ . 
χρημάτων γὰρ οὐκ ὀλίγων ἀποστερῆσαι βουλόμενος τὴν πόλιν , παρὰ πάντας τοὺς νόμους νόμον εἰσήνεγκεν οὔτ’ ἐπιτήδειον οὔτε δίκαιον , ὦ ἄνδρες δικασταί · ὃς τὰ μὲν ἄλλ’ ὅσα λυμανεῖται καὶ χεῖρον ἔχειν τὰ κοινὰ ποιήσει , κύριος εἰ γενήσεται , τάχα δὴ καθ’ ἕκαστον ἀκούοντες ἐμοῦ μαθήσεσθε , ἓν δ’ , ὃ μέγιστον ἔχω καὶ προχειρότατον πρὸς ὑμᾶς εἰπεῖν , οὐκ ἀποτρέψομαι . 
τὴν γὰρ ὑμετέραν ψῆφον , ἣν ὀμωμοκότες περὶ πάντων φέρετε , λύει καὶ ποιεῖ τοῦ μηδενὸς ἀξίαν ὁ τουτουὶ νόμος , οὐχ ἵνα κοινῇ τι τὴν πόλιν ὠφελήσῃ (πῶς γάρ ; 
ὅς γε , ἃ δοκεῖ συνέχειν τὴν πολιτείαν , τὰ δικαστήρια , ταῦτ’ ἄκυρα ποιεῖ τῶν προστιμημάτων τῶν ἐπὶ τοῖς ἀδικήμασιν ἐκ τῶν νόμων ὡρισμένων) , ἀλλ’ ἵνα τῶν πολὺν χρόνον ὑμᾶς τινες ἐκκεκαρπωμένων καὶ πολλὰ τῶν ὑμετέρων διηρπακότων μηδ’ ἃ κλέπτοντες φανερῶς ἐλήφθησαν καταθῶσιν . 
καὶ τοσούτῳ ῥᾷόν ἐστ’ ἰδίᾳ τινὰς θεραπεύειν ἢ τῶν ὑμετέρων δικαίων προΐστασθαι , ὥσθ’ οὗτος μὲν ἔχει παρ’ ἐκείνων ἀργύριον καὶ οὐ πρότερον τοῦτον εἰσήνεγκε ὑπὲρ αὐτῶν τὸν νόμον , ἐμοὶ δ’ ἐν χιλίαις ὑπὲρ ὑμῶν ὁ κίνδυνος · τοσοῦτ’ ἀπέχω τοῦ λαβεῖν τι παρ’ ὑμῶν . 
εἰώθασιν μὲν οὖν οἱ πολλοὶ τῶν πράττειν τι προαιρουμένων τῶν κοινῶν λέγειν ὡς ταῦθ’ ὑμῖν σπουδαιότατ’ ἐστὶν καὶ μάλιστ’ ἄξιον προσέχειν τούτοις , ὑπὲρ ὧν ἂν αὐτοὶ τυγχάνωσι ποιούμενοι τοὺς λόγους . 
ἐγὼ δ’ , εἴπερ τινὶ τοῦτο καὶ ἄλλῳ προσηκόντως εἴρηται , νομίζω κἀμοὶ νῦν ἁρμόττειν εἰπεῖν . 
τῶν γὰρ ὄντων ἀγαθῶν τῇ πόλει καὶ τοῦ δημοκρατουμένην καὶ ἐλευθέραν εἶναι ὡς ἄλλο τι τῶν νόμων αἰτιώτερόν ἐστιν , οὐδ’ ἂν ἕν’ εἰπεῖν οἶμαι . 
περὶ τοίνυν αὐτοῦ τούτου νῦν ὑμῖν ἐστιν , πότερον δεῖ τοὺς μὲν ἄλλους νόμους , οὓς ἐπὶ τοῖς ἀδικοῦσι τὴν πόλιν ὑμεῖς ἀνεγράψατε , ἀκύρους εἶναι , τόνδε δὲ κύριον , ἢ τοὐναντίον τοῦτον μὲν λῦσαι , κατὰ χώραν δὲ μένειν τοὺς ἄλλους ἐᾶν . 
τὸ μὲν οὖν πρᾶγμα περὶ οὗ δεῖ νῦν ὑμᾶς γνῶναι , ὡς ἐν κεφαλαίῳ τις ἂν εἴποι , τοῦτ’ ἐστίν . 
ἵνα δ’ ὑμῶν μηδεὶς θαυμάζῃ τί δή ποτ’ ἐγὼ μετρίως , ὥς γ’ ἐμαυτὸν πείθω , τὸν ἄλλον χρόνον βεβιωκὼς νῦν ἐν ἀγῶσι καὶ γραφαῖς δημοσίαις ἐξετάζομαι , βούλομαι μικρὰ πρὸς ὑμᾶς εἰπεῖν · ἔσται δὲ ταῦτ’ οὐκ ἄπο τοῦ πράγματος . 
ἐγὼ γάρ , ὦ ἄνδρες Ἀθηναῖοι , προσέκρουσ’ ἀνθρώπῳ πονηρῷ καὶ φιλαπεχθήμονι καὶ θεοῖς ἐχθρῷ , ᾧ τελευτῶσ’ ὅλη προσέκρουσεν ἡ πόλις , Ἀνδροτίωνα λέγω . 
καὶ τοσούτῳ δεινότερ’ Εὐκτήμονος ἠδικήθην ὑπ’ αὐτοῦ , ὥσθ’ ὁ μὲν Εὐκτήμων εἰς χρήματ’ ἔσθ’ ἃ κακῶς ἔπαθεν , ἐγὼ δ’ , εἰ κατώρθωσεν ἐκεῖνος ἣν ἐπ’ ἔμ’ ἦλθεν ὁδόν , οὐχ ὅτι τῶν ὄντων ἂν ἀπεστερήμην , ἀλλ’ οὐδ’ ἂν ἔζων , οὐδ’ ὃ κοινὸν ἅπασίν ἐστιν , ἀπαλλαγῆναι τοῦ βίου , ῥᾴδιον ἦν ἄν μοι . 
αἰτιασάμενος γάρ μ’ ἃ καὶ λέγειν ἄν τις ὀκνήσειεν εὖ φρονῶν , τὸν ἐμαυτοῦ πατέρ’ ὡς ἀπέκτονα , ἀσεβείας γραφὴν κατασκευάσας εἰς ἀγῶνα κατέστησεν . 
ἐν δὲ τούτῳ τὸ πέμπτον μέρος τῶν ψήφων οὐ μεταλαβὼν ὦφλε χιλίας , ἐγὼ δ’ , ὥσπερ ἦν δίκαιον , μάλιστα μὲν διὰ τοὺς θεούς , ἔπειτα δὲ καὶ διὰ τοὺς δικάζοντας ὑμῶν ἐσώθην , τὸν δ’ εἰς τοιαῦτα καταστήσαντά μ’ ἀδίκως ἀδιάλλακτον ἐχθρὸν ἡγούμην . 
ἰδὼν δ’ ἠδικηκότα κοινῇ πᾶσαν τὴν πόλιν καὶ περὶ τὴν εἴσπραξιν τῶν εἰσφορῶν καὶ περὶ τὴν ποίησιν τῶν πομπείων , καὶ χρήματα πολλὰ τῆς θεοῦ καὶ τῶν ἐπωνύμων καὶ τῆς πόλεως ἔχοντα καὶ οὐκ ἀποδιδόντα , ἦλθον ἐπ’ αὐτὸν μετ’ Εὐκτήμονος , ἡγούμενος ἁρμόττοντ’ εἰληφέναι καιρὸν τοῦ βοηθῆσαί θ’ ἅμα τῇ πόλει καὶ τιμωρίαν ὑπὲρ ὧν ἐπεπόνθειν λαβεῖν · βουλοίμην δ’ ἂν ἐμέ τε τυχεῖν ὧν βούλομαι τοῦτόν τε παθεῖν ὧν ἄξιός ἐστι . 
τοῦ δὲ πράγματος οὐκέτ’ ὄντος ἀμφισβητησίμου , ἀλλὰ πρῶτον μὲν τῆς βουλῆς κατεγνωκυίας , εἶτα τοῦ δήμου μίαν ἡμέραν ὅλην ἐπὶ τούτοις αὐτοῖς ἀναλώσαντος , πρὸς δὲ τούτοις δικαστηρίοιν δυοῖν εἰς ἕνα καὶ χιλίους ἐψηφισμένων , ἐνούσης δ’ οὐδεμιᾶς ἔτ’ ἀποστροφῆς τοῦ μὴ τὰ χρήματ’ ἔχειν ὑμᾶς , Τιμοκράτης οὑτοσὶ τοσοῦθ’ ὑπερεῖδεν ἅπαντα τὰ πράγματα , ὥστε τίθησι τουτονὶ τὸν νόμον , δῑ οὗ τῶν ἱερῶν μὲν χρημάτων τοὺς θεούς , τῶν ὁσίων δὲ τὴν πόλιν ἀποστερεῖ , ἄκυρα δὲ τὰ γνωσθένθ’ ὑπὸ τῆς βουλῆς καὶ τοῦ δήμου καὶ τοῦ δικαστηρίου καθίστησιν , ἄδειαν δὲ τὰ κοινὰ διαρπάζειν τῷ βουλομένῳ πεποίηκεν . 
ὑπὲρ δὴ τούτων ἁπάντων λύσιν εὑρίσκομεν ταύτην οὖσαν μόνην , εἰ γραψάμενοι τὸν νόμον καὶ εἰσαγαγόντες εἰς ὑμᾶς λῦσαι δυναίμεθα . 
ἐξ ἀρχῆς οὖν ἐν βραχέσιν τὰ πραχθέντα δίειμι πρὸς ὑμᾶς , ἵνα μᾶλλον μάθητε καὶ παρακολουθήσητε τοῖς περὶ τὸν νόμον αὐτὸν ἀδικήμασιν . 
ψήφισμ’ εἶπεν ἐν ὑμῖν Ἀριστοφῶν ἑλέσθαι ζητητάς , εἰ δέ τις οἶδέν τιν’ ἢ τῶν ἱερῶν ἢ τῶν ὁσίων χρημάτων ἔχοντά τι τῆς πόλεως , μηνύειν πρὸς τούτους . 
μετὰ ταῦτ’ ἐμήνυσεν Εὐκτήμων ἔχειν Ἀρχέβιον καὶ Λυσιθείδην τριηραρχήσαντας χρήματα Ναυκρατιτικά , τίμημα τάλαντ’ ἐννέα καὶ τριάκοντα μνᾶς . 
προσῆλθε τῇ βουλῇ , προβούλευμ’ ἐγράφη . 
μετὰ ταῦτα γενομένης ἐκκλησίας προὐχειροτόνησεν ὁ δῆμος . 
ἀναστὰς Εὐκτήμων ἔλεγ’ ἄλλα τε πολλὰ καὶ διεξῆλθεν πρὸς ὑμᾶς ὡς ἔλαβ’ ἡ τριήρης τὸ πλοῖον ἡ Μελάνωπον ἄγουσα καὶ Γλαυκέτην καὶ Ἀνδροτίωνα πρεσβευτὰς ὡς Μαύσωλον , ὡς ἔθεσαν τὴν ἱκετηρίαν ὧν ἦν τὰ χρήμαθ’ ἅνθρωποι , ὡς ἀπεχειροτονήσαθ’ ὑμεῖς μὴ φίλῑ εἶναι τότε , ἀνέμνησεν ὑμᾶς , τοὺς νόμους ἀνέγνω καθ’ οὓς τοῦτον τὸν τρόπον πραχθέντων τῆς πόλεως γίγνεται τὰ χρήματα . 
ἐδόκει δίκαια λέγειν ὑμῖν ἅπασιν . 
ἀναπηδήσας Ἀνδροτίων καὶ Γλαυκέτης καὶ Μελάνωπος (καὶ ταυτὶ σκοπεῖτ’ ἂν ἀληθῆ λέγὠ 
ἐβόων , ἠγανάκτουν , ἐλοιδοροῦντο , ἀπέλυον τοὺς τριηράρχους , ἔχειν ὡμολόγουν , παρ’ ἑαυτοῖς ζητεῖν ἠξίουν τὰ χρήματα . 
ταῦτ’ ἀκουσάντων ὑμῶν , ἐπειδή ποτ’ ἐπαύσανθ’ οὗτοι βοῶντες , ἔδωκε γνώμην Εὐκτήμων ὡς δυνατὸν δικαιοτάτην , ὑμᾶς μὲν εἰσπράττειν τοὺς τριηράρχους , ἐκείνοις δ’ εἶναι περὶ αὐτῶν εἰς τοὺς ἔχοντας ἀναφοράν · ἐὰν δ’ ἀμφισβητῆταί τι , ποιεῖν διαδικασίαν , τὸν δ’ ἡττηθέντα , τοῦτον ὀφείλειν τῇ πόλει . 
γράφονται τὸ ψήφισμα · εἰς ὑμᾶς εἰσῆλθεν · ἵνα συντέμω , κατὰ τοὺς νόμους ἔδοξεν εἰρῆσθαι καὶ ἀπέφυγεν . 
ἐνταῦθα τί προσῆκεν ; 
τὰ μὲν χρήματ’ ἔχειν τὴν πόλιν , τὸν δ’ ἀποστεροῦντα κολάζειν · νόμου δ’ οὐδ’ ὁτιοῦν οὐδενὸς δήπου προσέδει . 
μέχρι μὲν δὴ τούτων οὐδὲν ἠδίκησθ’ ὑπὸ Τιμοκράτους τουτουί . 
μετὰ ταῦτα δὲ πάντ’ ἀνεδέξατ’ ἐφ’ αὑτὸν τὰ προειρημένα , καὶ πάντ’ ἠδικημένοι φανήσεσθ’ ὑπὸ τούτου · ταῖς γὰρ ἐκείνων τέχναις καὶ πανουργίαις μισθώσας αὑτὸν καὶ παρασχὼν ὑπηρέτην ἐφ’ αὑτὸν ἤγαγεν τἀδικήματα , ὡς ἐγὼ σαφῶς ὑμῖν ἐπιδείξω . 
ἀνάγκη δὲ πρῶτον ὑπομνῆσαι τοὺς χρόνους ὑμᾶς καὶ τὸν καιρὸν ἐν ᾧ τίθησι τὸν νόμον · καὶ γὰρ ὑβριστικῶς προσεκκεχλευακὼς ὑμᾶς φανήσεται . 
ἦν μὲν γὰρ σκιροφοριὼν μὴν ἐν ᾧ τὰς γραφὰς ἥττηντ’ ἐκεῖνοι τὰς κατὰ τοῦ Εὐκτήμονος · μισθωσάμενοι δὲ τοῦτον καὶ οὐδὲ παρεσκευασμένοι τὰ δίκαια ποιεῖν ὑμῖν κατὰ τὴν ἀγορὰν λογοποιοὺς καθίεσαν ὡς ἁπλᾶ μὲν ἕτοιμοι τὰ χρήματ’ ἐκτίνειν , διπλᾶ δ’ οὐ δυνήσονται . 
ἦν δὲ ταῦτ’ ἐνέδρα μετὰ χλευασίας καὶ κατασκευασμὸς ὑπὲρ τοῦ λαθεῖν τόνδε τὸν νόμον τεθέντα . 
μαρτυρεῖ δ’ ὅτι ταῦθ’ οὕτως ἔχει τοὔργον αὐτό · τῶν μὲν γὰρ χρημάτων ἐκείνοις τοῖς χρόνοις δραχμὴν οὐ κατέθηκαν ὑμῖν , νόμῳ δ’ ἑνὶ πλείστους ὑπάρχοντας ἀκύρους ἐποίησαν , καὶ τούτῳ τῶν πώποτ’ ἐν ὑμῖν τεθέντων αἰσχίστῳ καὶ δεινοτάτῳ . 
βούλομαι δὴ μικρὰ διεξελθὼν περὶ τῶν κειμένων νόμων , καθ’ οὕς εἰσιν αἱ τοιαίδε γραφαί , περὶ αὐτοῦ τοῦ νόμου λέγειν ὃν γέγραμμαι · γενήσεσθε γὰρ εὐμαθέστεροι πρὸς τὰ λοιπὰ ταῦτα προακούσαντες . 
ἔστιν , ὦ ἄνδρες Ἀθηναῖοι , ἐν τοῖς οὖσι νόμοις ἡμῖν κυρίοις διωρισμέν’ ἀκριβῶς καὶ σαφῶς πάνθ’ ὅσα δεῖ ποιεῖν περὶ τῶν μελλόντων τεθήσεσθαι νόμων . 
καὶ πρῶτον μὲν ἁπάντων χρόνος ἐστὶ γεγραμμένος , ἐν ᾧ προσήκει νομοθετεῖν · εἶτ’ οὐδὲ τόθ’ ὡς ἂν ἑκάστῳ δοκῇ δέδωκε τοῦτο πράττειν , ἀλλὰ προστάττει πρῶτον μὲν ἐκθεῖναι πρόσθεν τῶν ἐπωνύμων γράψαντα σκοπεῖν τῷ βουλομένῳ , μετὰ ταῦτ’ ἐπὶ πᾶσι τὸν αὐτὸν νόμον τιθέναι κελεύει , πρὸς τούτοις λύειν τοὺς ἐναντίους , ἄλλα περὶ ὧν οὐδὲν ἴσως ὑμᾶς κατεπείγει νῦν ἀκοῦσαι . 
ἂν δέ τις τούτων ἓν παραβῇ , τῷ βουλομένῳ δίδωσι γράφεσθαι . 
εἰ μὲν οὖν μὴ πᾶσιν ἦν ἔνοχος τούτοις Τιμοκράτης , καὶ παρὰ πάντα ταῦτ’ εἰσενηνόχει τὸν νόμον , ἓν ἂν αὐτοῦ τις ἐποιεῖτο κατηγόρημα , ὅ τι δήποτε τοῦτ’ ἦν · νῦν δ’ ἀνάγκη καθ’ ἕκαστον , χωρὶς περὶ ἑκάστου διελόμενον , λέγειν . 
πρῶτον μὲν οὖν , ὅπερ ἠδίκησε πρῶτον , τοῦτ’ ἐρῶ , ὡς παρὰ πάντας τοὺς νόμους ἐνομοθέτει , εἶτα τῶν ἄλλων ἑξῆς ὅ τι ἂν βουλομένοις ὑμῖν ἀκούειν ᾖ . 
καί μοι λαβὲ τουτουσὶ τοὺς νόμους καὶ ἀνάγνωθι · φανήσεται γὰρ τούτων οὐδὲν πεποιηκώς . 
προσέχετ’ , ἄνδρες δικασταί , τὸν νοῦν ἀναγιγνωσκομένοις τοῖς νόμοις . 
Ἐπιχειροτονία Νόμωνἐπὶ δὲ τῆς πρώτης πρυτανείας τῇ ἑνδεκάτῃ ἐν τῷ δήμῳ , ἐπειδὰν εὔξηται ὁ κῆρυξ , ἐπιχειροτονίαν ποιεῖν τῶν νόμων , πρῶτον μὲν περὶ τῶν βουλευτικῶν , δεύτερον δὲ τῶν κοινῶν , εἶτα οἳ κεῖνται τοῖς ἐννέα ἄρχουσιν , εἶτα τῶν ἄλλων ἀρχῶν . 
ἡ δὲ χειροτονία ἔστω ἡ προτέρα , ὅτῳ δοκοῦσιν ἀρκεῖν οἱ νόμοι οἱ βουλευτικοί , ἡ δ’ ὑστέρα , ὅτῳ μὴ δοκοῦσιν · εἶτα τῶν κοινῶν κατὰ ταὐτά . 
τὴν δ’ ἐπιχειροτονίαν εἶναι τῶν νόμων κατὰ τοὺς νόμους τοὺς κειμένους . 
ἐὰν δέ τινες τῶν νόμων τῶν κειμένων ἀποχειροτονηθῶσι , τοὺς πρυτάνεις , ἐφ’ ὧν ἂν ἡ ἐπιχειροτονία γένηται , ποιεῖν περὶ τῶν ἀποχειροτονηθέντων τὴν τελευταίαν τῶν τριῶν ἐκκλησιῶν · τοὺς δὲ προέδρους , οἳ ἂν τυγχάνωσι προεδρεύοντες ἐν ταύτῃ τῇ ἐκκλησίᾳ , χρηματίζειν ἐπάναγκες πρῶτον μετὰ τὰ ἱερὰ περὶ τῶν νομοθετῶν , καθ’ ὅ τι καθεδοῦνται , καὶ περὶ τοῦ ἀργυρίου , ὁπόθεν τοῖς νομοθέταις ἔσται · τοὺς δὲ νομοθέτας εἶναι ἐκ τῶν ὀμωμοκότων τὸν ἡλιαστικὸν ὅρκον . 
ἐὰν δ’ οἱ πρυτάνεις μὴ ποιήσωσι κατὰ τὰ γεγραμμένα τὴν ἐκκλησίαν ἢ οἱ πρόεδροι μὴ χρηματίσωσι , ὀφείλειν τῶν μὲν πρυτάνεων ἕκαστον χιλίας δραχμὰς ἱερὰς τῇ Ἀθηνᾷ , τῶν δὲ προέδρων ἕκαστος ὀφειλέτω τετταράκοντα δραχμὰς ἱερὰς τῇ Ἀθηνᾷ . 
καὶ ἔνδειξις αὐτῶν ἔστω πρὸς τοὺς θεσμοθέτας , καθάπερ ἐάν τις ἄρχῃ ὀφείλων τῷ δημοσίῳ · οἱ δὲ θεσμοθέται τοὺς ἐνδειχθέντας εἰσαγόντων εἰς τὸ δικαστήριον κατὰ τὸν νόμον , ἢ μὴ ἀνιόντων εἰς Ἄρειον πάγον , ὡς καταλύοντες τὴν ἐπανόρθωσιν τῶν νόμων . 
πρὸ δὲ τῆς ἐκκλησίας ὁ βουλόμενος Ἀθηναίων ἐκτιθέτω πρόσθεν τῶν ἐπωνύμων γράψας τοὺς νόμους οὓς ἂν τιθῇ , ὅπως ἂν πρὸς τὸ πλῆθος τῶν ἐκτεθέντων νόμων ψηφίσηται ὁ δῆμος περὶ τοῦ χρόνου τοῖς νομοθέταις . 
ὁ δὲ τιθεὶς τὸν καινὸν νόμον ἀναγράψας εἰς λεύκωμα ἐκτιθέτω πρόσθεν τῶν ἐπωνύμων ὁσημέραι , ἕως ἂν <ἡ> 
ἐκκλησία γένηται . 
αἱρεῖσθαι δὲ καὶ τοὺς συναπολογησομένους τὸν δῆμον τοῖς νόμοις , οἳ ἂν ἐν τοῖς νομοθέταις λύωνται , πέντε ἄνδρας ἐξ Ἀθηναίων ἁπάντων , τῇ ἑνδεκάτῃ τοῦ ἑκατομβαιῶνος μηνός . 
οὗτοι πάντες οἱ νόμοι κεῖνται πολὺν ἤδη χρόνον , ὦ ἄνδρες δικασταί , καὶ πεῖραν αὑτῶν πολλάκις δεδώκασ’ ὅτι συμφέροντες ὑμῖν εἰσιν , καὶ οὐδεὶς πώποτ’ ἀντεῖπεν μὴ οὐ καλῶς ἔχειν αὐτούς . 
εἰκότως · οὐδὲν γὰρ ὠμὸν οὐδὲ βίαιον οὐδ’ ὀλιγαρχικὸν προστάττουσιν , ἀλλὰ τοὐναντίον πάντα φιλανθρώπως καὶ δημοτικῶς φράζουσι πράττειν . 
καὶ πρῶτον μὲν ἐφ’ ὑμῖν ἐποίησαν διαχειροτονίαν , πότερον εἰσοιστέος ἐστὶ νόμος καινὸς ἢ δοκοῦσιν ἀρκεῖν οἱ κείμενοι · μετὰ ταῦτα δέ , ἂν χειροτονῆτ’ εἰσφέρειν , οὐκ εὐθὺς τιθέναι προσέταξαν , ἀλλὰ τὴν τρίτην ἀπέδειξαν ἐκκλησίαν , καὶ οὐδ’ ἐν ταύτῃ τιθέναι δεδώκασιν , ἀλλὰ σκέψασθαι καθ’ ὅ τι τοὺς νομοθέτας καθιεῖτε . 
ἐν δὲ τῷ μεταξὺ χρόνῳ τούτῳ προσέταξαν τοῖς βουλομένοις εἰσφέρειν ἐκτιθέναι τοὺς νόμους πρόσθεν τῶν ἐπωνύμων , ἵν’ ὁ βουλόμενος σκέψηται , κἂν ἀσύμφορον ὑμῖν κατίδῃ τι , φράσῃ καὶ κατὰ σχολὴν ἀντείπῃ . 
τούτων μέντοι τοσούτων ὄντων οὐδὲν πεποίηκε Τιμοκράτης οὑτοσί · οὔτε γὰρ ἐξέθηκε τὸν νόμον , οὔτ’ ἔδωκεν εἴ τις ἐβούλετ’ ἀναγνοὺς ἀντειπεῖν , οὔτ’ ἀνέμεινεν οὐδένα τῶν τεταγμένων χρόνων ἐν τοῖς νόμοις , ἀλλὰ τῆς ἐκκλησίας , ἐν ᾗ τοὺς νόμους ἐπεχειροτονήσατε , οὔσης ἑνδεκάτῃ τοῦ ἑκατομβαιῶνος μηνός , δωδεκάτῃ τὸν νόμον εἰσήνεγκεν , εὐθὺς τῇ ὑστεραίᾳ , καὶ ταῦτ’ ὄντων Κρονίων καὶ διὰ ταῦτ’ ἀφειμένης τῆς βουλῆς , διαπραξάμενος μετὰ τῶν ὑμῖν ἐπιβουλευόντων καθέζεσθαι νομοθέτας διὰ ψηφίσματος ἐπὶ τῇ τῶν Παναθηναίων προφάσει . 
βούλομαι δ’ ὑμῖν τὸ ψήφισμ’ αὔτ’ ἀναγνῶναι τὸ νικῆσαν , ἵν’ ἴδηθ’ ὅτι πάντα συνταξάμενοι καὶ οὐδὲν ἀπὸ ταὐτομάτου τούτων ἔπραττον . 
λαβὲ τὸ ψήφισμ’ αὐτοῖς καὶ ἀναγίγνωσκε σύ.Ψήφισμαἐπὶ τῆς Πανδιονίδος πρώτης , ἑνδεκάτῃ τῆς πρυτανείας , Ἐπικράτης εἶπεν , ὅπως ἂν τὰ ἱερὰ θύηται καὶ ἡ διοίκησις ἱκανὴ γένηται καὶ εἴ τινος ἐνδεῖ πρὸς τὰ Παναθήναια διοικηθῇ , τοὺς πρυτάνεις τοὺς τῆς Πανδιονίδος καθίσαι νομοθέτας αὔριον , τοὺς δὲ νομοθέτας εἶναι ἕνα καὶ χιλίους ἐκ τῶν ὀμωμοκότων , συννομοθετεῖν δὲ καὶ τὴν βουλήν . 
ἐνθυμήθητε ἀναγιγνωσκομένου τοῦ ψηφίσματος ὡς τεχνικῶς ὁ γράφων αὐτὸ τὴν διοίκησιν καὶ τὸ τῆς ἑορτῆς προστησάμενος κατεπεῖγον , ἀνελὼν τὸν ἐκ τῶν νόμων χρόνον , αὐτὸς ἔγραψεν αὔριον νομοθετεῖν , οὐ μὰ Δί’ οὐχ ἵν’ ὡς κάλλιστα γένοιτό τι τῶν περὶ τὴν ἑορτήν (οὐδὲ γὰρ ἦν ὑπόλοιπον οὐδ’ ἀδιοίκητον οὐδέν) , ἀλλ’ ἵνα μὴ προαισθομένου μηδενὸς ἀνθρώπων μηδ’ ἀντειπόντος τεθείη καὶ γένοιτο κύριος αὐτοῖς ὅδ’ ὁ νῦν ἀγωνιζόμενος νόμος . 
τεκμήριον δέ · καθεζομένων γὰρ τῶν νομοθετῶν , περὶ μὲν τούτων , τῆς διοικήσεως καὶ τῶν Παναθηναίων , οὔτε χείρον’ οὔτε βελτίω νόμον οὐδέν’ εἰσήνεγκεν οὐδείς , περὶ δ’ ὧν οὔτε τὸ ψήφισμ’ ἐκέλευεν οἵ τε νόμοι κωλύουσιν , Τιμοκράτης οὑτοσὶ κατὰ πολλὴν ἡσυχίαν ἐνομοθέτει , κυριώτερον μὲν νομίσας τὸν ἐκ τοῦ ψηφίσματος ἢ τὸν ἐν τοῖς νόμοις εἰρημένον χρόνον , οὐδ’ ὁτιοῦν δὲ φοβηθεὶς εἰ ἁπάντων ὑμῶν ἀγόντων ἱερομηνίαν , καὶ νόμου κειμένου μήτ’ ἰδίᾳ μήτε κοινῇ μηδὲν ἀλλήλους ἀδικεῖν ἐν τούτῳ τῷ χρόνῳ , μηδὲ χρηματίζειν ὅ τι ἂν μὴ περὶ τῆς ἑορτῆς ᾖ , αὐτὸς οὐχ ἕνα τὸν τυχόντα , ἀλλ’ ὅλην ἀδικῶν φανήσεται τὴν πόλιν . 
καίτοι πῶς οὐ δεινόν , εἰδότα μὲν τοὺς νόμους , ὧν ὀλίγῳ πρότερον πάντες ἠκούσατε , κυρίους ὄντας , εἰδότα δ’ οὐκ ἐῶνθ’ ἕτερον νόμον ψήφισμ’ οὐδέν , οὐδ’ ἂν ἔννομον ᾖ , νόμου κυριώτερον εἶναι , γράψαι καὶ θεῖναι νόμον ὑμῖν κατὰ ψήφισμα , ὃ καὶ αὐτὸ παρὰ τοὺς νόμους εἰρημένον ᾔδει ; 
ἢ πῶς οὐ σχέτλιον τὴν μὲν πόλιν [αὐτὴν] 
ἑκάστῳ ἡμῶν δεδωκέναι ἄδειαν τοῦ μή τι παθεῖν ἀηδὲς ἢ δεινὸν ἐν τούτῳ τῷ χρόνῳ ποιήσασαν ἱερομηνίαν , αὐτὴν δὲ μὴ τετυχηκέναι ταύτης τῆς ἀσφαλείας παρὰ Τιμοκράτους , ἀλλ’ ἐν αὐτῇ τῇ ἱερομηνίᾳ τὰ μέγιστ’ ἠδικῆσθαι ; 
τί γὰρ ἄν τις μεῖζον ἠδίκησ’ ἰδιώτης ἀνὴρ ἢ καταλύων τοὺς νόμους αὐτῆς , δῑ ὧν οἰκεῖται ; 
ὅτι μὲν τοίνυν οὐδὲν ὧν προσῆκέν τε καὶ κελεύουσιν οἱ νόμοι πεποίηκεν , εἰς τὰ προειρημένα τις σκοπῶν ἂν γνοίη . 
ὅτι δ’ οὐ μόνον κατὰ τοῦτ’ ἀδικεῖ , εἰ παραβὰς τὸν χρόνον τὸν ἐκ τῶν νόμων καὶ τὸ βουλεύσασθαι καὶ σκέψασθαι περὶ τούτων ὑμᾶς παντελῶς ἀνελὼν οὔσης ἱερομηνίας ἐνομοθέτει , ἀλλὰ καὶ κατ’ ἐκεῖνο , ὅτι πᾶσιν ἐναντίον εἰσενήνοχεν τοῖς οὖσι νόμοις , αὐτίκα δὴ μάλ’ ἀκριβῶς μαθήσεσθε . 
ἀνάγνωθι δέ μοι λαβὼν τουτονὶ πρῶτον τὸν νόμον , ὃς διαρρήδην οὐκ ἐᾷ νόμον οὐδέν’ ἐναντίον εἰσφέρειν , ἐὰν δέ τις εἰσφέρῃ , γράφεσθαι κελεύει . 
ἀναγίγνωσκε . 
Νόμοστῶν δὲ νόμων τῶν κειμένων μὴ ἐξεῖναι λῦσαι μηδένα , ἐὰν μὴ ἐν νομοθέταις . 
τότε δ’ ἐξεῖναι τῷ βουλομένῳ Ἀθηναίων λύειν , ἕτερον τιθέντι ἀνθ’ ὅτου ἂν λύῃ . 
διαχειροτονίαν δὲ ποιεῖν τοὺς προέδρους περὶ τούτων τῶν νόμων , πρῶτον μὲν περὶ τοῦ κειμένου , εἰ δοκεῖ ἐπιτήδειος εἶναι τῷ δήμῳ τῷ Ἀθηναίων ἢ οὔ , ἔπειτα περὶ τοῦ τιθεμένου . 
ὁπότερον δ’ ἂν χειροτονήσωσιν οἱ νομοθέται , τοῦτον κύριον εἶναι . 
ἐναντίον δὲ νόμον μὴ ἐξεῖναι τιθέναι τῶν νόμων τῶν κειμένων μηδενί . 
ἐὰν δέ τις λύσας τινὰ τῶν νόμων τῶν κειμένων ἕτερον ἀντιθῇ μὴ ἐπιτήδειον τῷ δήμῳ τῷ Ἀθηναίων ἢ ἐναντίον τῶν κειμένων τῳ , τὰς γραφὰς εἶναι κατ’ αὐτοῦ κατὰ τὸν νόμον ὃς κεῖται ἐάν τις μὴ ἐπιτήδειον θῇ νόμον . 
ἠκούσατε μὲν τοῦ νόμου · πολλῶν δὲ καλῶς κειμένων νόμων τῇ πόλει οὐδενὸς ἧττον ἡγοῦμαι καὶ τοῦτον ἀξίως ἐπαίνου γεγράφθαι . 
σκέψασθε γὰρ ὡς δικαίως καὶ σφόδρ’ ὑπὲρ τοῦ δήμου κεῖται . 
οὐκ ἐᾷ τοῖς ὑπάρχουσι νόμοις ἐναντίον εἰσφέρειν , ἐὰν μὴ λύσῃ τὸν πρότερον κείμενον . 
τίνος εἵνεκα ; 
πρῶτον μὲν ἵν’ ὑμῖν ἐξῇ τὰ δίκαια ψηφίζεσθαι μετ’ εὐσεβείας . 
εἰ γὰρ εἴησαν δύ’ ἐναντίοι νόμοι , καί τινες ἀντίδικοι παρ’ ὑμῖν ἀγωνίζοιντο ἢ περὶ δημοσίων ἢ περὶ ἰδίων πραγμάτων , ἀξιοίη δ’ ἑκάτερος νικᾶν μὴ τὸν αὐτὸν δεικνύων νόμον , οὔτ’ ἀμφοτέροις ἔνι δήπου ψηφίσασθαι · πῶς γάρ ; 
οὔτε θατέρῳ ψηφιζομένους εὐορκεῖν · παρὰ γὰρ τὸν ἐναντίον , ὄντα δ’ ὁμοίως κύριον , ἡ γνῶσις συμβαίνει . 
τοῦτό τ’ οὖν ὑπὲρ ὑμῶν φυλαττόμενος ταῦτα προεῖπε καὶ ἔτι πρὸς τούτῳ βουλόμενος φύλακας ὑμᾶς τῶν νόμων καταστῆσαι · ᾔδει γὰρ ἐκεῖνο , ὅτι τὰς ἄλλας ἃς γέγραφ’ αὐτῶν φυλακὰς ἔστι πολλαχῇ διακρούσασθαι . 
τοὺς συνηγόρους , οὓς χειροτονεῖτε , δύναιτ’ ἂν πεῖσαί τις σιωπᾶν . 
ἐκτιθέναι κελεύει τοῦ προειδέναι πάντας · τάχ’ ἄν , εἰ τύχοι , τοὺς μὲν ἀντειπόντας ἂν εἰ [μὴ] 
προαίσθοιντο , λάθοι , οἱ δ’ οὐδὲν προσέχοντες ἀναγνοῖεν ἄν . 
ἀλλὰ γράψασθαι νὴ Δί’ ἕκαστον ἔστιν , ὃ κἀγὼ νυνὶ πεποίηκα · κἀνταῦθα , ἂν ἀπαλλάξῃ τις τὸν ἐπιστάντα , ἡ πόλις παρακέκρουσται . 
τίς οὖν μόνη φυλακὴ καὶ δικαία καὶ βέβαιος τῶν νόμων ; 
ὑμεῖς οἱ πολλοί · οὔτε γὰρ τὸ γνῶναι καὶ δοκιμάσαι τὸ βέλτιστον ἐξελέσθαι δύναιτ’ ἂν ὑμῶν οὐδὲ εἷς , οὔτ’ ἀπαλλάξας καὶ διαφθείρας πεῖσαι τὸν χείρω θέσθαι νόμον ἀντὶ τοῦ κρείττονος . 
διὰ ταῦτα πάντ’ ἐφ’ ἑκάστην ἀπαντᾷ τὴν ὁδὸν τῶν ἀδικημάτων , κωλύων καὶ οὐκ ἐῶν βαδίζειν τοὺς ἐπιβουλεύοντας ὑμῖν . 
ταῦτα πάντα Τιμοκράτης , οὕτω καλῶς καὶ δικαίως κείμενα , ἠφάνισεν , ἐξήλειψεν , ὅσον ἦν ἐπὶ τούτῳ , καὶ νόμον εἰσήνεγκεν ἅπασιν ἐναντίον , ὡς ἔπος εἰπεῖν , τοῖς οὖσιν , οὐ παραναγνούς , οὐ λύσας , οὐ δοὺς αἵρεσιν , οὐκ ἄλλο ποιήσας οὐδὲν τῶν προσηκόντων . 
ὡς μὲν οὖν ἔνοχος τῇ γραφῇ καθέστηκεν , ἐναντίον εἰσενηνοχὼς τοῖς οὖσι νόμοις , οἶμαι πάντας ὑμᾶς ᾐσθῆσθαι · ἵνα δ’ εἰδῆτε παρ’ οἵους νόμους οἷον οὗτος εἰσήνεγκεν , ἀναγνώσεται πρῶτον ὑμῖν τὸν τούτου νόμον , εἶτα τοὺς ἄλλους , οἷς οὗτος ἐναντίος ἐστίν . 
ἀναγίγνωσκε.Νόμοσἐπὶ τῆς Πανδιονίδος πρώτης , δωδεκάτῃ τῆς πρυτανείας , Τιμοκράτης εἶπεν , καὶ εἴ τινι τῶν ὀφειλόντων τῷ δημοσίῳ προστετίμηται κατὰ νόμον ἢ κατὰ ψήφισμα δεσμοῦ ἢ τὸ λοιπὸν προστιμηθῇ , εἶναι αὐτῷ ἢ ἄλλῳ ὑπὲρ ἐκείνου ἐγγυητὰς καταστῆσαι τοῦ ὀφλήματος , οὓς ἂν ὁ δῆμος χειροτονήσῃ , ἦ μὴν ἐκτείσειν τὸ ἀργύριον ὃ ὦφλεν . 
τοὺς δὲ προέδρους ἐπιχειροτονεῖν ἐπάναγκες , ὅταν τις καθιστάναι βούληται . 
τῷ δὲ καταστήσαντι τοὺς ἐγγυητάς , ἐὰν ἀποδιδῷ τῇ πόλει τὸ ἀργύριον ἐφ’ ᾧ κατέστησε τοὺς ἐγγυητάς , ἀφεῖσθαι τοῦ δεσμοῦ . 
ἐὰν δὲ μὴ καταβάλῃ τὸ ἀργύριον ἢ αὐτὸς ἢ οἱ ἐγγυηταὶ ἐπὶ τῆς ἐνάτης πρυτανείας , τὸν μὲν ἐξεγγυηθέντα δεδέσθαι , τῶν δὲ ἐγγυητῶν δημοσίαν εἶναι τὴν οὐσίαν . 
περὶ δὲ τῶν ὠνουμένων τὰ τέλη καὶ τῶν ἐγγυωμένων καὶ ἐκλεγόντων , καὶ τῶν τὰ μισθώσιμα μισθουμένων καὶ ἐγγυωμένων , τὰς πράξεις εἶναι τῇ πόλει κατὰ τοὺς νόμους τοὺς κειμένους . 
ἐὰν δ’ ἐπὶ τῆς ἐνάτης ἢ δεκάτης πρυτανείας ὄφλῃ , τοῦ ὑστέρου ἐνιαυτοῦ ἐπὶ τῆς ἐνάτης πρυτανείας ἐκτίνειν . 
ἀκηκόατε μὲν τοῦ νόμου , μνημονεύετε δ’ ἐξ αὐτοῦ μοι πρῶτον μὲν τὸ ‘καὶ εἴ τινι τῶν ὀφειλόντων δεσμοῦ προστετίμηται ἢ τὸ λοιπὸν προστιμηθῇ , ’ 
ἔπειθ’ ὅτι πλὴν περὶ τῶν τελωνῶν καὶ περὶ τῶν μισθουμένων , καὶ ὅσοι ταῦτ’ ἐγγυῶνται , χρῆσθαι κελεύει τῷ νόμῳ . 
ὅλος μὲν γάρ ἐστιν ἅπασιν ἐναντίος τοῖς οὖσι , μάλιστα δὲ ταῦτα · γνώσεσθε δὲ τοὺς νόμους ἀκούοντες αὐτούς . 
λέγε . 
ΝόμοσΔιοκλῆς εἶπεν · τοὺς νόμους τοὺς πρὸ Εὐκλείδου τεθέντας ἐν δημοκρατίᾳ καὶ ὅσοι ἐπ’ Εὐκλείδου ἐτέθησαν καὶ εἰσὶν ἀναγεγραμμένοι , κυρίους εἶναι . 
τοὺς δὲ μετ’ Εὐκλείδην τεθέντας καὶ τὸ λοιπὸν τιθεμένους κυρίους εἶναι ἀπὸ τῆς ἡμέρας ἧς ἕκαστος ἐτέθη , πλὴν εἴ τῳ προσγέγραπται χρόνος ὅντινα δεῖ ἄρχειν . 
ἐπιγράψαι δὲ τοῖς μὲν νῦν κειμένοις τὸν γραμματέα τῆς βουλῆς τριάκοντα ἡμερῶν · τὸ δὲ λοιπόν , ὃς ἂν τυγχάνῃ γραμματεύων , προσγραφέτω παραχρῆμα τὸν νόμον κύριον εἶναι ἀπὸ τῆς ἡμέρας ἧς ἐτέθη . 
καλῶς ἐχόντων τῶν νόμων , ὦ ἄνδρες δικασταί , τῶν ὑπαρχόντων , ὅδ’ ὁ νῦν ἀναγνωσθεὶς νόμος ὡσπερεὶ διώρισεν καὶ βεβαιοτέρους ἐποίησεν αὐτούς . 
κελεύει γὰρ ἕκαστον ἀφ’ ἧς ἡμέρας ἐτέθη κύριον εἶναι , πλὴν εἴ τῳ χρόνος προσγέγραπται , τούτῳ δὲ τὸν γεγραμμένον ἄρχειν . 
διὰ τί ; 
ὅτι πολλοῖς τῶν νόμων προσεγέγραπτο ‘τὸν δὲ νόμον εἶναι κύριον τόνδ’ ἀπὸ τοῦ μετὰ τὸν νῦν ἄρχοντα.’ 
ὕστερον δὲ γράφων ὁ τιθεὶς ἐπὶ τούτοις τόνδε τὸν νόμον τὸν ἀνεγνωσμένον , οὐκ ἐνόμιζε δίκαιον εἶναι τοὺς αὐτοὺς τῶν νόμων ἀναγεγραμμένους ὕστερον ἢ ἐτέθησαν κυρίους εἶναι ἀνενεγκεῖν ἐπὶ τὴν ἡμέραν , ἀφ’ ἧς ἐτέθησαν , καὶ πρότερον ποιῆσαι κυρίους ἢ ὁ θεὶς ἕκαστον ἠξίωσεν . 
τούτῳ μέντοι τῷ νόμῳ σκέψασθ’ ὡς ἐναντίος ἐστὶν ὃν οὗτος τέθηκεν . 
ὁ μέν γε κελεύει τὸν γεγραμμένον χρόνον ἢ τὴν ἡμέραν ἀφ’ ἧς ἂν τεθῇ κυρίαν εἶναι · ὁ δ’ ἔγραψεν ‘καὶ εἴ τινι προστετίμηται , ’ 
περὶ τῶν παρεληλυθότων λέγων . 
καὶ οὐδὲ τοῦθ’ ὥρισεν , ἄρχοντα προσγράψας ἀφ’ οὗ , ἀλλὰ πεποίηκεν οὐ μόνον πρὸ τῆς ἡμέρας ἐν ᾗ τέθηκε κύριον τὸν νόμον , ἀλλὰ καὶ πρὸ τοῦ γενέσθαι τιν’ ἡμῶν · ἀόριστον γὰρ ἅπαντα τὸν παρεληλυθότα προσπεριείληφε χρόνον . 
καίτοι χρῆν σ’ , ὦ Τιμόκρατες , ἢ τοῦτον μὴ γράφειν ἢ ἐκεῖνον λύειν , οὐχ , ἵν’ ὃ βούλει σὺ γένηται , πάντα τὰ πράγματα συνταράξαι . 
λέγ’ ἄλλον νόμον . 
Νόμοσμηδὲ περὶ τῶν ἀτίμων , ὅπως χρὴ ἐπιτίμους αὐτοὺς εἶναι , μηδὲ περὶ τῶν ὀφειλόντων τοῖς θεοῖς ἢ τῷ δημοσίῳ τῷ Ἀθηναίων περὶ ἀφέσεως τοῦ ὀφλήματος ἢ τάξεως , ἐὰν μὴ ψηφισαμένων Ἀθηναίων τὴν ἄδειαν πρῶτον μὴ ἔλαττον ἑξακισχιλίων , οἷς ἂν δόξῃ κρύβδην ψηφιζομένοις . 
τότε δ’ ἐξεῖναι χρηματίζειν καθ’ ὅ τι ἂν τῇ βουλῇ καὶ τῷ δήμῳ δοκῇ . 
ἄλλος οὗτος νόμος , οὐκ ἐῶν περὶ τῶν ἀτίμων οὐδὲ τῶν ὀφειλόντων λέγειν οὐδὲ χρηματίζειν περὶ ἀφέσεως τῶν ὀφλημάτων οὐδὲ τάξεως , ἂν μὴ τῆς ἀδείας δοθείσης , καὶ ταύτης μὴ ἔλαττον ἢ ἑξακισχιλίων ψηφισαμένων . 
οὗτος δ’ ἔγραψεν ἄντικρυς , καὶ εἴ τινι τῶν ὀφειλόντων δεσμοῦ προστετίμηται , εἶναι τὴν ἄφεσιν πορισαμένῳ τοὺς ἐγγυησομένους , οὐ προτεθέντος οὐδενὸς περὶ τούτων , οὐδὲ δοθείσης ἀδείας λέγειν . 
καὶ ὁ μὲν νόμος , οὐδ’ ἐπειδὰν τὴν ἄδειαν εὕρηταί τις , ἔδωκεν ὡς ἂν βούληται πράττειν , ἀλλ’ ὡς ἂν τῇ βουλῇ καὶ τῷ δήμῳ δοκῇ · τῷ δ’ οὐκ ἀπέχρησε τοῦτ’ ἀδικεῖν μόνον , εἰ μὴ δοθείσης τῆς ἀδείας λέγει καὶ νόμον εἰσφέρει περὶ τούτων , ἀλλὰ καὶ προσέτ’ οὐκ εἰς τὴν βουλήν , οὐκ εἰς τὸν δῆμον εἰπὼν περὶ τούτων οὐδέν , ἐν παραβύστῳ , τῆς βουλῆς μὲν ἀφειμένης , τῶν δ’ ἄλλων διὰ τὴν ἑορτὴν ἱερομηνίαν ἀγόντων , λάθρα τὸν νόμον εἰσήνεγκεν . 
καίτοι χρῆν σ’ , ὦ Τιμόκρατες , εἰδότα τὸν νόμον τόνδ’ ὃν ἀνέγνω , εἴ τι δίκαιον ἐβούλου πράττειν , πρῶτον μὲν πρόσοδον γράψασθαι πρὸς τὴν βουλήν , εἶτα τῷ δήμῳ διαλεχθῆναι , κᾆθ’ οὕτως , εἰ πᾶσιν Ἀθηναίοις ἐδόκει , γράφειν καὶ νομοθετεῖν περὶ τούτων , καὶ τότε τοὺς χρόνους ἀναμείναντα τοὺς ἐκ τῶν νόμων , ἵνα τοῦτον τὸν τρόπον πράττων , εἰ καί τις ἐπεχείρει δεικνύειν οὐκ ἐπιτήδειον ὄντα τῇ πόλει τὸν νόμον , μὴ οὖν ἐπιβουλεύειν γ’ ἐδόκεις , ἀλλὰ γνώμῃ διαμαρτὼν ἀποτυχεῖν . 
νῦν δὲ τῷ λάθρα καὶ ταχὺ καὶ παρὰ τοὺς νόμους ἐμβαλεῖν τὸν νόμον εἰς τοὺς νόμους καὶ μὴ θεῖναι , πᾶσαν ἀφῄρησαι σαυτοῦ τὴν συγγνώμην · τοῖς γὰρ ἄκουσιν ἁμαρτοῦσι μέτεστι συγγνώμης , οὐ τοῖς ἐπιβουλεύσασιν , ὃ σὺ νῦν εἴληψαι ποιῶν . 
ἀλλὰ γὰρ αὐτίκ’ ἐρῶ περὶ τούτων . 
νῦν δ’ ἀναγίγνωσκε τὸν ἑξῆς νόμον . 
Νόμοσἐὰν δέ τις ἱκετεύῃ ἐν τῇ βουλῇ ἢ ἐν τῷ δήμῳ περὶ ὧν δικαστήριον ἢ ἡ βουλὴ ἢ ὁ δῆμος κατέγνω , ἐὰν μὲν αὐτὸς ὁ ὀφλὼν ἱκετεύῃ πρὶν ἐκτεῖσαι , ἔνδειξιν εἶναι αὐτοῦ , καθάπερ ἐάν τις ὀφείλων τῷ δημοσίῳ ἡλιάζηται · ἐὰν δ’ ἄλλος ὑπὲρ τοῦ ὠφληκότος ἱκετεύῃ πρὶν ἐκτεῖσαι , δημοσία ἔστω αὐτοῦ ἡ οὐσία ἅπασα . 
ἐὰν δέ τις τῶν προέδρων δῷ τινι τὴν ἐπιχειροτονίαν , ἢ αὐτῷ τῷ ὠφληκότι ἢ ἄλλῳ ὑπὲρ ἐκείνου , πρὶν ἐκτεῖσαι , ἄτιμος ἔστω . 
ἔστι μὲν ἔργον , ὦ ἄνδρες δικασταί , εἰ περὶ πάντων τῶν νόμων οἷς οὗτος ἐναντίον εἰσενήνοχεν ἐροῦμεν · ἄξιον δ’ , εἰ περί του καὶ ἄλλου , καὶ περὶ τοῦδ’ ὃν νῦν ἀνέγνω διελθεῖν . 
ὁ γὰρ τὸν νόμον τοῦτον , ὦ ἄνδρες Ἀθηναῖοι , θεὶς ᾔδει τὴν φιλανθρωπίαν καὶ τὴν πραότητα τὴν ὑμετέραν , καὶ διὰ ταύτην ἑώρα περὶ πολλῶν ὑμᾶς ἑκόντας ἤδη ποτὲ μεγάλα ζημιωθέντας . 
βουλόμενος δὴ μηδεμίαν πρόφασιν τοῦ τὰ κοινὰ κακῶς ἔχειν ὑπολιπεῖν , τοὺς μετὰ τῶν νόμων κρίσει καὶ δικαστηρίῳ μὴ δίκαια ποιεῖν ἐγνωσμένους οὐκ ᾤετο δεῖν τῆς εὐηθείας τῆς ὑμετέρας ἀπολαύειν , τὸ δεῖσθαι καὶ μετὰ συμφορᾶς ἱκετεύειν ἔχοντας ἀφορμήν , ἀλλ’ ὅλως ἀπεῖπεν μήτ’ αὐτῷ μήτ’ ἄλλῳ μηδενὶ μήθ’ ἱκετεύειν μήτε λέγειν ὑπὲρ τῶν τοιούτων , ἀλλὰ ποιεῖν τὰ δίκαια σιγῇ . 
εἰ τοίνυν τις ἔροιθ’ ὑμᾶς ποτέροις μᾶλλον ἂν εἰκότως ποιήσαιθ’ ὁτιοῦν , τοῖς δεομένοις ἢ τοῖς ἐπιτάττουσιν , οἶδ’ ὅτι φήσαιτ’ ἂν τοῖς δεομένοις · τὸ μὲν γὰρ χρηστῶν , τὸ δ’ ἀνάνδρων ἀνθρώπων ἔργον ἐστίν . 
οὐκοῦν οἱ νόμοι μὲν ἅπαντες προστάττουσιν ἃ χρὴ ποιεῖν , οἱ τιθέντες δὲ τὰς ἱκετηρίας δέονται . 
εἰ τοίνυν ἱκετεύειν οὐκ ἔξεστιν , ἦ που νόμον γ’ ἐπίταγμ’ ἔχοντ’ εἰσφέρειν ; 
ἐγὼ μὲν οὐκ οἶμαι . 
καὶ γὰρ αἰσχρὸν περὶ ὧν μηδὲ χαρίζεσθαι δεῖν ὑπειλήφατε , περὶ τούτων ἀκόντων ὑμῶν ἐᾶν ἅ τινες βούλονται πραχθῆναι.λέγε τὸν μετὰ τοῦτον ἐφεξῆς . 
Νόμοσὅσων δίκη πρότερον ἐγένετο ἢ εὔθυνα ἢ διαδικασία περί του ἐν δικαστηρίῳ , ἢ ἰδίᾳ ἢ δημοσίᾳ , ἢ τὸ δημόσιον ἀπέδοτο , μὴ εἰσάγειν περὶ τούτων εἰς τὸ δικαστήριον μηδ’ ἐπιψηφίζειν τῶν ἀρχόντων μηδένα , μηδὲ κατηγορεῖν ἐώντων ἃ οὐκ ἐῶσιν οἱ νόμοι . 
Τιμοκράτης τοίνυν , ὥσπερ μαρτυρίαν ὧν ἀδικεῖ γράφων , εὐθὺς ἀρχόμενος τοῦ νόμου τἀναντί’ ἔθηκε τούτοις . 
ὁ μέν γ’ οὐκ ἐᾷ περὶ ὧν ἂν ἅπαξ γνῷ δικαστήριον πάλιν χρηματίζειν · ὁ δ’ ἔγραψεν , καὶ εἴ τινι προστετίμηται κατὰ νόμον ἢ κατὰ ψήφισμα , τὸν δῆμον τούτῳ χρηματίζειν , ὅπως ἃ μὲν ἔγνω τὸ δικαστήριον λυθήσεται , καταστήσει δ’ ἐγγυητὰς ὁ ὀφλών . 
καὶ ὁ μὲν νόμος μηδ’ ἐπιψηφίζειν φησὶ τῶν ἀρχόντων παρὰ ταῦτα μηδένα · ὁ δ’ ἔγραψε τοῖς προέδροις ἐπάναγκες , ἐάν τις καθιστῇ , προσάγειν , καὶ προσέγραψεν ‘ὁπότ’ ἄν τις βούληται.’ λέγ’ ἄλλον νόμον.Νόμοστὰς δίκας καὶ τὰς διαίτας , ὅσαι ἐγένοντο ἐπὶ τοῖς νόμοις ἐν δημοκρατουμένῃ τῇ πόλει , κυρίας εἶναι.οὔ φησι Τιμοκράτης , οὔκουν ὁπόσοις γ’ ἂν δεσμοῦ προστιμηθῇ.λέγε.Νόμοσὁπόσα δ’ ἐπὶ τῶν τριάκοντα ἐπράχθη ἢ δίκη ἐδικάσθη , ἢ ἰδίᾳ ἢ δημοσίᾳ , ἄκυρα εἶναι . 
ἐπίσχες . 
εἰπέ μοι , τί δεινότατον πάντες ἂν ἀκούσαντες φήσαιτε , καὶ τί μάλιστ’ ἂν ἀπεύξαισθε ; 
οὐχὶ ταῦτα τὰ πράγμαθ’ ἅπερ ἦν ἐπὶ τῶν τριάκοντα μὴ γενέσθαι ; 
ἔγωγ’ οἶμαι . 
ὁ γοῦν νόμος οὑτοσί , εὐλαβούμενος , ὡς ἐμοὶ δοκεῖ , τὸ τοιοῦτον ἀπεῖπε τὰ πραχθέντ’ ἐπ’ ἐκείνων μὴ κύρῑ εἶναι . 
οὑτοσὶ τοίνυν τὴν αὐτὴν κατέγνω παρανομίαν τῶν ἐπὶ τῆς δημοκρατίας πεπραγμένων ἥνπερ τῶν ἐπ’ ἐκείνων ὑμεῖς · ὁμοίως γοῦν ἄκυρα ποιεῖ . 
καίτοι τί φήσομεν , ὦ ἄνδρες Ἀθηναῖοι , τοῦτον κύριον τὸν νόμον ἐάσαντες γενέσθαι ; 
πότερον τὰ δικαστήρια , ἃ δημοκρατουμένης τῆς πόλεως ἐκ τῶν ὀμωμοκότων πληροῦται , ταὔτ’ ἀδικήματα τοῖς ἐπὶ τῶν τριάκοντ’ ἀδικεῖν ; 
καὶ πῶς οὐ δεινόν ; 
ἀλλὰ δικαίως ἐψηφίσθαι ; 
τίνος οὖν εἵνεκα τὸν λύσοντα ταῦτα νόμον θέσθαι φήσομεν ; 
πλὴν εἰ τοῦτό τις εἴποι , μανέντες · ἄλλο γὰρ οὐκ ἔστιν εἰπεῖν . 
λέγ’ ἄλλον νόμον.Νόμοσμηδὲ νόμον ἐξεῖναι ἐπ’ ἀνδρὶ θεῖναι , ἐὰν μὴ τὸν αὐτὸν ἐπὶ πᾶσιν Ἀθηναίοις [τιθῇ] 
<ἐὰν μὴ> 
ψηφισαμένων μὴ ἔλαττον ἑξακισχιλίων οἷς ἂν δόξῃ κρύβδην ψηφιζομένοις.οὐκ ἐᾷ νόμον ἀλλ’ ἢ τὸν αὐτὸν τιθέναι κατὰ τῶν πολιτῶν πάντων , καλῶς καὶ δημοτικῶς λέγων . 
ὥσπερ γὰρ τῆς ἄλλης πολιτείας ἴσον μέτεστιν ἑκάστῳ , οὕτω καὶ τούτων ἴσον μετέχειν ἕκαστον ἀξιοῖ . 
δῑ οὓς μὲν τοίνυν οὗτος εἰσέφερεν , ὑμεῖς οὐδὲν ἐμοῦ χεῖρον γιγνώσκετε · ἄνευ δὲ τούτων αὐτὸς ὡμολόγησεν μὴ ἐπὶ πᾶσι τὸν αὐτὸν τεθηκέναι , πλὴν περὶ τῶν τελωνῶν καὶ τῶν μισθουμένων καὶ τῶν τούτων ἐγγυητῶν χρῆσθαι προσγράψας τῷ νόμῳ . 
οὐκοῦν ὁπότ’ εἰσίν τινες οὓς ἀφορίζεις , οὐκ ἂν ἔτ’ εἴης ἐπὶ πᾶσιν τὸν αὐτὸν τεθηκώς . 
καὶ μὴν οὐδ’ ἐκεῖνό γ’ ἂν εἴποις , ὡς ὅσοις δεσμοῦ προστιμᾶται , τούτων μάλιστ’ ἢ τὰ μέγιστ’ ἀδικοῦσιν οἱ τελῶναι , ὥστε μόνοις αὐτοῖς μὴ μεταδοῦναι τοῦ νόμου . 
πολὺ γὰρ δήπου μᾶλλον οἱ προδιδόντες τι τῶν κοινῶν , οἱ τοὺς γονέας κακοῦντες , οἱ μὴ καθαρὰς τὰς χεῖρας ἔχοντες , εἰσιόντες δ’ εἰς τὴν ἀγοράν , ἀδικοῦσιν . 
οἷς ἅπασιν οἱ μὲν ὑπάρχοντες νόμοι δεσμὸν προλέγουσιν , ὁ δὲ σὸς λελύσθαι δίδωσιν . 
ἀλλ’ ἐνταῦθα πάλιν καταμηνύεις ὑπὲρ ὧν ἐτίθεις · διὰ γὰρ τὸ μὴ τελωνήσαντας ὀφείλειν αὐτούς , ἀλλὰ κλέψαντας , μᾶλλον δ’ ἁρπάσαντας τὰ χρήματα , διὰ τοῦτ’ οὐκ ἐφρόντισας , οἶμαι , τῶν τελωνῶν . 
πολλοὺς δ’ ἄν τις ἔχοι νόμους ἔτι καὶ καλῶς ἔχοντας δεικνύναι , οἷς πᾶσιν ἐναντίος ἐστὶν ὃν οὗτος τέθηκεν . 
ἀλλ’ ἴσως ἐγὼ μέν , εἰ περὶ πάντων ἐρῶ , ἐξωσθήσομαι περὶ τοῦ μηδ’ ἐπιτήδειον ὅλως ὑμῖν εἶναι τὸν νόμον εἰπεῖν , ὑμῖν δ’ ὁμοίως ἔνοχος φανεῖται τῇ γραφῇ , καὶ εἰ ἑνὶ τῶν ὄντων νόμων ἐναντίος ἐστίν . 
πῶς οὖν μοι δοκεῖ ; 
τοὺς μὲν ἄλλους ἐᾶν , περὶ δ’ οὗ πρότερόν ποτ’ αὐτὸς οὗτος ἔθηκεν νόμου διελθόντ’ ἐπ’ ἐκεῖν’ ἰέναι τὸ μέρος τῆς κατηγορίας ἤδη , ὡς καὶ μεγάλ’ ἂν βλάπτοι γενόμενος κύριος τὴν πόλιν . 
τὸ μὲν οὖν τοῖς τῶν ἄλλων ἐναντίον εἰσενηνοχέναι νόμον δεινὸν μέν , ἀλλ’ ἄλλου δεῖται κατηγόρου · τὸ δ’ ὑφ’ αὑτοῦ πρότερον κειμένῳ νόμῳ τἀναντία θεῖναι , τοῦτ’ ἤδη ποιεῖ κατήγορον αὐτὸν αὑτοῦ γεγενῆσθαι . 
ἵν’ οὖν τοῦτ’ εἰδῆτε γιγνόμενον , ἀναγνώσεται τὸν νόμον ὑμῖν αὐτὸν ὃν οὗτος ἔθηκεν · ἐγὼ δὲ σιωπήσομαι . 
λέγε . 
ΝόμοσΤιμοκράτης εἶπεν · ὁπόσοι Ἀθηναίων κατ’ εἰσαγγελίαν ἐκ τῆς βουλῆς ἢ νῦν εἰσιν ἐν τῷ δεσμωτηρίῳ ἢ τὸ λοιπὸν κατατεθῶσι , καὶ μὴ παραδοθῇ ἡ κατάγνωσις αὐτῶν τοῖς θεσμοθέταις ὑπὸ τοῦ γραμματέως τοῦ κατὰ πρυτανείαν κατὰ τὸν εἰσαγγελτικὸν νόμον , δεδόχθαι τοῖς νομοθέταις εἰσάγειν τοὺς ἕνδεκα εἰς τὸ δικαστήριον τριάκονθ’ ἡμερῶν ἀφ’ ἧς ἂν παραλάβωσιν , ἐὰν μή τι δημοσίᾳ κωλύῃ , ἐὰν δὲ μή , ὅταν πρῶτον οἷόν τ’ ᾖ . 
κατηγορεῖν δ’ Ἀθηναίων τὸν βουλόμενον οἷς ἔξεστιν . 
ἐὰν δ’ ἁλῷ , τιμάτω ἡ ἡλιαία περὶ αὐτοῦ ὅ τι ἂν δοκῇ ἄξιος εἶναι παθεῖν ἢ ἀποτεῖσαι . 
ἐὰν δ’ ἀργυρίου τιμηθῇ , δεδέσθω τέως ἂν ἐκτείσῃ ὅ τι ἂν αὐτοῦ καταγνωσθῇ . 
ἀκούετ’ , ὦ ἄνδρες δικασταί ; 
λέγ’ αὐτοῖς αὐτὸ τοῦτο πάλιν.Νόμοσἐὰν δ’ ἀργυρίου τιμηθῇ , δεδέσθω τέως ἂν ἐκτείσῃ.πέπαυσο . 
ἔστιν οὖν ὅπως ἂν ἐναντιώτερά τις δύο θείη τοῦ δεδέσθαι , τέως ἂν ἐκτείσωσι , τοὺς ἁλόντας , καὶ τοῦ καθιστάναι τοὺς αὐτοὺς τούτους ἐγγυητάς , ἀλλὰ μὴ δεῖν ; 
ταῦτα τοίνυν κατηγορεῖ Τιμοκράτης Τιμοκράτους , οὐ Διόδωρος , οὐδ’ ἄλλος ὑμῶν οὐδεὶς τοσούτων ὄντων τὸ πλῆθος . 
καίτοι τίνος ἂν ὑμῖν ἀποσχέσθαι δοκεῖ λήμματος ἢ τί ποιεῖν ἂν ὀκνῆσαι κέρδους εἵνεκα , ὅστις ἐναντί’ αὐτὸς αὑτῷ νομοθετεῖν ἠξίωσεν , οὐδὲ τοῖς ἄλλοις τῶν νόμων ἐώντων ; 
ἐμοὶ μὲν γὰρ εἵνεκ’ ἀναιδείας ὁ τοιοῦτος δοκεῖ πᾶν ἂν ἑτοίμως ἔργον ποιῆσαι . 
ὥσπερ τοίνυν , ὦ ἄνδρες Ἀθηναῖοι , τῶν περὶ τἄλλα κακούργων τοὺς ὁμολογοῦντας ἄνευ κρίσεως κολάζειν οἱ νόμοι κελεύουσιν , οὕτω δίκαιον καὶ τούτου , ἐπειδὴ τοὺς νόμους κακουργῶν εἴληπται , μὴ δόντας λόγον μηδ’ ἐθελήσαντας ἀκοῦσαι καταψηφίσασθαι · ὡμολόγηκε γὰρ θατέρῳ [τῷ προτέρῳ] 
νόμῳ τόνδε τιθεὶς ἀδικεῖν . 
ὅτι μὲν τοίνυν καὶ παρὰ τούτους τοὺς νόμους καὶ παρὰ τοὺς προειρημένους , καὶ μικροῦ δέω παρὰ πάντας εἰπεῖν τοὺς ὄντας ἐν τῇ πόλει , τέθηκε τὸν νόμον , οἶμαι δῆλον ἅπασιν ὑμῖν εἶναι . 
θαυμάζω δ’ αὐτοῦ τί ποτε καὶ τολμήσει λέγειν περὶ τούτων . 
οὔτε γὰρ ὡς οὐκ ἐναντίος ἔσθ’ ὁ νόμος τοῖς ἄλλοις δεικνύειν ἕξει , οὔθ’ ὡς δῑ ἀπειρίαν ἰδιώτην αὐτὸν ὄντα τοῦτ’ ἔλαθεν δύναιτ’ ἂν πεῖσαι · πάλαι γὰρ μισθοῦ καὶ γράφων καὶ νόμους εἰσφέρων ὦπται . 
καὶ μὴν οὐδ’ ἐκεῖνό γ’ ἔνεστιν αὐτῷ , ἀδίκημα μὲν εἶναι τὸ πρᾶγμ’ ὁμολογῆσαι , συγγνώμης δὲ τυχεῖν ἀξιοῦν · οὐ γὰρ ἄκων οὐδ’ ὑπὲρ ἠτυχηκότων οὐδ’ ὑπὲρ συγγενῶν καὶ ἀναγκαίων αὐτῷ τεθηκὼς φαίνεται τὸν νόμον , ἀλλ’ ἑκὼν ὑπὲρ μεγάλ’ ἠδικηκότων ὑμᾶς , οὐδὲν προσηκόντων αὐτῷ , πλὴν εἰ συγγενεῖς ὑπολαμβάνειν φησὶν τοὺς μισθουμένους αὐτόν . 
ὡς τοίνυν οὐδ’ ἐπιτήδειον νόμον ὑμῖν οὐδὲ συμφέροντ’ εἰσενήνοχεν , τοῦτ’ ἤδη πειράσομαι νυνὶ δεικνύειν . 
οἶμαι δὴ πάντας ἂν ὑμᾶς ὁμολογῆσαι , δεῖν τὸν ὀρθῶς ἔχοντα νόμον καὶ συνοίσειν μέλλοντα τῷ πλήθει πρῶτον μὲν ἁπλῶς καὶ πᾶσι γνωρίμως γεγράφθαι , καὶ μὴ τῷ μὲν εἶναι ταυτὶ περὶ αὐτοῦ νομίζειν , τῷ δὲ ταυτί . 
ἔπειτ’ εἶναι δυνατὰς τὰς πράξεις ἃς δεῖ γίγνεσθαι διὰ τοῦ νόμου · εἰ γὰρ αὖ καλῶς μὲν ἔχοι , μὴ δυνατὸν δέ τι φράζοι , εὐχῆς , οὐ νόμου διαπράττοιτ’ ἂν ἔργον . 
πρὸς δὲ τούτοις μηδενὶ τῶν ἀδικούντων φαίνεσθαι μηδεμίαν διδόντα ῥᾳστώνην . 
εἰ γὰρ δημοτικόν τις ὑπείληφεν τὸ πράους εἶναι τοὺς νόμους , τίσιν τούτοις προσεξεταζέτω , κἄνπερ ὀρθῶς βούληται σκοπεῖν , εὑρήσει τοῖς κρίνεσθαι μέλλουσιν , οὐ τοῖς ἐξεληλεγμένοις · ἐν μὲν γὰρ τοῖς ἄδηλον εἴ τις ἔστ’ ἀδίκως διαβεβλημένος , τοῖς δ’ οὐδὲ λόγος λείπεται τὸ μὴ οὐ πονηροῖς εἶναι . 
τούτων τοίνυν ὧν διεξελήλυθ’ ἐγὼ νῦν οὐδ’ ὁτιοῦν οὗτος ἔχων ὁ νόμος φανήσεται , τἀναντία δ’ ἑξῆς πάντα . 
πολλαχόθεν μὲν οὖν ἄν τις ἔχοι τοῦτο διδάσκειν , μάλιστα δὲ τὸν νόμον αὐτὸν ὃν τέθηκε διεξιών . 
ἔστι γὰρ οὐ τὸ μὲν αὐτοῦ καλῶς κείμενον , τὸ δ’ ἡμαρτημένον , ἀλλ’ ὅλος ἐξ ἀρχῆς , ἀπὸ τῆς πρώτης συλλαβῆς μέχρι τῆς τελευταίας , ἐφ’ ὑμῖν κεῖται . 
λαβὲ δ’ αὐτοῖς τὴν γραφὴν αὐτήν , καὶ μέχρι τοῦ πρώτου μέρους ἀνάγνωθι τὸν νόμον · ῥᾷστα γὰρ οὕτως ἐγώ τε διδάξω καὶ ὑμεῖς μαθήσεσθ’ ἃ λέγω.Νόμοσἐπὶ τῆς Πανδιονίδος πρώτης δωδεκάτῃ τῆς πρυτανείας τῶν προέδρων ἐπεψήφισεν Ἀριστοκλῆς Μυρρινούσιος , Τιμοκράτης εἶπεν · καὶ εἴ τινι τῶν ὀφειλόντων τῷ δημοσίῳ προστετίμηται κατὰ νόμον ἢ κατὰ ψήφισμα δεσμοῦ ἢ τὸ λοιπὸν προστιμηθῇ , εἶναι αὐτῷ ἢ ἄλλῳ ὑπὲρ ἐκείνου ἐγγυητὰς καταστῆσαι . 
ἐπίσχες · αὐτίκα γὰρ καθ’ ἕκαστον ἀναγνώσει . 
τουτὶ πάντων , ὦ ἄνδρες δικασταί , τῶν γεγραμμένων ἐν τῷ νόμῳ σχεδόν ἐστι δεινότατον . 
οἶμαι γὰρ οὐδὲ ἕν’ ἀνθρώπων ἄλλον τολμῆσαι , νόμον εἰσφέροντ’ ἐπὶ τῷ χρῆσθαι τοὺς πολίτας αὐτῷ , τὰς κατὰ τοὺς πρότερον κυρίους νόμους κρίσεις γεγενημένας ἐπιχειρῆσαι λύειν . 
τοῦτο τοίνυν οὑτοσὶ Τιμοκράτης ἀναιδῶς καὶ οὐδ’ ἀποκρυψάμενος πεποίηκεν , γράψας διαρρήδην ‘καὶ εἴ τινι τῶν ὀφειλόντων τῷ δημοσίῳ προστετίμηται κατὰ νόμον ἢ κατὰ ψήφισμα δεσμοῦ ἢ τὸ λοιπὸν προστιμηθῇ.’ περὶ μὲν δὴ τῶν μελλόντων εἴ τι δίκαιον ἔπεισεν ὑμᾶς , οὐκ ἂν ἠδίκει · περὶ δ’ ὧν δικαστήριον ἔγνωκεν καὶ τέλος ἔσχηκεν , πῶς οὐ δεινὰ ποιεῖ νόμον εἰσφέρων δῑ οὗ ταῦτα λυθήσεται ; 
ὥσπερ ἂν εἴ τις ἐάσας κύριον τὸν τούτου γενέσθαι νόμον γράψεῑ ἕτερον τοιόνδε ‘καὶ εἴ τινες , ὠφληκότες χρήματα καὶ δεσμοῦ προστετιμημένον αὐτοῖς , ἐγγυητὰς κατέστησαν κατὰ τὸν νόμον , μὴ εἶναι τὴν διεγγύησιν αὐτοῖς , μηδὲ τὸ λοιπὸν ἐξεγγυᾶν μηδένα.’ ἀλλ’ οὔτε ταῦτα ποιήσειεν ἂν οὐδεὶς ὑγιαίνων , οἶμαι , σύ τ’ ἐκεῖνα λύων ἠδίκεις . 
χρῆν γὰρ αὐτόν , εἰ τὸ πρᾶγμ’ ἐνόμιζεν δίκαιον , ἐπὶ τοῖς ὕστερον γενησομένοις θεῖναι τὸν νόμον , καὶ μὴ συνενεγκόντ’ εἰς ταὐτὸ τὰ μέλλοντα τοῖς παρεληλυθόσιν καὶ τὰ μὴ δῆλα τοῖς φανεροῖς ἀδικήμασιν , εἶτ’ ἐπὶ πᾶσι γράψαι τὴν αὐτὴν γνώμην . 
πῶς γὰρ οὐ δεινὸν τῶν αὐτῶν ἠξιωκέναι δικαίων τοὺς ἐξεληλεγμένους ἀδικοῦντας τὴν πόλιν πρότερον καὶ τοὺς μηδ’ εἰ κρίσεως ἄξιον ἐργάσονταί τι δήλους ; 
καὶ μὴν κἀκεῖθεν ἴδοι τις ἂν ὡς δεινὸν πεποίηκεν τὸ θεῖναι περὶ τῶν παρεληλυθότων τὸν νόμον , εἰ λογίσαιτο παρ’ αὑτῷ τί ποτ’ ἐστὶν ᾧ νόμος ὀλιγαρχίας διαφέρει , καὶ τί δή ποθ’ οἱ μὲν ὑπὸ νόμων ἐθέλοντες ἄρχεσθαι σώφρονες καὶ χρηστοὶ νομίζονται , οἱ δ’ ὑπὸ τῶν ὀλιγαρχιῶν ἄνανδροι καὶ δοῦλοι . 
εὕροι γὰρ ἂν ὡς ἀληθῶς τοῦτο προχειρότατον , ὅτι τῶν μὲν ἐν ταῖς ὀλιγαρχίαις ἕκαστος καὶ τὰ πεπραγμένα λῦσαι καὶ περὶ τῶν μελλόντων ἃν αὐτῷ δοκῇ προστάξαι κύριός ἐστιν , οἱ δὲ νόμοι περὶ τῶν μελλόντων ἃ χρὴ γίγνεσθαι φράζουσιν , μετὰ τοῦ πεῖσαι τεθέντες ὡς συνοίσουσι τοῖς χρωμένοις . 
Τιμοκράτης τοίνυν ἐν δημοκρατουμένῃ τῇ πόλει νομοθετῶν τὴν ἐκ τῆς ὀλιγαρχίας ἀδικίαν εἰς τὸν αὑτοῦ νόμον μετήνεγκεν , καὶ περὶ τῶν παρεληλυθότων αὑτὸν κυριώτερον τῶν καταγνόντων δικαστῶν ἠξίωσε ποιῆσαι . 
καὶ οὐ τοῦτο μόνον πεποίηκεν ὑβριστικόν , ἀλλὰ καὶ γέγραπται , ‘ἢ τὸ λοιπὸν ἐάν τινι προστιμηθῇ δεσμοῦ , εἶναι καταστήσαντι τοὺς ἐγγυητάς , ἦ μὴν ἐκτείσειν , ἀφεῖσθαι.’ 
καίτοι χρῆν αὐτόν , εἰ τὸ δεδέσθαι δεινὸν ἡγεῖτο , μηδενὶ προστιμᾶν ὃς ἂν ὑμῖν ἐγγυητὰς καθιστῇ δεσμοῦ νομοθετῆσαι , μὴ προλαβόντα κατεγνωκότας ὑμᾶς τὸν δεσμὸν μηδ’ ἐχθρῶς διαθέντα πρὸς ὑμᾶς τὸν ἑαλωκότα , τηνικαῦτα ποιεῖν τὴν ἐξεγγύησιν . 
νυνὶ δ’ , ὥσπερ ἐνδεικνύμενος ὅτι , κἂν ὑμῖν δοκῇ δεδέσθαι τινά , αὐτὸς ἀφήσει , τοῦτον τὸν τρόπον τὸν νόμον εἰσήνεγκεν . 
ἆρ’ οὖν τῷ δοκεῖ συμφέρειν τῇ πόλει τοιοῦτος νόμος ὃς δικαστηρίου γνώσεως αὐτὸς κυριώτερος ἔσται , καὶ τὰς ὑπὸ τῶν ὀμωμοκότων γνώσεις τοῖς ἀνωμότοις προστάξει λύειν ; 
ἐγὼ μὲν οὐκ οἶμαι . 
φαίνεται τοίνυν ὁ τούτου νόμος ταῦτ’ ἔχων ἀμφότερα . 
ὥστ’ εἴπερ ὑμῶν ἑκάστῳ μέλει τι τῆς πολιτείας καὶ δεῖν οἴεται κυρίαν εἶναι τὴν αὑτοῦ γνώμην περὶ ὧν ἂν ὀμωμοκὼς ψηφίσηται , λυτέος καὶ οὐκ ἐατέος οὗτος ὁ τοιοῦτος νόμος κύριος νυνὶ γενέσθαι . 
οὐ τοίνυν ἀπέχρησεν αὐτῷ τὰ δικαστήρῑ ἄκυρα ποιῆσαι τῶν προστιμημάτων , ἀλλ’ οὐδ’ ἃ δίκαῑ ὡρίσατ’ αὐτὸς ἐν τῷ νόμῳ καὶ προσέταξε τοῖς ὠφληκόσιν , οὐδὲ ταῦθ’ ἁπλῶς οὐδ’ ἀδόλως φανήσεται γεγραφώς , ἀλλ’ ὡς ἂν μάλιστά τις ὑμᾶς ἐξαπατῆσαι καὶ παρακρούσασθαι βουλόμενος . 
σκέψασθε γὰρ ὡς γέγραφεν . 
‘Τιμοκράτης εἶπεν’ 
φησὶ ‘καὶ εἴ τινι τῶν ὀφειλόντων τῷ δημοσίῳ προστετίμηται κατὰ νόμον ἢ κατὰ ψήφισμα δεσμοῦ ἢ τὸ λοιπὸν προστιμηθῇ , εἶναι αὐτῷ ἢ ἄλλῳ ὑπὲρ ἐκείνου ἐγγυητὰς καταστῆσαι , οὓς ἂν ὁ δῆμος χειροτονήσῃ , ἦ μὴν ἐκτείσειν.’ ἐνθυμεῖσθ’ ἀπὸ τοῦ δικαστηρίου καὶ τῆς καταγνώσεως οἷ διεπήδησεν · ἐπὶ τὸν δῆμον , ἐκκλέπτων τὸν ἠδικηκότα καὶ τὴν παράδοσιν αὐτοῦ τὴν τοῖς ἕνδεκα . 
τίς γὰρ ἀρχὴ παραδώσει τὸν ὀφλόντα ; 
τίς τῶν ἕνδεκα παραλήψεται ; 
κελεύοντος μὲν τούτου ἐν τῷ δήμῳ καθιστάναι τοὺς ἐγγυητάς , ἀδυνάτου δ’ ὄντος αὐθημερὸν ἐκκλησίαν ἅμα καὶ δικαστήριον γενέσθαι , οὐδαμοῦ δ’ ἐπιτάττοντος φυλάττειν τέως ἂν καταστήσῃ τοὺς ἐγγυητάς . 
καίτοι τί ποτ’ ἦν δῑ ὃ προσγράψαι σαφῶς ὤκνησεν ‘τὴν δ’ ἀρχὴν τὸν ὀφλόντα φυλάττειν τέως ἂν καταστήσῃ τοὺς ἐγγυητάσ’ ; 
πότερ’ οὐχὶ δίκαιον ; 
εὖ οἶδ’ ὅτι πάντες ἂν φήσαιτε . 
ἀλλ’ ἐναντίον ἦν τινὶ τοῦτο νόμῳ ; 
οὔκ , ἀλλὰ μόνον κατὰ τοὺς νόμους . 
τί ποτ’ οὖν ἦν ; 
οὐδὲν ἂν ἄλλο τις εὕροι πλὴν ὅτι οὐχ ὅπως δώσουσι δίκην ὧν ἂν ὑμεῖς καταγνῶτ’ ἐσκόπει , ἀλλ’ ὅπως μή . 
εἶτα πῶς γέγραπται μετὰ ταῦτα ; 
‘καθιστάναι τοὺς ἐγγυητὰς ἦ μὴν ἐκτείσειν τὸ ἀργύριον ὃ ὦφλεν.’ 
ἐνταυθὶ πάλιν τῶν ἱερῶν μὲν χρημάτων τὴν δεκαπλασίαν ὑφῄρηται , τῶν δ’ ὁσίων , ὁπόσων ἐν τῷ νόμῳ διπλασιάζεται , τὸ ἥμισυ . 
πῶς δὴ τοῦτο ποιεῖ ; 
γράψας ἀντὶ μὲν τοῦ τιμήματος τὸ ἀργύριον , ἀντὶ δὲ τοῦ ‘τὸ γιγνόμενον , ’ 
‘ὃ ὦφλεν.’ διαφέρει δὲ τί ; 
εἰ μὲν ἔγραψε καθιστάναι τοὺς ἐγγυητὰς ἦ μὴν ἐκτείσειν τὸ τίμημα τὸ γιγνόμενον , προσπεριειλήφει τοὺς νόμους ἂν καθ’ οὓς τὰ μὲν διπλᾶ , τὰ δὲ καὶ δεκαπλᾶ γίγνεται τῶν ὀφλημάτων · ὥστ’ ἐκ τούτων ἦν ἀνάγκη τοῖς ὀφλοῦσιν τὸ γεγραμμένον τ’ ἐκτίνειν καὶ τὰς ἐκ τῶν νόμων προσούσας ζημίας καταβάλλειν . 
νῦν δ’ ἐν τῷ γράψαι ‘τὴν κατάστασιν εἶναι τῶν ἐγγυητῶν ἦ μὴν ἐκτείσειν τὸ ἀργύριον ὃ ὦφλεν , ’ 
ἐκ τῆς λήξεως καὶ τῶν γραμμάτων ἐφ’ οἷς ἕκαστος εἰσήχθη ποιεῖ τὴν ἔκτισιν , ἐν οἷς πᾶσιν ἁπλοῦν ὅ τις ὦφλεν ἀργύριον γέγραπται . 
μετὰ ταῦτα τοίνυν τηλικοῦτο πρᾶγμ’ ἀνελὼν ἐν τῇ τῶν ῥημάτων μεταθέσει , προσέγραψεν ‘τοὺς δὲ προέδρους ἐπιχειροτονεῖν ἐπάναγκες , ὅταν τις καθιστάναι βούληται , ’ 
παρὰ πάντα τὸν νόμον οἰόμενος δεῖν σῴζειν τὸν ἠδικηκότα καὶ τὸν ἐν ὑμῖν ἑαλωκότα . 
δοὺς γὰρ ὅταν βούληται τὴν κατάστασιν αὐτῷ τῶν ἐγγυητῶν , ἐπ’ ἐκείνῳ πεποίηκεν μηδέποτ’ ἐκτεῖσαι μηδὲ δεθῆναι . 
τίς γὰρ οὐ ποριεῖται φαύλους ἀνθρώπους , οὓς ὅταν ὑμεῖς ἀποχειροτονήσητ’ ἀπηλλάξεται ; 
ἐὰν γάρ τις ὡς οὐ καθιστάντα τοὺς ἐγγυητὰς ἀξιοῖ δεδέσθαι , φήσει καὶ καθιστάναι καὶ καταστήσειν , καὶ δείξει τὸν τούτου νόμον , ὃς καθιστάναι μὲν ὅταν βούληται κελεύει , φυλάττειν δὲ τέως οὐ λέγει , οὐδ’ , ἂν ἀποχειροτονήσηθ’ ὑμεῖς τοὺς ἐγγυητάς , προστάττει δεδέσθαι , ἀλλ’ ὡς ἀληθῶς ὥσπερ ἀλεξιφάρμακόν ἐστι τοῖς ἀδικεῖν βουλομένοις . 
‘Τῷ δὲ καταστήσαντι’ 
φησὶ ‘τοὺς ἐγγυητάς , ἐὰν ἀποδιδῷ τῇ πόλει τὸ ἀργύριον.’ 
πάλιν ἐνταῦθ’ ἐπέμειν’ ἐπὶ τοῦ κακουργήματος ὃ μικρῷ πρότερον εἶπον , καὶ οὐκ ἐπελάθετο , οὐδ’ ἔγραψε τὸ τίμημα τὸ γιγνόμενον , ἀλλὰ τὸ ἀργύριον ὃ ὦφλεν , ἐὰν ἀποδιδῷ , ἀφεῖσθαι τοῦ δεσμοῦ . 
‘Ἐὰν δὲ μὴ καταβάλῃ τὸ ἀργύριον ἢ αὐτὸς ἢ οἱ ἐγγυηταὶ ἐπὶ τῆς ἐνάτης πρυτανείας , τὸν μὲν ἐξεγγυηθέντα δεδέσθαι , τῶν δ’ ἐγγυητῶν δημοσίαν εἶναι τὴν οὐσίαν.’ 
ἐν δὴ τῷ τελευταίῳ τούτῳ παντελῶς αὐτὸς αὑτοῦ κατήγορος , ὡς ἀδικεῖ , γεγονὼς φανήσεται . 
οὐ γὰρ ὅλως τὸ δεδέσθαι τινὰ τῶν πολιτῶν αἰσχρὸν ἢ δεινὸν νομίσας ἀπεῖπε μὴ δεῖν , ἀλλὰ τὸν καιρὸν ἐν ᾧ τὸν ἠδικηκότ’ ἐνῆν παρόντα λαβεῖν ἐκκλέψας , τοὔνομα μὲν τῆς τιμωρίας ἔλιπεν τοῖς ἀδικουμένοις ὑμῖν , τὸ δ’ ἔργον ἀφείλετο . 
καὶ παρ’ ἀκόντων ἔδωκ’ ἄφεσιν τοῖς τὰ ὑμέτερ’ ἀξιοῦσιν ἔχειν βίᾳ , καὶ μόνον οὐ προσέγραψε δίκην ἐξεῖναι λαχεῖν αὐτῷ κατὰ τῶν δικαστῶν τῶν προστιμησάντων τοῦ δεσμοῦ . 
ὃ δέ , πολλῶν ὄντων καὶ δεινῶν ὧν ἐν τῷ νόμῳ τέθηκε , μάλιστ’ ἄξιόν ἐστ’ ἀγανακτῆσαι , βούλομαι πρὸς ὑμᾶς εἰπεῖν . 
δῑ ὅλου γὰρ τοῦ νόμου τῷ καταστήσαντι τοὺς ἐγγυητὰς ἅπαντα λέγει , τῷ δὲ μὴ καθιστάντι μήτε βελτίους μήτε χείρους , μηδ’ ὅλως προσέχοντι τὸν νοῦν ὑμῖν , οὐδεμίαν οὔτε δίκην οὔτε τιμωρίαν προσγέγραφεν , ἀλλ’ ἄδειαν πεποίηκε τοσαύτην ὅσην οἷόν τε γενέσθαι πλείστην . 
καὶ γὰρ τὸν χρόνον ὃν διώρισε , τὴν ἐνάτην πρυτανείαν , τῷ καταστήσαντι λέγει τοὺς ἐγγυητάς . 
γνοίη δ’ ἄν τις ἐκεῖθεν · προσέγραψε δημοσίαν εἶναι τὴν οὐσίαν τὴν τῶν ἐγγυητῶν , ἂν μή τις ἐκτείσῃ · τοῦ δὲ μὴ καταστήσαντος οὐκ ἔνι δήπουθεν ὑπάρχειν ἐγγυητάς . 
καὶ τοῖς μὲν προέδροις , οἳ κεκληρωμένοι καθίζουσιν ἐξ ὑμῶν , ἐπάναγκες ἐποίησεν , ὅταν καθιστῇ τις , δέχεσθαι · τοῖς δ’ ἀδικοῦσι τὴν πόλιν οὐδεμίαν προσέγραψεν ἀνάγκην , ἀλλ’ ὥσπερ εὐεργέταις αἵρεσιν αὐτοῖς ἔδωκεν εἰ χρὴ δοῦναι δίκην ἢ μή . 
καίτοι πῶς ἂν ἀσυμφορώτερος ὑμῖν τούτου γένοιτο νόμος ἢ κάκιον ἔχων ; 
ὃς πρῶτον μὲν περὶ τῶν ἐκ τοῦ παρεληλυθότος χρόνου κριθέντων ἐναντία τοῖς ὑφ’ ὑμῶν ἐγνωσμένοις προστάττει , δεύτερον δὲ περὶ τῶν μελλόντων κριθήσεσθαι προστιμᾶν κελεύων τοὺς δικαστὰς τοὺς ὀμωμοκότας , ἄκυρα τὰ προστιμήματα ποιεῖ , πρὸς δὲ τούτοις ἐπιτίμους τοὺς ὀφείλοντας οὐ τὰ προσήκοντ’ ἐκτίνοντας καθίστησιν , ὅλως δ’ ἐπιδείκνυσι μάτην ὀμνύντας , τιμῶντας , δικάζοντας , ὀργιζομένους , ἅπαντα ποιοῦντας ὑμᾶς . 
ἐγὼ μὲν γάρ , εἰ Κριτίας ὁ γενόμενος τῶν τριάκοντ’ εἰσέφερεν τὸν νόμον , οὐκ ἂν ἄλλον τρόπον οἶμαι γράψαντ’ εἰσενεγκεῖν ἢ τοῦτον . 
ὅτι τοίνυν ὅλην συγχεῖ τὴν πολιτείαν καὶ καταλύει πάντα τὰ πράγμαθ’ ὁ νόμος , καὶ πολλὰς φιλοτιμίας περιαιρεῖται τῆς πόλεως , καὶ τοῦτο ῥᾳδίως ὑμᾶς νομίζω μαθήσεσθαι . 
ἴστε γὰρ δήπου τοῦθ’ ὅτι σῴζεται πολλάκις ἡμῶν ἡ πόλις διὰ τὰς στρατείας καὶ τὰς ναυτικὰς καὶ τὰς πεζάς , καὶ πολλὰ καὶ καλὰ πολλάκις ἤδη διεπράξασθε καὶ σώσαντές τινας καὶ τιμωρησάμενοι καὶ διαλλάξαντες . 
πῶς οὖν ἀνάγκη τὰ τοιαῦτα διοικεῖν ἐστιν ; 
διὰ ψηφισμάτων καὶ νόμων τοῖς μὲν εἰσφέρειν ἐπιτάττοντας , τοὺς δὲ τριηραρχεῖν κελεύοντας , τοὺς δὲ πλεῖν , τοὺς δ’ ἕκαστα ποιεῖν ὧν δεῖ . 
οὐκοῦν ταῦθ’ ὅπως γίγνηται δικαστήρια πληροῦτε καὶ καταγιγνώσκετε δεσμὸν τῶν ἀκοσμούντων . 
σκέψασθε δὴ τὸν τοῦ καλοῦ κἀγαθοῦ τούτου νόμον , ὡς λυμαίνεται ταῦτα καὶ διαφθείρει . 
γέγραπται γὰρ δήπου [ἐν τῷ νόμῳ αὐτοῦ] , ‘καὶ εἴ τινι τῶν ὀφειλόντων προστετίμηται δεσμοῦ ἢ καὶ τὸ λοιπὸν προστιμηθῇ , εἶναι καταστήσαντι ἐγγυητάς , ἦ μὴν ἐπὶ τῆς ἐνάτης πρυτανείας ἐκτείσειν τὸ ἀργύριον , ἀφεῖσθαι τοῦ δεσμοῦ.’ 
τίς οὖν πόρος ἔσται ; 
τίν’ ἀποσταλήσεται τρόπον ἡ στρατιά ; 
πῶς τὰ χρήματ’ εἰσπράξομεν , ἂν ἕκαστος ὀφλισκάνων ἐγγυητὰς καθιστῇ κατὰ τὸν τούτου νόμον , ἀλλὰ μὴ τὸ προσῆκον ποιῇ ; 
ἐροῦμεν νὴ Δία τοῖς Ἕλλησιν ‘Τιμοκράτους νόμος ἐστὶ παρ’ ἡμῖν · ἀναμείνατ’ οὖν τὴν ἐνάτην πρυτανείαν · εἶτα τότ’ ἔξιμεν · ’ 
τοῦτο γὰρ λοιπόν . 
ἂν δ’ ὑπὲρ ὑμῶν αὐτῶν ἀμύνεσθαι δέῃ , ἆρά γ’ οἴεσθε τοὺς ἐχθροὺς τὰς τῶν παρ’ ἡμῖν πονηρῶν διαδύσεις καὶ κακουργίας ἀναμενεῖν ; 
ἢ τὴν πόλιν , αὑτὴν ἐμποδίζοντας νόμους εἰ θήσεται καὶ τἀναντία τῶν συμφερόντων λέγοντας , δυνήσεσθαί τι ποιῆσαι τῶν δεόντων ; 
ἀλλ’ ἀγαπητόν , ὦ ἄνδρες Ἀθηναῖοι , εἰ πάντων καλῶς ἐχόντων ἡμῖν καὶ μηδενὸς ὄντος τοιούτου νόμου , κρατοῖμεν τῶν ἐχθρῶν καὶ ταῖς ὀξύτησι δυναίμεθα καὶ τοῖς τοῦ πολέμου καιροῖς ἀκολουθεῖν καὶ μηδενὸς ὑστερίζειν . 
ἀλλὰ μὴν εἰ φαίνει τοιοῦτον τεθηκὼς νόμον ὃς τὰ τοιαῦτα λυμαίνεται δῑ ὧν ἡ πόλις καὶ σεμνὴ καὶ λαμπρὰ παρὰ πᾶσι καθέστηκεν , πῶς οὐχὶ δικαίως ὁτιοῦν ἂν πάθοις ; 
ἔτι τοίνυν , ὦ ἄνδρες Ἀθηναῖοι , τὴν διοίκησιν ἀναιρεῖ , τήν θ’ ἱερὰν καὶ τὴν ὁσίαν . 
ὡς δέ , ἐγὼ φράσω . 
ἔστιν ὑμῖν κύριος νόμος , καλῶς εἴπερ τις καὶ ἄλλος κείμενος , τοὺς ἔχοντας τά θ’ ἱερὰ καὶ τὰ ὅσια χρήματα καταβάλλειν εἰς τὸ βουλευτήριον , εἰ δὲ μή , τὴν βουλὴν αὐτοὺς εἰσπράττειν χρωμένην τοῖς νόμοις τοῖς τελωνικοῖς . 
διὰ τοίνυν τοῦ νόμου τούτου διοικεῖται τὰ κοινά · τὰ γὰρ εἰς τὰς ἐκκλησίας καὶ τὰς θυσίας καὶ τὴν βουλὴν καὶ τοὺς ἱππέας καὶ τἄλλα χρήματ’ ἀναλισκόμενα , οὗτός ἐσθ’ ὁ νόμος ὁ ποιῶν προσευπορεῖσθαι . 
οὐ γὰρ ὄντων ἱκανῶν τῶν ἐκ τῶν τελῶν χρημάτων τῇ διοικήσει , τὰ προσκαταβλήματ’ ὀνομαζόμενα διὰ τὸν τοῦ νόμου τούτου φόβον καταβάλλεται . 
πῶς οὖν οὐχ ἅπαντ’ ἀνάγκη καταλυθῆναι τὰ τῆς πόλεως , ὅταν αἱ μὲν τῶν τελῶν καταβολαὶ μὴ ὦσ’ ἱκαναὶ τῇ διοικήσει , ἀλλ’ ἐνδέῃ πολλῶν , καὶ μηδὲ ταῦτ’ ἀλλ’ ἢ περὶ λήγοντα τὸν ἐνιαυτὸν ᾖ λαβεῖν , τὰ δὲ προσκαταβλήματα τοὺς μὴ τιθέντας μὴ ᾖ κυρία δεῖν ἡ βουλὴ μηδὲ τὰ δικαστήρια , ἀλλὰ καθιστῶσιν ἐγγυητὰς ἄχρι τῆς ἐνάτης πρυτανείας ; 
τὰς δ’ ὀκτὼ τί ποιήσομεν ; 
εἰπέ , Τιμόκρατες · οὐ σύνιμεν καὶ βουλευσόμεθ’ ἄν τι δέῃ ; 
εἶτ’ ἔτι δημοκρατησόμεθα ; 
οὐ δικάσει τὰ δικαστήρια τά τ’ ἴδια καὶ τὰ δημόσια ; 
καὶ τίς ὑπάρξει τοῖς ἀδικουμένοις ἀσφάλεια ; 
οὐκ εἴσεισιν ἡ βουλὴ καὶ διοικήσει τὰ ἐκ τῶν νόμων ; 
καὶ τί λοιπὸν ἔσθ’ ἡμῖν ἀλλ’ ἢ καταλελύσθαι ; 
ἀλλὰ νὴ Δί’ ἀμισθεὶ ταῦτα ποιήσομεν . 
καὶ πῶς οὐ δεινόν , εἰ διὰ τὸν νόμον , ὃν σὺ τέθηκας μισθὸν λαβών , ἄμισθος ὁ δῆμος καὶ ἡ βουλὴ καὶ τὰ δικαστήρῑ ἔσται ; 
χρῆν γὰρ τοῦτό γέ σ’ , ὦ Τιμόκρατες , προσγράψαι τῷ νόμῳ , οὗπερ ἐποίεις κατὰ τῶν τελωνῶν καὶ τῶν ἐγγυητῶν [τὰς πράξεις κατὰ τοὺς ὑπάρχοντας νόμους] , ‘καὶ εἰ κατά τινων ἐν ἄλλῳ τινὶ νόμῳ ἢ ψηφίσματι τὰς αὐτὰς εἴρηται πράξεις ὧν ὀφείλουσιν εἶναι ἃς περὶ τῶν τελωνῶν , καὶ κατὰ τούτων εἶναι τὰς πράξεις κατὰ τοὺς ὑπάρχοντας νόμους.’ νῦν δὲ κύκλῳ φεύγων τοὺς νόμους τοὺς τελωνικούς , ὅτι τὸ ψήφισμα τὸ Εὐκτήμονος εἴρηκε πράττειν τοὺς ὠφληκότας κατὰ τούτους τοὺς νόμους , διὰ ταῦτ’ οὐ προσέγραψε τοῦτο . 
ἐκ δὲ τούτου τοῦ τρόπου τὴν μὲν ὑπάρχουσαν τιμωρίαν λύσας κατὰ τῶν τὰ τῆς πόλεως ἐχόντων , ἑτέραν δ’ οὐ γράψας πάντα τὰ πράγματ’ ἀναιρεῖ , δῆμον , ἱππέας , βουλήν , ἱερά , ὅσια · ἀνθ’ ὧν , ἄνπερ ὑμεῖς , ὦ ἄνδρες Ἀθηναῖοι , σωφρονῆτε , κολασθεὶς καὶ δοὺς ἀξίαν δίκην τοῖς ἄλλοις παράδειγμα γενήσεται μὴ τιθέναι τοιούτους νόμους . 
οὐ τοίνυν μόνον τὰ δικαστήρῑ ἄκυρα ποιεῖ τῶν προστιμημάτων , τοῖς ἀδικοῦσι τὰ κοινὰ δίδωσιν ἄδειαν , τὰς ὑπὲρ τῆς πόλεως στρατείας λυμαίνεται , τὴν διοίκησιν καταλύει , ἀλλὰ καὶ τοῖς κακούργοις καὶ τοῖς πατραλοίαις καὶ τοῖς ἀστρατεύτοις βοηθοῦντα τέθηκε τὸν νόμον · τὰς γὰρ ὑπαρχούσας ἐκ τῶν νῦν κυρίων νόμων τιμωρίας καταλύει . 
λεγόντων γὰρ τῶν νόμων οὓς ἔθηκε Σόλων , οὐδὲν ὅμοιος ὢν τούτῳ νομοθέτης , ἄν τις ἁλῷ κλοπῆς καὶ μὴ τιμηθῇ θανάτου , προστιμᾶν αὐτῷ δεσμόν , κἄν τις ἁλοὺς [τῆς] 
κακώσεως τῶν γονέων εἰς τὴν ἀγορὰν ἐμβάλλῃ , δεδέσθαι , κἂν ἀστρατείας τις ὄφλῃ καί τι τῶν αὐτῶν τοῖς ἐπιτίμοις ποιῇ , καὶ τοῦτον δεδέσθαι , Τιμοκράτης ἅπασι τούτοις ἄδειαν ποιεῖ , τῇ καταστάσει τῶν ἐγγυητῶν τὸν δεσμὸν ἀφαιρῶν . 
ὥστ’ ἔμοιγε δοκεῖ (καὶ γὰρ εἰ φορτικώτερον εἶναι τὸ ῥηθησόμενον δόξει , λέξω καὶ οὐκ ἀποτρέψομαἰ 
κατὰ τοῦτ’ αὔτ’ ἄξιον αὐτὸν εἶναι θανάτῳ ζημιῶσαι , ἵν’ ἐν Ἅιδου τοῖς ἀσεβέσιν θῇ τοῦτον τὸν νόμον , ἡμᾶς δὲ τοὺς ζῶντας τοῖσδε τοῖς ὁσίοις καὶ δικαίοις ἐᾷ τὸ λοιπὸν χρῆσθαι . 
ἀνάγνωθι δὲ καὶ τούτους τοὺς νόμους . 
Νόμοι Κλοπῆς , Κακώσεως Γονέων , Ἀστρατείασὅ τι ἄν τις ἀπολέσῃ , ἐὰν μὲν αὐτὸ λάβῃ , τὴν διπλασίαν καταδικάζειν , ἐὰν δὲ μή , τὴν διπλασίαν πρὸς τοῖς ἐπαιτίοις . 
δεδέσθαι δ’ ἐν τῇ ποδοκάκκῃ τὸν πόδα πένθ’ ἡμέρας καὶ νύκτας ἴσας , ἐὰν προστιμήσῃ ἡ ἡλιαία . 
προστιμᾶσθαι δὲ τὸν βουλόμενον , ὅταν περὶ τοῦ τιμήματος ᾖ . 
—Ἐὰν δέ τις ἀπαχθῇ , τῶν γονέων κακώσεως ἑαλωκὼς ἢ ἀστρατείας ἢ προειρημένον αὐτῷ τῶν νόμων εἴργεσθαι , εἰσιὼν ὅποι μὴ χρή , δησάντων αὐτὸν οἱ ἕνδεκα καὶ εἰσαγόντων εἰς τὴν ἡλιαίαν , κατηγορείτω δὲ ὁ βουλόμενος οἷς ἔξεστιν . 
ἐὰν δ’ ἁλῷ , τιμάτω ἡ ἡλιαία ὅ τι χρὴ παθεῖν αὐτὸν ἢ ἀποτεῖσαι . 
ἐὰν δ’ ἀργυρίου τιμηθῇ , δεδέσθω τέως ἂν ἐκτείσῃ . 
ὅμοιός γ’ , οὐ γάρ ; 
ὦ ἄνδρες Ἀθηναῖοι , Σόλων νομοθέτης καὶ Τιμοκράτης . 
ὁ μέν γε καὶ τοὺς ὄντας βελτίους ποιεῖ καὶ τοὺς μέλλοντας ἔσεσθαι · ὁ δὲ καὶ τοῖς γεγενημένοις πονηροῖς , ὅπως μὴ δώσουσι δίκην , ὁδὸν δείκνυσιν , καὶ τοῖς οὖσιν ὅπως ἄδεια γενήσεται κακουργεῖν εὑρίσκει , καὶ τοῖς μέλλουσιν ἔσεσθαι , τοὺς ἐξ ἁπάντων τῶν χρόνων πονηρούς , ὅπως ἔσονται σῷοι καὶ μηδὲν πείσονται , παρασκευάζων . 
καίτοι τίν’ ἂν ἀξίαν δοίης δίκην , ἢ τί σὺ παθὼν ἂν τὰ προσήκοντ’ εἴης πεπονθώς , ὅς , τὰ μὲν ἄλλ’ ἐῶ , ἀλλὰ τοὺς τῷ γήρᾳ βοηθοὺς <νόμους> 
λυμαίνει , οἳ καὶ ζῶντας ἀναγκάζουσι [τοὺς παῖδας] 
τοὺς γονέας τρέφειν , καὶ ἐπειδὰν ἀποθάνωσιν , ὅπως τῶν νομιζομένων τύχωσι παρασκευάζουσιν ; 
ἢ πῶς οὐ κάκιστος ἁπάντων ἀνθρώπων δικαίως ἂν νομίζοιο , ὅστις , ὦ κατάρατε , περὶ πλείονος φαίνει τοὺς κλέπτας καὶ τοὺς κακούργους καὶ τοὺς ἀστρατεύτους τῆς πατρίδος ποιούμενος , καὶ διὰ τούτους καθ’ ἡμῶν νόμον τίθης ; 
βούλομαι τοίνυν ὑμῖν , ἃ ὑπεσχόμην ἐν ἀρχῇ τοῦ λόγου , ἀπολογίσασθαι πεποιηκότ’ ἐμαυτόν . 
ἔφην γὰρ αὐτὸν ἐξελέγξειν κατὰ πάντ’ ἔνοχον ὄντα τῇ γραφῇ , πρῶτον μὲν παρὰ τοὺς νόμους νομοθετοῦντα , δεύτερον δ’ ὑπεναντία τοῖς οὖσι νόμοις γεγραφότα , τρίτον δὲ τοιαῦτα δῑ ὧν βλάπτει τὴν πόλιν . 
οὐκοῦν ἠκούσατε τῶν νόμων , ἃ κελεύουσι ποιεῖν τὸν τιθέντα νόμον καινόν · καὶ πάλιν ὑμᾶς ἐδίδαξ’ ὅτι τούτων οὐδ’ ὁτιοῦν ἐποίησεν οὗτος . 
καὶ μὴν κἀκείνων ἠκούετε τῶν νόμων οἷς ἐναντίος ὢν ἐφαίνεθ’ ὁ τούτου · καὶ τούτους ὅτι πρὶν λῦσαι τόνδε τέθηκεν ἐπίστασθε . 
ἀλλὰ μὴν ὅτι γ’ οὐκ ἐπιτήδειος , ἀκηκόατε · ἄρτι γὰρ λέγων ἐπαυσάμην . 
οὐκοῦν κατὰ πάντ’ ἀδικεῖ φανερῶς , καὶ οὐδὲν ἔσθ’ ὅ τι φροντίσας οὐδ’ εὐλαβηθεὶς φαίνεται , ἀλλ’ ἔμοιγε δοκεῖ , κἂν εἰ πρὸς τούτοις ἄλλο τι μὴ ποιεῖν ἐγέγραπτ’ ἐν τοῖς οὖσι νόμοις , κἂν τοῦτο ποιῆσαι . 
πανταχόθεν μὲν τοίνυν δῆλός ἐσθ’ ὅτι ταῦτ’ ἔγραψ’ ἐπιβουλεύσας [μετὰ τοῦ βουλεύσασθαι ταῦτ’ ἀδικεῖν] 
καὶ οὐ γνώμῃ διαμαρτών , μάλιστα δ’ ἐκ τοῦ πάντα τὸν νόμον μέχρι τῆς ὑστάτης συλλαβῆς τοιοῦτον εἶναι · οὐδὲ γὰρ οὐδ’ ἄκων οὐδὲν ἔθηκεν ὀρθῶς ἔχον , οὐδ’ ὡς ὑμῖν ἔμελλε λυσιτελήσειν . 
πῶς οὖν οὐκ εἰκὸς μισεῖν καὶ τιμωρεῖσθαι τοῦτον , ὅστις τοῦ μὲν δήμου ἠδικημένου ἠμέλησεν , ὑπὲρ δὲ τῶν ἠδικηκότων καὶ ὕστερον ἀδικησόντων τοὺς νόμους ἔθηκεν ; 
θαυμάζω δ’ , ὦ ἄνδρες δικασταί , τῆς ἀναιδείας αὐτοῦ , τὸ ἡνίκα μὲν ἦρχεν αὐτὸς μετ’ Ἀνδροτίωνος , τὸν ἔλεον τοῦτον ἐπὶ τῷ πλήθει τῷ ὑμετέρῳ μὴ ποιήσασθαι , τῷ ἀπειρηκότι τὰ ἑαυτοῦ χρήματ’ εἰσφέροντι , ἐπειδὴ δ’ Ἀνδροτίων’ ἔδει ἃ πάλαι ὑφῄρητο τῆς πόλεως χρήματα καταθεῖναι , τὰ μὲν ἱερά , τὰ δ’ ὅσια , τότε θεῖναι τὸν νόμον ἐπ’ ἀποστερήσει τῶν μὲν ὁσίων τῆς διπλασίας , τῶν ἱερῶν δὲ τῆς δεκαπλασίας . 
καὶ οὕτω πρὸς τὸ πλῆθος τὸ ὑμέτερον προσενήνεκται ὁ αὐτίκα δὴ μάλ’ ὑπὲρ τοῦ δήμου φήσων τὸν νόμον τοῦτον θεῖναι . 
δικαίως δ’ ἂν ἐμοὶ δοκεῖ παθεῖν ὁτιοῦν , ὅστις οἴεται δεῖν , εἰ μέν τις ἀγορανόμος ἢ ἀστυνόμος ἢ δικαστὴς κατὰ δήμους γενόμενος κλοπῆς ἐν ταῖς εὐθύναις ἑάλωκεν , ἄνθρωπος πένης καὶ ἰδιώτης καὶ πολλῶν ἄπειρος καὶ κληρωτὴν ἀρχὴν ἄρξας , τούτῳ μὲν τὴν δεκαπλασίαν εἶναι , καὶ νόμον οὐδένα τοῖς τοιούτοις ἐπικουροῦντα τίθησιν · εἰ δέ τινες πρέσβεις αἱρεθέντες ὑπὸ τοῦ δήμου , πλούσιοι ὄντες , ὑφείλοντο χρήματα πολλά , τὰ μὲν ἱερά , τὰ δ’ ὅσια , καὶ εἶχον χρόνον πολύν , τούτοις ὅπως μηδὲν πείσονται μήθ’ ὧν οἱ νόμοι μήθ’ ὧν τὰ ψηφίσματα προστάττει , μάλ’ ἀκριβῶς εὗρεν . 
καίτοι γ’ ὁ Σόλων , ὦ ἄνδρες δικασταί , ᾧ οὐδ’ ἂν αὐτὸς Τιμοκράτης φήσειεν ὅμοιος νομοθέτης εἶναι , οὐχ ὅπως ἀσφαλῶς κακουργήσουσι φαίνεται παρασκευάζων τοῖς τοιούτοις , ἀλλ’ ὅπως ἢ μὴ ἀδικήσουσιν ἢ δώσουσι δίκην ἀξίαν , καὶ νόμον εἰσήνεγκεν , εἰ μέν τις μεθ’ ἡμέραν ὑπὲρ πεντήκοντα δραχμὰς κλέπτοι , ἀπαγωγὴν πρὸς τοὺς ἕνδεκ’ εἶναι , εἰ δέ τις νύκτωρ ὁτιοῦν κλέπτοι , τοῦτον ἐξεῖναι καὶ ἀποκτεῖναι καὶ τρῶσαι διώκοντα καὶ ἀπαγαγεῖν τοῖς ἕνδεκα , εἰ βούλοιτο . 
τῷ δ’ ἁλόντι ὧν αἱ ἀπαγωγαί εἰσιν , οὐκ ἐγγυητὰς καταστήσαντι ἔκτισιν εἶναι τῶν κλεμμάτων , ἀλλὰ θάνατον τὴν ζημίαν . 
καὶ εἴ τίς γ’ ἐκ Λυκείου ἢ ἐξ Ἀκαδημείας ἢ ἐκ Κυνοσάργους ἱμάτιον ἢ ληκύθιον ἢ ἄλλο τι φαυλότατον , ἢ εἰ τῶν σκευῶν τι τῶν ἐκ τῶν γυμνασίων ὑφέλοιτο ἢ ἐκ τῶν λιμένων , ὑπὲρ δέκα δραχμάς , καὶ τούτοις θάνατον ἐνομοθέτησεν εἶναι τὴν ζημίαν . 
εἰ δέ τις ἰδίαν δίκην κλοπῆς ἁλοίη , ὑπάρχειν μὲν αὐτῷ διπλάσιον ἀποτεῖσαι τὸ τιμηθέν , προστιμῆσαι δ’ ἐξεῖναι τῷ δικαστηρίῳ πρὸς τῷ ἀργυρίῳ δεσμὸν τῷ κλέπτῃ , πένθ’ ἡμέρας καὶ νύκτας ἴσας , ὅπως ὁρῷεν ἅπαντες αὐτὸν δεδεμένον . 
καὶ τούτων ὀλίγῳ πρότερον ἠκούσατε τῶν νόμων . 
ᾤετο γὰρ δεῖν τόν γε τὰ αἴσχρ’ ἔργ’ ἐργαζόμενον μὴ ἃ ὑφείλετο μόνον ἀποδόντ’ ἀπηλλάχθαι (πολλοὶ γὰρ [ἂν] 
αὐτῷ ἐδόκουν οὕτω γ’ οἱ κλέπται ἔσεσθαι , εἰ μέλλοιεν λαθόντες μὲν ἕξειν , μὴ λαθόντες δ’ αὐτὰ μόνον καταθήσειν) , ἀλλὰ ταῦτα μὲν διπλάσια καταθεῖναι , δεθέντα δὲ πρὸς τούτῳ τῷ τιμήματι ἐν αἰσχύνῃ ζῆν ἤδη τὸν ἄλλον βίον . 
ἀλλ’ οὐ Τιμοκράτης , ἀλλ’ ὅπως ἁπλᾶ μέν , ἃ δεῖ διπλάσια , καταθήσουσιν παρεσκεύασε , μηδ’ ὁτιοῦν δ’ ἐπιτίμιον ἔσται πρὸς τούτοις . 
καὶ οὐκ ἀπέχρησεν ὑπὲρ τῶν μελλόντων αὐτῷ ταῦτ’ ἀδικεῖν , ἀλλὰ καὶ εἴ τις ἄρ’ ἠδικηκὼς καὶ κεκολασμένος ἦν , καὶ τοῦτον ἀφῆκεν . 
καίτοι ἔγωγ’ ᾤμην δεῖν τὸν νομοθετοῦντα περὶ τῶν μελλόντων ἔσεσθαι , οἷα δεῖ γίγνεσθαι καὶ ὡς ἕκαστ’ ἔχειν , καὶ τὰς τιμωρίας ὁποίας τινὰς ἐφ’ ἑκάστοις δεῖ τοῖς ἀδικήμασιν εἶναι , περὶ τούτων νομοθετεῖν · τοῦτο γάρ ἐστι τὸ ἐφ’ ἅπασι τοῖς πολίταις κοινοὺς τοὺς νόμους τιθέναι . 
τὸ δὲ περὶ τῶν γεγονότων πραγμάτων νόμους γράφειν , οὐ νομοθετεῖν ἐστιν , ἀλλὰ τοὺς ἀδικοῦντας τῆς ἐνάτης πρυτανείας ; 
σῴζειν . 
σκοπεῖτε δ’ ὡς ἀληθῆ λέγω , ἐκ τωνδί . 
εἰ μὲν γὰρ Εὐκτήμων ἑάλω τὴν τῶν παρανόμων γραφήν , οὐκ ἂν ἔθηκε τοῦτον τὸν νόμον [ὁ] 
Τιμοκράτης , οὐδ’ ἂν ἐδεῖθ’ ἡ πόλις τούτου τοῦ νόμου , ἀλλ’ ἐξήρκει ἂν αὐτοῖς ἀπεστερηκόσι τὴν πόλιν τὰ χρήματα τῶν ἄλλων μὴ φροντίζειν . 
νῦν δ’ , ἐπειδὴ ἀπέφυγεν , τὸ μὲν ὑμέτερον δόγμα καὶ τὴν τοῦ δικαστηρίου ψῆφον καὶ τοὺς ἄλλους νόμους ἀκύρους οἴεται δεῖν εἶναι , αὑτὸν δὲ καὶ τὸν αὑτοῦ νόμον κύριον . 
καίτοι , ὦ Τιμόκρατες , οἱ μὲν ὄντες ἡμῖν κύριοι νόμοι τουτουσὶ ποιοῦσι κυρίους ἁπάντων , καὶ διδόασιν αὐτοῖς ἀκούσασιν , ὁποῖον ἄν τι νομίζωσι τἀδίκημα , τοιαύτῃ περὶ τοῦ ἠδικηκότος χρῆσθαι τῇ ὀργῇ , μέγα μεγάλῃ , μικρὸν μικρᾷ . 
ὅταν γὰρ ᾖ ‘ὅ τι χρὴ παθεῖν ἢ ἀποτεῖσαι , ’ 
τὸ τιμᾶν ἐπὶ τούτοις γίγνεται . 
σὺ τοίνυν τὸ παθεῖν ἀφαιρεῖς τὸν δεσμὸν ἀφιείς · καὶ ταῦτα τίσιν ; 
τοῖς κλέπταις , τοῖς ἱεροσύλοις , τοῖς πατραλοίαις , τοῖς ἀνδροφόνοις , τοῖς ἀστρατεύτοις , τοῖς λιποῦσι τὰς τάξεις · τούτους γὰρ πάντας σῴζεις τῷ νόμῳ . 
καίτοι ὅστις ἐν δημοκρατίᾳ νομοθετῶν μήθ’ ὑπὲρ τῶν ἱερῶν μήθ’ ὑπὲρ τοῦ δήμου νομοθετεῖ , ἀλλ’ ὑπὲρ ὧν εἶπον ἀρτίως , πῶς οὐ δίκαιός ἐστι τῆς ἐσχάτης τιμωρίας τυχεῖν ; 
οὐ γὰρ δὴ ἐρεῖ γ’ ὡς τοὺς τοιούτους οὐ καὶ προσήκει καὶ οἱ νόμοι κελεύουσιν ταῖς μεγίσταις τιμωρίαις ἐνόχους εἶναι , οὐδ’ ὡς οὗτοι , ὑπὲρ ὧν εὕρηκε τὸν νόμον , οὐ καὶ κλέπται καὶ ἱερόσυλοί εἰσιν , τὰ μὲν ἱερά , τὰς δεκάτας τῆς θεοῦ καὶ τὰς πεντηκοστὰς τῶν ἄλλων θεῶν , σεσυληκότες καὶ ἀντὶ τοῦ ἀποδοῦναι αὐτοὶ ἔχοντες , τὰ δ’ ὅσια , ἃ ἐγίγνετο ὑμέτερα , κεκλοφότες . 
διαφέρει δὲ τοσοῦτον αὐτῶν ἡ ἱεροσυλία τῶν ἄλλων , ὅτι τὴν ἀρχὴν οὐδ’ ἀνήνεγκαν εἰς τὴν ἀκρόπολιν , δέον αὐτούς . 
οἶμαι δέ , νὴ τὸν Δία τὸν Ὀλύμπιον , ὦ ἄνδρες δικασταί , οὐκ ἀπὸ ταὐτομάτου τὴν ὕβριν καὶ τὴν ὑπερηφανίαν ἐπελθεῖν Ἀνδροτίωνι , ἀλλ’ ὑπὸ τῆς θεοῦ ἐπιπεμφθεῖσαν , ἵν’ , ὥσπερ οἱ τὰ ἀκρωτήρια τῆς Νίκης περικόψαντες ἀπώλοντ’ αὐτοὶ ὑφ’ αὑτῶν , οὕτω καὶ οὗτοι αὐτοὶ αὑτοῖς δικαζόμενοι ἀπόλοιντο , καὶ τὰ χρήματα καταθεῖεν δεκαπλάσια κατὰ τοὺς νόμους ἢ δεθεῖεν . 
βούλομαι δ’ ὑμῖν , ὃ μεταξὺ λέγων περὶ τούτων ἐνεθυμήθην , εἰπεῖν περὶ οὗ τέθηκε νόμου , παράδοξόν τι , θαυμαστὸν ἡλίκον . 
οὗτος γάρ , ὦ ἄνδρες δικασταί , τοῖς μὲν τὰ τέλη ὠνουμένοις ἔγραψε τὰς τιμωρίας εἶναι , εἰ μὴ καταβάλοιεν τὰ χρήματα , κατὰ τοὺς νόμους τοὺς προτέρους , ἐν οἷς καὶ ὁ δεσμὸς καὶ ἡ διπλασία γέγραπται , ἀνθρώποις οἳ διὰ τὸ ζημιοῦσθαι ἐπὶ τῇ ὠνῇ ἄκοντες ἔμελλον τὴν πόλιν ἀδικήσειν · τοῖς δ’ ὑφαιρουμένοις τὰ τῆς πόλεως καὶ ἱεροσυλοῦσι τὰ τῆς θεοῦ τὸν δεσμὸν ἀφεῖλεν . 
καίτοι εἰ μὲν ἐλάττω τούτους ἀδικεῖν ἐκείνων νομίσαι φήσεις , ἀνάγκη μαίνεσθαί σ’ ὁμολογεῖν , εἰ δὲ μείζω νομίζων , ὥσπερ ἔστιν , [ἐκεῖνα τἀδικήματα] 
τοὺς μὲν ἀφίης , τοὺς δὲ μή , οὐκ ἤδη δῆλος εἶ πεπρακὼς τὸ πρᾶγμα τούτοις ; 
ἄξιον τοίνυν καὶ τοῦτ’ εἰπεῖν , ὅσον ὑμεῖς διαφέρετ’ , ὦ ἄνδρες δικασταί , μεγαλοφροσύνῃ τῶν ῥητόρων . 
ὑμεῖς μέν γε τἀπὶ τῷ πλήθει νενομοθετημένα δεινά , ἐάν τις ἢ διχόθεν μισθοφορῇ ἢ ὀφείλων τῷ δημοσίῳ ἐκκλησιάζῃ ἢ δικάζῃ , ἢ ἄλλο τι ποιῇ ὧν οἱ νόμοι ἀπαγορεύουσιν , οὐ λύετε , καὶ ταῦτ’ εἰδότες ὅτι διὰ πενίαν <ἂν> 
ποιήσειεν ὁ τούτων τι ποιῶν , οὐδὲ νόμους τοιούτους τίθεσθ’ ὅπως ἐξουσία ἔσται ἐξαμαρτεῖν , ἀλλὰ τοὐναντίον ὅπως μή · οὗτοι δ’ , ὅπως οἱ τὰ αἴσχιστα καὶ τὰ δεινότατα ποιοῦντες δίκην μὴ δώσουσιν . 
εἶτα προπηλακίζουσιν ὑμᾶς ἰδίᾳ τοῖς λόγοις , ὡς αὐτοὶ καλοὶ κἀγαθοί , πονηρῶν καὶ ἀχαρίστων οἰκετῶν τρόπους ἔχοντες . 
καὶ γὰρ ἐκείνων , ὦ ἄνδρες δικασταί , ὅσοι ἂν ἐλεύθεροι γένωνται , οὐ τῆς ἐλευθερίας χάριν ἔχουσι τοῖς δεσπόταις , ἀλλὰ μισοῦσι μάλιστ’ ἀνθρώπων , ὅτι συνίσασιν αὐτοῖς δουλεύσασιν . 
οὕτω δὴ καὶ οὗτοι οἱ ῥήτορες οὐκ ἀγαπῶσιν ἐκ πενήτων πλούσιοι ἀπὸ τῆς πόλεως γιγνόμενοι , ἀλλὰ καὶ προπηλακίζουσι τὸ πλῆθος , ὅτι σύνοιδεν αὐτῶν ἑκάστῳ τὰ ἐν τῇ πενίᾳ καὶ νεότητι ἐπιτηδεύματα . 
ἀλλὰ νὴ Δί’ αἰσχρὸν ἴσως ἦν Ἀνδροτίωνα δεθῆναι ἢ Γλαυκέτην ἢ Μελάνωπον . 
οὐ μὰ τὸν Δί’ , ὦ ἄνδρες δικασταί , ἀλλὰ πολὺ αἴσχιον τὴν πόλιν ἀδικουμένην καὶ ὑβριζομένην μὴ λαβεῖν δίκην καὶ ὑπὲρ τῆς θεοῦ καὶ ὑπὲρ αὑτῆς . 
ἐπεὶ Ἀνδροτίωνί γε πότερ’ οὐ πατρῷον τὸ δεδέσθαι ; 
ἀλλ’ αὐτοὶ ἴστε πολλὰς πεντετηρίδας ἐν τῷ δεσμωτηρίῳ διατρίψαντα τὸν πατέρ’ αὐτοῦ , καὶ ἀποδράντα , ἀλλ’ οὐκ ἀφεθέντα . 
ἀλλὰ διὰ τὰ ἐπιτηδεύματα τὰ ἐν τῇ ἡλικίᾳ ; 
ἀλλὰ καὶ διὰ ταῦτα δεδέσθαι αὐτῷ οὐχ ἧττον προσήκει ἢ δῑ ἅπερ ὑφείλετο . 
ἢ ὅτι εἰσῄει εἰς τὴν ἀγορὰν οὐκ ἐξὸν αὐτῷ , καὶ ἐκ ταύτης τοὺς σωφρόνως βεβιωκότας αὐτὸς ἦγεν εἰς τὸ δεσμωτήριον ; 
ἀλλὰ Μελάνωπος δεινὸν νὴ Δί’ ἐστὶν εἰ δεθήσεσθαι νῦν ἔμελλεν . 
ἀλλὰ περὶ μὲν τοῦ πατρὸς αὐτοῦ οὐδὲν ἂν φλαῦρον εἴποιμι , οὐδ’ εἰ πάνυ πόλλ’ ἔχω περὶ κλοπῆς λέγειν , ἀλλ’ ἔστω ἐμοὶ ἐκεῖνός γε τοιοῦτος οἷον ἂν Τιμοκράτης αὐτὸν ἐγκωμιάσειεν . 
ἀλλ’ εἰ χρηστοῦ πατρὸς ὢν πονηρὸς καὶ κλέπτης ἦν , καὶ προδοσίας γ’ ἁλοὺς τρία τάλαντ’ ἀπέτεισε , καὶ συνέδρου γενομένου κλοπὴν αὐτοῦ τὸ δικαστήριον κατέγνω καὶ δεκαπλάσιον ἀπέτεισεν , καὶ παρεπρεσβεύσατ’ εἰς Αἴγυπτον , καὶ τοὺς ἀδελφοὺς τοὺς ἑαυτοῦ ἠδίκει , οὐ τοσούτῳ μᾶλλον αὐτὸν ἔδει δεδέσθαι , εἰ χρηστοῦ πατρὸς ὢν τοιοῦτος ἦν ; 
οἶμαι γὰρ ἔγωγε , εἴπερ τῷ ὄντι χρηστὸς ἦν Λάχης καὶ φιλόπολις , ὑπ’ αὐτοῦ ἂν ἐκείνου δεθῆναι αὐτὸν τοιοῦτόν γ’ ὄντα καὶ οὕτως αἰσχροῖς ὀνείδεσιν περιβάλλοντ’ ἐκεῖνον . 
καὶ τοῦτον μὲν δὴ ἐῶμεν , Γλαυκέτην δὲ σκεψώμεθα . 
οὐχ οὗτός ἐστιν ὁ πρῶτον μὲν εἰς Δεκέλειαν αὐτομολήσας , κἀκεῖθεν ὁρμώμενος καταθέων καὶ φέρων καὶ ἄγων ὑμᾶς ; 
ἀλλὰ πάντες ἴστε ταῦτα . 
καὶ ἀπὸ μὲν τῶν ὑμετέρων παίδων καὶ γυναικῶν καὶ τῶν ἄλλων χρημάτων ὅσα λάβοι , δεκάτας ἐκεῖ τῷ ἁρμοστῇ κατατιθεὶς τούτων ἀκριβῶς , τὴν δέ γ’ ἐνθάδε θεόν , πρεσβευτὴς ἀξιωθεὶς εἶναι ὑφ’ ὑμῶν , ἀποστερῶν τὰς ἀπὸ τῶν ὑμετέρων πολεμίων δεκάτας ; 
ἔπειτα ταμιεύσας ἐν ἀκροπόλει τἀριστεῖα τῆς πόλεως ἃ ἔλαβεν ἀπὸ τῶν βαρβάρων ὑφῃρημένος ἐξ ἀκροπόλεως , τόν τε δίφρον τὸν ἀργυρόποδα καὶ τὸν ἀκινάκην τὸν Μαρδονίου , ὃς ἦγε τριακοσίους δαρεικούς ; 
ἀλλὰ ταῦτά γ’ οὕτω περιφανῆ ἐστιν ὥστε πάντας ἀνθρώπους εἰδέναι . 
ἀλλὰ τἄλλ’ οὐ βίαιος ; 
ὡς οὐδείς γ’ ἀνθρώπων . 
εἶτα φείσασθαί τινος αὐτῶν ἄξιόν ἐστιν , ὥστε διὰ τούτους ἢ τῶν δεκατῶν τῶν τῆς θεοῦ ἀμελῆσαι ἢ τῆς διπλασίας τῶν ὁσίων χρημάτων , ἢ τὸν τούτους πειρώμενον σῴζειν μὴ τιμωρήσασθαι ; 
καὶ τί κωλύσει ἅπαντας εἶναι πονηρούς , ὦ ἄνδρες δικασταί , εἰ διὰ ταῦτα πλέον ἕξουσιν ; 
ἐγὼ μὲν γὰρ οἶμαι οὐδέν . 
μὴ τοίνυν αὐτοὶ διδάσκετε , ἀλλὰ τιμωρεῖσθε . 
καὶ μὴ ἐᾶτ’ ἀγανακτεῖν εἰ δεθήσονται ἔχοντες τὰ ὑμέτερα ἀλλ’ ἄγετ’ αὐτοὺς ὑπὸ τοὺς νόμους . 
οὐδὲ γὰρ οἱ τῆς ξενίας ἁλισκόμενοι ἀγανακτοῦσιν ἐν τῷ οἰκήματι τούτῳ ὄντες , ἕως ἂν τῶν ψευδομαρτυριῶν ἀγωνίσωνται , ἀλλὰ μένουσιν καὶ οὐκ οἴονται δεῖν ἐγγυητὰς καταστήσαντες περιιέναι . 
ἔδοξε γὰρ τῇ πόλει ἀπιστεῖν αὐτοῖς , καὶ οὐκ ᾤετο δεῖν διακρουσθῆναι τῆς τιμωρίας δῑ ἐγγυητῶν καταστάσεως , ἀλλ’ ἐνταῦθα μένειν αὐτοὺς οὗ καὶ ἄλλοι πολλοὶ τῶν πολιτῶν . 
καίτοι καὶ ἐπὶ χρήμασιν ἤδη τινὲς ἐδέθησαν καὶ ἐπὶ κρίσεσιν , ἀλλ’ ὅμως ὑπέμενον . 
ἀηδὲς μὲν οὖν ἴσως ἐστὶν ὀνομαστὶ περί τινων μεμνῆσθαι , ἀναγκαῖον δὲ παρεξετάσαι αὐτοὺς παρὰ τούτους . 
τοὺς μὲν οὖν πρὸ Εὐκλείδου ἄρχοντος ἐάσω καὶ τοὺς σφόδρα παλαιούς . 
καίτοι κατὰ τοὺς χρόνους οὓς ἕκαστοι αὐτῶν ἦσαν , πολλοῦ ἄξιοι δοκοῦντες γεγενῆσθαι τὸν ἔμπροσθεν χρόνον ὅμως ἰσχυρᾶς παρὰ τοῦ δήμου ὀργῆς ἐτύγχανον ἐπὶ τοῖς ὕστερον γιγνομένοις ἀδικήμασιν · οὐ γὰρ χρόνον τινὰ δικαίους ᾤετο δεῖν αὐτοὺς ἡ πόλις εἶναι , εἶτα κλέπτας , ἀλλὰ περί γε τὰ κοίν’ ἀεὶ δικαίους · ἐδόκει γὰρ τὸν ἔμπροσθεν χρόνον οὐ φύσει , ἀλλ’ ἐπιβουλεύων , τοῦ πιστευθῆναι , δίκαιος γεγονέναι ὁ τοιοῦτος ἄνθρωπος . 
ἀλλὰ μετ’ Εὐκλείδην ἄρχοντ’ , ὦ ἄνδρες δικασταί , πρῶτον μὲν Θρασύβουλον τὸν Κολλυτέα πάντες μέμνησθε δὶς δεθέντα καὶ κριθέντ’ ἀμφοτέρας τὰς κρίσεις ἐν τῷ δήμῳ · καίτοι τῶν ἐκ Πειραιῶς κἀπὸ Φυλῆς οὗτος ἦν . 
ἔπειτα Φιλέψιον τὸν Λαμπτρέα . 
ἔπειτ’ Ἀγύρριον τὸν Κολλυτέα , ἄνδρα χρηστὸν καὶ δημοτικὸν καὶ περὶ τὸ πλῆθος τὸ ὑμέτερον πολλὰ σπουδάσαντα · 
ἀλλ’ ὅμως τοὺς νόμους ᾤετο δεῖν καὶ αὐτὸς ἐκεῖνος ὁμοίως , ὥσπερ ἐπὶ τοῖς ἀδυνάτοις , οὕτω καὶ ἐφ’ αὑτῷ ἰσχύειν , καὶ ἐγένετ’ ἐν τῷ οἰκήματι τούτῳ πόλλ’ ἔτη , ἕως τὰ χρήματα ἀπέτεισεν ἃ ἔδοξε τῆς πόλεως ὄντ’ ἔχειν · καὶ ἐπ’ ἐκείνῳ Καλλίστρατος δυνάμενος καὶ ἀδελφιδοῦς ὢν αὐτοῦ οὐκ ἐτίθει νόμους . 
καὶ Μυρωνίδης ὁ Ἀρχίνου υἱός , τοῦ καταλαβόντος Φυλὴν καὶ μετά γε τοὺς θεοὺς αἰτιωτάτου ὄντος τῆς καθόδου τῷ δήμῳ , καὶ ἄλλα πολλὰ καὶ καλὰ πεπολιτευμένου καὶ ἐστρατηγηκότος πολλάκις . 
ἀλλ’ ὅμως ἅπαντες οὗτοι ὑπέμενον τοὺς νόμους . 
καὶ οἱ ταμίαι ἐφ’ ὧν ὁ Ὀπισθόδομος ἐνεπρήσθη , καὶ οἱ τῶν τῆς θεοῦ καὶ οἱ τῶν ἄλλων θεῶν , ἐν τῷ οἰκήματι τούτῳ ἦσαν , ἕως ἡ κρίσις αὐτοῖς ἐγένετο . 
καὶ οἱ περὶ τὸν σῖτον ἀδικεῖν δόξαντες , καὶ ἄλλοι πολλοί , ὦ ἄνδρες δικασταί , πάντες βελτίους Ἀνδροτίωνος ὄντες . 
εἶτα τούτοις μὲν ἔδει κυρίους τοὺς πάλαι κειμένους νόμους εἶναι , καὶ δεδωκέναι δίκην αὐτοὺς κατὰ τοὺς ὑπάρχοντας νόμους · δῑ Ἀνδροτίωνα δὲ καὶ Γλαυκέτην καὶ Μελάνωπον καινὸν δεῖ γενέσθαι νόμον , διὰ τοὺς ἑαλωκότας καὶ ψήφῳ κεκριμένους κατὰ τοὺς πάλαι κειμένους νόμους καὶ δόξαντας ἔχειν ἱερὰ χρήματα καὶ ὅσια ; 
εἶτ’ οὐ καταγέλαστος δόξει ἡ πόλις εἶναι , εἰ τοῖς ἱεροσύλοις , ὅπως σωθήσονται , νόμον φανεῖται τιθεμένη ; 
ἔγωγ’ οἶμαι . 
μὴ τοίνυν ἐάσηθ’ ὑμᾶς αὐτοὺς ὑβρίζεσθαι μηδὲ τὴν πόλιν , ἀλλὰ μνησθέντες ὅτι Εὔδημον τὸν Κυδαθηναιᾶ νόμον δόξαντα θεῖναι οὐκ ἐπιτήδειον , οὐ πάλαι ἀλλ’ ἐπ’ Εὐάνδρου ἄρχοντος ἀπεκτείνατε , καὶ Φίλιππον τὸν Φιλίππου τοῦ ναυκλήρου υἱὸν μικροῦ μὲν ἀπεκτείνατε , χρημάτων δὲ πολλῶν αὐτοῦ ἐκείνου ἀντιτιμωμένου παρ’ ὀλίγας ψήφους ἐτιμήσατε , ταύτην τὴν ὀργὴν καὶ νῦν ἐπὶ τουτονὶ λάβετε , ἐκεῖνο πρὸς τούτοις ἅπασιν ἐνθυμηθέντες , τί ποτ’ ἂν ἐπάθετε ὑπὸ τούτου αὐτοῦ , εἰ οὗτος εἷς ὢν ἐπρέσβευεν ὑπὲρ ὑμῶν . 
οἶμαι γὰρ τοιοῦτον οὐδὲν εἶναι ὅτου ἂν ἀπέσχετο . 
ὁρᾶτε δὲ τὴν διάνοιαν αὐτοῦ · ὁ γὰρ νόμος ὃν ἐτόλμησε θεῖναι τὸν τρόπον αὐτοῦ δείκνυσιν . 
βούλομαι δ’ ὑμῖν , ὦ ἄνδρες δικασταί , ἐν Λοκροῖς ὡς νομοθετοῦσι διηγήσασθαι · οὐδὲν γὰρ χείρους ἔσεσθε παράδειγμά τι ἀκηκοότες , ἄλλως τε καὶ ᾧ πόλις εὐνομουμένη χρῆται . 
ἐκεῖ γὰρ οὕτως οἴονται δεῖν τοῖς πάλαι κειμένοις χρῆσθαι νόμοις καὶ τὰ πάτρια περιστέλλειν καὶ μὴ πρὸς τὰς βουλήσεις μηδὲ πρὸς τὰς διαδύσεις τῶν ἀδικημάτων νομοθετεῖσθαι , ὥστ’ ἄν τις βούληται νόμον καινὸν τιθέναι , ἐν βρόχῳ τὸν τράχηλον ἔχων νομοθετεῖ , καὶ ἐὰν μὲν δόξῃ καλὸς καὶ χρήσιμος εἶναι ὁ νόμος , ζῇ ὁ τιθεὶς καὶ ἀπέρχεται , εἰ δὲ μή , τέθνηκεν ἐπισπασθέντος τοῦ βρόχου . 
καὶ γάρ τοι καινοὺς μὲν οὐ τολμῶσι τίθεσθαι , τοῖς δὲ πάλαι κειμένοις ἀκριβῶς χρῶνται . 
καὶ ἐν πολλοῖς δὲ πάνυ ἔτεσιν , ὦ ἄνδρες δικασταί , εἷς λέγεται παρ’ αὐτοῖς νόμος καινὸς τεθῆναι . 
ὄντος γὰρ αὐτόθι νόμου , ἐάν τις ὀφθαλμὸν ἐκκόψῃ , ἀντεκκόψαι παρασχεῖν τὸν ἑαυτοῦ , καὶ οὐ χρημάτων τιμήσεως οὐδεμιᾶς , ἀπειλῆσαί τις λέγεται ἐχθρὸς ἐχθρῷ ἕν’ ἔχοντι ὀφθαλμὸν ὅτι αὐτοῦ ἐκκόψει τοῦτον τὸν ἕνα . 
γενομένης δὲ ταύτης τῆς ἀπειλῆς χαλεπῶς ἐνεγκὼν ὁ ἑτερόφθαλμος , καὶ ἡγούμενος ἀβίωτον αὑτῷ [εἶναι] 
τὸν βίον τοῦτο παθόντι , λέγεται τολμῆσαι νόμον εἰσενεγκεῖν , ἐάν τις ἕνα ἔχοντος ὀφθαλμὸν ἐκκόψῃ , ἄμφω ἀντεκκόψαι παρασχεῖν , ἵνα τῇ ἴσῃ συμφορᾷ ἀμφότεροι χρῶνται . 
καὶ τοῦτον μόνον λέγονται Λοκροὶ θέσθαι τὸν νόμον ἐν πλεῖν ἢ διακοσίοις ἔτεσιν . 
οἱ δὲ παρ’ ἡμῖν ῥήτορες , ὦ ἄνδρες δικασταί , πρῶτον μὲν ὅσοι μῆνες μικροῦ δέουσι νομοθετεῖν τὰ αὑτοῖς συμφέροντα , ἔπειτ’ αὐτοὶ μὲν τοὺς ἰδιώτας εἰς τὸ δεσμωτήριον ἄγουσιν ὅταν ἄρχωσιν , ἐφ’ ἑαυτοῖς δ’ οὐκ οἴονται δεῖν ταὐτὸ δίκαιον τοῦτ’ εἶναι · ἔπειτα τοὺς μὲν τοῦ Σόλωνος νόμους τοὺς πάλαι δεδοκιμασμένους , οὓς οἱ πρόγονοι ἔθεντο , λύουσιν αὐτοί , τοῖς δ’ ἑαυτῶν , οὓς ἐπ’ ἀδικίᾳ τῆς πόλεως τιθέασιν , χρῆσθαι ὑμᾶς οἴονται δεῖν . 
εἰ οὖν μὴ τιμωρήσεσθε τούτους , οὐκ ἂν φθάνοι τὸ πλῆθος τούτοις τοῖς θηρίοις δουλεῦον . 
εὖ δ’ ἴστ’ , ὦ ἄνδρες δικασταί , ὅτι ἐὰν μὲν σφόδρ’ ὀργίζησθε , ἧττον ἀσελγανοῦσιν , ἂν δὲ μή , πολλοὺς τοὺς ἀσελγεῖς εὑρήσετε καὶ τοὺς ὑβρίζοντας ὑμᾶς ἐπὶ τῇ τοῦ φιλοτιμεῖσθαι προφάσει . 
ἵνα δὲ καὶ περὶ ἐκείνου εἴπω τοῦ νόμου , ὦ ἄνδρες δικασταί , ᾧ ἀκούω μέλλειν παραδείγματι χρῆσθαι τοῦτον καὶ φήσειν ἀκόλουθον αὐτῷ τεθηκέναι , ἐν ᾧ ἔνι ‘οὐδὲ δήσω Ἀθηναίων οὐδένα , ὃς ἂν ἐγγυητὰς τρεῖς καθιστῇ τὸ αὐτὸ τέλος τελοῦντας , πλὴν ἐάν τις ἐπὶ προδοσίᾳ τῆς πόλεως ἢ ἐπὶ καταλύσει τοῦ δήμου συνιὼν ἁλῷ , ἢ τέλος πριάμενος ἢ ἐγγυησάμενος ἢ ἐκλέγων μὴ καταβάλῃ , ’ 
ἀκούσατέ μου καὶ περὶ τούτου . 
οὐ γὰρ ἐρῶ ὅτι αὐτὸς Ἀνδροτίων ἦγεν εἰς τὸ δεσμωτήριον καὶ ἔδει τούτου κειμένου τοῦ νόμου , ἀλλ’ ἐφ’ οἷς κεῖται ὁ νόμος οὗτος , διδάξω ὑμᾶς . 
οὗτος γάρ , ὦ ἄνδρες δικασταί , οὐκ ἐπὶ τοῖς κεκριμένοις καὶ ἠγωνισμένοις κεῖται , ἀλλ’ ἐπὶ τοῖς ἀκρίτοις , ἵνα μὴ διὰ τὸ δεδέσθαι χεῖρον ἀναγκάζοιντ’ ἀγωνίζεσθαι ἢ καὶ παντάπασιν ἀπαράσκευοι εἶεν . 
οὑτοσὶ δέ , ἃ ἐπὶ τοῖς ἀκρίτοις κεῖται , ὡς περὶ ἁπάντων εἰρημένα μέλλει πρὸς ὑμᾶς λέγειν . 
ὡς δὲ σαφῶς γνώσεσθ’ ὅτι ἀληθῆ λέγω , ἐγὼ ὑμῖν ἐρῶ . 
οὔτε γὰρ ἄν , ὦ ἄνδρες δικασταί , τιμᾶν ἐξῆν ὑμῖν ὅ τι χρὴ παθεῖν ἢ ἀποτεῖσαι (ἐν γὰρ τῷ παθεῖν καὶ ὁ δεσμὸς ἔνι · οὐκ ἂν οὖν ἐξῆν δεσμοῦ τιμῆσαἰ , οὔθ’ ὅσων ἔνδειξίς ἐστιν ἢ ἀπαγωγὴ προσεγέγραπτ’ ἂν ἐν τοῖς νόμοις ‘τὸν δ’ ἐνδειχθέντα ἢ ἀπαχθέντα δησάντων οἱ ἕνδεκα ἐν τῷ ξύλῳ , ’ 
εἴπερ μὴ ἐξῆν ἄλλους ἢ τοὺς ἐπὶ προδοσίᾳ τῆς πόλεως ἢ ἐπὶ καταλύσει τοῦ δήμου συνιόντας ἢ τοὺς τὰ τέλη ὠνουμένους καὶ μὴ καταβάλλοντας δῆσαι . 
νῦν δὲ ταῦθ’ ὑμῖν τεκμήρῑ ἔστω ὅτι ἔξεστι δῆσαι · παντελῶς γὰρ ἤδη ἄκυρ’ ἂν ἦν τὰ τιμήματα . 
ἔπειτα δ’ , ὦ ἄνδρες δικασταί , τοῦτο τὸ γράμμα αὐτὸ μὲν καθ’ αὑτὸ οὐκ ἔστι νόμος , τὸ ‘οὐδὲ δήσω Ἀθηναίων οὐδένα , ’ 
ἐν δὲ τῷ ὅρκῳ τῷ βουλευτικῷ γέγραπται , ἵνα μὴ συνιστάμενοι οἱ ῥήτορες οἱ ἐν τῇ βουλῇ δεσμὸν κατά τινος τῶν πολιτῶν λέγοιεν . 
ἄκυρον οὖν τοῦ δῆσαι τὴν βουλὴν ποιῶν ὁ Σόλων τοῦτο πρὸς τὸν ὅρκον τὸν βουλευτικὸν προσέγραψεν , ἀλλ’ οὐ πρὸς τὸν ὑμέτερον · ἁπάντων γὰρ κυριώτατον ᾤετο δεῖν εἶναι τὸ δικαστήριον , καὶ ὅ τι γνοίη , τοῦτο πάσχειν τὸν ἁλόντα . 
ἀναγνώσεται δ’ ὑμῖν αὐτοῦ τούτου ἕνεκα τὸν τῶν ἡλιαστῶν ὅρκον . 
λέγε σύ . 
Ὅρκος Ἡλιαστῶνψηφιοῦμαι κατὰ τοὺς νόμους καὶ τὰ ψηφίσματα τοῦ δήμου τοῦ Ἀθηναίων καὶ τῆς βουλῆς τῶν πεντακοσίων . 
καὶ τύραννον οὐ ψηφιοῦμαι εἶναι οὐδ’ ὀλιγαρχίαν · οὐδ’ ἐάν τις καταλύῃ τὸν δῆμον τὸν Ἀθηναίων ἢ λέγῃ ἢ ἐπιψηφίζῃ παρὰ ταῦτα , οὐ πείσομαι · οὐδὲ τῶν χρεῶν τῶν ἰδίων ἀποκοπὰς οὐδὲ γῆς ἀναδασμὸν τῆς Ἀθηναίων οὐδ’ οἰκιῶν · οὐδὲ τοὺς φεύγοντας κατάξω , οὐδὲ ὧν θάνατος κατέγνωσται , οὐδὲ τοὺς μένοντας ἐξελῶ παρὰ τοὺς νόμους τοὺς κειμένους καὶ τὰ ψηφίσματα τοῦ δήμου τοῦ Ἀθηναίων καὶ τῆς βουλῆς οὔτ’ αὐτὸς ἐγὼ οὔτ’ ἄλλον οὐδένα ἐάσω . 
οὐδ’ ἀρχὴν καταστήσω ὥστ’ ἄρχειν ὑπεύθυνον ὄντα ἑτέρας ἀρχῆς , καὶ τῶν ἐννέα ἀρχόντων καὶ τοῦ ἱερομνήμονος καὶ ὅσοι μετὰ τῶν ἐννέα ἀρχόντων κυαμεύονται ταύτῃ τῇ ἡμέρᾳ , καὶ κήρυκος καὶ πρεσβείας καὶ συνέδρων · οὐδὲ δὶς τὴν αὐτὴν ἀρχὴν τὸν αὐτὸν ἄνδρα , οὐδὲ δύο ἀρχὰς ἄρξαι τὸν αὐτὸν ἐν τῷ αὐτῷ ἐνιαυτῷ . 
οὐδὲ δῶρα δέξομαι τῆς ἡλιάσεως ἕνεκα οὔτ’ αὐτὸς ἐγὼ οὔτ’ ἄλλος ἐμοὶ οὔτ’ ἄλλη εἰδότος ἐμοῦ , οὔτε τέχνῃ οὔτε μηχανῇ οὐδεμιᾷ . 
καὶ γέγονα οὐκ ἔλαττον ἢ τριάκοντα ἔτη . 
καὶ ἀκροάσομαι τοῦ τε κατηγόρου καὶ τοῦ ἀπολογουμένου ὁμοίως ἀμφοῖν , καὶ διαψηφιοῦμαι περὶ αὐτοῦ οὗ ἂν ἡ δίωξις ᾖ . 
ἐπομνύναι Δία , Ποσειδῶ , Δήμητρα , καὶ ἐπαρᾶσθαι ἐξώλειαν ἑαυτῷ καὶ οἰκίᾳ τῇ ἑαυτοῦ , εἴ τι τούτων παραβαίνοι , εὐορκοῦντι δὲ πολλὰ κἀγαθὰ εἶναι.ἐνταῦθ’ οὐκ ἔνι , ὦ ἄνδρες δικασταί , ‘οὐδὲ δήσω Ἀθηναίων οὐδένα.’ 
τὰ γὰρ κρίνοντα τὰς κρίσεις ἁπάσας τὰ δικαστήρῑ ἐστίν , οἷς ἐξουσία ἐστὶ καὶ δεσμὸν καὶ ἄλλ’ ὅ τι ἂν βούλωνται καταγιγνώσκειν . 
ὡς μὲν οὖν ἔξεστιν ὑμῖν δεσμὸν καταγιγνώσκειν ταῦτ’ ἐπιδείκνυμι · ὡς δὲ τὰ δεδικασμέν’ ἄκυρα ποιεῖν καὶ δεινὸν καὶ ἀνόσιόν ἐστι καὶ δήμου κατάλυσις , πάντας ἂν οἶμαι ὁμολογῆσαι . 
ἡ γὰρ πόλις ἡμῶν , ὦ ἄνδρες δικασταί , νόμοις καὶ ψηφίσμασιν διοικεῖται . 
εἰ δή τις τὰ ψήφῳ κεκριμένα νόμῳ καινῷ λύσει , τί πέρας ἔσται ; 
ἢ πῶς τοῦτον δίκαιόν ἐστι νόμον προσαγορεύειν , ἀλλ’ οὐκ ἀνομίαν ; 
ἢ πῶς οὐ τῆς μεγίστης ὀργῆς ὁ τοιοῦτος νομοθέτης ἄξιός ἐστιν ; 
ἐγὼ μὲν γὰρ τῶν ἐσχάτων νομίζω , οὐχ ὅτι τοῦτον μόνον τὸν νόμον ἔθηκεν , ἀλλ’ ὅτι καὶ τοῖς ἄλλοις ὁδὸν δείκνυσι καὶ περὶ δικαστηρίων καταλύσεως καὶ περὶ τῶν φευγόντων καθόδου καὶ περὶ τῶν ἄλλων τῶν δεινοτάτων . 
τί γὰρ κωλύει , ὦ ἄνδρες δικασταί , εἰ οὗτος χαίρων ἀπαλλάξει ὁ τοιοῦτον νόμον τιθείς , ἕτερον φανῆναι ἄλλο τι τῶν τῆς πόλεως ἰσχυροτάτων καταλύοντα νόμῳ καινῷ ; 
ἐγὼ μὲν γὰρ οἶμαι οὐδέν . 
ἀκούω δ’ ἔγωγε καὶ τὸ πρότερον οὕτω καταλυθῆναι τὴν δημοκρατίαν , παρανόμων πρῶτον γραφῶν καταλυθεισῶν καὶ τῶν δικαστηρίων ἀκύρων γενομένων . 
ἴσως μὲν οὖν ἄν τις ὑπολάβοι ὅτι οὐχ ὁμοίων ὄντων τῶν πραγμάτων νῦν καὶ τότε λέγω περὶ καταλύσεως τοῦ δήμου . 
ἀλλ’ οὐδὲ σπέρμα δεῖ καταβάλλειν ἐν τῇ πόλει οὐδένα , ὦ ἄνδρες δικασταί , τοιούτων πραγμάτων , οὐδ’ εἰ μήπω ἂν ἐκφύοι , ἀλλὰ τὸν ἐγχειροῦντα λέγειν ἢ ποιεῖν τι τοιοῦτον δίκην διδόναι . 
ὅτι τοίνυν καὶ τέχνῃ κακῶς ἐνεχείρησε ποιεῖν ὑμᾶς , ἄξιόν ἐστιν ἀκοῦσαι . 
ὁρῶν γὰρ ἑκάστοτε πάντας , καὶ τοὺς πολιτευομένους καὶ τοὺς ἰδιώτας , τοὺς νόμους τῶν τῆς πόλεως ἀγαθῶν αἰτίους ὑπολαμβάνοντας , ἐσκόπει πῶς λήσει τούτους καταλύσας , κἂν ἄρα ληφθῇ τοῦτο ποιῶν , μὴ δόξει δεινὸν μηδ’ ἀναιδὲς μηδὲν εἰργάσθαι . 
εὗρεν οὖν τοῦθ’ ὃ πεποίηκεν , νόμῳ τοὺς νόμους καταλῦσαι , ἵνα τἀδικήματ’ αὐτοῦ τὸ τῆς σωτηρίας ὄνομ’ ἔχῃ . 
οἵ τε γὰρ σῴζοντες τὴν πόλιν εἰσὶ νόμοι , ὅν θ’ οὗτος ἔθηκεν οὐδὲν ἐκείνοις τῶν αὐτῶν ἔχοντα , νόμος . 
τὴν μὲν οὖν τοῦ ὀνόματος φιλανθρωπίαν , ὅτι ταύτην ἂν μάλιστα προσεῖσθε , κατεῖδεν · τὴν δὲ χρείαν , ὅτι τἀναντί’ ἔχουσα φανήσεται , παρεῖδεν . 
φέρε γὰρ πρὸς Διός , ἔστιν ὅστις ἂν ἢ πρόεδρός ποτ’ ἐπεψήφισεν ἢ πρύτανις τούτων τι τῶν ἐν τῷ νόμῳ γεγραμμένων ; 
ἐγὼ μὲν οὐδέν’ ἂν οἶμαι . 
πῶς οὖν τοῦθ’ ὑπέδυ ; 
νόμον ἔθετ’ ὄνομα τοῖς αὑτοῦ κακουργήμασιν . 
οὐ γὰρ ἁπλῶς , οὐδ’ ὅπως ἔτυχον , ποιοῦσι κακῶς ὑμᾶς , ἀλλ’ ἐσκεμμένως καὶ τοῦτ’ αὐτὸ πράττοντες , οὐχ οὗτοι μόνον , ἀλλὰ πολλοὶ τῶν πολιτευομένων , οἳ τούτῳ παριόντες αὐτίκα δὴ μάλα συναπολογήσονται , οὐ μὰ Δί’ οὐ Τιμοκράτει χαρίσασθαι βουλόμενοι , πόθεν ; 
ἀλλ’ αὑτῷ συμφέρειν ἕκαστος ἡγούμενος τὸν νόμον . 
ὥσπερ τοίνυν οὗτοι σφίσιν αὐτοῖς βοηθοῦσιν ἐφ’ ὑμᾶς , οὕτω δεῖ καὶ ὑμᾶς ὑμῖν αὐτοῖς βοηθεῖν . 
καίτοι ἀνερωτῶντός τινος αὐτὸν ὅτου ἕνεκα τοιαῦτ’ ἠθέλησε γράφειν , καὶ διεξιόντος ὡς χαλεπὸν τὸν ἀγῶν’ ὑπολαμβάνοι τόνδε , τετυφῶσθαι τὸν ταῦτα λέγοντ’ ἔφη · συμπαρέσεσθαι γὰρ Ἀνδροτίων’ ἑαυτῷ , καὶ τοιούτους λόγους σχολὴν ἄγοντ’ ἐσκέφθαι περὶ πάντων ὥστ’ εὖ εἰδέναι ὅτι οὐδὲν αὐτῷ γενήσοιτο φλαῦρον ἀπὸ τῆς γραφῆς τῆσδε . 
καὶ δῆτα καὶ τεθαύμακα τὴν ἀναισχυντίαν τὴν τούτου τε κἀκείνου , τοῦ μέν , εἰ καλεῖ , τοῦ δέ , εἰ πάρεισι καὶ συναπολογήσεται . 
μαρτυρία γὰρ δήπου φανερὰ γενήσεται πᾶσιν ὑμῖν ὅτι τὸν νόμον τούτου ἕνεκ’ ἐτίθει , ἀλλ’ οὐκ ἐπὶ πᾶσι τὸν αὐτόν . 
ὅμως δὲ καὶ περὶ τῶν ἐκείνῳ πεπολιτευμένων ὑμᾶς μικρὰ βέλτιόν ἐστιν ἀκοῦσαι , καὶ τούτων ταῦθ’ ὧν κεκοινώνηκεν οὗτος , καὶ δῑ ἃ τοῦτον οὐδὲν ἧττον ἐκείνου δικαίως ἂν μισοῖτε . 
λέξω δ’ οὐδὲν ὧν ἀκηκόαθ’ ὑμεῖς , εἰ μή τινες ἄρ’ ἐπὶ τοῖς Εὐκτήμονι γιγνομένοις ἀγῶσι παρῆσαν . 
καὶ πρῶτον μέν , ἐφ’ ᾧ μέγιστον φρονεῖ , τὴν τῶν χρημάτων εἴσπραξιν ἐξετάσωμεν αὐτοῦ , ἣν μετὰ τούτου τοῦ χρηστοῦ πάντας εἰσέπραξεν ὑμᾶς . 
αἰτιασάμενος γὰρ Εὐκτήμονα τὰς ὑμετέρας ἔχειν εἰσφοράς , καὶ τοῦτ’ ἐξελέγξειν ἢ παρ’ ἑαυτοῦ καταθήσειν ὑποσχόμενος , καταλύσας ψηφίσματι κληρωτὴν ἀρχὴν ἐπὶ τῇ προφάσει ταύτῃ , ἐπὶ τὴν εἴσπραξιν παρέδυ , καὶ τοῦτον προὐβάλετο , εἰπὼν τὴν τοῦ σώματος ἀρρωστίαν , ἵν’ , ἔφη , συνδιοικῇ μοι . 
δημηγορίαν δ’ ἐπὶ τούτοις ποιούμενος , ὡς ἔστι τριῶν αἵρεσις , ἢ τὰ πομπεῖα κατακόπτειν ἢ πάλιν εἰσφέρειν ἢ τοὺς ὀφείλοντας εἰσπράττειν , αἱρουμένων εἰκότως ὑμῶν τοὺς ὀφείλοντας εἰσπράττειν , ταῖς ὑποσχέσεσιν κατέχων καὶ διὰ τὸν καιρὸν ὃς ἦν τότ’ ἔχων ἐξουσίαν , τοῖς μὲν κειμένοις νόμοις περὶ τούτων οὐκ ᾤετο δεῖν χρῆσθαι , οὐδ’ , εἰ μὴ τούτους ἐνόμιζ’ ἱκανούς , ἑτέρους τιθέναι , ψηφίσματα δ’ εἶπεν ἐν ὑμῖν δεινὰ καὶ παράνομα , δῑ ὧν ἠργολάβει , προσαγωγεῖ τούτῳ χρώμενος τῶν λημμάτων . 
καὶ πολλὰ τῶν ὑμετέρων κέκλοφεν μετὰ τούτου , γράψας τοὺς ἕνδεκα καὶ τοὺς ἀποδέκτας καὶ τοὺς ὑπηρέτας ἀκολουθεῖν μεθ’ αὑτοῦ . 
εἶτ’ ἔχων τούτους ἦγ’ ἐπὶ τὰς ὑμετέρας οἰκίας , καὶ σύ , ὦ Τιμόκρατες , συνηκολούθεις μόνος τῶν συναρχόντων δέκ’ ὄντων . 
καὶ μηδεὶς ὑπολαμβανέτω με λέγειν ὡς οὐ χρῆν εἰσπράττειν τοὺς ὀφείλοντας . 
χρῆν γάρ . 
ἀλλὰ πῶς ; 
ὡς ὁ νόμος ἀγορεύει · τῶν ἄλλων ἕνεκα · τοῦτο γάρ ἐστι δημοτικόν . 
οὐ γὰρ τοσοῦτον , ὦ ἄνδρες Ἀθηναῖοι , πέντε ταλάντων ὑμῖν , ὧν οὗτοι τότ’ εἰσέπραξαν , τεθέντων ὠφέλησθε , ὅσον βέβλαφθε τοιούτων ἐθῶν εἰς τὴν πολιτείαν εἰσαγομένων . 
εἰ γὰρ θέλετ’ ἐξετάσαι τίνος εἵνεκα μᾶλλον ἄν τις ἕλοιτ’ ἐν δημοκρατίᾳ ζῆν ἢ ἐν ὀλιγαρχίᾳ , τοῦτ’ ἂν εὕροιτε προχειρότατον , ὅτι πάντα πραότερ’ ἐν δημοκρατίᾳ . 
ὅτι μὲν τοίνυν τῆς ὅπου βούλεσθ’ ὀλιγαρχίας πολλῷ ἀσελγέστερα καὶ δεινότερ’ ἐποίουν οὗτοι , παραλείψω . 
ἀλλὰ παρ’ ἡμῖν πότε πώποτε δεινότατ’ ἐν τῇ πόλει γέγονεν ; 
εὖ οἶδ’ ὅτι ἐπὶ τῶν τριάκοντα ἅπαντες ἂν εἴποιτε . 
τότε τοίνυν , ὡς ἔστιν ἀκούειν , οὐδεὶς ἔστιν ὅστις ἀπεστερεῖτο τοῦ σωθῆναι , ὅστις ἑαυτὸν οἴκοι κρύψειεν , ἀλλ’ αὐτὸ τοῦτο κατηγοροῦσι τῶν τριάκοντα , ὅτι τοὺς ἐκ τῆς ἀγορᾶς ἀδίκως ἀπῆγον . 
οὗτοι τοίνυν τοσαύτην ὑπερβολὴν ἐποιήσαντ’ ἐκείνων τῆς αὑτῶν πονηρίας ὥστ’ ἐν δημοκρατίᾳ πολιτευόμενοι τὴν ἰδίαν οἰκίαν ἑκάστῳ δεσμωτήριον καθίστασαν , τοὺς ἕνδεκ’ ἄγοντες ἐπὶ τὰς οἰκίας . 
καίτοι , ὦ ἄνδρες Ἀθηναῖοι , τί οἴεσθ’ ὁπότ’ ἄνθρωπος πένης ἢ καὶ πλούσιος , πολλὰ δ’ ἀνηλωκὼς καί τιν’ ἴσως τρόπον εἰκότως οὐκ εὐπορῶν ἀργυρίου , μὴ μόνον εἰς τὴν ἀγορὰν φοβοῖτ’ ἐμβαλεῖν , ἀλλὰ μηδ’ οἴκοι μένειν ἀσφαλὲς ἡγοῖτο , ὁ δὲ τούτων αἴτιος Ἀνδροτίων εἴη , ὃν οὐδ’ ὑπὲρ αὑτοῦ δίκην ἐᾷ λαβεῖν τὰ πεπραγμένα καὶ βεβιωμένα , μή τί γ’ ὑπὲρ τῆς πόλεως [εἰσπράττειν εἰσφοράς] ; 
καίτοι εἴ τις ἔροιτ’ αὐτὸν ἢ σέ , ὦ Τιμόκρατες , τὸν ἐπαινέτην τούτων καὶ συνεργόν , τὰς εἰσφορὰς πότερον τὰ κτήματ’ ἢ τὰ σώματ’ ὀφείλει , τὰ κτήματα φήσαιτ’ ἄν , εἴπερ ἀληθῆ λέγειν βούλοισθε · ἀπὸ γὰρ τούτων εἰσφέρομεν . 
τίνος οὖν ἕνεκ’ , ὦ κάκιστοι πάντων ἀνθρώπων , ἀφέντες τὸ τὰ χωρία δημεύειν καὶ τὰς οἰκίας καὶ ταῦτ’ ἀπογράφειν , ἐδεῖτε καὶ ὑβρίζετε πολίτας ἀνθρώπους καὶ τοὺς ταλαιπώρους μετοίκους , οἷς ὑβριστικώτερον ὑμεῖς ἢ τοῖς οἰκέταις τοῖς ὑμετέροις αὐτῶν ἐχρῆσθε ; 
καὶ μὴν εἰ θέλετε σκέψασθαι παρ’ ὑμῖν αὐτοῖς , ὦ ἄνδρες δικασταί , τί δοῦλον ἢ ἐλεύθερον εἶναι διαφέρει , τοῦτο μέγιστον ἂν εὕροιτε , ὅτι τοῖς μὲν δούλοις τὸ σῶμα τῶν ἀδικημάτων ἁπάντων ὑπεύθυνόν ἐστιν , τοῖς δ’ ἐλευθέροις ὕστατον τοῦτο προσήκει κολάζειν . 
οἱ δὲ τοὐναντίον εἰς τὰ σώματα , ὥσπερ ἀνδραπόδοις , ἐποιήσαντο τὰς τιμωρίας . 
οὕτω δ’ ἀνίσως καὶ πλεονεκτικῶς ἔσχε πρὸς ὑμᾶς Ἀνδροτίων ὥστε τὸν μὲν αὑτοῦ πατέρ’ ᾤετο δεῖν , δημοσίᾳ δεθέντ’ ἐπὶ χρήμασιν ἐν τῷ δεσμωτηρίῳ , μήτ’ ἀποδόντα ταῦτα μήτε κριθέντ’ ἀποδρᾶναι , τῶν δ’ ἄλλων πολιτῶν τὸν μὴ δυνάμενον τὰ ἑαυτοῦ θεῖναι οἴκοθεν εἰς τὸ δεσμωτήριον ἀχθένθ’ ὑφ’ ἑαυτοῦ δεδέσθαι . 
καὶ Τιμοκράτης τῶν μὲν πολλῶν ἡμῶν τότε , ὅτε τὴν διπλασίαν εἰσέπραττεν , οὐδ’ ἂν παρ’ ἑνὸς λαβεῖν ἠθέλησεν ἐγγυητάς , μὴ <ὅτι> 
μέχρι τῆς ἐνάτης πρυτανείας , ἀλλ’ οὐδὲ μιᾶς ἡμέρας , ἀλλ’ ἢ διπλᾶ τὰ χρήματ’ ἔδει καταβάλλειν ἢ παραχρῆμα δεδέσθαι · παρεδίδου δ’ οὗτος τοῖς ἕνδεκα τὸν οὐκ ὠφληκότ’ ἐν τῷ δικαστηρίῳ . 
νῦν δ’ ὅπως ὧν ἂν ὑμεῖς καταγνῶτ’ ἄδετοι περιίασιν , ὑπεύθυνον αὑτὸν ποιήσας νόμον εἰσενεγκεῖν ἐτόλμησεν . 
ἀλλ’ ὅμως κἀκεῖνα καὶ τάδε φήσουσ’ ὑπὲρ ὑμῶν πράττειν . 
εἶτα ταῦθ’ ὑμεῖς ἀναδέξεσθ’ ὑπὲρ ὑμῶν πεπρᾶχθαι , καὶ τὰ τῆς τούτων θρασύτητος καὶ πονηρίας ἔργα πράως οἴσετε ; 
ἀλλὰ μισεῖν ὀφείλετε τοὺς τοιούτους , ὦ ἄνδρες Ἀθηναῖοι , μᾶλλον ἢ σῴζειν . 
τὸν γὰρ ὑπὲρ τῆς πόλεως πράττοντά τι καὶ πράων ὑμῶν τευξόμενον τὸ τῆς πόλεως ἦθος ἔχοντα δεῖ φαίνεσθαι . 
τοῦτο δ’ ἐστὶ τί ; 
τοὺς ἀσθενεῖς ἐλεεῖν , τοῖς ἰσχυροῖς καὶ δυναμένοις μὴ ἐπιτρέπειν ὑβρίζειν , οὐ τοὺς μὲν πολλοὺς ὠμῶς μεταχειρίζεσθαι , κολακεύειν δὲ τὸν ἀεί τι δύνασθαι δοκοῦντα . 
ὃ σὺ ποιεῖς , ὦ Τιμόκρατες · δῑ ἃ πολλῷ μᾶλλον ἂν εἰκότως μὴ θελήσαντες ἀκοῦσαι σοῦ θάνατον καταψηφίσαινθ’ οὗτοι ἢ δῑ Ἀνδροτίων’ ἀφείησαν . 
ὅτι τοίνυν οὐδὲ τὴν εἴσπραξιν αὐτὴν ὑπὲρ ὑμῶν πεποίηνται , καὶ τοῦτ’ αὐτίκα δὴ μάλ’ ὑμῖν δῆλον ποιήσω . 
εἰ γάρ τις ἔροιτ’ αὐτοὺς πότερ’ αὐτοῖς δοκοῦσ’ ἀδικεῖν μᾶλλον τὴν πόλιν οἱ γεωργοῦντες καὶ φειδόμενοι , διὰ παιδοτροφίας δὲ καὶ οἰκεῖ’ ἀναλώματα καὶ λῃτουργίας ἑτέρας ἐλλελοιπότες εἰσφοράν , ἢ οἱ τὰ τῶν ἐθελησάντων εἰσενεγκεῖν χρήματα καὶ τὰ παρὰ τῶν συμμάχων κλέπτοντες καὶ ἀπολλύντες , οὐκ ἂν εἰς τοῦτο δήπου τόλμης , καίπερ ὄντες ἀναιδεῖς , ἔλθοιεν , ὥστε φῆσαι τοὺς τὰ ἑαυτῶν μὴ εἰσφέροντας μᾶλλον ἀδικεῖν ἢ τοὺς τὰ κοίν’ ὑφαιρουμένους . 
τίνος οὖν ἕνεκ’ , ὦ Τιμόκρατες καὶ Ἀνδροτίων , ἐτῶν ὄντων πλειόνων ἢ τριάκοντ’ ἀφ’ οὗ ὅ γ’ ἕτερος ὑμῶν πολιτεύεται , καὶ ἐν τούτῳ τῷ χρόνῳ πολλῶν μὲν στρατηγῶν ἠδικηκότων τὴν πόλιν , πολλῶν δὲ ῥητόρων , οἳ παρὰ τουτοισὶ κέκρινται , ὧν οἱ μὲν τεθνᾶσιν ἐφ’ οἷς ἠδίκουν , οἱ δ’ ὑποχωρήσαντες ᾤχοντο καταγνόντες αὑτῶν , οὐδενὸς πώποτε τούτων ἐξητάσθη κατήγορος ὑμῶν οὐδέτερος , οὐδ’ ἀγανακτῶν ὤφθη ὑπὲρ ὧν ἡ πόλις πάσχει , ἀλλ’ ἐνταῦθ’ ἐφάνηθ’ ἡμῶν κηδόμενοι οὗ πολλοὺς ἔδει κακῶς ποιῆσαι ; 
βούλεσθ’ , ὦ ἄνδρες Ἀθηναῖοι , τὸ τούτων αἴτιον ἐγὼ ὑμῖν εἴπω ; 
ὅτι τούτων μὲν μετέχουσιν ὧν ἀδικοῦσιν ὑμᾶς τινες , ἀπὸ δὲ τῶν εἰσπραττομένων ὑφαιροῦνται · δῑ ἀπληστίαν δὲ τρόπων διχόθεν καρποῦνται τὴν πόλιν . 
οὔτε γὰρ ῥᾷον πολλοῖς καὶ τὰ μίκρ’ ἀδικοῦσιν ἀπεχθάνεσθαι ἢ ὀλίγοις καὶ μεγάλα , οὔτε δημοτικώτερον δήπου τὰ τῶν πολλῶν ἀδικήμαθ’ ὁρᾶν ἢ τὰ τῶν ὀλίγων . 
ἀλλὰ τοῦτ’ αἴτιον οὑγὼ λέγω . 
δεῖ τοίνυν ὑμᾶς ταῦτα λογιζομένους , καὶ μεμνημένους ὧν ἂν ἕκαστος ἁμάρτῃ , κολάζειν , ὅταν λάβητέ τινα , καὶ μὴ τὸν χρόνον εἰ πολύς ἐστ’ ἀπ’ ἐκείνου σκοπεῖν , ἀλλ’ εἰ ταῦτ’ ἐποίουν . 
ὡς εἰ νῦν πράως οἴσετ’ ἐφ’ οἷς τότ’ ἠγανακτεῖτε , δόξετ’ ὀργιζόμενοι κατεγνωκέναι τὰ χρήματα τούτων , οὐκ ἀδικούμενοι . 
τῶν μὲν γὰρ ὀργιζομένων ἐστὶν ὀξέως τι κακὸν τὸν λελυπηκότ’ ἐργάσασθαι , τῶν δ’ ἀδικουμένων , ὅταν ποθ’ ὑφ’ αὑτοῖς λάβωσι τὸν ἠδικηκότα , τότε τιμωρήσασθαι . 
οὔκουν δεῖ δοκεῖν , νῦν μαλακισθέντας , τότε τῶν ὀμωμοσμένων ὅρκων ἀμελήσαντας ὑμῖν αὐτοῖς χαρίσασθαι παρὰ τὸ δίκαιον , ἀλλὰ μισεῖν καὶ μηδ’ ἀνέχεσθαι φωνὴν μήτε τούτου μήτ’ ἐκείνου , τοιαῦτα πεπολιτευμένων . 
ἀλλὰ νὴ Δία ταῦτα μὲν τοιοῦτοι γεγόνασιν ἐν οἷς πεπολίτευνται , ἄλλα δ’ ἔσθ’ ἃ καλῶς διῳκήκασιν . 
ἀλλὰ καὶ τἄλλ’ οὕτω προσεληλύθασι πρὸς ὑμᾶς ὥσθ’ ἥκιστ’ ἐν οἷς ἀκηκόατ’ ἄξιόν ἐστι μισεῖν αὐτούς . 
τί γὰρ βούλεσθ’ εἴπω ; 
τὰ πομπεῖ’ ὡς ἐπεσκευάκασι , καὶ τὴν τῶν στεφάνων καθαίρεσιν , ἢ τὴν τῶν φιαλῶν ποίησιν τὴν καλήν ; 
ἀλλ’ ἐπὶ τούτοις γε , εἰ μηδὲν ἄλλ’ ἠδίκουν τὴν πόλιν , τρίς , οὐχ ἅπαξ τεθνάναι δικαίως ἄν μοι δοκοῦσιν · καὶ γὰρ ἱεροσυλίᾳ καὶ ἀσεβείᾳ καὶ κλοπῇ καὶ πᾶσι τοῖς δεινοτάτοις εἴσ’ ἔνοχοι . 
τὰ μὲν οὖν πόλλ’ ὧν λέγων ἐφενάκιζεν ὑμᾶς Ἀνδροτίων , παραλείψω · φήσας δ’ ἀπορρεῖν τὰ φύλλα τῶν στεφάνων καὶ σαπροὺς εἶναι διὰ τὸν χρόνον , ὥσπερ ἴων ἢ ῥόδων ὄντας , ἀλλ’ οὐ χρυσίου , συγχωνεύειν ἔπεισεν . 
αἱρεθεὶς δ’ ἐπὶ ταῦτα προσείλετο τοῦτον τὸν πάντων τῶν κακῶν κοινωνόν . 
κᾆτ’ ἐπὶ μὲν ταῖς εἰσφοραῖς τὸν δημόσιον παρεῖναι προσέγραψεν ὡς δὴ δίκαιος ὤν , ὧν ἕκαστος ἀντιγραφεὺς ἔμελλεν ἔσεσθαι τῶν εἰσενεγκόντων · ἐπὶ τοῖς στεφάνοις δ’ οὓς κατέκοπτεν οὐχὶ προσήγαγεν ταὐτὸ δίκαιον τοῦτο , ἀλλ’ αὑτὸς ῥήτωρ , χρυσοχόος , ταμίας , ἀντιγραφεὺς γέγονεν . 
καὶ μὴν εἰ μὲν ἅπαντ’ ἠξίους , ὅσα πράττεις τῇ πόλει , σαυτῷ πιστεύειν , οὐκ ἂν ὁμοίως κλέπτης ὢν ἐφωρῶ · νῦν δ’ ἐπὶ ταῖς εἰσφοραῖς ὃ δίκαιόν ἐσθ’ ὁρίσας , μὴ σοὶ πιστεύειν , ἀλλὰ τοῖς αὑτῆς δούλοις τὴν πόλιν , ὁπότ’ ἄλλο τι πράττων καὶ χρήματα κινῶν ἱερά , ὧν ἔνῑ οὐδ’ ἐπὶ τῆς ἡμετέρας γενεᾶς ἀνετέθη , μὴ προσγραψάμενος τὴν αὐτὴν φυλακὴν ἥνπερ ἐπὶ τῶν εἰσφορῶν φαίνει , οὐκ ἤδη δῆλον δῑ ὃ τοῦτ’ ἐποίησας ; 
ἐγὼ μὲν οἶμαι . 
καὶ μήν , ὦ ἄνδρες Ἀθηναῖοι , καὶ κατὰ παντὸς τοῦ χρόνου σκέψασθ’ ὡς καλὰ καὶ ζηλώτ’ ἐπιγράμματα τῆς πόλεως ἀνελὼν ὡς ἀσεβῆ καὶ δείν’ ἀντεπέγραψεν . 
οἶμαι γὰρ ὑμᾶς ἅπαντας ὁρᾶν ὑπὸ τῶν στεφάνων ταῖς χοινικίσιν κάτωθεν γεγραμμένα ‘οἱ σύμμαχοι τὸν δῆμον ἀνδραγαθίας εἵνεκα [ἐστεφάνωσαν] 
καὶ δικαιοσύνης , ’ 
ἢ ‘οἱ σύμμαχοι ἀριστεῖον τῇ Ἀθηναίᾳ [ἀνέθεσαν] , ’ 
ἢ κατὰ πόλεις ‘οἱ δεῖνες τὸν δῆμον [ἐστεφάνωσαν] 
σωθέντες ὑπὸ τοῦ δήμου , ’ 
οἷον ‘Εὐβοεῖς ἐλευθερωθέντες ἐστεφάνωσαν τὸν δῆμον [ἐπεγέγραπτό που] , ’ 
πάλιν ‘Κόνων ἀπὸ τῆς ναυμαχίας τῆς πρὸς Λακεδαιμονίους , ’ 
‘Χαβρίας ἀπὸ τῆς ἐν Νάξῳ ναυμαχίας · ’ 
τοιαῦτα γὰρ ἦν τὰ τῶν στεφάνων ἐπιγράμματα . 
ταῦτα μὲν τοίνυν , ἃ [πρότερον] 
ζῆλον πολὺν εἶχε καὶ φιλοτιμίαν ὑμῖν , ἠφάνισται καθαιρεθέντων τῶν στεφάνων · ἐπὶ ταῖς φιάλαις δ’ ἃς ἀντ’ ἐκείνων ἐποιήσαθ’ ὑμῖν ὁ πόρνος οὗτος , ‘Ἀνδροτίωνος ἐπιμελουμένου’ 
ἐπιγέγραπται , καὶ οὗ τὸ σῶμ’ ἡταιρηκότος οὐκ ἐῶσιν οἱ νόμοι εἰς τὰ ἱέρ’ εἰσιέναι , τούτου τοὔνομ’ ἐν τοῖς ἱεροῖς ἐπὶ τῶν φιαλῶν γεγραμμένον ἐστίν . 
ὅμοιόν γε , οὐ γάρ ; 
τοῦτο τοῖς προτέροις ἐπιγράμμασιν , ἢ φιλοτιμίαν ἴσην ἔχον ὑμῖν . 
τρία τοίνυν ἐκ τούτου τὰ δεινότατ’ ἄν τις ἴδοι πεπραγμέν’ αὐτοῖς . 
τὴν μὲν γὰρ θεὸν τοὺς στεφάνους σεσυλήκασιν · τῆς πόλεως δὲ τὸν ζῆλον ἠφανίκασιν τὸν ἐκ τῶν ἔργων , ὧν ὑπόμνημ’ ἦσαν ὄντες οἱ στέφανοι · τοὺς δ’ ἀναθέντας δόξαν οὐ μικρὰν ἀφῄρηνται , τὸ δοκεῖν ὧν ἂν εὖ πάθωσ’ ἐθέλειν μεμνῆσθαι . 
καὶ τοιαῦτα καὶ τοσαῦτα τὸ πλῆθος κάκ’ εἰργασμένοι εἰς τοῦτ’ ἀναισθησίας καὶ τόλμης προεληλύθασιν , ὥσθ’ ὁ μὲν οἴεται δῑ ἐκεῖνον ὑφ’ ὑμῶν σωθήσεσθαι , ὁ δὲ παρακάθηται καὶ οὐ καταδύεται τοῖς πεπραγμένοις . 
οὕτω δ’ οὐ μόνον εἰς χρήματ’ ἀναιδής , ἀλλὰ καὶ σκαιός ἐστιν , ὥστ’ οὐκ οἶδεν ἐκεῖνο , ὅτι στέφανοι μέν εἰσ’ ἀρετῆς σημεῖον , φιάλαι δὲ καὶ τὰ τοιαῦτα πλούτου , καὶ στέφανος μὲν ἅπας , κἂν μικρὸς ᾖ , τὴν ἴσην φιλοτιμίαν ἔχει τῷ μεγάλῳ , ἐκπώματα δ’ ἢ θυμιατήρια ἢ τὰ τοιαῦτα κτήματα , ἐὰν μὲν ὑπερβάλλῃ τῷ πλήθει , πλούτου τινὰ δόξαν προσετρίψατο τοῖς κεκτημένοις , ἐὰν δ’ ἐπὶ μικροῖς σεμνύνηταί τις , τοσοῦτ’ ἀπέχει τοῦ τιμῆς τινος διὰ ταῦτα τυχεῖν ὥστ’ ἀπειρόκαλος πρὸς ἔδοξεν εἶναι . 
οὗτος τοίνυν ἀνελὼν τὰ τῆς δόξης κτήματα τὰ τοῦ πλούτου πεποίηται μικρὰ καὶ ἀνάξῑ ὑμῶν . 
καὶ οὐδ’ ἐκεῖν’ εἶδεν , ὅτι πρὸς μὲν χρημάτων κτῆσιν οὐδεπώποθ’ ὁ δῆμος ἐσπούδασεν , πρὸς δὲ δόξης ὡς οὐδὲ πρὸς ἓν τῶν ἄλλων . 
τεκμήριον δέ · χρήματα μὲν γὰρ πλεῖστα τῶν Ἑλλήνων ποτὲ σχὼν ἅπανθ’ ὑπὲρ φιλοτιμίας ἀνήλωσεν , ὑπὲρ δὲ δόξης εἰσφέρων ἐκ τῶν ἰδίων οὐδένα πώποτε κίνδυνον ἐξέστη . 
ἀφ’ ὧν κτήματ’ ἀθάνατ’ αὐτῷ περίεστιν , τὰ μὲν τῶν ἔργων ἡ μνήμη , τὰ δὲ τῶν ἀναθημάτων τῶν ἐπ’ ἐκείνοις σταθέντων τὸ κάλλος , προπύλαια ταῦτα , ὁ παρθενών , στοαί , νεώσοικοι , οὐκ ἀμφορίσκοι δύο οὐδὲ χρυσίδες τέτταρες ἢ τρεῖς , ἄγουσ’ ἑκάστη μνᾶν , ἅς , ὅταν σοι δοκῇ , πάλιν γράψεις καταχωνεύειν . 
οὐ γὰρ ἑαυτοὺς δεκατεύοντες , οὐδ’ ἃν καταράσαινθ’ οἱ ἐχθροὶ ποιοῦντες , διπλᾶς πράττοντες τὰς εἰσφοράς , ταῦτ’ ἀνέθεσαν , οὐδ’ οἵοισπερ σὺ χρώμενοι συμβούλοις ἐπολιτεύοντο , ἀλλὰ τοὺς ἐχθροὺς κρατοῦντες , καὶ ἃ πᾶς τις ἂν εὖ φρονῶν εὔξαιτο , τὴν πόλιν εἰς ὁμόνοιαν ἄγοντες , ἀθάνατον κλέος αὑτῶν λελοίπασι , τοὺς ἐπιτηδεύοντας οἷά σοι βεβίωται τῆς ἀγορᾶς εἴργοντες . 
ὑμεῖς δ’ εἰς τοσοῦτον , ὦ ἄνδρες Ἀθηναῖοι , προῆχθ’ εὐηθείας καὶ ῥᾳθυμίας ὥστ’ οὐδὲ τοιαῦτ’ ἔχοντες παραδείγματα ταῦτα μιμεῖσθε , ἀλλ’ Ἀνδροτίων ὑμῖν πομπείων ἐπισκευαστής , Ἀνδροτίων , ὦ γῆ καὶ θεοί . 
καὶ τοῦτ’ ἀσέβημ’ ἔλαττον τίνος ἡγεῖσθε ; 
ἐγὼ μὲν γὰρ ἡγοῦμαι δεῖν τὸν εἰς ἱέρ’ εἰσιόντα καὶ χερνίβων καὶ κανῶν ἁψόμενον , καὶ τῆς πρὸς τοὺς θεοὺς ἐπιμελείας προστάτην ἐσόμενον οὐχὶ τακτὸν ἡμερῶν ἀριθμὸν ἁγνεύειν , ἀλλὰ τὸν βίον ἡγνευκέναι τοιούτων ἐπιτηδευμάτων οἷα τούτῳ βεβίωται . 
καὶ περὶ μὲν τούτου κατὰ σχολήν · ἃ δὲ Τιμοκράτης νῦν ἐρεῖ , πολλὰ λέγειν ἔτι πρὸς τούτοις ἔχων παύσομαι . 
οἶδα δ’ ὅτι , ὡς μὲν οὐκ ἀσύμφορος ὑμῖν ἐσθ’ ὁ νόμος καὶ παρὰ πάντας τοὺς νόμους εἰσενηνεγμένος καὶ κατὰ πάντ’ ἀδίκως ἔχων , οὐχ ἕξει λέγειν · ἀκούω δ’ αὐτὸν λέγειν ὡς ἐκτέτεισται τὰ χρήματ’ Ἀνδροτίωνι καὶ Γλαυκέτῃ καὶ Μελανώπῳ , καὶ ὅτι δεινότατ’ ἂν πάθοι πάντων ἀνθρώπων , εἰ πεποιηκότων ἐκείνων τὰ δίκαια , ὑπὲρ ὧν [αὐτὸς] 
αἰτίαν ἔχει θεῖναι τὸν νόμον , μηδὲν ἧττον αὐτὸς ἁλίσκοιτο . 
ἐγὼ δὲ τὸν λόγον ἡγοῦμαι τοῦτον οὐδὲ καθ’ ἓν λέγειν ἐνεῖναι τούτῳ . 
εἰ μὲν γὰρ ὑπὲρ τούτων , οὓς τὰ προσήκοντα φὴ|ς πεποιηκέναι , θεῖναι τὸν νόμον ὁμολογεῖς , κατ’ ἐκεῖνο προσήκει σ’ ἁλίσκεσθαι φανερῶς , ὅτι μὴ τιθέναι νόμον , ἂν μὴ τὸν αὐτὸν ἐπὶ πᾶσι τοῖς πολίταις , ἄντικρυς οἱ κύριοι νόμοι λέγουσι , καθ’ οὓς οὗτοι δικάσειν ὀμωμόκασιν . 
εἰ δὲ τοῦ πᾶσι συμφέροντος εἵνεκα ταῦτα νομοθετῆσαι φήσεις , μὴ λέγε τὴν ἔκτισιν τὴν τούτων · οὐδὲν γὰρ κοινωνεῖ τῷ νόμῳ τῷδε · ἀλλ’ ὡς ἐπιτήδειός ἐστιν καὶ καλῶς ἔχων ὁ νόμος , τοῦτο δίδασκε . 
τοῦτο γάρ ἐσθ’ ὑπὲρ οὗ σὺ μὲν εἰσενεγκεῖν φῄς , ἐγὼ δὲ γέγραμμαι τἀναντία φάσκων , κρῖναι δὲ προσήκει τουτουσί . 
καίτοι καὶ τοῦτ’ οὐκ ἀπορήσαιμ’ ἂν δεῖξαι , πάντα μᾶλλον ἢ κατὰ τοὺς νόμους πεποιημένους τὴν ἔκτισιν ἐκείνους τὴν τῶν χρημάτων · ἀλλὰ μὴ περὶ τούτων ὑμῶν οἰσόντων τὴν ψῆφον , τί δεῖ ταῦτα λέγοντ’ ἐνοχλεῖν με νυνί ; 
οἶμαι τοίνυν αὐτὸν οὐδ’ ἐκείνων ἀφέξεσθαι τῶν λόγων , ὡς δείν’ ἂν πάθοι , εἰ γράψας ὅπως Ἀθηναίων μηδεὶς δεθήσεται αὐτὸς πείσεταί τι κακόν , καὶ ὅτι τοὺς νόμους ὡς πραοτάτους καὶ μετριωτάτους εἶναι ὑπὲρ τῶν ἀδυνάτων μάλιστ’ ἐστίν . 
πρὸς δὴ τοὺς τοιούτους λόγους βέλτιον ἀκηκοέναι μικρὰ πάντας ὑμᾶς , ἵν’ ἧττον ἐξαπατᾶσθε . 
ὅταν μὲν γὰρ λέγῃ , ὅπως μηδεὶς Ἀθηναίων δεθήσεται , μὴ λανθανέτω ψευδόμενος ὑμᾶς . 
οὐ γὰρ τοῦτο τέθηκεν , ἀλλ’ ὅπως ὑμεῖς ἄκυροι τῶν προστιμημάτων ἔσεσθε · καὶ τὴν μεθ’ ὅρκου καὶ λόγου καὶ κρίσεως ψῆφον ἐνηνεγμένην ἀνάδικον καθίστησιν . 
μὴ δὴ ταῦθ’ ὑμῖν τῶν ἐκ τοῦ νόμου ῥημάτων ἐκλέξας λεγέτω , ἃ φιλανθρωπότατ’ ἐστὶν ἀκοῦσαι · ἀλλ’ ὅλον δεικνύτω τὸν νόμον ἑξῆς , καὶ τὰ συμβαίνοντ’ ἐξ αὐτοῦ σκοπεῖν ἐάτω . 
εὑρήσετε γὰρ ταῦτ’ ὄνθ’ ἃ ἐγὼ λέγω , καὶ οὐχ ἅ φησιν οὗτος . 
ἀλλὰ μὴν πρός γε τὸ τοῖς πολλοῖς συμφέρειν τοὺς νόμους πράους καὶ μετρίους εἶναι τάδε χρὴ σκοπεῖν . 
ἔστιν , ὦ ἄνδρες Ἀθηναῖοι , δύ’ εἴδη περὶ ὧν εἰσιν οἱ νόμοι κατὰ πάσας τὰς πόλεις · ὧν τὸ μέν ἐστιν , δῑ ὧν χρώμεθ’ ἀλλήλοις καὶ συναλλάττομεν καὶ περὶ τῶν ἰδίων ἃ χρὴ ποιεῖν διωρίσμεθα καὶ ζῶμεν ὅλως τὰ πρὸς ἡμᾶς αὐτούς , τὸ δέ , ὃν τρόπον δεῖ τῷ κοινῷ τῆς πόλεως ἕν’ ἕκαστον ἡμῶν χρῆσθαι , ἂν πολιτεύεσθαι βούληται καὶ φῇ κήδεσθαι τῆς πόλεως . 
ἐκείνους μὲν τοίνυν τοὺς νόμους τοὺς περὶ τῶν ἰδίων ἠπίως κεῖσθαι καὶ φιλανθρώπως ὑπὲρ τῶν πολλῶν ἐστιν · τούσδε δὲ τοὺς περὶ τῶν πρὸς τὸ δημόσιον τοὐναντίον ἰσχυρῶς καὶ χαλεπῶς ἔχειν ὑπὲρ ὑμῶν ἐστιν · οὕτω γὰρ ἂν ἥκισθ’ οἱ πολιτευόμενοι τοὺς πολλοὺς ὑμᾶς ἀδικοῖεν . 
ὅταν δὴ τούτῳ τῷ λόγῳ χρῆται , ἐπὶ ταῦτ’ ἀπαντᾶτε , ὅτι τοὺς νόμους οὐκ ἐκείνους τοὺς ὑπὲρ ὑμῶν πράους ποιεῖ , ἀλλὰ τούσδ’ οἳ τοῖς πολιτευομένοις φόβον παρέχουσιν . 
πολλὰ δ’ ἄν τις ἔχοι λέγειν , εἰ καθ’ ἕκαστον ὧν ἐρεῖ δεικνύναι βούλοιτο φενακισμοῦ καὶ παρακρούσεως εἵνεκα ῥηθησόμενα . 
ἀλλὰ τὰ μὲν πολλὰ παρήσω , κεφάλαιον δ’ ὑμῖν ὃ μνημονεύσετ’ ἐρῶ . 
σκοπεῖτ’ ἐν ἅπασι τοῖς λόγοις , ὁπόσους ἂν λέγῃ , εἴ τι δυνήσεται τοιοῦτον εἰπεῖν δῑ οὗ διδάξει ὡς ἔστι δίκαιον τὸν τιθέντα νόμον ταὐτὰ προστάξαι περὶ τῶν παρεληλυθότων καὶ τέλος ἐσχηκότων καὶ περὶ τῶν μελλόντων γενήσεσθαι · πάντων γὰρ ὄντων αἰσχρῶν καὶ δεινῶν τῶν γεγραμμένων ἐν τῷ νόμῳ , τοῦτο δεινότατον καὶ μάλιστα παράνομον γέγραπται . 
εἰ δὲ μήθ’ οὗτος μήτ’ ἄλλος μηδεὶς τοῦτο δυνήσεται δεῖξαι , εἰδέναι χρὴ σαφῶς φενακιζομένους , καὶ λογίζεσθαι πρὸς ὑμᾶς αὐτοὺς ἐκ τίνος ποτ’ ἐπῆλθε τούτῳ τοιαῦτα νομοθετεῖν . 
οὐ προῖκ’ , ὦ Τιμόκρατες , πόθεν ; 
οὐδ’ ὀλίγου δεῖ , τοῦτον ἔθηκας τὸν νόμον · οὐδεμίαν γὰρ ἂν εἰπεῖν ἔχοις ἄλλην πρόφασιν δῑ ἣν τοιοῦτον ἐπήρθης εἰσενεγκεῖν νόμον , ἢ τὴν σαυτοῦ θεοῖς ἐχθρὰν αἰσχροκέρδειαν · οὔτε γὰρ συγγενὴς οὔτ’ οἰκεῖος οὔτ’ ἀναγκαῖος ἦν σοι τούτων οὐδείς . 
οὐδ’ ἐκεῖν’ ἂν ἔχοις εἰπεῖν , ὡς ἐλεήσας δεινὰ πάσχοντας ἀνθρώπους εἵλου διὰ ταῦτα βοηθεῖν αὐτοῖς · οὔτε γὰρ τὰ τούτων πολλοστῷ χρόνῳ μόλις ἄκοντας , ἐν τρισὶν ἐξελεγχθέντας δικαστηρίοις , κατατιθέναι , τοῦθ’ ἡγήσω [τὸ] 
δεινὰ πάσχειν εἶναι · ποιεῖν γάρ ἐστι τοῦτό γε δεινά , καὶ παροξύνειεν μᾶλλον ἄν τινα μισεῖν ἢ προτρέψεῑ ἐλεεῖν · οὔτ’ ἄλλως πρᾶος καὶ φιλάνθρωπος σύ τις τῶν ἄλλων διαφόρως ὢν ἐλεεῖς αὐτούς · 
οὐ γάρ ἐστι τῆς αὐτῆς ψυχῆς Ἀνδροτίωνα μὲν καὶ Μελάνωπον καὶ Γλαυκέτην ἐλεεῖν , ἃ κλέψαντες εἶχον εἰ καταθήσουσι , τουτωνὶ δὲ τοσούτων ὄντων καὶ τῶν ἄλλων πολιτῶν , ὧν ἐπὶ τὰς οἰκίας ἐβάδιζες σὺ τοὺς ἕνδεκα καὶ τοὺς ἀποδέκτας ἔχων καὶ τοὺς ὑπηρέτας , μηδένα πώποτ’ ἐλεῆσαι , ἀλλὰ θύρας ἀφαιρεῖν καὶ στρώμαθ’ ὑποσπᾶν καὶ διάκονον , εἴ τις ἐχρῆτο , ταύτην ἐνεχυράζειν · ἃ σὺ πάντ’ ἐποίεις ἐνιαυτὸν ὅλον μετ’ Ἀνδροτίωνος . 
πολλῷ γὰρ δήπου σχετλιώτερ’ ἐπάσχεθ’ ὑμεῖς , καὶ πολὺ μᾶλλον ἂν εἰκότως ἠλέεις τούτους , οἳ δῑ ὑμᾶς , ὦ κατάρατε , τοὺς λέγοντας οὐδ’ ὁτιοῦν εἰσφέροντες παύονται . 
καὶ οὐκ ἀπόχρη τοῦτο , ἀλλὰ καὶ διπλᾶ πράττονται , καὶ ταῦθ’ ὑπὸ σοῦ καὶ Ἀνδροτίωνος , οἳ μίαν εἰσφορὰν οὐδεπώποτ’ εἰσενηνόχατε . 
τηλικοῦτο τοίνυν ἐφρόνησεν οὗτος , ὡς ἄρ’ οὐδὲ δίκην τούτων οὐδεμίαν δώσων , ὥστε μόνος δέκα τῶν συναρχόντων ὄντων κοινῇ τὸν λόγον ἐγγράψαι μετ’ Ἀνδροτίωνος ἐτόλμησεν . 
προῖκα γάρ , οὐδὲν ὠφελούμενος , ὑμῖν Τιμοκράτης ἀπεχθάνεται καὶ νόμους εἰσφέρει πᾶσιν ἐναντίους , τὸ τελευταῖον δὲ καὶ αὑτοῦ νόμῳ προτέρῳ , ὃ μὰ τὴν Ἀθηνᾶν οὐδ’ ὑμᾶς οἴομαι λανθάνειν . 
ὃ τοίνυν ἔμοιγε δοκεῖ μάλιστ’ ἄξιον ὀργῆς εἶναι , φράσω καὶ οὐκ ἀποτρέψομαι , ὅτι ταῦτ’ , ὦ ἄνδρες Ἀθηναῖοι , πράττων ἐπ’ ἀργυρίῳ , καὶ προῃρημένος ὡς ἀληθῶς μισθαρνεῖν , οὐκ εἰς ἃ καὶ συγγνώμην ἀκούσας ἄν τις ἔσχε , ταῦτ’ ἀναλίσκει . 
ταῦτα δ’ ἐστὶν τί ; 
ὁ πατήρ , ὦ ἄνδρες δικασταί , ὁ τούτου τῷ δημοσίῳ ὀφείλει · καὶ οὐκ ὀνειδίζων ἐκείνῳ λέγω , ἀλλ’ ἀναγκαζόμενος · καὶ οὗτος ὁ χρηστὸς περιορᾷ . 
καίτοι ὅστις μέλλων κληρονομήσειν τῆς ἀτιμίας , ἂν ἐκεῖνός τι πάθῃ , μὴ οἴεται δεῖν ἐκτεῖσαι , ἀλλὰ κερδαίνειν , ὃν ἐκεῖνος ζῇ χρόνον , ἀξιοῖ τοῦτο τὸ κέρδος , τίνος ἂν ὑμῖν ἀποσχέσθαι δοκεῖ ; 
καὶ τὸν μὲν πατέρ’ οὔτ’ ἐλεεῖς οὔτε δεινά σοι δοκεῖ πάσχειν , εἰ σοῦ λαμβάνοντος καὶ χρηματιζομένου ἀπὸ τῶν εἰσφορῶν ὧν εἰσέπραττες , ἀπὸ τῶν ψηφισμάτων ὧν γράφεις , ἀφ’ ὧν εἰσφέρεις νόμων , διὰ μικρὸν ἀργύριον μὴ μετέχει τῆς πόλεως , ἑτέρους δ’ ἐλεῆσαί τινας φῄς ; 
ἀλλὰ νὴ Δία τὴν ἀδελφὴν καλῶς διῴκηκεν . 
ἀλλ’ εἰ καὶ μηδὲν ἄλλ’ ἠδίκει , κατὰ τοῦτ’ ἄξιός ἐστ’ ἀπολωλέναι · πέπρακε γὰρ αὐτήν , οὐκ ἐκδέδωκεν . 
τῶν γὰρ ὑμετέρων ἐχθρῶν ἑνί , Κερκυραίῳ τινὶ τῶν νῦν ἐχόντων τὴν πόλιν , καταλύοντι παρ’ αὐτῷ , ὅτε δεῦρο πρεσβεύοι , καὶ βουληθέντι λαβεῖν αὐτήν (ἐξ οὗ δὲ τρόπου , παραλείψὠ 
λαβὼν ἀργύριον δέδωκεν · καὶ νῦν ἐστιν ἐν Κερκύρᾳ . 
ὃς οὖν τὴν μὲν ἀδελφὴν ἐπ’ ἐξαγωγῇ , φησὶ μὲν ἐκδοῦναι , πέπρακε δὲ τῷ ἔργῳ . 
τὸν δ’ αὑτοῦ πατέρ’ οὕτω γηροτροφεῖ , κολακεύει δὲ καὶ μισθοῦ γράφει καὶ πολιτεύεται , τοῦτον ὑμεῖς λαβόντες οὐκ ἀποκτενεῖτε ; 
δόξετ’ ἄρ’ , ὦ ἄνδρες Ἀθηναῖοι , κρίσεις βούλεσθαι καὶ πράγματ’ ἔχειν , ἀλλ’ οὐκ ἀπηλλάχθαι τῶν πονηρῶν . 
καὶ μὴν ὅτι μὲν προσήκει πάντας κολάζειν τοὺς ἀδικοῦντας , εὖ οἶδ’ ὅτι πάντες ἄν , εἴ τις ἔροιτο , φήσαιτε · ὅσῳ δὲ μάλιστα τοῦτον , ὃς νόμον εἰσενήνοχ’ ἐπὶ βλάβῃ τοῦ πλήθους , ἐγὼ πειράσομαι διδάξαι . 
τῶν μὲν γὰρ κλεπτῶν καὶ λωποδυτῶν καὶ τὰ τοιαῦτα κακουργούντων ἕκαστος πρῶτον μὲν ὡς ἀληθῶς τὸν ἐντυχόντ’ ἀδικεῖ , καὶ οὐκ ἂν οἷός τ’ εἴη πάντας ἐκδύειν οὐδὲ τὰ πάντων ὑφελέσθαι , εἶτα καταισχύνει τὴν αὑτοῦ δόξαν καὶ τὸν βίον μόνον . 
εἰ δέ τις εἰσφέρει νόμον ἐξ οὗ τοῖς ὑμᾶς βουλομένοις ἀδικεῖν ἡ πᾶσ’ ἐξουσία καὶ ἄδεια γενήσεται , οὗτος ὅλην ἀδικεῖ τὴν πόλιν καὶ καταισχύνει πάντας · νόμος γὰρ αἰσχρὸς ὅταν κύριος ᾖ , τῆς πόλεως ὄνειδός ἐστι τῆς θεμένης , καὶ βλάπτει πάντας ὅσοι περ ἂν αὐτῷ χρῶνται . 
τὸν οὖν καὶ βλάπτειν ὑμᾶς καὶ δόξης ἀναπιμπλάναι φαύλης ἐπιχειροῦντα , τοῦτον οὐ τιμωρήσεσθε λαβόντες ; 
καὶ τί φήσετε ; 
γνοίη δ’ ἄν τις οὕτω μάλισθ’ ἡλίκα πράγματα συσκευάσας γέγραφ’ αὐτόν , καὶ ταῦθ’ ὡς ὑπεναντία τῇ καθεστώσῃ πολιτείᾳ , εἰ λογίσαιθ’ ὅτι πάντες , ὅταν που καταλύοντες τὸν δῆμον πράγμασιν ἐγχειρῶσι νεωτέροις , τοῦτο ποιοῦσι πρῶτον ἁπάντων · ἔλυσαν τοὺς πρότερον νόμῳ δῑ ἁμαρτίαν τινὰ ταύτην ὑπέχοντας τὴν δίκην . 
πῶς οὖν οὐκ ἄξιος οὗτος , εἰ δυνατόν , τρίς , οὐχ ἅπαξ ἀπολωλέναι , ὃς εἷς ὢν καὶ οὐ δήπου μέλλων καταλύσειν ὑμᾶς , ἀλλὰ τοὐναντίον αὐτὸς ἐν ὑμῖν , ἂν τὰ δίκαια καὶ τὰ προσήκοντα ποιῆτε , ἀπολεῖσθαι , ὅμως ἐμιμήσατο τοῦτο τἀδίκημα , καὶ διὰ τοῦ νόμου λύειν ἠξίωσεν οὓς δέδεκεν τὰ δικαστήρια , γράψας ἀναιδῶς , εἴ τινι προστετίμηται δεσμοῦ κἂν τὸ λοιπόν τινι προστιμήσητε , τοῦτον ἀφεῖσθαι . 
καὶ μὴν εἰ αὐτίκα δὴ μάλα κραυγὴν ἀκούσαιτε πρὸς τῷ δικαστηρίῳ , εἶτ’ εἴποι τις ὡς ἀνέῳκται τὸ δεσμωτήριον , οἱ δὲ δεσμῶται φεύγουσιν , οὐδεὶς οὔτε γέρων οὔτ’ ὀλίγωρος οὕτως ὅστις οὐχὶ βοηθήσειεν ἂν καθ’ ὅσον δύναται . 
εἰ δὲ δή τις εἴποι παρελθὼν ὡς ὁ τούτους ἀφείς ἐστιν οὑτοσί , οὐδὲ λόγου τυχὼν ἂν εὐθὺς ἀπαχθεὶς θανάτῳ ζημιωθείη . 
νῦν τοίνυν ἔχετ’ , ὦ ἄνδρες Ἀθηναῖοι , τοῦτον , ὃς οὐχὶ λάθρα πεποίηκε τοῦτο , ἀλλὰ φενακίσας καὶ παρακρουσάμενος νόμον τέθηκεν φανερῶς ὃς οὐκ ἀνοίγνυσι τὸ δεσμωτήριον , ἀλλὰ καθαιρεῖ , προσπεριείληφε δὲ καὶ τὰ δικαστήρια . 
τίς γὰρ ἢ τούτων ἢ ἐκείνου χρεία , ὅταν οἷς τετίμηται δεσμοῦ λύωνται , κἂν τὸ λοιπὸν τιμήσητέ τῳ , μηδὲν ὑμῖν ᾖ πλέον ; 
δεῖ τοίνυν ὑμᾶς κἀκεῖνο σκοπεῖν , ὅτι πολλοὶ τῶν Ἑλλήνων πολλάκις εἰσὶν ἐψηφισμένοι τοῖς νόμοις χρῆσθαι τοῖς ὑμετέροις , ἐφ’ ᾧ φιλοτιμεῖσθ’ ὑμεῖς , εἰκότως · ὃ γὰρ εἰπεῖν τινά φασιν ἐν ὑμῖν , ἀληθὲς εἶναί μοι δοκεῖ , ὅτι τοὺς νόμους ἅπαντες ὑπειλήφασιν , ὅσοι σωφρονοῦσι , τρόπους τῆς πόλεως . 
χρὴ τοίνυν σπουδάζειν ὅπως ὡς βέλτιστοι δόξουσιν εἶναι , καὶ τοὺς λυμαινομένους καὶ διαστρέφοντας αὐτοὺς κολάζειν , ὡς εἰ καταρρᾳθυμήσετε , τῆς φιλοτιμίας τε ταύτης ἀποστερήσεσθε καὶ κατὰ τῆς πόλεως δόξαν οὐ χρηστὴν ποιήσετε . 
καὶ μὴν εἰ Σόλωνα καὶ Δράκοντα δικαίως ἐπαινεῖτε , οὐκ ἂν ἔχοντες εἰπεῖν οὐδετέρου κοινὸν εὐεργέτημ’ οὐδὲν πλὴν ὅτι συμφέροντας ἔθηκαν καὶ καλῶς ἔχοντας νόμους , δίκαιον δήπου καὶ τοῖς ὑπεναντίως τιθεῖσιν ἐκείνοις ὀργίλως ἔχοντας καὶ κολάζοντας φαίνεσθαι . 
οἶδα δὲ Τιμοκράτην , ὅτι τὸν νόμον εἰσενήνοχε τοῦτον οὐχ ἥκισθ’ ὑπὲρ αὑτοῦ · πολλὰ γὰρ ἡγεῖτο πολιτεύεσθαι παρ’ ὑμῖν ἄξια δεσμοῦ . 
βούλομαι τοίνυν ὑμῖν κἀκεῖνο διηγήσασθαι , ὅ φασί ποτ’ εἰπεῖν Σόλωνα κατηγοροῦντα νόμον τινὸς οὐκ ἐπιτήδειον θέντος . 
λέγεται γὰρ τοῖς δικασταῖς αὐτὸν εἰπεῖν , ἐπειδὴ τἄλλα κατηγόρησεν , ὅτι νόμος ἐστὶν ἁπάσαις , ὡς ἔπος εἰπεῖν , ταῖς πόλεσιν , ἐάν τις τὸ νόμισμα διαφθείρῃ , θάνατον τὴν ζημίαν εἶναι . 
ἐπερωτήσας δ’ εἰ δίκαιος αὐτοῖς καὶ καλῶς ἔχων ὁ νόμος φαίνεται , ἐπειδὴ φῆσαι τοὺς δικαστάς , εἰπεῖν ὅτι αὐτὸς ἡγεῖται ἀργύριον μὲν νόμισμ’ εἶναι τῶν ἰδίων συναλλαγμάτων εἵνεκα τοῖς ἰδιώταις εὑρημένον , τοὺς δὲ νόμους [ἡγοῖτο] 
νόμισμα τῆς πόλεως εἶναι . 
δεῖν δὴ τοὺς δικαστὰς πολλῷ μᾶλλον , εἴ τις ὃ τῆς πόλεώς ἐστι νόμισμα , τοῦτο διαφθείρει καὶ παράσημον εἰσφέρει , μισεῖν καὶ κολάζειν , ἢ εἴ τις ἐκεῖν’ ὃ τῶν ἰδιωτῶν ἐστιν . 
προσθεῖναι δὲ τεκμήριον τοῦ καὶ μεῖζον εἶναι τἀδίκημα , τὸ τοὺς νόμους διαφθείρειν ἢ τὸ ἀργύριον , ὅτι ἀργυρίῳ μὲν πολλαὶ τῶν πόλεων καὶ φανερῶς πρὸς χαλκὸν καὶ μόλυβδον κεκραμένῳ χρώμεναι σῴζονται καὶ οὐδ’ ὁτιοῦν παρὰ τοῦτο πάσχουσιν , νόμοις δὲ πονηροῖς χρώμενοι καὶ διαφθείρεσθαι τοὺς ὄντας ἐῶντες οὐδένες πώποτ’ ἐσώθησαν . 
ταύτῃ μέντοι τῇ κατηγορίᾳ Τιμοκράτης ἔνοχος καθέστηκε νυνί , καὶ δικαίως ἂν ὑφ’ ὑμῶν τοῦ προσήκοντος τύχοι τιμήματος . 
χρὴ μὲν οὖν πᾶσιν ὀργίλως ἔχειν , ὅσοι τιθέασι νόμους αἰσχροὺς καὶ πονηρούς , μάλιστα δὲ τούτοις οἳ τοὺς τοιούτους τῶν νόμων διαφθείρουσι δῑ ὧν ἔστιν ἢ μικρὰν ἢ μεγάλην εἶναι τὴν πόλιν . 
εἰσὶ δ’ οὗτοι τίνες ; 
οἵ τε τοὺς ἀδικοῦντας τιμωρούμενοι καὶ ὅσοι τοῖς ἐπιεικέσι τιμάς τινας διδόασιν . 
εἰ γὰρ ἅπαντες προθυμηθεῖεν ποιεῖν ἀγαθόν τι τὸ κοινόν , τὰς τιμὰς καὶ τὰς δωρειὰς τὰς ὑπὲρ τούτων ζηλώσαντες , καὶ πάντες ἀποσταῖεν τοῦ κακουργεῖν [ἢ κακόν τι πράττειν] , τὰς βλάβας καὶ τὰς ζημίας τὰς ἐπὶ τούτοις κειμένας φοβηθέντες , ἔσθ’ ὅ τι κωλύει τὴν πόλιν μεγίστην εἶναι ; 
οὐ τριήρεις ὅσας οὐδεμία πόλις Ἑλληνὶς κέκτηται ; 
οὐχ ὁπλίτας ; 
οὐχ ἱππέας ; 
οὐ προσόδους ; 
οὐ τόπους ; 
οὐ λιμένας ; 
ταῦτα δὲ πάντα τί σῴζει καὶ συνέχει ; 
οἱ νόμοι · κατὰ γὰρ τούτους οὔσης τῆς πολιτείας ἐστὶ ταῦτα χρήσιμα τῷ κοινῷ . 
εἰ δὲ τοὐναντίον γένοιτο τοῖς χρηστοῖς μὲν μηδ’ ὁτιοῦν πλέον , τοῖς δ’ ἀδικοῦσιν ἄδεῑ ὅσην Τιμοκράτης γέγραφεν , πόση ταραχὴ γένοιτ’ ἂν εἰκότως ; 
εὖ γὰρ ἴσθ’ ὅτι τούτων ὧν διεξῆλθον κτημάτων , οὐδ’ εἰ δὶς γένοιθ’ ὅσα νῦν ἐστιν , οὐδ’ ὁτιοῦν ἂν ὄφελος εἴη . 
οὗτος τοίνυν ἐν τούτῳ τῷ νόμῳ φαίνεται κακῶς ἐπιχειρῶν ὑμᾶς ποιεῖν δῑ οὗ τοῖς ἀδικεῖν ἐπιχειροῦσίν εἰσιν αἱ τιμωρίαι . 
πάντων οὖν εἵνεκα τῶν εἰρημένων ἄξιον ὀργισθῆναι καὶ κολάσαι καὶ παράδειγμα ποιῆσαι τοῖς ἄλλοις · ὡς τὸ πράως ἔχειν τοῖς τοιούτοις , καὶ καταψηφίζεσθαι μέν , ὀλίγου δὲ τιμᾶν , ἐθίζειν καὶ προδιδάσκειν ἔστ’ ἀδικεῖν ὑμᾶς ὡς πλείστους . 
Κατὰ Ἀριστογείτονος Α πάλαι καθήμενος , ὦ ἄνδρες δικασταί , καὶ κατηγοροῦντος ἀκούων , ὥσπερ ὑμεῖς , Λυκούργου , τὰ μὲν ἄλλα καλῶς αὐτὸν ἡγούμην λέγειν , ἓν δὲ τεθαύμακα ὁρῶν ὑπερδιατεινόμενον , εἰ ἀγνοεῖ τοῦθ’ ὅτι οὔτε παρὰ τοὺς ὑφ’ ἑαυτοῦ λόγους εἰρημένους οὔτε παρὰ τοὺς ὑπ’ ἐμοῦ μέλλοντας ῥηθήσεσθαι τὰ τουτουὶ τοῦ ἀγῶνός ἐστιν δίκαῑ ἰσχυρά , ἀλλ’ ὡς ἂν ἕκαστος ὑμῶν ἔχῃ πρὸς τὸ δυσχεραίνειν ἢ προσίεσθαι πονηρίαν . 
καὶ ἔγωγ’ ὑπολαμβάνω τὴν μὲν κατηγορίαν καὶ τὸ τῶν λόγων πλῆθος ἔθους ἕνεκα καὶ τῆς ὑμετέρας ἀκροάσεως δεῖν ποιήσασθαι , κεκρίσθαι δὲ τοῦτο τὸ πρᾶγμα πάλαι ὑπὸ τῆς ἑκάστου φύσεως οἴκοθεν , καὶ νυνὶ εἰ μέν εἰσιν ὑμῶν οἱ πλείους οἷοι τοὺς πονηροὺς φιλεῖν καὶ σῴζειν , μάτην ἐρραψῳδηκότας ἡμᾶς ἔσεσθαι , εἰ δ’ οἷοι μισεῖν , δίκην , ἐὰν θεὸς θέλῃ , τοῦτον δώσειν . 
πολλῶν δὲ λόγων εἰρημένων καὶ πάντων καλῶς , οὐκ ὀκνήσω πρὸς ὑμᾶς εἰπεῖν ἅ γ’ ἐμοὶ φαίνεται . 
ἐμοὶ γὰρ οὐδ’ ὁτιοῦν ἐοικέναι δοκεῖ τοῖς ἄλλοις ὁ παρὼν ἀγών . 
σκοπεῖτε δ’ οὑτωσί . 
πρὸς ἅπαντ’ ἔρχονται τὰ δικαστήρια οἱ μὲν δικασταὶ παρὰ τοῦ κατηγόρου καὶ τοῦ φεύγοντος τὸ πρᾶγμα μαθησόμενοι περὶ οὗ δεήσει τὴν ψῆφον ἐνεγκεῖν αὐτούς , οἱ δ’ ἀντίδικοι μεθ’ ἑαυτοῦ δείξων ἑκάτερος ὄντα τὰ τῶν νόμων δίκαια . 
τὰ δὲ τούτου τοῦ ἀγῶνος πῶς ἔχει ; 
οἱ μὲν δικάσοντες ὑμεῖς ἥκετε μᾶλλον ἡμῶν τῶν κατηγόρων εἰδότες καὶ ὀφείλοντα τῷ δημοσίῳ τοῦτον καὶ ἐγγεγραμμένον ἐν ἀκροπόλει καὶ οὐκ ἐξὸν αὐτῷ λέγειν · ὥσθ’ ἕκαστον ὑμῶν κατηγόρου τάξιν ἔχειν καὶ τὸ πρᾶγμ’ εἰδέναι , μὴ μαθεῖν δεῖσθαι . 
ὁ δὲ κρινόμενος τῶν μὲν εἰς σωτηρίαν φερόντων ἀλλ’ οὐδ’ ὁτιοῦν πάρεστιν ἔχων , οὐ τοὺς ὑπὲρ αὐτοῦ τοῦ πράγματος λόγους δικαίους , οὐ τὸν ἑαυτοῦ βίον ἀνθρώπινον , οὐκ ἄλλ’ οὐδ’ ὁτιοῦν ἀγαθόν · δῑ ἃ δ’ ἂν καὶ μηδ’ ὁτιοῦν ἀδικῶν τις ἔδεισε , διὰ ταῦθ’ οὗτος οἴεται σωθήσεσθαι · ἐν γὰρ τῇ τῆς πονηρίας ὑπερβολῇ τὴν ἐλπίδα τῆς σωτηρίας ἔχει . 
οὕτω δ’ ἐχόντων τούτων , δοκεῖ μοί τις οὐκ ἂν ἁμαρτεῖν εἰπὼν ὅτι νυνὶ κρίνεται μὲν Ἀριστογείτων , δοκιμάζεσθε δὲ καὶ κινδυνεύεθ’ ὑμεῖς περὶ δόξης . 
εἰ μὲν γὰρ ὀφθήσεσθ’ ἐπὶ τοῖς οὕτω φανεροῖς καὶ μεγάλοις ἀδικήμασιν ὀργιζόμενοι καὶ τιμωρούμενοι , δόξετε τοῦθ’ , ὅπερ ἐστέ , δικασταὶ καὶ φύλακες τῶν νόμων εἰσεληλυθέναι · 
εἰ δ’ ἕτερόν τι περιέσται τούτων , ὃ μηδεὶς μὲν ἂν αὐτὸς πεποιηκέναι φήσειεν , ἐν δὲ ταῖς ψήφοις εὑρεθήσεται , δέδοικα μὴ δόξητέ τισιν τὸν ἀεὶ βουλόμενον εἶναι πονηρὸν τῶν ἐν τῇ πόλει παιδοτριβεῖν . 
ἀσθενὴς μὲν γάρ ἐστιν ἅπας ὁ πονηρὸς καθ’ ἑαυτόν · ᾧ δ’ ἂν ὑμεῖς πρόσθησθε , οὗτος ἰσχυρὸς γίγνεται . 
ἔστι δὲ τοῦτο τῷ μὲν λαβόντι παρ’ ὑμῶν ἐργασία καὶ δυναστεία , ὑμῖν δὲ τοῖς δοῦσιν ὄνειδος . 
βουλοίμην δ’ ἄν , ὦ ἄνδρες Ἀθηναῖοι , πρὸ τοῦ περὶ τῶν ἰδίων ἐμὲ τῶν τουτουὶ λέγειν , σπουδάσαντας ὑμᾶς ἐξετάσαι διὰ βραχέων εἰς ὅσην αἰσχύνην καὶ ἀδοξίαν προῆχε τὴν πόλιν δημοσίᾳ πάντα τὰ τοιαῦτα θηρία , ὧν μέσος καὶ τελευταῖος καὶ πρῶτός ἐστιν οὗτος . 
καὶ τὰ μὲν ἄλλ’ ἐάσω · ἀλλ’ εἰς τὰς ἐκκλησίας ἀναβαίνουσιν , ἐν αἷς ὑμεῖς γνώμης ἀπόδειξιν , οὐ πονηρίας τοῖς λέγουσι προτίθετε , τόλμαν καὶ κραυγὴν καὶ ψευδεῖς αἰτίας καὶ συκοφαντίαν καὶ ἀναισχυντίαν καὶ πάντα τὰ τοιαῦτα συνεσκευασμένοι , ὧν οὐκ ἂν εὕροι τις ἐναντιώτερα τῷ βουλεύεσθαι , νομίζω δ’ οὐδ’ ἂν αἰσχίω . 
καὶ τούτοις τοῖς αἰσχροῖς ἁπάντων τῶν τῆς πόλεως καλῶν περίεισι , τῶν νόμων , τῶν προέδρων , τοῦ προγράμματος , τῆς εὐκοσμίας . 
εἰ μὲν οὖν ὑμεῖς ταῦτα βούλεσθε καὶ μετὰ τῆς ὑμετέρας γνώμης οὗτοι ταῦτα ποιοῦσιν , ὁδῷ βαδίζει καὶ ἐᾶν δεῖ · εἰ δ’ ἐπανορθώσασθαι ταῦτ’ ἔτι καὶ νῦν οἴεσθε χρῆναι , καὶ τὰ προειμένα πόρρω καὶ πολὺν ἤδη χρόνον αἰσχρῶς καὶ κακῶς ὑπὸ τούτων διακείμενα βελτίω ποιῆσαι , πάντα τὰ τοιαῦτ’ ἔθη παριδόντας ὑμᾶς τήμερον ὀρθῶς δεῖ δικάσαι , τὴν τὰ δίκαῑ ἀγαπῶσαν Εὐνομίαν περὶ πλείστου ποιησαμένους , ἣ πάσας καὶ πόλεις καὶ χώρας σῴζει · καὶ τὴν ἀπαραίτητον καὶ σεμνὴν Δίκην , ἣν ὁ τὰς ἁγιωτάτας ἡμῖν τελετὰς καταδείξας Ὀρφεὺς παρὰ τὸν τοῦ Διὸς θρόνον φησὶ καθημένην πάντα τὰ τῶν ἀνθρώπων ἐφορᾶν , εἰς αὑτὸν ἕκαστον νομίσαντα βλέπειν οὕτω ψηφίζεσθαι , φυλαττόμενον καὶ προορώμενον μὴ καταισχῦναι ταύτην , ἧς ἐπώνυμός ἐστιν ὑμῶν ἕκαστος ὁ ἀεὶ δικάζειν λαχών , πάντα τὰ ἐν τῇ πόλει καλὰ καὶ δίκαια καὶ συμφέροντα [φυλάττων καὶ] 
ταύτην τὴν ἡμέραν παρακαταθήκην ἔνορκον εἰληφὼς παρὰ τῶν νόμων καὶ τῆς πολιτείας καὶ τῆς πατρίδος . 
ὡς εἰ μὴ τοῦτον ἕξετε τὸν τρόπον , ἀλλ’ ἀπὸ τῆς συνήθους εὐηθείας εἰσεληλυθότες καθεδεῖσθε , φοβοῦμαι μὴ τὸ πρᾶγμ’ εἰς τοὐναντίον περιστῇ καὶ δοκοῦντες ἡμεῖς Ἀριστογείτονος κατηγορεῖν ὑμῶν κατηγοροῦντες φανῶμεν · ὅσῳ γὰρ ἂν μᾶλλον ἡμῶν δειξάντων τὴν τούτου πονηρίαν μηδὲν ὑμεῖς φροντίσητε , τοσούτῳ μείζων ἡ καθ’ ὑμῶν αἰσχύνη γενήσεται . 
καὶ περὶ μὲν τούτων ἱκανά . 
πάνυ δ’ , ὦ ἄνδρες Ἀθηναῖοι , μετὰ πάσης οἰκειότητος ἐρῶ τἀληθῆ πρὸς ὑμᾶς . 
ἐγὼ γὰρ ἐν ταῖς ἐκκλησίαις ὁρῶν ὑμᾶς κατατάττοντάς με καὶ προχειριζομένους ἐπὶ τὴν τούτου κατηγορίαν , ἠχθόμην καὶ μὰ τὸν Δία καὶ πάντας θεοὺς οὐκ ἐβουλόμην . 
οὐ γὰρ ἠγνόουν ὅτι ὁ ποιήσας τι τοιοῦτον παρ’ ὑμῖν καὶ παθὼν ἀπέρχεται . 
εἰ δὲ μὴ τηλικοῦτον ὥστ’ εὐθὺς αἰσθέσθαι , ἀλλ’ ἐὰν πολλὰ τοιαῦτα ποιῇ καὶ μὴ παύηται , ταχὺ γνώσεται . 
ὅμως δ’ ἀναγκαῖον ἡγούμην εἶναι πείθεσθαι τοῖς ὑμετέροις βουλήμασιν . 
τὰ μὲν οὖν περὶ τῆς ἐνδείξεως καὶ τῶν νόμων δίκαια αὐτόν , ὅπερ πεποίηκεν , Λυκοῦργον ἐρεῖν ἡγούμην , καὶ τοὺς μάρτυρας τῆς πονηρίας τῆς τούτου τοῦτον ἑώρων προσκαλούμενον · ἃ δὲ καὶ λογίζεσθαι τοὺς ὑπὲρ πόλεως καὶ νόμων βουλευομένους προσήκει καὶ σκοπεῖσθαι δεῖ , ταῦτα προῃρούμην εἰπεῖν , καὶ νῦν ἐπὶ ταῦτα πορεύσομαι . 
δότε δ’ , ὦ ἄνδρες Ἀθηναῖοι , δότε καὶ συγχωρήσατε μοι πρὸς Διός , ὡς πέφυκα καὶ προῄρημαι , περὶ τούτων διαλεχθῆναι πρὸς ὑμᾶς · καὶ γὰρ οὐδ’ ἂν ἄλλως δυναίμην . 
ἅπας ὁ τῶν ἀνθρώπων βίος , ὦ ἄνδρες Ἀθηναῖοι , κἂν μεγάλην πόλιν οἰκῶσι κἂν μικράν , φύσει καὶ νόμοις διοικεῖται . 
τούτων δ’ ἡ μὲν φύσις ἐστὶν ἄτακτον καὶ κατ’ ἄνδρ’ ἴδιον τοῦ ἔχοντος , οἱ δὲ νόμοι κοινὸν καὶ τεταγμένον καὶ ταὐτὸ πᾶσιν . 
ἡ μὲν οὖν φύσις , ἂν ᾖ πονηρά , πολλάκις φαῦλα βούλεται · διόπερ τοὺς τοιούτους ἐξαμαρτάνοντας εὑρήσετε . 
οἱ δὲ νόμοι τὸ δίκαιον καὶ τὸ καλὸν καὶ τὸ συμφέρον βούλονται , καὶ τοῦτο ζητοῦσιν , καὶ ἐπειδὰν εὑρεθῇ , κοινὸν τοῦτο πρόσταγμ’ ἀπεδείχθη , πᾶσιν ἴσον καὶ ὅμοιον , καὶ τοῦτ’ ἔστι νόμος . 
ᾧ πάντας πείθεσθαι προσήκει διὰ πολλά , καὶ μάλισθ’ ὅτι πᾶς ἐστι νόμος εὕρημα μὲν καὶ δῶρον θεῶν , δόγμα δ’ ἀνθρώπων φρονίμων , ἐπανόρθωμα δὲ τῶν ἑκουσίων καὶ ἀκουσίων ἁμαρτημάτων , πόλεως δὲ συνθήκη κοινή , καθ’ ἣν πᾶσι προσήκει ζῆν τοῖς ἐν τῇ πόλει . 
ἀλλὰ μὴν ὅτι νῦν Ἀριστογείτων τοῖς μὲν τῆς ἐνδείξεως δικαίοις ἅπασιν ἑάλωκεν , ἕτερος δ’ οὐδὲ εἷς ἔστιν ἀνεκτὸς αὐτῷ λόγος , περὶ τούτων ῥᾴδιον διδάξαι . 
δυοῖν γὰρ ὄντοιν , ὦ ἄνδρες Ἀθηναῖοι , ὧν ἕνεκα πάντες τίθενται οἱ νόμοι , τοῦ τε μηδένα μηδὲν ὃ μὴ δίκαιόν ἐστι ποιεῖν , καὶ τοῦ τοὺς παραβαίνοντας ταῦτα κολαζομένους βελτίους τοὺς ἄλλους ποιεῖν , ἀμφοτέροις τούτοις οὗτος ἔνοχος ὢν φανήσεται . 
ἐπὶ μὲν γὰρ οἷς ἐξ ἀρχῆς παρέβη τοὺς νόμους , τὰ ὀφλήματ’ αὐτῷ γέγονεν · ἐπὶ δ’ οἷς οὐκ ἐμμένει τούτοις , νῦν ἐπὶ τὴν παρ’ ὑμῶν ἄγεται τιμωρίαν , ὥστε μηδεμίαν καταλείπεσθαι πρόφασιν δῑ ἣν ἄν τις αὐτὸν ἀφείη . 
οὐδὲ γὰρ αὖ τοῦτ’ ἔστιν εἰπεῖν , ὡς ἄρ’ ἐκ τούτων οὐδὲν ἡ πόλις βλάπτεται . 
ἐγὼ γάρ , ὅτι μὲν πάντ’ ἀπόλλυται τὰ τῆς πόλεως ὀφλήματα , εἰ τὰ τούτου σοφίσματα προσδέξεσθε , καὶ ὅτι , εἰ ἄρα δεῖ τινας ἐκ τῶν ὀφειλόντων ἀφιέναι , τοὺς ἐπιεικεστάτους καὶ βελτίστους καὶ τοὺς ἐπὶ τοῖς ἥκιστα δεινοῖς ὠφληκότας , τούτους ἀφιέναι δεῖ , οὐχὶ τὸν πονηρότατον καὶ πλεῖσθ’ ἡμαρτηκότα καὶ δικαιότατ’ ὠφληκότα καὶ ἐπὶ δεινοτάτοις (τί γὰρ ἂν γένοιτο συκοφαντίας καὶ παρανομίας δεινότερον , ἐφ’ οἷς ἀμφοτέροις οὗτος ὤφληκεν ; ) 
καὶ ὅτι οὐδ’ εἰ πᾶσι τοῖς ἄλλοις [ἀφίετε] , οὐχὶ τῷ βιαζομένῳ δήπου συγχωρῆσαι προσήκει (ὕβρις γὰρ δὴ τοῦτό γἐ , καὶ πάντα τὰ τοιαῦτ’ ἐάσω · ἀλλ’ ὅτι καὶ πᾶς ὁ τῆς πόλεως καὶ τῶν νόμων κόσμος , ὦ ἄνδρες Ἀθηναῖοι , συνταράττεται καὶ διαφθείρεται <τὸ> 
κατὰ τοῦτον , καὶ τοῦτ’ οἶμαι σαφῶς ὑμῖν ἐπιδείξειν . 
λέξω δ’ οὔτε καινὸν οὔτε περιττὸν οὐδὲν οὔτ’ ἴδιον , ἀλλ’ ὃ πάντες ὑμεῖς ἴσθ’ ὁμοίως ἐμοί . 
εἰ γάρ τις ὑμῶν ἐξετάσαι βούλεται τί ποτ’ ἐστὶ τὸ αἴτιον καὶ τὸ ποιοῦν τὴν βουλὴν συλλέγεσθαι , τὸν δῆμον εἰς τὴν ἐκκλησίαν ἀναβαίνειν , τὰ δικαστήρια πληροῦσθαι , τὰς ἕνας ἀρχὰς ταῖς νέαις ἑκούσας ὑπεξιέναι , καὶ πάντα δῑ ὧν ἡ πόλις οἰκεῖται καὶ σῴζεται γίγνεσθαι , τοὺς νόμους εὑρήσει [τούτων αἰτίους] 
καὶ τὸ τούτοις ἅπαντας πείθεσθαι , ἐπεὶ λυθέντων γε τούτων , καὶ ἑκάστῳ δοθείσης ἐξουσίας ὅ τι βούλεται ποιεῖν , οὐ μόνον ἡ πολιτεία οἴχεται , ἀλλ’ οὐδ’ ὁ βίος ἡμῶν τοῦ τῶν θηρίων οὐδὲν ἂν διενέγκαι . 
τί γὰρ ἂν τοῦτον αὐτὸν οἴεσθε ποιεῖν λυθέντων τῶν νόμων , ὃς ὄντων κυρίων τοιοῦτός ἐστιν ; 
ἐπειδὴ τοίνυν οἱ νόμοι μετὰ τοὺς θεοὺς ὁμολογοῦνται σῴζειν τὴν πόλιν , δεῖ πάντας ὑμᾶς τὸν αὐτὸν τρόπον ὥσπερ ἂν εἰ καθῆσθ’ ἐράνου πληρωταί , τὸν μὲν πειθόμενον τούτοις ὡς φέροντα τὴν τῆς σωτηρίας φορὰν πλήρη τῇ πατρίδι τιμᾶν καὶ ἐπαινεῖν , τὸν δ’ ἀπειθοῦντα κολάζειν . 
ἔρανος γάρ ἐστιν πολιτικὸς καὶ κοινὸς πάνθ’ ὅσα , ταξάντων τῶν νόμων , ἕκαστος ἡμῶν ποιεῖ . 
ὃν ὁ λείπων , ὦ ἄνδρες Ἀθηναῖοι , πολλὰ καὶ καλὰ καὶ σεμνὰ καὶ μεγάλ’ ὑμῶν ἀφαιρεῖται καὶ διαφθείρει τὸ καθ’ αὑτόν . 
ὧν ἓν ἢ δύ’ ἐρῶ παραδείγματος ἕνεκα , τὰ γνωριμώτατα . 
τὸ τὴν βουλὴν τοὺς πεντακοσίους ἀπὸ τῆς [ἀσθενοῦς] 
τοιαυτησὶ κιγκλίδος τῶν ἀπορρήτων κυρίαν εἶναι , καὶ μὴ τοὺς ἰδιώτας ἐπεισιέναι · τὸ τὴν ἐξ Ἀρείου πάγου βουλήν , ὅταν ἐν τῇ βασιλείῳ στοᾷ καθεζομένη περισχοινίσηται , κατὰ πολλὴν ἡσυχίαν ἐφ’ ἑαυτῆς εἶναι , καὶ ἅπαντας ἐκποδὼν ἀποχωρεῖν · τὸ τὰς ἀρχὰς ἁπάσας , ὅσας οἱ λαχόντες ἄρχουσιν ὑμῶν , ἅμα τῷ τὸν ὑπηρέτην εἰπεῖν ‘μετάστητ’ ἔξω’ 
τῶν νόμων κρατεῖν ἐφ’ οἷς εἰσεπέμφθησαν , καὶ μηδὲ τοὺς ἀσελγεστάτους βιάζεσθαι · ἄλλα μυρία . 
πάντα γὰρ τὰ σεμνὰ καὶ καλὰ καὶ δῑ ὧν ἡ πόλις κοσμεῖται καὶ σῴζεται , ἡ σωφροσύνη , ἡ πρὸς τοὺς γονέας καὶ τοὺς πρεσβυτέρους ὑμῶν παρὰ τῶν νέων αἰσχύνη , ἡ εὐταξία , τῇ τῶν νόμων προσθήκῃ τῶν αἰσχρῶν περίεστιν , τῆς ἀναισχυντίας , τῆς θρασύτητος , τῆς ἀναιδείας . 
ἰταμὸν γὰρ ἡ πονηρία καὶ τολμηρὸν καὶ πλεονεκτικόν , καὶ τοὐναντίον ἡ καλοκαγαθία ἡσύχιον καὶ ὀκνηρὸν καὶ βραδὺ καὶ δεινὸν ἐλαττωθῆναι . 
τοὺς νόμους οὖν δεῖ τηρεῖν καὶ τούτους ἰσχυροὺς ποιεῖν τοὺς ἀεὶ δικάζοντας ὑμῶν · μετὰ γὰρ τούτων οἱ χρηστοὶ τῶν πονηρῶν περίεισιν . 
εἰ δὲ μή , λέλυται πάντα , ἀνέῳκται , συγκέχυται , τῶν πονηροτάτων καὶ ἀναιδεστάτων ἡ πόλις γίγνεται . 
φέρε γὰρ πρὸς θεῶν , εἰ ἕκαστος τῶν ἐν τῇ πόλει τὴν Ἀριστογείτονος τόλμαν καὶ ἀναισχυντίαν λαβών , καὶ διαλογισάμενος ταῦθ’ ἅπερ οὗτος , ὅτι ἔξεστι καὶ λέγειν καὶ ποιεῖν μέχρι παντὸς ὅ τι ἂν βούληταί τις ἐν δημοκρατίᾳ , ἄνπερ τοῦ ποῖός τις εἶναι δόξει [ὁ] 
ταῦτα ποιῶν ὀλιγωρήσῃ , καὶ οὐδεὶς ἐπ’ οὐδενὶ τῶν ἀδικημάτων εὐθὺς αὐτὸν ἀποκτενεῖ · 
εἰ ταῦτα διανοηθεὶς ὁ μὴ λαχὼν τῷ λαχόντι καὶ ὁ μὴ χειροτονηθεὶς τῷ χειροτονηθέντι ἐξ ἴσου ζητοίη εἶναι καὶ τῶν αὐτῶν μετέχειν , καὶ ὅλως μὴ νέος , μὴ πρεσβύτερος τὰ προσήκοντα πράττοι , ἀλλὰ πᾶν τὸ τεταγμένον ἐξελάσας ἕκαστος ἐκ τοῦ βίου , τὴν ἑαυτοῦ βούλησιν νόμον , ἀρχήν , πάνθ’ ὑπολαμβάνοι · εἰ ταῦτα ποιοῖμεν , ἔστι τὴν πόλιν οἰκεῖσθαι ; 
τί δέ ; 
τοὺς νόμους κυρίους εἶναι ; 
πόσην δ’ ἂν οἴεσθε βίαν καὶ ὕβριν καὶ παρανομίαν ἐν ἁπάσῃ τῇ πόλει καθ’ ἑκάστην τὴν ἡμέραν γίγνεσθαι καὶ βλασφημίαν ἀντὶ τῆς νῦν εὐφημίας καὶ τάξεως ; 
καὶ τί δεῖ λέγειν ὅτι τοῖς νόμοις ἅπαντα κοσμεῖται καὶ τῷ τούτοις πείθεσθαι ; 
ἀλλ’ ὑμεῖς αὐτοὶ πάντων ἄρτι κληρουμένων Ἀθηναίων , καὶ πάντων εὖ οἶδ’ ὅτι βουλομένων εἰς τοῦτο λαχεῖν τὸ δικαστήριον , μόνοι δικάζεθ’ ἡμῖν . 
διὰ τί ; 
ὅτι ἐλάχετε , εἶτ’ ἀπεκληρώθητε · ταῦτα δ’ οἱ νόμοι λέγουσιν . 
εἶθ’ ὑμεῖς αὐτοὶ κατὰ τοὺς νόμους εἰσεληλυθότες τὸν παρὰ τοὺς νόμους λέγειν ἢ πράττειν τι βιαζόμενον λαβόντες ἀφήσετε ; 
καὶ οὐδεὶς ὑμῶν χολὴν οὐδ’ ὀργὴν ἔχων φανήσεται ἐφ’ οἷς ὁ βδελυρὸς καὶ ἀναιδὴς ἄνθρωπος βιάζεται τοὺς νόμους ; 
ὅς , ὦ μιαρώτατε πάντων τῶν ὄντων ἀνθρώπων , κεκλειμένης σου τῆς παρρησίας οὐ κιγκλίσιν οὐδὲ θύραις , ἃ καὶ παρανοίξειεν ἄν τις , ἀλλὰ τοσούτοις καὶ τηλικούτοις ὀφλήμασιν , καὶ τούτων παρὰ τῇ θεῷ κειμένων , εἰς τὸ ἐντὸς τούτων βιάζει καὶ προσέρχει πρὸς ταῦτ’ ἀφ’ ὧν ἀπελαύνουσίν σ’ οἱ νόμοι · ἀπεσχοινισμένος πᾶσι τοῖς ἐν τῇ πόλει δικαίοις , γνώσει δικαστηρίων τριῶν , ἐγγραφῇ θεσμοθετῶν , ἑτέρᾳ πρακτόρων , τῇ τῆς βουλεύσεως , ἣν αὐτὸς διώκεις , γραφῇ , μόνον οὐχ ἁλύσει σιδηρᾷ , ὑποδύει παρὰ ταῦτα καὶ διασπᾷς , καὶ προφάσεις πλάττων καὶ ψευδεῖς αἰτίας συντιθεὶς τὰ κοινὰ δίκαῑ ἀνατρέψειν οἴει . 
καὶ μὴν μέγα καὶ σαφὲς ὑμῖν ἐρῶ παράδειγμα , ὅτι ταῦτ’ οὐδὲ καθ’ ἓν προσήκει παριδεῖν . 
εἰ γάρ τις αὐτίκα δὴ μάλ’ εἴποι ὡς ἐκ τῶν νεωτάτων ἢ τῶν πλουσιωτάτων ἢ τῶν λελῃτουργηκότων ἢ τῶν τοιούτων τι μερῶν ἀφορίσας , τοὺς λέγοντας εἶναι δεῖ , ἀποκτείναιτ’ ἂν αὐτὸν εὖ οἶδ’ ὅτι , ὡς καταλύοντα τὸν δῆμον , καὶ δικαίως ἂν τοῦτο ποιήσαιτε . 
καὶ μὴν ὅ τι βούλεσθε τούτων ἧττόν ἐστι δεινὸν ἢ εἴ τις ἐξ ὧν οὗτός ἐστι μερῶν εἴποι τοῖς βιαζομένοις ἐξεῖναι λέγειν , ἢ τοῖς ἐκ τοῦ δεσμωτηρίου , ἢ τοῖς ὧν ἀπέκτεινεν ὁ δῆμος τοὺς πατέρας , ἢ τοῖς ἀποδεδοκιμασμένοις ἄρχειν λαχοῦσιν , ἢ τοῖς ὀφείλουσι τῷ δημοσίῳ , ἢ τοῖς καθάπαξ ἀτίμοις , ἢ τοῖς πονηροτάτοις καὶ δοκοῦσι καὶ οὖσι · πάντα γὰρ ταῦθ’ ὑπάρχει τούτῳ , καὶ πρόσεστι τοῖς οἷος οὗτός ἐστι τὴν φύσιν . 
ἐγὼ γάρ , ὦ ἄνδρες Ἀθηναῖοι , νομίζω μὲν αὐτὸν καὶ ἐφ’ οἷς νυνὶ ποιεῖ δικαίως ἂν ἀποθανεῖν , πολὺ μέντοι μᾶλλον , ἢ οὐδέν γ’ ἧττον , ἐφ’ οἷς δῆλός ἐστι ποιήσων , εἰ τὴν παρ’ ὑμῶν ἐξουσίαν λήψεται καὶ καιρόν · ὃ μὴ γένοιτο . 
ὃ καὶ θαυμαστόν ἐστιν , εἴ τις ὑμῶν ἀγνοεῖ ὅτι ἐπὶ μὲν καλὸν ἢ χρηστὸν ἢ τῆς πόλεως ἄξιον πρᾶγμ’ οὐδὲν οὗτός ἐστι χρήσιμος (μὴ γάρ , ὦ Ζεῦ καὶ θεοί , τοσαύτη σπάνις ἀνδρῶν γένοιτο τῇ πόλει ὥστε παρ’ Ἀριστογείτονος τῶν καλῶν τι ποιήσασθαἰ · ἐφ’ ἃ δ’ ἂν καὶ χρήσαιτό τις τοιούτῳ θηρίῳ , ἀπεύχεσθαι τοῖς θεοῖς μὴ γενέσθαι δεῖ . 
εἰ δ’ ἄρα συμβαίη , μεῖζόν ἐστιν εὐτύχημα τῇ πόλει ἀπορῆσαι τοὺς βουλομένους ἐξαμαρτεῖν δῑ οὗ τοῦτο ποιήσουσιν , ἢ τοῦτον ἀφειμένον αὐτοῖς ἕτοιμον ὑπάρξαι . 
τί γὰρ οὗτος ὀκνήσειεν ἄν , ὦ ἄνδρες Ἀθηναῖοι , τῶν ἀνηκέστων ἢ δεινῶν , ἄνθρωπος μιαρὸς καὶ πατρικῆς ἔχθρας πρὸς τὸν δῆμον ἀνάμεστος ; 
τίς δ’ ἂν ἄλλος μᾶλλον , ὃ μὴ γένοιτο , ἀνατρέψειεν τὴν πόλιν , εἰ λάβοιτ’ ἐξουσίας ; 
οὐχ ὁρᾶθ’ ὅτι τῆς φύσεως αὐτοῦ καὶ πολιτείας οὐ λογισμὸς οὐδ’ αἰδὼς οὐδεμία , ἀλλ’ ἀπόνοῑ ἡγεῖται , μᾶλλον δ’ ὅλον ἔστ’ ἀπόνοῑ ἡ τούτου πολιτεία ; 
ἣ μέγιστον μέν ἐστιν αὐτῷ τῷ ἔχοντι κακόν , δεινὸν δὲ καὶ χαλεπὸν πᾶσι , πόλει δ’ οὐκ ἀνεκτόν . 
ὁ γὰρ ἀπονενοημένος ἅπας ἑαυτὸν μὲν προεῖται καὶ τὴν ἐκ λογισμοῦ σωτηρίαν , ἐκ δὲ τοῦ παραδόξου καὶ παραλόγου , ἐὰν ἄρα σωθῇ , σῴζεται . 
τίς ἂν οὖν εὖ φρονῶν αὑτὸν ἂν ἢ τὰ τῇ πατρίδι συμφέροντα ταύτῃ συνάψειεν ; 
τίς οὐκ ἂν εἰς ὅσον δυνατὸν φεύγοι , καὶ τὸν ἔχοντα ταύτην ἐκποδὼν ποιήσαιτο , ἵνα μηδ’ ἄκων αὐτῇ ποτε περιπέσῃ ; 
οὐκ ἀπονοίας , ὦ ἄνδρες Ἀθηναῖοι , τοὺς ὑπὲρ πατρίδος βουλευομένους δεῖ ζητεῖν ὅτῳ κοινωνήσουσιν , ἀλλὰ νοῦ καὶ φρενῶν ἀγαθῶν καὶ προνοίας πολλῆς . 
ταῦτα μὲν γὰρ εἰς εὐδαιμονίαν ἄγει πάντας ἀνθρώπους , ἐκείνη δ’ οἷ τοῦτον ἀπελθεῖν δεῖ . 
θεωρεῖτε δὲ μὴ πρὸς τὸν ἐμὸν λόγον , ἀλλ’ εἰς ἅπαντα τὰ τῶν ἀνθρώπων ἔθη βλέποντες . 
εἰσὶ ταῖς πόλεσι πάσαις βωμοὶ καὶ νεὼ| πάντων τῶν θεῶν , ἐν δὲ τούτοις καὶ Προνοίας Ἀθηνᾶς ὡς ἀγαθῆς καὶ μεγάλης θεοῦ , καὶ παρὰ τῷ Ἀπόλλωνι ἐν Δελφοῖς κάλλιστος καὶ μέγιστος νεὼς εὐθὺς εἰσιόντι εἰς τὸ ἱερόν , ὃς ὢν θεὸς καὶ μάντις οἶδε τὸ βέλτιστον · ἀλλ’ οὐκ ἀπονοίας οὐδ’ ἀναιδείας . 
καὶ δίκης γε καὶ εὐνομίας καὶ αἰδοῦς εἰσι πᾶσιν ἀνθρώποις βωμοί , οἱ μὲν κάλλιστοι καὶ ἁγιώτατοι ἐν αὐτῇ τῇ ψυχῇ ἑκάστου καὶ τῇ φύσει , οἱ δὲ καὶ κοινῇ τοῖς πᾶσι τιμᾶν ἱδρυμένοι · ἀλλ’ οὐκ ἀναισχυντίας οὐδὲ συκοφαντίας οὐδ’ ἐπιορκίας οὐδ’ ἀχαριστίας , ἃ πάντα τούτῳ πρόσεστιν . 
οἶδα τοίνυν ὅτι τὴν μὲν ὀρθὴν καὶ δικαίαν ὁδὸν τῆς ἀπολογίας οὗτος φεύξεται , ἔξωθεν δὲ κύκλῳ περίεισιν λοιδορούμενος καὶ διαβάλλων καὶ ὑπισχνούμενος κρινεῖν , εἰσάξειν , παραδώσειν . 
ἔστιν δὲ πάντ’ αὐτῷ ταῦτα , ἐάνπερ ὑμεῖς ὀρθῶς σκοπῆτε , ἀδόκιμα . 
τί γὰρ οὐκ ἐξελήλεγκται τούτων ἐπὶ πάντων πολλάκις ; 
καὶ τὰ μὲν ἄλλ’ ἐάσω · ἀλλ’ , Ἀριστογεῖτον , ἑπτὰ γραφὰς κέκρικάς με , τοῖς ὑπὲρ Φιλίππου τότε πράττουσιν σεαυτὸν μισθώσας , καὶ εὐθύνας διδόντος δὶς κατηγόρησας · καὶ Ἀδράστειαν μὲν ἄνθρωπος ὢν προσκυνῶ , καὶ ἔχω τοῖς θεοῖς καὶ πᾶσιν ὑμῖν , ὦ ἄνδρες Ἀθηναῖοι , τοῖς σώσασί με πολλὴν χάριν · οὐδεπώποτε δ’ οὐδὲν ἀληθὲς λέγων ἐφάνης , ἀλλ’ ἀεὶ συκοφαντῶν ἠλέγχου . 
ἐὰν οὖν ἀκύρους τοὺς νόμους οὗτοι ποιήσαντες ἀφῶσί σε τήμερον , νῦν μ’ ἐξελέγξεις ; 
περὶ τοῦ ; 
σκοπεῖτε γὰρ οὑτωσί . 
δύ’ ἔτη βιάζεται λέγειν οὗτος οὐκ ἐξὸν αὐτῷ , ἀλλὰ λέγει γ’ ὅμως . 
ἔπειτ’ ἐν τούτοις τὸν μὲν ταλαίπωρον Φωκίδην καὶ τὸν χαλκοτύπον τὸν ἐκ Πειραιῶς καὶ τὸν σκυλόδεψον , καὶ ὅσων ἄλλων κατηγόρηκε παρ’ ὑμῖν , εἶδ’ ἀδικοῦντας τὴν πόλιν , ἐμὲ δ’ οὐχ ἑώρα τὸν ῥήτορ’ ᾧ ἐπολέμει , οὐδὲ τὸν Λυκοῦργον , οὐδὲ τοὺς ἄλλους , περὶ ὧν αὐτίκα δὴ τὰ πόλλ’ ἐρεῖ ; 
καὶ μὴν κατ’ ἀμφότερ’ ἄξιός ἐστ’ ἀπολωλέναι , τοῦτο μέν , εἴ τι καθ’ ἡμῶν ἔχων ἀδίκημα δεικνύναι ἡμᾶς μὲν ἀφίει , ἐπὶ δὲ τοὺς ἰδιώτας ἐπορεύετο , τοῦτο δέ , εἰ μηδὲν ἔχων ἕνεκα τοῦ παρακρούσασθαι καὶ φενακίσαι ὑμᾶς ταῦτ’ ἐρεῖ . 
εἰ τοίνυν ἄρα καὶ τοιοῦτός τίς ἐστιν ἄνθρωπος ἐν τῇ πόλει , οἷος ἐκ παντὸς τρόπου τὸν κρινοῦντά τινα [καὶ συκοφαντήσοντα] 
ζητεῖν , εἰ δὲ δικαίως ἢ ἀδίκως μηδὲν φροντίζειν , οὐδέν’ ἂν ἧττον εὕροι χρήσιμον ὄντ’ ἢ τοῦτον ἑαυτῷ . 
διὰ τί ; 
ὅτι τὸν κατηγορήσοντα τῶν ἄλλων καὶ πάντας κρινοῦντα αὐτὸν ἀνεξέλεγκτον ὑπάρχειν δεῖ , ἵνα μὴ διὰ τὴν τούτου πονηρίαν ἀποφεύγωσιν ἐκεῖνοι . 
τούτου δ’ οὔτε πλειόνων οὔτε μειζόνων ἁμαρτημάτων οὐδεὶς μᾶλλόν ἐστι μεστὸς ἐν τῇ πόλει . 
τί οὖν οὗτός ἐστι ; 
κύων νὴ Δία , φασί τινες , τοῦ δήμου . 
ποδαπός ; 
οἷος οὓς μὲν αἰτιᾶται λύκους εἶναι μὴ δάκνειν , ἃ δέ φησι φυλάττειν πρόβατ’ αὐτὸς κατεσθίειν . 
τίνα γὰρ τῶν ῥητόρων οὗτος εἴργασταί τι κακὸν τοσοῦτον ἡλίκον τοὺς ἰδιώτας , περὶ ὧν ψηφίσματα γράψας ἑάλω ; 
τίνα δ’ , ἐξ οὗ νῦν πάλιν λέγει , κέκρικεν ῥήτορα ; 
οὐδ’ ἕνα · ἀλλ’ ἰδιώτας πολλούς . 
ἀλλὰ μὴν τοὺς γευομένους κύνας τῶν προβάτων κατακόπτειν φασὶ δεῖν , ὥστ’ οὐκ ἂν φθάνοι κατακοπτόμενος . 
οὐδέν , ὦ ἄνδρες Ἀθηναῖοι , χρήσιμός ἐστιν ὧν φησίν , ἀλλ’ οὗτος πρᾶγμ’ ἑόρακεν μιαρὸν καὶ ἀναιδές . 
λοιδορούμενος γὰρ ἐν ταῖς ἐκκλησίαις καὶ προπετῶς ἅπασι προσκρούων , ὧν ἂν ἐκ τούτων ἁθρόους πάντας ὑμᾶς ἐκεῖ παρακρούσηται , τούτων καταβὰς καθ’ ἕν’ ὑμῶν παρ’ ἑκάστου δίκην λαμβάνει , συκοφαντῶν , αἰτῶν , εἰσπράττων ἀργύριον , οὐχὶ μὰ Δία τοὺς λέγοντας (οὗτοι μὲν γὰρ ἐπίστανται τούτῳ διαβαπτίζεσθαἰ , ἀλλὰ τοὺς ἰδιώτας καὶ τοὺς ἀπείρους · ἴσασι δ’ οἱ πεπληγμένοι . 
ἀλλὰ νὴ Δία ταῦτα μὲν οὕτως ἔχειν ὁμολογήσετε , χρήσιμον δ’ ἄνθρωπον τῇ πόλει κρίνειν , ὥστε πάντα ταῦτα παριδόντας δεῖν αὐτὸν σῴζειν . 
ἀλλ’ ὧν ἔργῳ πεῖραν εἰλήφατ’ , ὦ ἄνδρες Ἀθηναῖοι , μηδέποτ’ ἐκ λόγου ταῦτα σκοπεῖσθε . 
οὗτος ὑμῖν οὐχὶ προσῆλθε πέντ’ ἐτῶν , ὧν ἐτιμήθη μὴ λέγειν αὐτῷ . 
τίς οὖν ἐν τούτῳ τῷ χρόνῳ τοῦτον ἐπόθησεν ; 
τί τῶν τῆς πόλεως ἐλλειφθὲν διὰ τὴν ἀπουσίαν εἶδε τὴν τούτου ; 
τί δέ , ἀφ’ οὗ νῦν λέγει , βέλτιον γεγονός ; 
ἐμοὶ μὲν γὰρ δοκεῖ τοὐναντίον , ὃν μὲν οὐ προσῄει χρόνον ὑμῖν , ἀναπαύσασθαι τῶν κακῶν ἡ πόλις ὧν ἅπασιν οὗτος παρεῖχεν , ἀφ’ οὗ δὲ πάλιν δημηγορεῖ , πολιορκεῖσθαι , λόγους στασιώδεις καὶ ταραχώδεις ἐν ἁπάσαις ἀεὶ ταῖς ἐκκλησίαις λέγοντος τούτου . 
βούλομαι τοίνυν καὶ παρακινδυνευτικοῦ τινος ἅψασθαι λόγου καὶ διαλεχθῆναι τοῖς διὰ ταῦτα φιλοῦσιν αὐτόν · οὓς ὁποίους μέν τινας χρὴ νομίζειν , αὐτοὶ σκοπεῖσθε , ἐγὼ δ’ οὐδὲν ἂν εἴποιμι , πλὴν ὅτι γ’ οὐ σωφρονοῦσι προσνέμοντες αὑτοὺς τούτῳ . 
τῶν μὲν οὖν ἐν τῷ δικαστηρίῳ νῦν ὄντων ὑμῶν οὐδέν’ εἶναι τοιοῦτον τίθεμαι · καὶ γὰρ δίκαιον , ὦ ἄνδρες Ἀθηναῖοι , καὶ καλὸν καὶ συμφέρον οὕτω καὶ λέγειν ἐμὲ καὶ φρονεῖν περὶ ὑμῶν . 
ἐκ δὲ τῶν ἄλλων πολιτῶν , ἵν’ ὡς εἰς ἐλαχίστους τὴν βλασφημίαν ἀγάγω , τὸν μαθητήν , εἰ δὲ βούλεσθε , τὸν διδάσκαλον αὐτοῦ , Φιλοκράτην τὸν Ἐλευσίνιον , μόνον εἶναι τοιοῦτον τίθεμαι , οὐχ ὡς οὐχὶ πλειόνων ὄντων (ὤφελε γὰρ μηδεὶς ἄλλος Ἀριστογείτονι χαίρειν) , ἀλλ’ ὃ καθ’ ὑμῶν ὡς ὄνειδος ὀκνῶ λέγειν , οὐδὲ τῶν ἄλλων πολιτῶν δίκαιός εἰμι δημοσίᾳ κατηγορεῖν · εἶτα καὶ ταὐτὸ ποιήσει καὶ πρὸς ἕνα ῥηθεὶς ὁ λόγος . 
τὸ μὲν οὖν ἐξετάζειν ἀκριβῶς οἷον ἀνάγκη τὴν φύσιν εἶναι τὸν Ἀριστογείτονι χαίροντα , ἐάσω , ἵνα μὴ πολλὰ καὶ βλάσφημ’ ἀναγκάζωμαι λέγειν καὶ διεξιέναι · ἀλλ’ ἐκεῖνο λέγω . 
εἰ πονηρός ἐστιν Ἀριστογείτων ἁπλῶς καὶ πικρὸς καὶ συκοφάντης καὶ τοιοῦτος οἷος ὑπισχνεῖται , δίδωμι , συγχωρῶ , Φιλόκρατες , σοὶ τῷ τοιούτῳ τὸν ὅμοιον σῴζειν · τῶν γὰρ ἄλλων ἁπάντων καὶ φρονούντων ἃ δεῖ καὶ φυλαττόντων τοὺς νόμους , οὐδὲν ἂν παρὰ τοῦτ’ οἶμαι γενέσθαι . 
εἰ δὲ κάπηλός ἐστι πονηρίας καὶ παλιγκάπηλος καὶ μεταβολεύς , καὶ μόνον οὐ ζυγὰ καὶ στάθμ’ ἔχων πάνθ’ ὅσα πώποτ’ ἔπραξεν ἐπώλει , τί τοῦτον , ὦ μάταῑ , ἀκονᾷς ; 
οὔτε γὰρ μαγείρῳ μαχαίρας οὐδέν ἐστ’ ὄφελος δήπουθεν ἥτις μὴ τέμνει , οὔτε τῷ βουλομένῳ δῑ αὑτοῦ πᾶσι πράγματα καὶ κακὰ γίγνεσθαι ὁ ταῦτ’ ἀποδωσόμενος συκοφάντης οὐδέν ἐστι χρήσιμος . 
ἀλλὰ μὴν ὅτι τοιοῦτος οὗτός ἐστιν εἰδότι σοι φράσω . 
τὴν καθ’ Ἡγήμονος εἰσαγγελίαν μέμνησαι ὡς ἀπέδοτο · τὰς κατὰ Δημάδου γραφὰς οἶσθ’ ὡς ἐξέλιπεν . 
τὸν ἐλαιοπώλην Ἀγάθωνα (ταυτὶ γὰρ τὰ πρώην) 
βοῶν καὶ κεκραγὼς καὶ ἰοὺ ἰού , πάντ’ ἄνω τε καὶ κάτω ποιῶν ἐν ταῖς ἐκκλησίαις ὡς δέον στρεβλοῦν , λαβὼν ὁτιδήποτε , παρὼν ὅτ’ ἀφίετο , ἄφωνος ἐγένετο . 
τὴν κατὰ Δημοκλέους εἰσαγγελίαν ἀνασείσας ποῖ ἔτρεψεν ; 
ἄλλα μυρία , ὧν ἐμοὶ μὲν ἔργον ἁπάντων μνησθῆναι , σὺ δ’ εὖ οἶδ’ ὅτι καὶ τὰ ἀντίγραφ’ αὐτῶν ἔχεις , ἐργολαβῶν αὐτῷ . 
τίς οὖν ὁ τὸν τοιοῦτον σώσων ἢ πονηρὸς ἢ χρηστός ; 
ἢ διὰ τί ; 
τῶν μὲν γὰρ ὁμοίων προδότης , τῶν δὲ χρηστῶν ἐχθρὸς ἐκ φύσεως καὶ γένους · πλὴν εἰ συκοφάντου τις καὶ πονηροῦ σπέρμα καὶ ῥίζαν , ὡσπερανεὶ γεωργός , οἴεται δεῖν ὑπάρχειν τῇ πόλει . 
τοῦτο δ’ οὐ καλόν , ὦ ἄνδρες Ἀθηναῖοι , νομίζω δὲ μὰ τοὺς θεοὺς οὐδ’ ὅσιον · οὐδὲ γὰρ τοὺς προγόνους ὑπολαμβάνω τὰ δικαστήρια ταῦθ’ ὑμῖν οἰκοδομῆσαι , ἵνα τοὺς τοιούτους ἐν αὐτοῖς μοσχεύητε , ἀλλὰ τοὐναντίον ἵν’ ἀνείργητε καὶ κολάζητε καὶ μηδεὶς ζηλοῖ μηδ’ ἐπιθυμῇ κακίας . 
δυσκατάπαυστον δέ τι κινδυνεύει πρᾶγμ’ εἶναι πονηρία . 
ὅπου γὰρ Ἀριστογείτων ἐπὶ τοῖς ὡμολογημένοις ἀδικήμασι κρίνεται καὶ οὐκ ἀπόλωλε πάλαι , τί χρὴ ποιεῖν ἢ λέγειν ; 
ὃς εἰς τοῦθ’ ἥκει πονηρίας ὥστ’ ἐνδεδειγμένος ἤδη βοῶν , συκοφαντῶν , ἀπειλῶν οὐκ ἐπαύετο , οἷς μὲν ὑμεῖς τὰ μέγιστ’ ἐνεχειρίζετε στρατηγοῖς , ὅτι αὐτῷ ἀργύριον αἰτοῦντι οὐκ ἔδοσαν , οὐδὲ τῶν κοπρώνων ἂν ἐπιστάτας ἑλέσθαι φάσκων , οὐκ ἐκείνους ὑβρίζων , οὔ (ἐκείνοις μὲν γὰρ ἐξῆν μικρὸν ἀργύριον δοῦσι τούτῳ μὴ ἀκούειν ταῦτἀ , ἀλλὰ τὴν ὑμετέραν χειροτονίαν προπηλακίζων καὶ τῆς αὑτοῦ πονηρίας ἐπίδειξιν ποιούμενος , τὰς δὲ κληρωτὰς ἀρχὰς σπαράττων , αἰτῶν , εἰσπράττων ἀργύριον , τί κακὸν οὐ παρέχων ; 
τὰ τελευταῖα δὲ ταυτὶ πάντας εἰς ταραχὴν καὶ στάσιν ἐμβάλλειν ζητήσας , γράμματ’ ἐκτιθεὶς ψευδῆ , ὅλως δ’ ἐπὶ τῷ πάντων κακῷ πεφυκώς , καὶ πρόδηλος ὢν ὅτι τοιοῦτός ἐστι τῷ βίῳ . 
σκοπεῖτε γάρ . 
εἰσὶν ὁμοῦ δισμύριοι πάντες Ἀθηναῖοι . 
τούτων ἕκαστος ἕν γέ τι πράττων κατὰ τὴν ἀγορὰν περιέρχεται , ἤτοι νὴ τὸν Ἡρακλέα τῶν κοινῶν ἢ τῶν ἰδίων . 
ἀλλ’ οὐχ οὗτος οὐδέν , οὐδ’ ἂν ἔχοι δεῖξαι πρὸς ὅτῳ τὸν βίον ἐστὶ τῶν μετρίων ἢ καλῶν . 
οὐχὶ τῶν πολιτικῶν ἀγαθῶν ἐπ’ οὐδενὶ τῇ ψυχῇ διατρίβει · οὐ τέχνης , οὐ γεωργίας , οὐκ ἄλλης ἐργασίας οὐδεμιᾶς ἐπιμελεῖται · οὐ φιλανθρωπίας , οὐχ ὁμιλίας οὐδεμιᾶς οὐδενὶ κοινωνεῖ · 
ἀλλὰ πορεύεται διὰ τῆς ἀγορᾶς , ὥσπερ ἔχις ἢ σκορπίος ἠρκὼς τὸ κέντρον , ᾄττων δεῦρο κἀκεῖσε , σκοπῶν τίνι συμφορὰν ἢ βλασφημίαν ἢ κακόν τι προστριψάμενος καὶ καταστήσας εἰς φόβον ἀργύριον εἰσπράξεται . 
οὐδὲ προσφοιτᾷ πρός τι τούτων τῶν ἐν τῇ πόλει κουρείων ἢ μυροπωλίων ἢ τῶν ἄλλων ἐργαστηρίων οὐδὲ πρὸς ἕν · ἀλλ’ ἄσπειστος , ἀνίδρυτος , ἄμεικτος , οὐ χάριν , οὐ φιλίαν , οὐκ ἄλλ’ οὐδὲν ὧν ἄνθρωπος μέτριος γιγνώσκων · μεθ’ ὧν δ’ οἱ ζωγράφοι τοὺς ἀσεβεῖς ἐν Ἅιδου γράφουσιν , μετὰ τούτων , μετ’ ἀρᾶς καὶ βλασφημίας καὶ φθόνου καὶ στάσεως καὶ νείκους , περιέρχεται . 
εἶθ’ ὃν οὐδὲ τῶν ἐν Ἅιδου θεῶν εἰκός ἐστιν τυχεῖν ἵλεων , ἀλλ’ εἰς τοὺς ἀσεβεῖς ὠσθῆναι διὰ τὴν πονηρίαν τοῦ βίου , τοῦτον ὑμεῖς ἀδικοῦντα λαβόντες οὐ μόνον οὐ τιμωρήσεσθε , ἀλλὰ καὶ μειζόνων ἀξιώσαντες δωρειῶν ἀφήσετ’ ἢ τοὺς εὐεργέτας ; 
τίνι γὰρ πώποθ’ ὑμεῖς ἔδοτε , ἐὰν ὄφλῃ τι τῷ δημοσίῳ , τοῦτο μὴ καταθέντι τῶν ἴσων μετέχειν ; 
οὐδενί . 
μὴ τοίνυν μηδὲ τούτῳ δῶτε νῦν , ἀλλὰ τιμωρήσασθε καὶ παράδειγμα ποιήσατε τοῖς ἄλλοις . 
ἄξιον δ’ ἐστίν , ὦ ἄνδρες Ἀθηναῖοι , καὶ τὰ λοίπ’ ἀκοῦσαι · δεινῶν γὰρ ὄντων , οὐ μὲν οὖν ἐχόντων ὑπερβολήν , ὧν ἠκούσατ’ ἄρτι λέγοντος Λυκούργου , τὰ λοίπ’ ἐνάμιλλα τούτοις καὶ τῆς αὐτῆς φύσεως εὑρεθήσεται . 
πρὸς μὲν γὰρ τῷ τὸν πατέρ’ ἐν τῷ δεσμωτηρίῳ προδοὺς ἀπελθεῖν ἐξ Ἐρετρίας , ὥσπερ ἠκούσατε Φαίδρου , ἀποθανόνθ’ ὁ ἀσεβὴς οὗτος καὶ μιαρὸς οὐκ ἔθαψεν , οὐδὲ τοῖς θάψασι τὴν ταφὴν ἀπέδωκεν , ἀλλὰ καὶ δίκην πρὸς ἔλαχεν . 
πρὸς δὲ τῷ τῆς μητρὸς μὴ ἀπεσχῆσθαι τὼ χεῖρε , ὥσπερ ἀρτίως ἠκούσατε τῶν μαρτύρων , καὶ τὴν ἀδελφὴν τὴν ἑαυτοῦ , οὐχ ὁμοπατρίαν μὲν οὖσαν , θυγατέρα δ’ ἐκείνης ὁπωσδήποτε γενομένην (ἐῶ γὰρ τοῦτὀ , ἀλλ’ ἀδελφήν γε , ἐπ’ ἐξαγωγῇ ἀπέδοτο , ὥς φησι τὸ ἔγκλημα τῆς δίκης , ἣν ὑπὲρ τούτων ἔλαχεν αὐτῷ ὁ χρηστὸς ἀδελφὸς οὑτοσί , ὁ νῦν συναπολογησόμενος . 
πρὸς δὲ τούτοις τοιούτοις οὖσιν ἕτερον δεινόν , ὦ γῆ καὶ θεοί , πρᾶγμ’ ἀκούσεσθε . 
ὅτε γὰρ τὸ δεσμωτήριον διορύξας ἀπέδρα , τότε πρὸς γυναῖκά τιν’ ἔρχεται Ζωβίαν ὄνομα , ᾗ ἐτύγχανεν , ὡς ἔοικε , κεχρημένος ποτέ · καὶ κρύπτει καὶ διασῴζει τὰς πρώτας ἡμέρας αὐτὸν ἐκείνη , ἃς ἐζήτουν καὶ ἐκήρυττον οἱ ἕνδεκα , καὶ μετὰ ταῦτα δοῦσα δραχμὰς ὀκτὼ ἐφόδιον καὶ χιτωνίσκον καὶ ἱμάτιον ἐξέπεμψεν εἰς Μέγαρα . 
ταύτην τὴν ἄνθρωπον , τὴν τοιαῦτ’ εὐεργετήσασαν αὐτόν , ὡς πολὺς παρ’ ὑμῖν ἔπνει καὶ λαμπρός , μεμφομένην τι καὶ τούτων ὑπομιμνῄσκουσαν καὶ ἀξιοῦσαν εὖ παθεῖν τὸ μὲν πρῶτον ῥαπίσας καὶ ἀπειλήσας ἀπέπεμψεν ἀπὸ τῆς οἰκίας , ὡς δ’ οὐκ ἐπαύεθ’ ἡ ἄνθρωπος , ἀλλὰ γυναίου πρᾶγμ’ ἐποίει καὶ πρὸς τοὺς γνωρίμους προσιοῦσ’ ἐνεκάλει , λαβὼν αὐτὸς αὐτοχειρίᾳ πρὸς τὸ πωλητηρίον τοῦ μετοικίου ἀπήγαγεν · καὶ εἰ μὴ κείμενον αὐτῇ τὸ μετοίκιον ἔτυχεν , ἐπέπρατ’ ἂν διὰ τοῦτον , ᾧ τῆς σωτηρίας αὐτὴ αἰτία ἐγεγόνει . 
καὶ ταῦθ’ ὡς ἀληθῆ λέγω , κάλει μοι τὸν τὴν ταφὴν τοῦ πατρὸς οὐκ ἀπειληφότα , καὶ τὸν τῆς δίκης διαιτητήν , ἣν ὑπὲρ τῆς πράσεως τῆς ἀδελφῆς ἔλαχεν αὐτῷ οὑτοσί , καὶ τὸ ἔγκλημα φέρε . 
κάλει δέ μοι πρῶτον πάντων τὸν τῆς Ζωβίας προστάτην , τῆς ὑποδεξαμένης αὐτόν , καὶ τοὺς πωλητάς , πρὸς οὓς ἀπήγαγεν αὐτήν . 
ὑμεῖς δ’ ἠγανακτεῖτ’ ἀρτίως εἰ τῶν τὸν ἔρανον φερόντων εἰς τὴν σωτηρίαν αὐτῷ κατηγόρει . 
μιαρόν , μιαρόν , ὦ ἄνδρες Ἀθηναῖοι , τὸ θηρίον καὶ ἄμεικτον . 
λέγε τὰς μαρτυρίας.Μαρτυρίαι τίς οὖν ἱκανὴ κατὰ τοῦ τοσαῦτα καὶ τοιαῦτα πεποιηκότος γένοιτ’ ἂν δίκη ; 
τίς ἀξία τιμωρία ; 
θάνατος μὲν γὰρ ἔμοιγε μικρὰ φαίνεται . 
ἓν τοίνυν εἰπὼν ἔτι τῶν ἰδίων αὐτοῦ πονηρευμάτων τὰ λοίπ’ ἐάσω . 
πρὶν γὰρ ἐξελθεῖν ἐκ τοῦ δεσμωτηρίου , ἐμπεσόντος ἀνθρώπου τινὸς Ταναγραίου πρὸς κατεγγύην , γραμματεῖον ἔχοντος , προσελθὼν καὶ λαλῶν ὁτιδήποθ’ ὑφαιρεῖται τὸ γραμματεῖον . 
αἰτιωμένου δὲ καὶ δεινὰ ποιοῦντος τἀνθρώπου , καὶ λέγοντος ὅτι οὐδεὶς ἄλλος ὑφῄρηται , εἰς τοῦτ’ ἀφικνεῖται βδελυρίας ὥστε τύπτειν ἐπεχείρησε τὸν ἄνθρωπον . 
νεαλὴς δὲ καὶ πρόσφατος ὢν ἐκεῖνος περιῆν αὐτοῦ τεταριχευμένου καὶ πολὺν χρόνον ἐμπεπτωκότος . 
ὡς δ’ εἰς τοῦθ’ ἧκεν , ἀπεσθίει τὴν ῥῖνα τἀνθρώπου . 
καὶ τότε μὲν περὶ τὴν γεγονυῖαν συμφορὰν ἅνθρωπος γενόμενος ἀπέστη τοῦ τὸ γραμματεῖον ἐρευνᾶν [καὶ ζητεῖν] · ὕστερον δ’ εὑρίσκουσι τὸ γραμματεῖον ἐν κιβωτίῳ τινί , οὗ τὴν κλεῖν οὗτος εἶχεν . 
καὶ μετὰ ταῦτα ψηφίζονται περὶ αὐτοῦ ταῦθ’ οἱ ἐν τῷ οἰκήματι , μὴ πυρός , μὴ λύχνου , μὴ ποτοῦ , μὴ βρωτοῦ μηδενὸς μηδένα τούτῳ κοινωνεῖν[ , μηδὲ λαμβάνειν , μηδ’ αὐτὸν τούτῳ διδόναι] . 
καὶ ὅτι ταῦτ’ ἀληθῆ λέγω , κάλει μοι τὸν ἄνθρωπον οὗ τὴν ῥῖν’ ὁ μιαρὸς οὗτος ἐσθίων κατέφαγεν.Μαρτυρίακαλῶν γ’ ἔργων ὁ ῥήτωρ δημιουργὸς ὑμῖν γέγονεν . 
ἄξιόν γ’ ἐκ τοῦ τοιαῦτα πεποιηκότος στόματος λόγον ἢ συμβουλήν τιν’ ἀκοῦσαι . 
ἀνάγνωθι δὴ καὶ τουτὶ τὸ καλὸν περὶ αὐτοῦ δόγμα.Δόγμα εἶτ’ οὐκ αἰσχύνεσθ’ , ὦ ἄνδρες Ἀθηναῖοι , εἰ οἱ μὲν ἐπὶ πονηρίᾳ καὶ τοῖς ἐσχάτοις ἐμπεπτωκότες εἰς τὸ οἴκημα τοσούτῳ τοῦτον ἡγήσανθ’ ἑαυτῶν εἶναι πονηρότερον ὥστ’ ἄμεικτον ἑαυτοῖς καταστῆσαι , ὑμεῖς δ’ ἐξεληλακότων τῶν νόμων αὐτὸν ἐκ τῆς πολιτείας εἰς ὑμᾶς αὐτοὺς καταμείξετε ; 
τί τῶν πεπραγμένων ἢ βεβιωμένων ἐπαινέσαντες ; 
ἢ τί τῶν πάντων οὐχὶ δυσχεράναντες ; 
οὐκ ἀσεβής ; 
οὐκ ὠμός ; 
οὐκ ἀκάθαρτος ; 
οὐ συκοφάντης ; 
ἀλλ’ ὅμως τοιαῦτα ποιῶν καὶ τοιοῦτος ὢν ἐν ἁπάσαις ἀεὶ βοᾷ ταῖς ἐκκλησίαις ‘ἐγὼ μόνος εὔνους ὑμῖν · πάντες οὗτοι συνεστᾶσιν · προδέδοσθε · ἡ παρ’ ἐμοὶ μόνον εὔνοια λοιπή.’ 
βούλομαι δὴ τὴν σφοδρὰν καὶ μεγάλην εὔνοιαν αὐτοῦ ταύτην ἐξετάσαι , πόθεν ἐστὶ καὶ ἐκ τίνος αὐτῷ γεγονυῖα , ἵν’ εἰ μέν ἐστι τοιαύτη , χρῆσθ’ αὐτῇ καὶ πιστεύητε , εἰ δὲ μή , φυλάττησθε . 
πότερον γάρ , ὅτι τοῦ πατρὸς αὐτοῦ θάνατον κατέγνωτε καὶ τὴν μητέρ’ [αὐτοῦ] 
ὀφλοῦσαν ἀποστασίου ἀπέδοσθε , διὰ ταῦτ’ αὐτὸν ὑμῖν εὔνουν ὑπολαμβάνετ’ εἶναι ; 
ἀλλ’ ἄτοπον νὴ τὸν Δία καὶ θεοὺς τοῦτό γε . 
εἰ μὲν γὰρ εὔνους ἐστὶν ἐκείνοις καὶ τὸν τῆς φύσεως διασῴζει νόμον , ὃς καὶ ἀνθρώποις καὶ θηρίοις εἷς καὶ ὁ αὐτὸς ἅπασιν ὥρισται , στέργειν τοὺς γονέας , κακόνους ἐστὶ τοῖς ἐκείνους ἀπολωλεκόσιν δῆλον ὅτι καὶ νόμοις καὶ πολιτείᾳ τῇ τούτων · εἰ δὲ μηδένα τούτων ὑπόλογον ποιεῖται , ἡδέως ἂν εἰδείην τίς ἐστιν ὁ τὴν πρὸς τοὺς γονέας εὔνοιαν ὁρῶν προδεδωκότα τοῦτον , ἣν πρὸς τὸν δῆμον νῦν ἔχειν ὑπισχνεῖται , πιστεύων · ἐγὼ μὲν γὰρ ἄπιστον καὶ θεοῖς ἐχθρόν , οὐ μόνον ἀνθρώποις , ὑπολαμβάνω τὸν τῶν γονέων ἀμελοῦντα . 
ἀλλὰ νὴ Δί’ ὅτι τὰς ἐνδείξεις αὐτοῦ κατεψηφίσασθε , καὶ δὶς εἰς τὸ δεσμωτήριον κατέθεσθε καὶ αὐτὸν καὶ τὸν ἀδελφόν , διὰ ταῦθ’ ὑμῖν εὔνους ἐστίν . 
ἀλλὰ καὶ τοῦτ’ ἄτοπον . 
ἀλλ’ ὅτι τὴν ἀρχὴν ἣν ἔλαχεν <ἄρχειν> 
ἀπεδοκιμάσατε ; 
ἀλλ’ ὅτι παρανόμων αὐτοῦ κατέγνωτε ; 
ἀλλ’ ὅτι πέντε ταλάντων πρὸς ἐτιμήσατε ; 
ἀλλ’ ὅτι δακτυλοδεικτεῖτ’ ἐπὶ τῷ πονηρότατον τῶν ὄντων ἁπάντων δεικνύναι ; 
ἀλλ’ ὅτι τῶν ὑπαρχόντων νόμων καὶ πολιτείας μενόντων οὐκ ἔνι τῶν αἰσχρῶν αὐτῷ τούτων ἀπαλλαγῆναι ; 
ἀλλὰ διὰ τί ὑμῖν οὗτος εὔνους ἐστίν ; 
ὅτι , φησίν , ἀναιδής ἐστιν . 
ὁ δ’ ἀναιδὴς ἐκ τίνος ὠνομάσθη τῶν ἄλλων ἀλλ’ ἢ ὅταν τὰ μήτ’ ὄντα μήτ’ ἂν γενόμενα , ταῦτα τολμᾷ λέγειν δῑ ἀναισχυντίαν , ὅπερ οὗτος ποιεῖ ; 
ἡγοῦμαι τοίνυν καὶ περὶ τῆς ἐνδείξεως , ἅ μοι παραλείπειν ἔδοξε Λυκοῦργος , βέλτιον εἶναι πρὸς ὑμᾶς εἰπεῖν . 
ἐγὼ γὰρ οἶμαι δεῖν ὑμᾶς , ὥσπερ ἂν εἰ χρέος ἐσκοπεῖτ’ ἴδιον , οὕτως ἐξετάσαι τοῦτον καὶ τὰ τουτουὶ τοῦ ἀγῶνος δίκαια . 
εἰ τοίνυν τις ὀφείλειν τιν’ ᾐτιᾶτο χρήματα , ὁ δ’ ἠρνεῖτο , εἰ μὲν ἐφαίνονθ’ αἵ τε συνθῆκαι καθ’ ἃς ἐδανείσατο κείμεναι καὶ οἱ τεθέντες ὅροι ἑστηκότες , τὸν ἀρνούμενον ἡγεῖσθ’ ἂν ἀναιδῆ δηλονότι , εἰ δ’ ἀνῃρημένα ταῦτα , τὸν ἐγκαλοῦντα · οὕτω ταῦτα πέφυκεν . 
εἰσὶ τοίνυν ὧν Ἀριστογείτων ὀφείλει τῇ πόλει συνθῆκαι μὲν οἱ νόμοι , καθ’ οὓς ἐγγράφονται πάντες οἱ ὀφλισκάνοντες , ὅρος δ’ ἡ σανὶς ἡ παρὰ τῇ θεῷ κειμένη . 
εἰ μὲν οὖν ἀνῄρηται ταῦτα καὶ ἐξαλήλιπται τὸ ὄφλημα , ἡμεῖς ληροῦμεν , μᾶλλον δὲ ψευδόμεθα · εἰ δ’ ἔτ’ ἔστι καὶ ἔσται τέωσπερ ἂν ἐκτείσῃ κείμενα , οὗτος οὐδὲν ἀληθὲς λέγει , ἀλλ’ ἀδικεῖ καὶ δεινὰ ποιεῖ τὰ κοινὰ δίκαῑ ἀφανίζειν ἐπιχειρῶν . 
οὐ γάρ , εἰ μὴ πᾶν ὅσον ὦφλεν ὀφείλει , νῦν ἡ κρίσις οὐδ’ ὁ λόγος , ἀλλ’ εἰ ὀφείλει . 
ἢ δεινά γ’ ἂν πάθοιεν οἱ δραχμὴν ἐγγεγραμμένοι μόνην , εἰ , διότι μικρὰ καὶ οὐδὲν ἠδικήκασιν , ἰσχύσει τὸ ὀφείλειν κατ’ αὐτῶν · ἐὰν δέ τις μεγάλ’ ἠδικηκὼς ᾖ , μίαν θεὶς ἢ δύο καταβολὰς ἐπίτιμος ἔσται . 
ἔτι τοίνυν τρί’ ἐστὶν τὰ ὀφλήμαθ’ ἃ ἐγγέγραπται καὶ ἐφ’ οἷς ἐνδέδεικται . 
τὰ μὲν δὴ δύ’ ἐν ἀπογραφῇ πεποίηται , τὸ δ’ ἓν οὐδ’ ἀπογέγραπται , ἀλλὰ βουλεύσεως τὸν Ἀλωπεκῆθεν Ἀρίστωνα διώκει . 
ναί , φησίν · ἀδίκως γάρ μ’ ἐγγέγραφεν . 
δεῖ δή σε , ὡς ἔοικεν , δίκην λαβεῖν . 
οὐκοῦν ὑποσχεῖν πρῶτον καὶ μεῖναι ἐν οἷς πέπονθας ἀνάγκη . 
ἢ τίνος λήψει δίκην ; 
εἰ γὰρ ἔξεστί σοι πάνθ’ ἅπερ τοῖς ἄλλοις , τί ἠδίκησαι ; 
φέρε δὴ πρὸς θεῶν κἀκεῖνο σκέψασθε . 
ἂν ἕλῃ τὸν Ἀρίστωνα τῆς βουλεύσεως , τί ἔσται ; 
ἐξαλειφθήσεται νὴ Δία , ὁ δ’ ἀντεγγραφήσεται · ταῦτα γὰρ οἱ νόμοι λέγουσιν . 
καλῶς . 
πότερον οὖν ἀπὸ ταύτης τῆς ἡμέρας ὁδὶ μὲν ὀφειλήσει τῷ δημοσίῳ , ὁ ἐξαλειφθείς , ἐκεῖνος δ’ ἐπίτιμος ἔσται , ὁ ἐγγραφείς ; 
ἐκ γὰρ ὧν νῦν ὅδ’ ἀξιοῖ , ταῦτα συμβαίνει · εἰ γὰρ ὅτ’ ἐγγέγραπται μὴ ὀφείλει , ἐπειδὰν ἐξαλειφθῇ , ὀφειλήσει δηλονότι . 
ἀλλ’ οὐκ ἔστι ταῦτα , οὐκ ἔστιν , ἀλλ’ ὅταν ἐξαλειφθῇ , τότ’ οὐκ ὀφειλήσει · οὐκοῦν νῦν ὀφείλει . 
τί δ’ ; 
ἂν αὐτὸν ἀποφύγῃ , παρὰ τοῦ κομιεῖται ταῦθ’ ἡ πόλις ἃ νῦν οὐκ ἐξὸν οὗτος ποιεῖ ; 
πόθεν δέ , οἷς οὗτος θανάτου τιμᾶται καὶ δεσμοῦ περιιὼν ἐν τῷ δικαστηρίῳ , οἱ μὲν τὰς ψυχάς , οἱ δὲ τὸ μὴ δεινὰ πεπονθέναι κομιοῦνται ; 
ᾧ γὰρ οὐδὲ τῶν ἴσων οὐδὲ τῶν ἐγκυκλίων δικαίων μετουσίαν διδόασιν οἱ νόμοι , οὗτος τῶν ἀνηκέστων ἑτέροις αἴτιος γίγνεται , οὐκ ὀρθῶς οὐδὲ πολιτικῶς οὐδ’ ὡς συμφέρει γιγνομένων τούτων . 
ἀλλ’ ἔγωγε ταῦθ’ ὁρῶν θαυμάζω , τὸ τἄνω κάτω γεγενῆσθαι τί ποτ’ οἴεσθ’ εἶναι . 
ἐὰν ἡ γῆ μὲν ἄνω , τὰ δ’ ἄστρα κάτω γένηται ; 
οὐκ ἔστι τοῦτο γενέσθαι , μηδὲ γένοιτο . 
ἀλλ’ ὅταν , οἷς ἐκ τῶν νόμων μὴ ἔξεστιν , ἐκ τῶν ὑμετέρων βουλήσεων ἐξῇ , ὅταν ἡ μὲν πονηρία τιμᾶται , τὰ χρηστὰ δ’ ἀπορρίπτηται , ὅταν τὸ δίκαιον καὶ τὸ συμφέρον ἡττᾶται τοῦ φθόνου , τότ’ ἄνω κάτω πάντα χρὴ νομίζειν τετράφθαι . 
ἤδη τοίνυν τινὰς εἶδον τῶν ἀγωνιζομένων οἳ τοῖς πράγμασιν αὐτοῖς ἁλισκόμενοι , καὶ οὐκ ἔχοντες ὡς οὐκ ἀδικοῦσι δεῖξαι , οἱ μὲν εἰς τὴν τοῦ βίου μετριότητα καὶ σωφροσύνην κατέφυγον , οἱ δ’ εἰς τὰ τῶν προγόνων ἔργα καὶ λῃτουργίας , οἱ δ’ εἰς ἕτερα τοιαῦτα δῑ ὧν εἰς ἔλεον καὶ φιλανθρωπίαν τοὺς δικάζοντας ἤγαγον . 
τούτῳ δ’ οὐδέν’ ὁρῶ τῶν τόπων τούτων βάσιμον ὄντα , ἀλλὰ πάντ’ ἀπόκρημνα , φάραγγας , βάραθρα . 
τί γὰρ ὡς ἀληθῶς ἐρεῖ ; 
ὧν ὁ πατήρ τι πεποίηκε νὴ Δία . 
ἀλλὰ κατεγνώκαθ’ ὑμεῖς ἐν τουτοισὶ τοῖς δικαστηρίοις αὐτοῦ θάνατον , ὡς πονηροῦ δηλονότι καὶ ἀξίου τεθνάναι . 
ἀλλὰ νὴ Δία , εἰ ταῦτ’ ἐστὶν αὐτῷ δυσχερῆ τὰ περὶ τὸν πατέρα , εἰς τὸν ἑαυτοῦ βίον καταφεύξεται ὡς σώφρονα καὶ μέτριον . 
ποῖον ; 
ὃν ποῦ βεβίωκεν ; 
ὃν μὲν γὰρ ἅπαντες ὑμεῖς ἑοράκατε , οὐκ ἔστι τοιοῦτος . 
ἀλλ’ ὦ τᾶν , εἰς τὰς λῃτουργίας ἀποχωρήσεται . 
τὰς πότ’ ἢ ποῦ γεγονυίας ; 
τὰς τοῦ πατρός ; 
ἀλλ’ οὐκ εἰσίν . 
ἀλλὰ τὰς ἑαυτοῦ ; 
φάσεις , ἀπαγωγάς , ἐνδείξεις , οὐχὶ λῃτουργίας εὑρήσετε . 
ἀλλὰ νὴ Δία καὶ χωρὶς τούτων συγγενεῖς πολλοὶ καὶ καλοὶ κἀγαθοὶ παραστάντες αὐτὸν ἐξαιτήσονται . 
ἀλλ’ οὔτ’ εἰσὶν οὔτ’ ἐγένοντο πώποτε · πῶς γὰρ τῷ γε μηδ’ ἐλευθέρῳ ; 
πλὴν ἔστι νὴ Δία , ἔστιν ἀδελφός τις οὗτος αὐτῷ , ὁ παρὼν καὶ τὴν καλὴν δίκην [αὐτῷ] 
λαχών . 
περὶ οὗ τὰ μὲν ἄλλα τί δεῖ λέγειν ; 
ἀδελφὸς δ’ ἐστὶ τούτου ὁμομήτριος καὶ ὁμοπάτριος καὶ πρὸς τοῖς ἄλλοις κακοῖς δίδυμος . 
οὑτοσί—τὰ μὲν ἄλλα σιωπῶ , ἀλλ’ ἐφ’ οἷς ὑμεῖς τὴν μιαρὰν Θεωρίδα , τὴν Λημνίαν , τὴν φαρμακίδα , καὶ αὐτὴν καὶ τὸ γένος ἅπαν ἀπεκτείνατε , ταῦτα λαβὼν τὰ φάρμακα καὶ τὰς ἐπῳδὰς παρὰ τῆς θεραπαίνης αὐτῆς , ἣ κατ’ ἐκείνης τότ’ ἐμήνυσεν , ἐξ ἧσπερ ὁ βάσκανος οὗτος πεπαιδοποίηται , μαγγανεύει καὶ φενακίζει καὶ τοὺς ἐπιλήπτους φησὶν ἰᾶσθαι , αὐτὸς ὢν ἐπίληπτος πάσῃ πονηρίᾳ . 
οὗτος οὖν αὐτὸν ἐξαιρήσεται , ὁ φαρμακός , ὁ λοιμός , ὃν οἰωνίσαιτ’ ἄν τις μᾶλλον ἰδὼν ἢ προσειπεῖν βούλοιτο , ὃς αὐτὸς αὑτῷ θανάτου τετίμηκεν ὅτε τοιαύτην δίκην ἔλαχεν . 
τί οὖν λοιπόν , ὦ ἄνδρες Ἀθηναῖοι ; 
ἃ κοινὰ νὴ Δία πᾶσιν ὑπάρχει τοῖς ἀγωνιζομένοις παρὰ τῆς τῶν ἄλλων ὑμῶν φύσεως , καὶ οὐδεὶς αὐτὸς ἑαυτῷ ταῦτα φέρει τῶν κρινομένων , ἀλλ’ ὑμῶν ἕκαστος ἔχων οἴκοθεν ἔρχεται , ἔλεον , συγγνώμην , φιλανθρωπίαν . 
ἀλλὰ τούτων γ’ οὔθ’ ὅσιον οὔτε θέμις τῷ μιαρῷ τούτῳ μεταδοῦναι . 
διὰ τί ; 
ὅτι ὃν ἂν αὐτὸς ἕκαστος νόμον τῇ φύσει κατὰ πάντων ἔχῃ , τούτου τυγχάνειν παρ’ ἑκάστου δίκαιός ἐστι καὶ αὐτός . 
τίν’ οὖν νόμον ὑμῖν ἢ τίνα βούλησιν ἔχειν Ἀριστογείτων κατὰ πάντων δοκεῖ ; 
πότερ’ εὐτυχοῦντας ὁρᾶν καὶ ἐν εὐδαιμονίᾳ καὶ χρηστῇ δόξῃ διάγοντας ; 
καὶ τί ποιῶν ζήσεται ; 
τὰ γὰρ τῶν ἄλλων κακὰ τοῦτον τρέφει . 
οὐκοῦν ἐν κρίσεσι καὶ ἀγῶσι καὶ πονηραῖς αἰτίαις ἅπαντας εἶναι βούλεται · ταῦτα γεωργεῖ , ταῦτ’ ἐργάζεται . 
ὁ δὲ ποῖός τις , ὦ ἄνδρες Ἀθηναῖοι , καλοῖτ’ ἂν δικαίως ὁ τρισκατάρατος , ὁ κοινὸς ἐχθρός , ὁ πᾶσι δυσμενής , ὅτῳ μήτε γῆ φέροι καρπὸν μήτ’ ἀποθανόντα δέξαιτο ; 
οὐχ ὁ τοιοῦτος ; 
ἔγωγε νομίζω . 
τίνος δὲ συγγνώμης ἢ ποίων ἐλέων οἱ σεσυκοφαντημένοι τετυχήκασιν παρὰ τούτου , οἷς οὗτος θανάτου πᾶσιν ἐτιμᾶτ’ ἐν τουτοισὶ τοῖς δικαστηρίοις , καὶ ταῦτα πρὶν τὴν πρώτην ψῆφον διενεχθῆναι ; 
καὶ ἐφ’ οἷς ὁ βάσκανος οὗτος οὕτως ὠμῶς καὶ πικρῶς εἶχεν , τούτους ὑμῶν οἱ λαχόντες , ἄνδρες Ἀθηναῖοι , τὰ δίκαια ποιοῦντες ἔσῳζον , καὶ τοὺς ὑπὸ τούτου συκοφαντουμένους ἀπεψηφίζοντο , καὶ τὸ πέμπτον μέρος τῶν ψήφων οὐ μετεδίδοσαν τούτῳ . 
ἀλλ’ ἥ γε τούτου πικρία καὶ μιαιφονία καὶ ὠμότης παρῆν καὶ ἐξητάζετο . 
οὐχὶ παιδία , οὐχὶ μητέρας τῶν κρινομένων ἐνίων γραῦς παρεστώσας ὁρῶν οὗτος ἠλέει . 
εἶτα σοὶ συγγνώμη ; 
πόθεν ἢ παρὰ τοῦ ; 
ἢ τοῖς σοῖς παιδίοις ἔλεος ; 
πολλοῦ γε καὶ δεῖ . 
σὺ τὸν εἰς ταῦτ’ ἔλεον προδέδωκας , Ἀριστογεῖτον , μᾶλλον δ’ ἀνῄρηκας ὅλως . 
μὴ δὴ πρὸς οὓς αὐτὸς ἔχωσας λιμένας καὶ προβόλων ἐνέπλησας , πρὸς τούτους προσορμίζου · οὐ γὰρ δίκαιον . 
εἰ τοίνυν ἀκούσαιτε καὶ τὰς βλασφημίας ἃς κατὰ τὴν ἀγορὰν περιιὼν καθ’ ὑμῶν ἔλεγεν , ἔτι μᾶλλον ἂν αὐτὸν μισήσαιτε , καὶ δικαίως . 
φησὶ γὰρ πολλοὺς ὀφείλειν τῷ δημοσίῳ , τούτους δ’ ἅπαντας ὁμοίους ὑπάρχειν ἑαυτῷ . 
ἐγὼ δὲ πολλοὺς μὲν εἶναι τοὺς ἠτυχηκότας , εἰ καὶ δύ’ εἰσὶ μόνοι , συγχωρῶ · παντὶ γὰρ πλείους εἰσὶ τοῦ δέοντος , καὶ οὐδένα τῶν ἄλλων ὀφείλειν ἔδει . 
οὐ μέντοι μὰ τοὺς θεοὺς τούτῳ γ’ ὑπάρχειν ὁμοίους οἴομαι τούτους , οὐδὲ πολλοῦ δεῖ , ἀλλὰ καὶ τοὐναντίον . 
οὑτωσὶ δὲ λογίζεσθε . 
καὶ μή μ’ ὑπολάβητ’ , ὦ ἄνδρες Ἀθηναῖοι , ὡς πρὸς ὀφείλοντας ὑμᾶς τῷ δημοσίῳ διαλέγεσθαι · οὔτε γὰρ ἔστιν μήτε γένοιτο τοῦτο , οὔτ’ ἐγὼ νομίζω . 
ἀλλ’ εἴ τῴ τις ἄρ’ ἢ φίλος ἢ γνώριμός ἐστιν ἐν τούτοις , ὡς ὑπὲρ τούτου τοῦτον προσήκει μισεῖν , τοῦτο βούλομαι δεῖξαι . 
πρῶτον μὲν ὅτι ἀνθρώπους ἐπιεικεῖς , οἷς ἐγγύαι καὶ φιλανθρωπίαι γίγνονται καὶ ὀφλήματ’ ἴδια , οἷς οὐ πρόσεστι κοίν’ ἀδικήματα , ἠτυχηκέναι δὲ συμβέβηκεν , εἰς τὴν ὁμοίαν τάξιν ἑαυτῷ καὶ βλασφημίαν ἄγει , οὐκ ὀρθῶς οὐδὲ προσηκόντως . 
οὐ γὰρ ὅμοιόν ἐστιν , Ἀριστογεῖτον , οὐδὲ πολλοῦ δεῖ , γράψαντά σε τῶν πολιτῶν τρεῖς ἀκρίτους ἀποκτεῖναι γραφὴν ἁλῶναι παρανόμων καὶ δέον σε τεθνάναι [ἐπὶ ταύτῃ] 
τιμήματος τυχεῖν , καὶ φίλον ἐγγυησάμενον μὴ δύνασθαι ζημίαν ἀπροσδόκητον ἐνεγκεῖν · οὐχ ὅμοιον , οὔ . 
ἔπειθ’ ὅτι τὴν κοινὴν φιλανθρωπίαν ἣν ὑμεῖς ἔχετ’ ἐκ φύσεως πρὸς ἀλλήλους οὗτος ἀναιρεῖ καὶ διαφθείρει . 
ὑμεῖς γάρ , ὦ ἄνδρες Ἀθηναῖοι , τῇ τῆς φύσεως πρὸς ἀλλήλους , ὅπερ εἶπον , χρώμενοι φιλανθρωπίᾳ , ὥσπερ αἱ συγγένειαι τὰς ἰδίας οἰκοῦσιν οἰκίας , οὕτω τὴν πόλιν οἰκεῖτε δημοσίᾳ . 
πῶς οὖν ἐκεῖναι ; 
ὅπου πατήρ ἐστι καὶ υἱεῖς ἄνδρες , τυχὸν δὲ καὶ τούτων παῖδες , ἐνταῦθ’ ἀνάγκη πολλὰς καὶ μηδὲν ὁμοίας εἶναι βουλήσεις · οὐ γὰρ τῶν αὐτῶν οὔτε λόγων οὔτ’ ἔργων ἐστὶν ἡ νεότης τῷ γήρᾳ . 
ἀλλ’ ὅμως οἵ τε νέοι πάνθ’ ὅσ’ ἂν πράττωσιν , ἄνπερ ὦσιν μέτριοι , οὕτω ποιοῦσιν ὥστε μάλιστα μὲν πειρᾶσθαι λανθάνειν , εἰ δὲ μή , φανεροί γ’ εἶναι τοῦτο βουλόμενοι ποιεῖν · οἵ τε πρεσβύτεροι πάλιν , ἂν ἄρ’ ἴδωσιν ἢ δαπάνην ἢ πότον ἢ παιδιὰν πλείω τῆς μετρίας , οὕτω ταῦθ’ ὁρῶσιν ὥστε μὴ δοκεῖν ἑορακέναι . 
ἐκ δὲ τούτων γίγνεταί τε πάνθ’ ἃ φέρουσιν αἱ φύσεις καὶ καλῶς γίγνεται . 
τὸν αὐτὸν τοίνυν τρόπον ὑμεῖς , ὦ ἄνδρες Ἀθηναῖοι , τὴν πόλιν οἰκεῖτε συγγενικῶς καὶ φιλανθρώπως , οἱ μὲν οὕτως ὁρῶντες τὰ τῶν ἠτυχηκότων ἔργα ὥστε , τὸ τῆς παροιμίας , ὁρῶντας μὴ ὁρᾶν καὶ ἀκούοντας μὴ ἀκούειν , οἱ δ’ οὕτω ποιοῦντες ἃ πράττουσιν ὥστ’ εἶναι φανεροὶ καὶ φυλαττόμενοι καὶ αἰσχυνόμενοι . 
ἐκ δὲ τούτων ἡ κοινὴ καὶ πάντων τῶν ἀγαθῶν αἰτία τῇ πόλει μένει καὶ συνέστηκεν ὁμόνοια . 
ταῦτα τοίνυν Ἀριστογείτων τὰ καλῶς οὕτω πεπηγότα τῇ φύσει καὶ τοῖς ἤθεσι τοῖς ὑμετέροις κινεῖν καὶ ἀναιρεῖ καὶ μεταρρίπτει , καὶ ἃ τῶν ἄλλων τῶν ἠτυχηκότων ἕκαστος ἀψοφητεὶ ποιεῖ , ταῦθ’ οὗτος μόνον οὐ κώδωνας ἐξαψάμενος διαπράττεται . 
οὐ πρυτάνεις , οὐ κῆρυξ , οὐκ ἐπιστάτης , οὐχ ἡ προεδρεύουσα φυλὴ τούτου κρατεῖν δύναται . 
ἐπειδὰν οὖν τις ὑμῶν ἐφ’ οἷς οὗτος ἀσελγαίνει λυπηθεὶς εἴπῃ ‘τοῦτον δὲ ταῦτα ποιεῖν , καὶ ταῦτ’ ὀφείλοντα τῷ δημοσίῳ , ’ 
‘τί δ’ ; 
οὐ καὶ ὁ δεῖνα’ 
φησὶν ‘ὀφείλει’ ; 
τὸν ἐχθρὸν ἕκαστος ὑπειπὼν τὸν αὑτοῦ · ὥστε τὴν πονηρίαν τὴν τούτου αἰτίαν εἶναι τῶν βλασφημιῶν αἳ περὶ τῶν οὐχ ὁμοίων τούτῳ διὰ τοῦτον γίγνονται . 
λοιπὸν τοίνυν ἐστίν , ὦ ἄνδρες Ἀθηναῖοι , τοῖς ἀπαλλαγῆναι βουλομένοις τούτου , ἀδίκημα σαφὲς καὶ ἐναργὲς ἔχοντας ἐκ τῶν νόμων , μάλιστα μὲν αὐτῷ θανάτου τιμῆσαι , εἰ δὲ μή , τοσοῦτον ἀναθεῖναι τίμημα χρημάτων ὅσον μὴ δυνήσεται φέρειν · ἄλλη γὰρ οὐκ ἔστιν ἀπαλλαγὴ τούτου , σαφῶς ἐπίστασθε . 
καὶ γάρ , ὦ ἄνδρες Ἀθηναῖοι , τῶν μὲν ἄλλων ἀνθρώπων ἄν τις ἴδοι τοὺς μὲν βελτίστους καὶ μετριωτάτους αὐτῇ τῇ φύσει πάντα ποιοῦντας ἑκόντας ἃ δεῖ , τοὺς δὲ χείρους μὲν τούτων , ἔξω δὲ τοῦ πονηροὺς ἄγαν κληθῆναι , τῷ φόβῳ τῷ πρὸς ὑμᾶς καὶ τῷ τοῖς αἰσχροῖς καὶ λόγοις καὶ ὀνείδεσιν ἀλγεῖν εὐλαβουμένους ἐξαμαρτάνειν · τοὺς δὲ πονηροτάτους καὶ ἐξαγίστους ὀνομαζομένους τάς γε συμφορὰς σωφρονίζειν λέγουσιν . 
οὑτοσὶ τοίνυν Ἀριστογείτων τοσοῦτον ὑπερῆρκεν ἅπαντας ἀνθρώπους πονηρίᾳ ὥστ’ οὐδὲ παθὼν ἐνουθετήθη , ἀλλ’ ἐπὶ τοῖς αὐτοῖς ἀδικήμασι καὶ πλεονεκτήμασιν πάλιν εἴληπται . 
καὶ τοσούτῳ πλείονος ὀργῆς ἄξιός ἐστιν νῦν ἢ πρότερον , ὅσῳ τότε μὲν γράφειν μόνον ᾤετο δεῖν παρὰ τοὺς νόμους , νυνὶ δὲ πάντα ποιεῖν , αἰτιᾶσθαι , λέγειν , διαβάλλειν , βλασφημεῖν , θανάτου τιμᾶσθαι , εἰσαγγέλλειν , κακολογεῖν τοὺς ἐπιτίμους αὐτὸς ὀφείλων τῷ δημοσίῳ · τούτου γὰρ οὐδέν ἐστι δεινότερον . 
τὸ μὲν οὖν νουθετεῖν τοῦτον μανία · ὃς γὰρ οἷς ὁ δῆμος ἅπας τοὺς ἐνοχλοῦντας ἑαυτὸν νουθετεῖ θορύβοις μηδεπώποθ’ ὑπεῖξε μηδὲ διετράπη , ταχύ γ’ ἂν φροντίσειέ τι τοῦ παρ’ ἑνὸς λόγου . 
ἀνίατον , ἀνίατον , ἄνδρες Ἀθηναῖοι , τὸ πρᾶγμ’ ἔστι τὸ τούτου . 
δεῖ δὴ πάντας , ὥσπερ οἱ ἰατροί , ὅταν καρκίνον ἢ φαγέδαιναν ἢ τῶν ἀνιάτων τι κακῶν ἴδωσιν , ἀπέκαυσαν ἢ ὅλως ἀπέκοψαν , οὕτω τοῦτο τὸ θηρίον ὑμᾶς ἐξορίσαι , ῥῖψαι ἐκ τῆς πόλεως , ἀνελεῖν , μὴ περιμείναντάς τι παθεῖν , ὃ μήτ’ ἰδίᾳ μήτε δημοσίᾳ γένοιτο , ἀλλὰ προευλαβηθέντας . 
ὡδὶ γὰρ ὁρᾶτε . 
οὐδένα πώποτ’ ἴσως ὑμῶν ἔχις ἔδακεν οὐδὲ φαλάγγιον , μηδὲ δάκοι · ἀλλ’ ὅμως ἅπαντα τὰ τοιαῦτα , ἐπὰν ἴδητε , ἀποκτείνετε . 
τὸν αὐτὸν τοίνυν τρόπον , ὦ ἄνδρες Ἀθηναῖοι , καὶ ὅταν συκοφάντην καὶ πικρὸν καὶ ἔχιν τὴν φύσιν ἄνθρωπον ἴδητε , μὴ πόθ’ ἕκαστον ὑμῶν δήξεται περιμένετε , ἀλλ’ ὁ προστυχὼν ἀεὶ τιμωρησάσθω . 
Λυκοῦργος μὲν οὖν τὴν Ἀθηνᾶν ἐμαρτύρετο καὶ τὴν μητέρα τῶν θεῶν , καὶ καλῶς ἐποίει . 
ἐγὼ δὲ τοὺς προγόνους τοὺς ὑμετέρους καὶ τὰς ἀρετὰς τὰς ἐκείνων ἀνακαλῶ , ὧν οὐδ’ ὁ χρόνος τὴν μνήμην ἠφάνικεν , εἰκότως · ἐπολιτεύοντο γὰρ οὐχὶ τοῖς πονηροτάτοις καὶ συκοφάνταις συνεργεῖν διδόντες ἑαυτούς , οὐδὲ τὸν ἐντὸς τείχους φθόνον ἀσκοῦντες ἐπ’ ἀλλήλους , ἀλλὰ καὶ τῶν ῥητόρων καὶ τῶν ἰδιωτῶν τοὺς μὲν σώφρονας καὶ χρηστοὺς τιμῶντες , τοὺς δὲ πονηροὺς καὶ θρασεῖς μισοῦντες καὶ κολάζοντες . 
ἐξ ὧν πάντες ἀθληταὶ τῶν καλῶν ἔργων ἐγένοντο . 
ἓν δ’ εἰπὼν ἔτι παύσασθαι βούλομαι . 
ἔξιτ’ αὐτίκα δὴ μάλ’ ἐκ τοῦ δικαστηρίου , θεωρήσουσι δ’ ὑμᾶς οἱ περιεστηκότες καὶ ξένοι καὶ πολῖται , καὶ κατ’ ἄνδρ’ εἰς ἕκαστον τὸν παριόντα βλέψονται καὶ φυσιογνωμονήσουσι τοὺς ἀπεψηφισμένους . 
τί οὖν ἐρεῖτ’ , ὦ ἄνδρες Ἀθηναῖοι , εἰ προέμενοι τοὺς νόμους ἔξιτε ; 
ποίοις προσώποις ἢ τίσιν ὀφθαλμοῖς πρὸς ἕκαστον τούτων ἀντιβλέψεσθε ; 
πῶς δ’ εἰς τὸ μητρῷον βαδιεῖσθε , ἄν τι βούλησθε ; 
οὐ γὰρ δήπου καθ’ ἕν’ ὑμῶν ἕκαστος ὡς ἐπὶ κυρίους τοὺς νόμους πορεύσεται , εἰ νῦν μὴ βεβαιώσαντες αὐτοὺς ἔξιθ’ ἅπαντες κοινῇ . 
πῶς δὲ ταῖς νουμηνίαις εἰς ἀκρόπολιν ἀναβαίνοντες τἀγαθὰ τῇ πόλει διδόναι καὶ ἕκαστος ἑαυτῷ τοῖς θεοῖς εὔξεσθε , ὅταν ὄντος τούτου ἐκεῖ καὶ τοῦ πατρὸς αὐτοῦ τοῦ χρηστοῦ τἀναντία τοῖς ὅρκοις καὶ τοῖς ἐκεῖ γράμμασιν ἐγνωκότες ἦτε ; 
τί ἐρεῖτ’ , ἄνδρες Ἀθηναῖοι , τί ἐρεῖτε , ἄν τις ὑμᾶς ἐρωτᾷ γνωρίσας τοὺς ἀπεψηφισμένους ; 
τί φήσετε ; 
ἀρέσκειν τοῦτον ὑμῖν ; 
καὶ τίς ὁ τοῦτο τολμήσων εἰπεῖν ; 
τίς ὁ τῆς τούτου πονηρίας μετ’ ἀρᾶς καὶ κακῆς δόξης κληρονομεῖν βουλησόμενος ; 
ἀλλ’ οὐκ αὐτὸς ἕκαστος <οὐκ> 
ἀποψηφίσασθαι ; 
οὐκοῦν καταράσεσθε τοῖς ἀποψηφισαμένοις , τοῦτο τὸ πιστὸν ἕκαστος διδοὺς ὡς οὐκ αὐτὸς οὗτός ἐστι . 
καὶ τί δεῖ ταῦτα ποιεῖν , ἐξὸν εὐφημεῖν καὶ ἅπαντας ἅπασι πάντα τἀγάθ’ εὔχεσθαι , καὶ ὑμᾶς ὑμῖν αὐτοῖς καὶ τοὺς ἄλλους Ἀθηναίους ἅπαντας ὑμῖν , προσθήσω δὲ καὶ τοὺς ξένους καὶ παῖδας καὶ γυναῖκας ; 
ἐφῖκται γάρ , ἐφῖκται πάντων ἡ τούτου κακοπραγμοσύνη , καὶ πᾶσι βουλομένοις ἐστὶν ἀπαλλαγῆναι τῆς τούτου πονηρίας καὶ δίκην δεδωκότ’ ἰδεῖν . 
Κατὰ Ἀριστογείτονος Β ὅτι μὲν τοίνυν καὶ ὀφείλει τῷ δημοσίῳ Ἀριστογείτων οὑτοσὶ καὶ οὐκ ἔστιν ἐπίτιμος , καὶ οἱ νόμοι διαρρήδην ἀπαγορεύουσιν μὴ ἐξεῖναι λέγειν τοῖς τοιούτοις , φανερῶς ἐπιδέδεικται , ὦ ἄνδρες Ἀθηναῖοι . 
δεῖ δ’ ὑμᾶς ἅπαντας μὲν ἀπείργειν καὶ κωλύειν τοὺς παρανομοῦντας , πολὺ δὲ μάλιστα τοὺς ἐν ταῖς ἀρχαῖς ὄντας καὶ τοὺς πολιτευομένους · 
διὰ γὰρ τούτους τὰ κοινὰ καὶ βλάπτεσθαι πέφυκεν , ἐὰν ὦσι φαῦλοι , καὶ τὰ μέγιστα πάλιν ὠφελεῖσθαι , ἐὰν ὦσιν ἐπιεικεῖς καὶ θέλωσιν ἐμμένειν τοῖς νόμοις . 
ὡς ἐὰν ἅπαξ δῶτε τοῖς ὑπὲρ τῶν κοινῶν ἐγχειροῦσί τι πράττειν τὸ παρανομεῖν καὶ καταφρονεῖν τῶν ὡρισμένων δικαίων , ἀναγκαῖόν ἐστιν ἅπαντας ἀπολαύειν τοὺς μετέχοντας τῆς πόλεως . 
ὥσπερ γὰρ τῶν ἐν ταῖς ναυσὶν ἁμαρτημάτων ἃ συμβαίνει περὶ τοὺς πλοῦς , ὅταν μὲν τῶν ναυτῶν τις ἁμάρτῃ , βραχεῖαν τὴν βλάβην ἤνεγκεν , ὅταν δ’ ὁ κυβερνήτης ἀποσφαλῇ , κοινὴν τὴν ἀτυχίαν ἅπασι τοῖς ἐμπλέουσι παρεσκεύασεν , ὡσαύτως τὰ μὲν τῶν ἰδιωτῶν ἁμαρτήματα οὐκ εἰς τὸ πλῆθος , εἰς δ’ αὐτοὺς ἤνεγκε τὰς βλάβας , τὰ δὲ τῶν ἀρχόντων καὶ πολιτευομένων εἰς ἅπαντας ἀφικνεῖται . 
διὸ καὶ τὰς τιμωρίας ὁ Σόλων τοῖς μὲν ἰδιώταις ἐποίησε βραδείας , ταῖς δ’ ἀρχαῖς καὶ τοῖς δημαγωγοῖς ταχείας , ὑπολαμβάνων τοῖς μὲν ἐνδέχεσθαι καὶ παρὰ τὸν χρόνον τὸ δίκαιον λαβεῖν , τοῖς δ’ οὐκ ἐνεῖναι περιμεῖναι · τὸ γὰρ τιμωρησόμενον οὐχ ὑπέσται τῆς πολιτείας καταλυθείσης . 
καὶ τούτοις τοῖς δικαίοις οὐδεὶς οὕτως οὔτ’ ἀναιδὴς οὔθ’ ὑπὲρ ὑμᾶς φρονῶν ἐστὶν ὅστις ἀντιλέγειν ἐπιχειρήσει , πλὴν Ἀριστογείτονος τουτουὶ καὶ τῆς τούτου πονηρίας . 
ἀλλὰ πάσας καὶ τὰς ἀρχὰς καὶ τοὺς πολιτευομένους εὑρήσομεν , ἐπειδὰν ἅπαξ τι καταγνῶθ’ ὑμεῖς , τούτοις ἐμμένοντας . 
τοῦτο μὲν γὰρ ὅταν ἀποχειροτονηθῶσι τινες τῶν ἐν ταῖς ἀρχαῖς , παραχρῆμα πέπαυνται ἄρχοντες καὶ τοὺς στεφάνους περιῄρηνται · τοῦτο δ’ ὅσοις τῶν θεσμοθετῶν εἰς Ἄρειον πάγον οὐχ οἷόν τ’ ἐστὶν ἀνελθεῖν , παρέντες τὸ βιάζεσθαι στέργουσιν ταῖς ὑμετέραις γνώσεσι . 
καὶ τοῦτ’ εἰκότως · ὥσπερ γάρ , ὅταν ἄρχωσι , τοὺς ἰδιώτας οἴονται δεῖν αὑτοῖς πειθαρχεῖν , ὡσαύτως , ὅταν αὐτοὶ ἰδιῶται γένωνται πάλιν , τοῖς τῆς πόλεως ἄρχουσι νόμοις δικαίως ἂν ἀκολουθοῖεν . 
ἔτι τοίνυν οἱ πολιτευόμενοι πάντες , ἐκ τῶν παλαιῶν εἰ βούλεσθ’ ἀρξάμενοι χρόνων θεωρεῖν , ὡσαύτως φαίνονται εἴκοντες τοῖς ὑμετέροις δικαίοις . 
Ἀριστείδην μέν γέ φασιν ὑπὸ τῶν προγόνων μετασταθέντ’ ἐν Αἰγίνῃ διατρίβειν , ἕως ὁ δῆμος αὐτὸν κατεδέξατο , Μιλτιάδην δὲ καὶ Περικλέα ὀφλόντας , τὸν μὲν τριάκοντα , τὸν δὲ πεντήκοντα τάλαντα , ἐκτείσαντας οὕτω δημηγορεῖν . 
ὃ καὶ δεινότατον ἂν εἴη συμβαῖνον , τοὺς μὲν πολλὰ καὶ μεγάλα ποιήσαντας ὑμᾶς ἀγαθὰ μὴ τυχεῖν ταύτης τῆς δωρειᾶς , ὥστε παρὰ τοὺς νόμους τι τοὺς κειμένους ὑμῖν πρᾶξαι , τὸν δὲ μηδὲν μὲν ἀγαθὸν εἰργασμένον , ὑπερπληθῆ δ’ ἐξημαρτηκότα , τοῦτον οὕτω προχείρως φαίνεσθαι καὶ παρὰ τὸ συμφέρον καὶ τὸ δίκαιον ἐξουσίαν παρ’ ὑμῶν τοῦ παρανομεῖν εἰληφότα . 
καὶ τί δεῖ λέγειν περὶ τῶν παλαιῶν ; 
ἀλλὰ τοὺς ἐφ’ ὑμῶν αὐτῶν ἀναλογίσασθε , εἴ τις οὕτως ἀναιδὴς γέγονεν πώποτε · οὐδένα γὰρ ἂν εὕροιτε , εἰ βουλήσεσθ’ ἀκριβῶς ἐξετάζειν . 
χωρὶς τοίνυν τούτων , ὅταν τις ψηφίσματος ἢ νόμου γραφὴν ἀπενέγκῃ πρὸς τοὺς θεσμοθέτας , ὁ μὲν νόμος ἢ τὸ ψήφισμ’ ἄκυρόν ἐστιν , ὁ δὲ θεὶς ἢ γράψας οὐδὲν ἀναισχυντεῖ βιαζόμενος , ἀλλ’ ὅ τι ἂν ὑμεῖς ψηφίσησθε , τούτῳ ἐμμένει , κἂν ᾖ πρῶτος τῷ δύνασθαι λέγειν ἢ πράττειν ἐν ὑμῖν . 
καίτοι πῶς οὐκ ἄτοπον , ἃ μὲν ἅπαντες ὑμεῖς συλλεγέντες ἐψηφίσασθε , διὰ τοὺς νόμους ἄκυρ’ εἶναι , τὴν δ’ Ἀριστογείτονος βούλησιν εἰς τὸ παρανομεῖν κυριωτέραν οἴεσθαι δεῖν τῶν νόμων αὐτῶν καταστῆσαι ; 
πάλιν τοίνυν ὅταν τις ἐπεξιὼν μὴ μεταλάβῃ τὸ πέμπτον μέρος τῶν ψήφων , ἐφ’ οἷς οἱ νόμοι κελεύουσι τὸ λοιπὸν μὴ γράφεσθαι μηδ’ ἀπάγειν μηδ’ ἐφηγεῖσθαι , τὸν αὐτὸν τρόπον παρὰ ταῦτ’ οὐδεὶς οἴεται δεῖν πράττειν τῶν ἐνόχων ὄντων τούτοις τοῖς ἐπιτιμίοις . 
Ἀριστογείτονι δέ , ὡς ἔοικε , μόνῳ τῶν ἁπάντων οὐδὲν οὔτε δικαστήριον οὔτε νόμος κυριώτερόν ἐστι τῆς αὑτοῦ βουλήσεως . 
καὶ ταῦτα πάνθ’ οὕτω διαφυλάττουσιν οὐδεπώποτ’ οὔθ’ ὑμῖν οὔτε τοῖς προγόνοις μετεμέλησεν . 
ἔστι γὰρ δημοκρατίας φυλακὴ τῶν μὲν ἐχθρῶν ἢ βουλευομένους ἢ μαχομένους περιεῖναι , τῶν δὲ νόμων ἢ προαιρουμένους ἢ συναναγκαζομένους ἡττᾶσθαι . 
καὶ ταῦθ’ ὅτι τοῦτον τὸν τρόπον προσήκει πράττεσθαι , καὶ παρ’ αὐτοῦ τούτου συνωμολόγηται . 
ὅτε γὰρ Ὑπερείδης ἔγραψε , τῶν περὶ Χαιρώνειαν ἀτυχημάτων τοῖς Ἕλλησι γενομένων , καὶ τῆς πόλεως ὑπὲρ αὐτῶν τῶν ἐδαφῶν εἰς κίνδυνον μέγιστον κατακεκλειμένης , εἶναι τοὺς ἀτίμους ἐπιτίμους , ἵν’ ὁμονοοῦντες ἅπαντες ὑπὲρ τῆς ἐλευθερίας προθύμως ἀγωνίζωνται , ἐάν τις κίνδυνος τηλικοῦτος καταλαμβάνῃ τὴν πόλιν , τούτου τοῦ ψηφίσματος γραφὴν παρανόμων ἀπενέγκας ἠγωνίζετ’ ἐν τῷ δικαστηρίῳ . 
καίτοι πῶς οὐ δεινὸν εἰς μὲν τὴν [ὑπὲρ] 
τῆς πατρίδος σωτηρίαν μηδενὶ τῶν πολιτῶν Ἀριστογείτονα τουτονὶ συγχωρῆσαι τυχεῖν τῆς ἐπιτιμίας , εἰς δὲ τὴν αὑτοῦ παρανομίαν παρὰ πάντων ὑμῶν ἀξιοῦν λαμβάνειν τὴν αὐτὴν δωρειάν ; 
καίτοι πολύ γε νομιμώτερον καὶ δικαιότερον τὸ ψήφισμ’ ἐκεῖν’ ἦν οὗ σὺ νῦν ἀξιοῖς ψηφίσασθαί σοι τουτουσί . 
τὸ μὲν γὰρ ἴσον καὶ κοινὸν ἅπασι τοῖς πολίταις ἦν , τὸ δ’ ἄνισον καὶ σοὶ μόνῳ τῶν ἐν τῇ πόλει τὴν πλεονεξίαν κατασκευάζον · καὶ τὸ μὲν ὑπὲρ τοῦ μὴ γενέσθαι τὴν εἰρήνην ἐφ’ ᾧ θ’ ἕνα κύριον τῆς ὅλης πολιτείας καταστῆναι , τὸ δ’ ὑπὲρ τοῦ τὰ τουτωνὶ δόγματα καὶ νόμιμα ἐκ παλαιοῦ παραδοθένθ’ ὑπὸ τῶν προγόνων σοὶ μόνῳ δεδόσθαι ἐξουσίαν ἀδεῶς παραβαίνοντι καὶ πράττοντι ὅ τι ἂν βουληθῇς . 
ἡδέως δ’ ἂν ἔγωγ’ αὐτὸν ἐρωτήσαιμι πότερ’ ἔννομον καὶ δικαίαν ἐποιήσατο τοῦ ψηφίσματος τὴν γραφὴν ἢ τοὐναντίον ἄδικον καὶ παράνομον . 
εἰ μὲν γὰρ ἀσύμφερον καὶ τῷ δήμῳ βλαβεράν , δῑ αὐτὸ τοῦτο δικαίως ἂν ἀποθάνοι · εἰ δὲ συμφέρουσαν καὶ τοῖς πολλοῖς ὠφέλιμον , διὰ τί νῦν τἀναντί’ οἷς αὐτὸς ἔγραψας ψηφίζεσθαι τούτους ἀξιοῖς ; 
ἀλλ’ οὔτ’ ἐκεῖνα δίκαια οὔτε ταῦτ’ ἔννομ’ οὐδὲ συμφέροντ’ ἐστὶν ὑμῖν . 
ὁρῶ δ’ ὑμᾶς ἔγωγ’ , ὦ ἄνδρες Ἀθηναῖοι , ταύτην ἔχοντας τὴν γνώμην καὶ περὶ ὑμῶν αὐτῶν · πολλὰς γὰρ ἐνδείξεις ἤδη κατεψηφίσασθ’ ἰδιωτῶν ἀνθρώπων . 
καίτοι πῶς οὐ δεινὸν ἐφ’ ὑμῶν μὲν αὐτῶν ἐξετάζεσθαι ἀκριβῶς τοὺς νόμους , ἐπὶ δὲ τῶν περιεργαζομένων τι καὶ κοινῇ πάντας ἐνοχλούντων καὶ προσποιουμένων ὑπὲρ τοὺς ἄλλους εἶναι ῥᾳθύμως οὕτως ἔχειν ; 
οὐ γὰρ δή τινες ὑμῶν οὕτως ἔχουσιν , ὡς προσῆκον μὲν ταῦθ’ οὕτως ἔχειν ὡς ἐγὼ λέγω , διὰ δὲ τὴν ἐπιείκειαν τὴν Ἀριστογείτονος καὶ τὸ χρήσιμον αὐτὸν ὑμῖν εἶναι παροπτέον τι καὶ παρανομοῦντ’ αὐτόν . 
ὅτι μὲν γὰρ πονηρὸς καὶ τὸν τρόπον δεινῶς ἄδικος , ἱκανῶς ὑμῖν , ὡς ἔγωγ’ οἶμαι , ἐκ τῶν προειρημένων Λυκοῦργος ἐπιδέδειχεν · ὅτι δ’ οὐδὲ χρήσιμος , ἐξ αὐτῶν τῶν πολιτευμάτων ἄν τις αὐτοῦ θεωρήσειεν . 
τίνα γὰρ παραγαγὼν εἰς τὸ δικαστήριον , ὧν ᾐτιᾶτο , τούτων καὶ ᾕρηκεν [καὶ εἷλεν] ; 
ἢ ποῖον πόρον ὑμῖν πεπόρικεν ; 
ἢ τί ψήφισμα γέγραφεν ᾧ πεισθέντες ὑμεῖς οὐ πάλιν μετανοῆσαι προείλεσθε ; 
καὶ γὰρ ταῦτα · οὕτω σκαιός ἐστι καὶ βάρβαρος τὸν τρόπον ὥστε , ὅταν ὑμᾶς ἴδῃ πρός τινας ὀργισθέντας τι καὶ μᾶλλον τοῦ δέοντος παροξυνθέντας , τηνικαῦτα παρὰ τὴν ὀργὴν ὑμῶν τὰ βουλήματα λαβὼν τοῖς καιροῖς ἐναντιοῦται . 
δεῖ δὲ τὸν πολιτευόμενον ὑπὲρ ὑμῶν οὐχὶ τοῖς ἐξαίφνης μετ’ ὀργῆς πάθεσιν ὑμῖν συμπίπτουσιν ἐπακολουθεῖν , ἀλλὰ τοῖς λογισμοῖς καὶ τοῖς πράγμασι καὶ τοῖς ὑπάρχουσι καιροῖς · τὰ μὲν γὰρ ταχὺ μεταπίπτειν εἴθισται , τὰ δὲ διαμένειν καὶ πλείω χρόνον ὑπάρχειν · ὧν οὗτος οὐδὲν ἐνθυμούμενος ἐλέγχει τἀπόρρητα τῆς πολιτείας , ὥστε ταὔτ’ ἀναγκάζεσθαι καὶ κύρια καὶ πάλιν ἄκυρα ποιεῖν . 
ἀλλ’ ἴσως ὅτι πρὸς ἅπαντας ἀεὶ προαιρεῖται λοιδορεῖσθαι καὶ διαβοᾶσθαι καὶ μέμφεσθαι τὰ λεγόμενα , διὰ ταῦτα περιποιῆσαι νῦν αὐτὸν ἁρμόττει . 
ἀλλὰ ταῦτά γε νὴ τὴν Ἀθηνᾶν ὄνειδός ἐστιν , ἄνδρες δικασταί , τῇ πόλει γιγνόμεν’ ἐπὶ τοῦ βήματος , καὶ διὰ τὰς τούτων ἀπονοίας ἐπονείδιστον ἤδη τὸ πολιτεύεσθαι παρὰ τοῖς ἐπιεικέσιν ὑμῶν ἐστιν . 
εἰ δ’ οὖν τινι τοῦθ’ ὑμῶν ἐν ἡδονῇ συμβέβηκεν , οὐκ ἀπορήσετε τῶν τοιαῦτα ποιησόντων , ἐπεὶ καὶ νῦν μεστὸν τὸ βῆμ’ ἐστίν . 
οὐ γὰρ ἐπιτιμᾶν τοῖς συμβεβουλευμένοις χαλεπόν , ἀλλὰ συμβουλεῦσαι καὶ πεῖσαί τι τῶν δεόντων ὑμᾶς ψηφίσασθαι . 
πρὸς δὲ τούτοις , εἰ μὲν μὴ καὶ πρότερον τοῖς αὐτοῖς τούτοις χρώμενος λόγοις ἐξηπάτησεν ὑμᾶς , ὅτ’ ἠγωνίσατο τὴν προτέραν ἔνδειξιν , ἦν μὲν οὐδ’ οὕτω δίκαιον παρὰ τοὺς ὑπάρχοντας νόμους τι συγχωρεῖν (οὐ δεῖ γὰρ παρανομεῖν δόντας τισὶ τοὺς ἄλλους κατὰ τοὺς νόμους ἀξιοῦν πράττειν) , οὐ μὴν ἀλλ’ ἴσως γ’ εὐλογώτερον ἦν τὸ πιστεῦσαι καὶ καταχαρίσασθαι καὶ προέσθαι τι τῶν τοιούτων . 
ἐπειδὴ δὲ τότ’ ἀφέντες ἐπὶ ταῖς ὁμολογουμέναις ἐλπίσιν , μικρὸν ὕστερον τὸν αὐτὸν τοῦτον , ὡς πράττοντα καὶ λέγοντα μὴ τὰ ἄριστα τῷ δήμῳ , πάλιν ἐκολάσατε , τίς ὑπολείπεται σκῆψις ὑμῖν ἁρμόττουσα , ἂν νῦν παρακρουσθῆτε ; 
ὧν μὲν γὰρ ἔργῳ πεῖραν εἰλήφατε , τί δεῖ τοῖς λόγοις πιστεύειν ; 
ὧν δὲ μηδέπω τὴν δοκιμασίαν ἔχετ’ ἀκριβῆ παρ’ ὑμῖν αὐτοῖς , ἐκ τῶν λεγομένων ἴσως ἀναγκαῖόν ἐστι κρίνειν . 
θαυμάζω δ’ ἔγωγε τῶν οὕτως ἐχόντων ὥστε τὰ μὲν ἴδια τοῖς ἐκ τῶν παρεληλυθότων χρόνων οὖσιν ἐπιεικέσι , τούτοις παρακατατίθεσθαι , τὰ δ’ ἐν τῇ πολιτείᾳ κοινὰ τοῖς ὁμολογουμένως ἐξεληλεγμένοις οὖσι φαύλοις ἐπιτρέπειν . 
καὶ κύνα μὲν ἐπὶ ποίμνην ἀγεννῆ καὶ φαῦλον οὐδ’ ἂν εἷς ἐπιστήσειε φυλάττειν · ἐπὶ δὲ τοὺς τὰ κοινὰ πράττοντας τοὺς τυχόντας ἀνθρώπους φασὶν ἔνιοι φύλακας δεῖν ἐπιπέμπειν , οἳ προσποιούμενοι μηνύειν τοὺς ἁμαρτάνοντας αὐτοὶ τῆς μεγίστης εἰσὶ φυλακῆς δεόμενοι . 
ὧν , ἐὰν ἔχητε νοῦν , ἐνθυμούμενοι τοὺς μὲν φάσκοντας τούτους τῷ λόγῳ φιλεῖν ὑμᾶς χαίρειν ἐάσετε , αὐτοὶ δὲ τοῦτ’ ἐκ παντὸς τρόπου παραφυλάξετε , ὅπως μηδενὶ δῶτ’ ἐξουσίαν ἀκύρους τοὺς νόμους ποιεῖν , ἄλλως τε καὶ τῶν [πολλῶν] 
ὑπὲρ τοῦ πλήθους καὶ λέγειν καὶ γράφειν δύνασθαι προσποιουμένων . 
ὡς πάνδεινόν ἐστιν τοὺς μὲν προγόνους ὑπὲρ τοῦ μὴ καταλυθῆναι τοὺς νόμους ἀποθνῄσκειν τολμᾶν , ὑμᾶς δὲ μηδὲ τοὺς ἐξαμαρτάνοντας εἰς αὐτοὺς τιμωρεῖσθαι , καὶ τὸν μὲν γράψαντα τοὺς νόμους Σόλωνα [ἐψηφίσθαι] 
χαλκοῦν ἐν ἀγορᾷ στῆσαι , αὐτῶν δὲ τῶν νόμων ὀλιγωροῦντας φαίνεσθαι , δῑ οὓς κἀκεῖνον ὑπερβαλλόντως συμβέβηκε τιμᾶσθαι . 
πῶς δ’ οὐκ ἂν εἴη τὸ συμβαῖνον ἄλογον , εἰ νομοθετοῦντες μὲν ὀργίζεσθε τοῖς πονηροῖς , ἐπ’ αὐτοφώρῳ δέ τινας εἰληφότες ἀθῴους ἐάσετε ; 
καὶ τὸν μὲν νομοθέτην ἕν’ ὄντα πᾶσιν ὑπὲρ ὑμῶν ἀπεχθάνεσθαι τοῖς φαύλοις , ὑμᾶς δὲ μηδ’ ὑπὲρ ὑμῶν αὐτῶν κοινῇ συλλεγέντας ἐπιδείξασθαι μισοῦντας τοὺς πονηρούς , ἀλλ’ ὑφ’ ἑνὸς ἀνδρὸς πονηρίας ἡττηθῆναι ; 
καὶ θάνατον μὲν ὡρικέναι τὴν ζημίαν , ἐάν τις οὐκ ὄντα νόμον παράσχηται , τοὺς δὲ τοὺς ὄντας εἰς τὴν τῶν οὐκ ὄντων νόμων τάξιν ἄγοντας , τούτους ἀτιμωρήτους περιορᾶν ; 
οὕτω δ’ ἂν ἀκριβέστατα συνθεωρήσαιτε τὸ τοῖς κειμένοις νόμοις πείθεσθαι ἡλίκον ἀγαθόν ἐστιν , καὶ τὸ καταφρονεῖν καὶ τὸ μὴ πειθαρχεῖν αὐτοῖς ἡλίκον κακόν , εἰ τά τ’ ἐκ τῶν νόμων ἀγαθὰ χωρὶς καὶ τὰ διὰ τῆς παρανομίας συμβαίνοντα πρὸ ὀφθαλμῶν ὑμῖν αὐτοῖς ποιησάμενοι θεωρήσαιτε . 
εὑρήσετε γὰρ τὴν μὲν τὰ τῆς μανίας καὶ ἀκρασίας καὶ πλεονεξίας , τοὺς δὲ τὰ τῆς φρονήσεως καὶ σωφροσύνης καὶ δικαιοσύνης ἔργα διαπραττομένους . 
δῆλον δέ · τῶν γὰρ πόλεων ταύτας ἄριστ’ οἰκουμένας ἴδοιμεν ἂν ἐν αἷς ἄριστοι νομοθέται γεγόνασιν · τὰ μὲν γὰρ ἐν τοῖς σώμασιν ἀρρωστήματα τοῖς τῶν ἰατρῶν εὑρήμασι καταπαύεται , τὰς δ’ ἐν ταῖς ψυχαῖς ἀγριότητας αἱ τῶν νομοθετῶν ἐξορίζουσι διάνοιαι . 
ὅλως δ’ οὐδὲν οὔτε σεμνὸν οὔτε σπουδαῖον εὑρήσομεν ὃ μὴ νόμου κεκοινώνηκεν , ἐπεὶ καὶ τὸν ὅλον κόσμον καὶ τὰ θεῖα καὶ τὰς καλουμένας ὥρας νόμος καὶ τάξις , εἰ χρὴ τοῖς ὁρωμένοις πιστεύειν , διοικεῖν φαίνεται . 
παρακαλέσαντες οὖν ὑμᾶς αὐτούς , ἄνδρες Ἀθηναῖοι , βοηθήσατε μὲν τοῖς νόμοις , καταψηφίσασθε δὲ τῶν εἰς τὸ θεῖον ἀσεβεῖν προῃρημένων . 
καὶ ταῦτ’ ἐὰν πράξητε , τὰ δέοντα ποιήσετε καὶ τὰ κράτιστα ψηφιεῖσθε . 
Κατὰ Ἀφόβου Ἐπιτροπῆς Α εἰ μὲν ἐβούλετ’ Ἄφοβος , ὦ ἄνδρες δικασταί , τὰ δίκαια ποιεῖν ἢ περὶ ὧν διεφερόμεθα τοῖς οἰκείοις ἐπιτρέπειν , οὐδὲν ἂν ἔδει δικῶν οὐδὲ πραγμάτων · ἀπέχρη γὰρ ἂν τοῖς ὑπ’ ἐκείνων γνωσθεῖσιν ἐμμένειν , ὥστε μηδεμίαν ἡμῖν εἶναι πρὸς τοῦτον διαφοράν . 
ἐπειδὴ δ’ οὗτος τοὺς μὲν σαφῶς εἰδότας τὰ ἡμέτερ’ ἔφυγε μηδὲν διαγνῶναι περὶ αὐτῶν , εἰς δ’ ὑμᾶς τοὺς οὐδὲν τῶν ἡμετέρων ἀκριβῶς ἐπισταμένους ἐλήλυθεν , ἀνάγκη ἐστὶν ἐν ὑμῖν παρ’ αὐτοῦ πειρᾶσθαι τῶν δικαίων τυγχάνειν . 
οἶδα μὲν οὖν , ὦ ἄνδρες δικασταί , ὅτι πρὸς ἄνδρας καὶ λέγειν ἱκανοὺς καὶ παρασκευάσασθαι δυναμένους χαλεπόν ἐστιν εἰς ἀγῶνα καθίστασθαι περὶ τῶν ὄντων ἁπάντων , ἄπειρον ὄντα παντάπασι πραγμάτων διὰ τὴν ἡλικίαν · ὅμως δέ , καίπερ πολὺ τούτων καταδεέστερος ὤν , πολλὰς ἐλπίδας ἔχω καὶ παρ’ ὑμῖν τεύξεσθαι τῶν δικαίων καὶ μέχρι γε τοῦ τὰ γεγενημένα διεξελθεῖν καὶ αὐτὸς ἀρκούντως ἐρεῖν , ὥσθ’ ὑμᾶς μήτ’ ἀπολειφθῆναι τῶν πραγμάτων μηδὲ καθ’ ἓν μήτ’ ἀγνοῆσαι περὶ ὧν δεήσει τὴν ψῆφον ἐνεγκεῖν . 
δέομαι δ’ ὑμῶν , ὦ ἄνδρες δικασταί , μετ’ εὐνοίας τέ μου ἀκοῦσαι , κἂν ἠδικῆσθαι δοκῶ , βοηθῆσαί μοι τὰ δίκαια . 
ποιήσομαι δ’ ὡς ἂν δύνωμαι διὰ βραχυτάτων τοὺς λόγους . 
ὅθεν οὖν ῥᾷστα μαθήσεσθε περὶ αὐτῶν , ἐντεῦθεν ὑμᾶς καὶ ἐγὼ πρῶτον πειράσομαι διδάσκειν . 
Δημοσθένης γὰρ οὑμὸς πατήρ , ὦ ἄνδρες δικασταί , κατέλιπεν οὐσίαν μὲν σχεδὸν τεττάρων καὶ δέκα ταλάντων , ἐμὲ δ’ ἕπτ’ ἐτῶν ὄντα καὶ τὴν ἀδελφὴν πέντε , ἔτι δὲ τὴν ἡμετέραν μητέρα πεντήκοντα μνᾶς εἰς τὸν οἶκον εἰσενηνεγμένην . 
βουλευσάμενος δὲ περὶ ἡμῶν , ὅτ’ ἔμελλε τελευτᾶν , ἅπαντα ταῦτ’ ἐνεχείρισεν Ἀφόβῳ τε τουτῳὶ καὶ Δημοφῶντι τῷ Δήμωνος υἱεῖ , τούτοιν μὲν ἀδελφιδοῖν ὄντοιν , τῷ μὲν ἐξ ἀδελφοῦ , τῷ δ’ ἐξ ἀδελφῆς γεγονότοιν , ἔτι δὲ Θηριππίδῃ τῷ Παιανιεῖ , γένει μὲν οὐδὲν προσήκοντι , φίλῳ δ’ ἐκ παιδὸς ὑπάρχοντι . 
κἀκείνῳ μὲν ἔδωκεν ἐκ τῶν ἐμῶν ἑβδομήκοντα μνᾶς καρπώσασθαι τοσοῦτον χρόνον , ἕως ἐγὼ ἀνὴρ εἶναι δοκιμασθείην , ὅπως μὴ δῑ ἐπιθυμίαν χρημάτων χεῖρόν τι τῶν ἐμῶν διοικήσειεν · Δημοφῶντι δὲ τὴν ἐμὴν ἀδελφὴν καὶ δύο τάλαντ’ εὐθὺς ἔδωκεν ἔχειν , αὐτῷ δὲ τούτῳ τὴν μητέρα τὴν ἐμὴν καὶ προῖκ’ ὀγδοήκοντα μνᾶς , καὶ τὴν οἰκίαν <οἰκεῖν> 
καὶ σκεύεσι χρῆσθαι τοῖς ἐμοῖς , ἡγούμενος , καὶ τούτους ἔτ’ οἰκειοτέρους εἴ μοι ποιήσειεν , οὐκ ἂν χεῖρόν μ’ ἐπιτροπευθῆναι ταύτης τῆς οἰκειότητος προσγενομένης . 
λαβόντες δ’ οὗτοι ταῦτα πρῶτον σφίσιν αὐτοῖς ἐκ τῶν χρημάτων , καὶ τὴν ἄλλην οὐσίαν ἅπασαν διαχειρίσαντες , καὶ δέκ’ ἔτη ἡμᾶς ἐπιτροπεύσαντες , τὰ μὲν ἄλλα πάντ’ ἀπεστερήκασιν , τὴν οἰκίαν δὲ καὶ ἀνδράποδα τέτταρα καὶ δέκα καὶ ἀργυρίου μνᾶς τριάκοντα , μάλιστα σύμπαντα ταῦτ’ εἰς ἑβδομήκοντα μνᾶς παραδεδώκασι . 
καὶ τὸ μὲν κεφάλαιον τῶν ἀδικημάτων , ὡς ἂν συντομώτατ’ εἴποι τις , τοῦτ’ ἔστιν , ὦ ἄνδρες δικασταί · τὸ δὲ πλῆθος τῆς οὐσίας ὅτι τοῦτ’ ἦν τὸ καταλειφθέν , μέγιστοι μὲν αὐτοὶ μάρτυρές μοι γεγόνασιν · εἰς γὰρ τὴν συμμορίαν ὑπὲρ ἐμοῦ συνετάξαντο κατὰ τὰς πέντε καὶ εἴκοσι μνᾶς πεντακοσίας δραχμὰς εἰσφέρειν , ὅσονπερ Τιμόθεος ὁ Κόνωνος καὶ οἱ τὰ μέγιστα κεκτημένοι τιμήματ’ εἰσέφερον · δεῖ δὲ καὶ καθ’ ἕκαστον ὑμᾶς ἀκοῦσαι τά τ’ ἐνεργὰ αὐτῶν καὶ ὅσ’ ἦν ἀργὰ καὶ ὅσου ἦν ἄξῑ ἕκαστα . 
ταῦτα γὰρ μαθόντες ἀκριβῶς εἴσεσθε , ὅτι τῶν πώποτ’ ἐπιτροπευσάντων οὐδένες ἀναιδέστερον οὐδὲ περιφανέστερον ἢ οὗτοι τὰ ἡμέτερα διηρπάκασιν . 
πρῶτον μὲν οὖν ὡς συνετιμήσανθ’ ὑπὲρ ἐμοῦ ταύτην τὴν εἰσφορὰν εἰς τὴν συμμορίαν , παρέξομαι τούτων μάρτυρας , ἔπειθ’ ὅτι οὐ πένητα κατέλιπέν μ’ ὁ πατὴρ οὐδ’ ἑβδομήκοντα μνῶν οὐσίαν κεκτημένον , ἀλλὰ τοσαύτην ὅσην οὐδ’ αὐτοὶ οὗτοι ἀποκρύψασθαι διὰ τὸ μέγεθος πρὸς τὴν πόλιν ἐδυνήθησαν . 
καί μοι ἀναγίγνωσκε λαβὼν ταύτην τὴν μαρτυρίαν.Μαρτυρία δῆλον μὲν τοίνυν καὶ ἐκ τούτων ἐστὶν τὸ πλῆθος τῆς οὐσίας . 
πεντεκαίδεκα ταλάντων γὰρ τρία τάλαντα τίμημα · ταύτην ἠξίουν εἰσφέρειν τὴν εἰσφοράν . 
ἔτι δ’ ἀκριβέστερον εἴσεσθε τὴν οὐσίαν αὐτὴν ἀκούσαντες · ὁ γὰρ πατήρ , ὦ ἄνδρες δικασταί , κατέλιπεν δύ’ ἐργαστήρια , τέχνης οὐ μικρᾶς ἑκάτερον , μαχαιροποιοὺς μὲν τριάκοντα καὶ δύ’ ἢ τρεῖς , ἀνὰ πέντε μνᾶς καὶ ἕξ , τοὺς δ’ οὐκ ἐλάττονος ἢ τριῶν μνῶν ἀξίους , ἀφ’ ὧν τριάκοντα μνᾶς ἀτελεῖς ἐλάμβανεν τοῦ ἐνιαυτοῦ τὴν πρόσοδον , κλινοποιοὺς δ’ εἴκοσι τὸν ἀριθμόν , τετταράκοντα μνῶν ὑποκειμένους , οἳ δώδεκα μνᾶς ἀτελεῖς αὐτῷ προσέφερον , ἀργυρίου δ’ εἰς τάλαντον ἐπὶ δραχμῇ δεδανεισμένου , οὗ τόκος ἐγίγνετο τοῦ ἐνιαυτοῦ ἑκάστου πλεῖν ἢ ἑπτὰ μναῖ . 
καὶ ταῦτα μὲν ἐνεργὰ κατέλιπεν , ὡς καὶ αὐτοὶ οὗτοι ὁμολογήσουσιν · ὧν γίγνεται τοῦ μὲν ἀρχαίου κεφάλαιον τέτταρα τάλαντα καὶ πεντακισχίλιαι , τὸ δ’ ἔργον αὐτῶν πεντήκοντα μναῖ τοῦ ἐνιαυτοῦ ἑκάστου . 
χωρὶς δὲ τούτων ἐλέφαντα μὲν καὶ σίδηρον , ὃν κατηργάζοντο , καὶ ξύλα κλίνεῑ εἰς ὀγδοήκοντα μνᾶς ἄξια , κηκῖδα δὲ καὶ χαλκὸν ἑβδομήκοντα μνῶν ἐωνημένα , ἔτι δ’ οἰκίαν τρισχιλίων , ἔπιπλα δὲ καὶ ἐκπώματα καὶ χρυσία καὶ ἱμάτια , τὸν κόσμον τῆς μητρός , ἄξια σύμπαντα ταῦτ’ εἰς μυρίας δραχμάς , ἀργυρίου δ’ ἔνδον ὀγδοήκοντα μνᾶς . 
καὶ ταῦτα μὲν οἴκοι κατέλιπεν πάντα , ναυτικὰ δ’ ἑβδομήκοντα μνᾶς , ἔκδοσιν παρὰ Ξούθῳ , τετρακοσίας δὲ καὶ δισχιλίας ἐπὶ τῇ τραπέζῃ τῇ Πασίωνος , ἑξακοσίας δ’ ἐπὶ τῇ Πυλάδου , παρὰ Δημομέλει δὲ τῷ Δήμωνος υἱεῖ χιλίας καὶ ἑξακοσίας , κατὰ διακοσίας δὲ καὶ τριακοσίας ὁμοῦ τι τάλαντον διακεχρημένον . 
καὶ τούτων αὖ τῶν χρημάτων τὸ κεφάλαιον πλέον ἢ ὀκτὼ τάλαντα καὶ πεντήκοντα μναῖ γίγνονται . 
συμπάντων δ’ εἰς τέτταρα καὶ δέκα τάλανθ’ εὑρήσετε σκοποῦντες . 
καὶ τὸ μὲν πλῆθος τῆς οὐσίας τοῦτ’ ἦν τὸ καταλειφθέν , ὦ ἄνδρες δικασταί . 
ὅσα δ’ αὐτῆς διακέκλεπται καὶ ὅσ’ ἰδίᾳ ἕκαστος εἴληφεν καὶ ὁπόσα κοινῇ πάντες ἀποστεροῦσιν , οὐκ ἐνδέχεται πρὸς ταὐτὸ ὕδωρ εἰπεῖν , ἀλλ’ ἀνάγκη χωρὶς ἕκαστον διελεῖν ἐστίν . 
ἃ μὲν οὖν Δημοφῶν ἢ Θηριππίδης ἔχουσι τῶν ἐμῶν , τότ’ ἐξαρκέσει περὶ αὐτῶν εἰπεῖν , ὅταν κατ’ αὐτῶν τὰς γραφὰς ἀπενέγκωμεν · ἃ δὲ τοῦτον ἔχοντ’ ἐξελέγχουσιν ἐκεῖνοι καὶ ἐγὼ οἶδ’ αὐτὸν εἰληφότα , περὶ τούτων ἤδη ποιήσομαι τοὺς λόγους πρὸς ὑμᾶς . 
πρῶτον μὲν οὖν ὡς ἔχει τὴν προῖκα , τὰς ὀγδοήκοντα μνᾶς , τοῦθ’ ὑμῖν ἐπιδείξω , μετὰ δὲ ταῦτα καὶ περὶ τῶν ἄλλων , ὡς ἂν δύνωμαι διὰ βραχυτάτων . 
οὗτος γὰρ εὐθὺς μετὰ τὸν τοῦ πατρὸς θάνατον ᾤκει τὴν οἰκίαν εἰσελθὼν κατὰ τὴν ἐκείνου διαθήκην , καὶ λαμβάνει τά τε χρυσία τῆς μητρὸς καὶ τὰ ἐκπώματα τὰ καταλειφθέντα . 
καὶ ταῦτα μὲν ὡς εἰς πεντήκοντα μνᾶς εἶχεν , ἔτι δὲ τῶν ἀνδραπόδων τῶν πιπρασκομένων παρά τε Θηριππίδου καὶ Δημοφῶντος τὰς τιμὰς ἐλάμβανεν , ἕως ἀνεπληρώσατο τὴν προῖκα , τὰς ὀγδοήκοντα μνᾶς . 
καὶ ἐπειδὴ εἶχεν , ἐκπλεῖν μέλλων εἰς Κέρκυραν τριήραρχος , ἀπέγραψε ταῦτα πρὸς Θηριππίδην ἔχονθ’ ἑαυτὸν καὶ ὡμολόγει κεκομίσθαι τὴν προῖκα . 
καὶ πρῶτον μὲν τούτων Δημοφῶν καὶ Θηριππίδης , οἱ τούτου συνεπίτροποι , μάρτυρές εἰσιν · ἔτι δὲ καὶ ὡς αὐτὸς ὡμολόγει ταῦτ’ ἔχειν , Δημοχάρης θ’ ὁ Λευκονοεύς , ὁ τὴν τηθίδα τὴν ἐμὴν ἔχων , καὶ ἄλλοι πολλοὶ μάρτυρες γεγόνασιν . 
οὐ γὰρ διδόντος τούτου σῖτον τῇ μητρί , τὴν προῖκ’ ἔχοντος , οὐδὲ τὸν οἶκον μισθοῦν ἐθέλοντος , ἀλλὰ μετὰ τῶν ἄλλων ἐπιτρόπων διαχειρίζειν ἀξιοῦντος , ἐποιήσατο λόγους περὶ τούτων ὁ Δημοχάρης . 
οὗτος δ’ ἀκούσας οὔτ’ ἠμφεσβήτησεν μὴ ἔχειν οὔτε χαλεπῶς ἤνεγκεν ὡς οὐκ εἰληφώς , ἀλλ’ ὡμολόγει καὶ ἔτι μικρὸν ἔφη πρὸς τὴν ἐμὴν μητέρα περὶ χρυσιδίων ἀντιλέγεσθαι · τοῦτ’ οὖν διευκρινησάμενος , καὶ περὶ τῆς τροφῆς καὶ περὶ τῶν ἄλλων ποιήσειν οὕτως ὥστ’ ἔχειν μοι πάντα καλῶς . 
καίτοι εἰ φανήσεται πρός τε τὸν Δημοχάρη ταῦθ’ ὡμολογηκὼς καὶ πρὸς τοὺς ἄλλους οἳ παρῆσαν , παρά τε τοῦ Δημοφῶντος καὶ τοῦ Θηριππίδου τῶν ἀνδραπόδων εἰς τὴν προῖκα τὰς τιμὰς εἰληφώς , αὐτός θ’ ἑαυτὸν ἔχειν τὴν προῖκ’ ἀπογράψας πρὸς τοὺς συνεπιτρόπους , οἰκῶν τε τὴν οἰκίαν ἐπειδὴ τάχιστ’ ἐτελεύτησεν ὁ πατήρ , πῶς οὐκ ἐκ πάντων ὁμολογουμένου τοῦ πράγματος εὑρεθήσεται φανερῶς τὴν προῖκα , τὰς ὀγδοήκοντα μνᾶς , κεκομισμένος , καὶ λίαν ἀναιδῶς μὴ λαβεῖν ἐξαρνούμενος ; 
ἀλλὰ μὴν ὡς ἀληθῆ λέγω , λαβὲ τὰς μαρτυρίας καὶ ἀνάγνωθι.Μαρτυρίαιτὴν μὲν τοίνυν προῖκα τοῦτον τὸν τρόπον ἔχει λαβών . 
μὴ γήμαντος δ’ αὐτοῦ τὴν μητέρα τὴν ἐμήν , ὁ μὲν νόμος κελεύει τὴν προῖκ’ ὀφείλειν ἐπ’ ἐννέ’ ὀβολοῖς , ἐγὼ δ’ ἐπὶ δραχμῇ μόνον τίθημι . 
γίγνεται δ’ , ἐάν τις συντιθῇ τό τ’ ἀρχαῖον καὶ τὸ ἔργον τῶν δέκ’ ἐτῶν , μάλιστα τρία τάλαντα . 
καὶ ταῦτα μὲν οὕτως ὑμῖν ἐπιδείκνυμι λαβόντα καὶ ἔχειν ὁμολογήσαντα μαρτύρων ἐναντίον τοσούτων · ἄλλας τοίνυν ἔχει τριάκοντα μνᾶς , τοῦ ἐργαστηρίου λαβὼν τὴν πρόσοδον , καὶ ἀναισχυντότατ’ ἀνθρώπων ἀποστερεῖν ἐπικεχείρηκεν . 
ἐμοὶ δ’ ὁ πατὴρ κατέλιπεν τριάκοντα μνᾶς ἀπ’ αὐτῶν τὴν πρόσοδον · ἀποδομένων δὲ τούτων τὰ ἡμίσεα τῶν ἀνδραπόδων , πεντεκαίδεκά μοι μνᾶς γίγνεσθαι κατὰ λόγον προσῆκε . 
Θηριππίδης μὲν οὖν ἕπτ’ ἔτη τῶν ἀνδραπόδων ἐπιμεληθεὶς ἕνδεκα μνᾶς τοῦ ἐνιαυτοῦ ἀπέφηνε , τέτταρσι μναῖς καθ’ ἕκαστον ἐνιαυτὸν ἔλαττον ἢ ὅσον προσῆκε λογιζόμενος . 
οὗτος δὲ δύ’ ἔτη τὰ πρῶτ’ ἐπιμεληθεὶς οὐδ’ ὁτιοῦν ἀποδείκνυσιν , ἀλλ’ ἐνίοτε μέν φησιν ἀργῆσαι τὸ ἐργαστήριον , ἐνίοτε δ’ ὡς αὐτὸς μὲν οὐκ ἐπεμελήθη τούτων , ὁ δ’ ἐπίτροπος Μιλύας , ὁ ἀπελεύθερος ὁ ἡμέτερος , διῴκησεν αὐτά , καὶ παρ’ ἐκείνου μοι προσήκει λόγον λαβεῖν . 
ἂν οὖν καὶ νῦν εἴπῃ τινὰ τούτων τῶν λόγων , ῥᾳδίως ἐξελεγχθήσεται ψευδόμενος . 
ἂν μὲν οὖν ἀργὸν φῇ γενέσθαι , λόγον αὐτὸς ἀπενήνοχεν ἀναλωμάτων οὐκ εἰς σιτία τοῖς ἀνθρώποις , ἀλλ’ εἰς ἔργα , τὸν εἰς τὴν τέχνην ἐλέφαντα καὶ μαχαιρῶν λαβὰς καὶ ἄλλας ἐπισκευάς , ὡς ἐργαζομένων τῶν δημιουργῶν . 
ἔτι δὲ Θηριππίδῃ τριῶν ἀνδραπόδων , ἃ ἦν αὐτῷ ἐν τῷ ἐμῷ ἐργαστηρίῳ , μισθὸν ἀποδεδωκέναι λογίζεται . 
καίτοι μὴ γενομένης ἐργασίας οὔτ’ ἐκείνῳ λαβεῖν μισθὸν οὔτ’ ἐμοὶ τὰ ἀναλώματα ταῦτα λογισθῆναι προσῆκεν . 
εἰ δ’ αὖ γενέσθαι μὲν φήσει , τῶν δ’ ἔργων ἀπρασίαν εἶναι , δεῖ δήπου τά γ’ ἔργ’ αὐτὸν ἀποδεδωκότα μοι φαίνεσθαι , καὶ ὧν ἐναντίον ἀπέδωκε παρασχέσθαι μάρτυρας . 
εἰ δὲ μηδὲν τούτων πεποίηκεν , πῶς οὐκ ἔχει τὴν πρόσοδον δυοῖν ἐτοῖν τὴν ἐκ τοῦ ἐργαστηρίου , τὰς τριάκοντα μνᾶς , φανερῶς οὕτως τῶν ἔργων γεγενημένων ; 
εἰ δ’ αὖ τούτων μὲν μηδὲν ἐρεῖ , Μιλύαν δ’ αὐτὰ φήσει πάντα διῳκηκέναι , πῶς χρὴ πιστεύειν , ὅταν φῇ τὰ μὲν ἀναλώματ’ αὐτὸς ἀνηλωκέναι , πλέον ἢ πεντακοσίας δραχμάς , λῆμμα δ’ εἴ τι γέγονεν , ἐκεῖνον ἔχειν ; 
ἐμοὶ μὲν γὰρ δοκεῖ τοὐναντίον ἂν γενέσθαι τούτων , εἰ καὶ Μιλύας αὐτῶν ἐπεμελεῖτο , τὰ μὲν ἀναλώματ’ ἐκεῖνος ἀναλῶσαι , τὰ δὲ λήμμαθ’ οὗτος λαβεῖν , εἴ τι δεῖ τεκμαίρεσθαι πρὸς τὸν ἄλλον αὐτοῦ τρόπον καὶ τὴν ἀναίδειαν . 
λάβ’ οὖν τὰς μαρτυρίας ταύτας , καὶ ἀνάγνωθ’ αὐτοῖς.Μαρτυρίαι ταύτας τοίνυν ἔχει τριάκοντα μνᾶς ἀπὸ τοῦ ἐργαστηρίου , καὶ τὸ ἔργον αὐτῶν ὀκτὼ ἐτῶν · ὃ ἂν ἐπὶ δραχμῇ τις τιθῇ μόνον , ἄλλας τριάκοντα μνᾶς εὑρήσει . 
καὶ ταῦτα μὲν ἰδίᾳ μόνος εἴληφεν · ἃ συντεθέντα πρὸς τὴν προῖκα μάλιστα τέτταρα τάλαντα γίγνεται σὺν τοῖς ἀρχαίοις . 
ἃ δὲ μετὰ τῶν ἄλλων ἐπιτρόπων κοινῇ διήρπακεν , καὶ ὅσ’ ἔνια μηδὲ καταλειφθῆναι παντάπασιν ἠμφεσβήτηκεν , ταῦθ’ ὑμῖν ἤδη ἐπιδείξω καθ’ ἕκαστον . 
πρῶτον μὲν οὖν περὶ τῶν κλινοποιῶν , οὓς κατέλιπεν μὲν ὁ πατήρ , ἀφανίζουσι δ’ οὗτοι , τετταράκοντα μὲν μνῶν ὑποκειμένους , εἴκοσι δ’ ὄντας τὸν ἀριθμόν , ἐπιδείξω ὑμῖν ὡς λίαν ἀναιδῶς καὶ φανερῶς μ’ ἀποστεροῦσι . 
τούτους γὰρ καταλειφθῆναι μὲν οἴκοι παρ’ ἡμῖν πάντες ὁμολογοῦσιν , καὶ τὰς δώδεκα μνᾶς ἑκάστου τοῦ ἐνιαυτοῦ τῷ πατρὶ γίγνεσθαί φασιν · αὐτοὶ δὲ λῆμμα μὲν παρ’ αὐτῶν ἐν δέκ’ ἔτεσιν οὐδὲν ἐμοὶ γεγενημένον ἀποφαίνουσιν ἀλλ’ οὐδὲ μικρόν , ἀναλώματος δὲ κεφάλαιον εἰς αὐτοὺς οὗτος ὀλίγου δεῖν λογίζεται χιλίας · εἰς τοῦτ’ ἀναιδείας ἐλήλυθεν . 
αὐτοὺς δὲ τοὺς ἀνθρώπους , εἰς οὓς ταῦτ’ ἀνηλωκέναι φησίν , οὐδαμοῦ μοι παραδεδώκασιν , ἀλλὰ πάντων κενότατον λόγον λέγουσιν , ὡς ὁ ὑποθεὶς τῷ πατρὶ τἀνδράποδα πονηρότατος ἀνθρώπων ἐστὶν καὶ ἐράνους τε λέλοιπε πλείστους καὶ ὑπέρχρεως γέγονε , καὶ τούτων οὐκ ὀλίγους κεκλήκασι κατ’ ἐκείνου μάρτυρας . 
τὰ δ’ ἀνδράποδ’ ὅστις ἐστὶν ὁ λαβών , ἢ πῶς ἐκ τῆς οἰκίας ἐξῆλθεν , ἢ τίς ἀφείλετο , ἢ πρὸς τίνα δίκην ἥττηνται περὶ αὐτῶν , οὐκ ἔχουσιν εἰπεῖν . 
καίτοι εἴ τι ἔλεγον ὑγιές , οὐκ ἂν κατὰ τῆς ἐκείνου πονηρίας παρείχοντο μάρτυρας , ἧς οὐδέν μοι προσήκει φροντίζειν , ἀλλὰ τούτων ἂν ἀντελαμβάνοντο καὶ τοὺς λαβόντας ἀπεδείκνυσαν καὶ οὐδὲν ἂν αὐτῶν παρέλειπον . 
νῦν δ’ ὠμότατ’ ἀνθρώπων , ὁμολογοῦντες καταλειφθῆναι καὶ λαβόντες ὡς αὑτοὺς καὶ καρπωσάμενοι δέκ’ ἔτη τοὺς ἀνθρώπους , ἄρδην ὅλον τὸ ἐργαστήριον ἀφανίζουσι . 
καὶ ταῦθ’ ὡς ἀληθῆ λέγω , λαβέ μοι τὰς μαρτυρίας καὶ ἀναγίγνωσκε.Μαρτυρίαι ὅτι τοίνυν οὐκ ἄπορος ἦν ὁ Μοιριάδης , οὐδ’ ἦν τῇ πατρὶ τοῦτο τὸ συμβόλαιον εἰς τἀνδράποδ’ ἠλιθίως συμβεβλημένον , μεγίστῳ τεκμηρίῳ γνώσεσθε · λαβὼν γὰρ ὡς ἑαυτὸν Ἄφοβος τοῦτο τὸ ἐργαστήριον , ὡς αὐτοὶ τῶν μαρτύρων ἠκούσατε , καὶ δέον αὐτόν , εἰ καί τις ἄλλος ἐβούλετ’ εἰς ταῦτα συμβαλεῖν , τοῦτον διακωλύειν ἐπίτροπόν γ’ ὄντα , αὐτὸς ἐπὶ τούτοις τοῖς ἀνδραπόδοις τῷ Μοιριάδῃ πεντακοσίας δραχμὰς ἐδάνεισεν , ἃς ὀρθῶς καὶ δικαίως παρ’ ἐκείνου κεκομίσθαι ὡμολόγηκεν . 
καίτοι πῶς οὐ δεινόν , εἰ ἡμῖν μὲν πρὸς τῷ λῆμμ’ ἀπ’ αὐτῶν μηδὲν γεγονέναι καὶ αὐτὰ τὰ ὑποτεθέντ’ ἀπόλωλεν , οἳ πρότερον συνεβάλομεν , τῷ δ’ εἰς τὰ ἡμέτερα δανείσαντι καὶ τοσούτῳ χρόνῳ πράξαντι καὶ οἱ τόκοι καὶ τἀρχαῖ’ ἐκ τῶν ἡμετέρων ἀποδέδοται καὶ οὐδεμί’ ἀπορία γέγονεν ; 
ἀλλὰ μὴν ὡς ἀληθῆ λέγω , λαβὲ τὴν μαρτυρίαν καὶ ἀνάγνωθι.Μαρτυρία σκέψασθε τοίνυν ὅσον ἀργύριον οὗτοι παρὰ τοὺς κλινοποιοὺς κλέπτουσι , τετταράκοντα μὲν μνᾶς αὐτὸ τὸ ἀρχαῖον , δέκα δ’ ἐτῶν τὸ ἔργον αὐτῶν δύο τάλαντα · δώδεκα γὰρ μνᾶς ἑκάστου τοῦ ἐνιαυτοῦ τὴν πρόσοδον αὐτῶν ἐλάμβανον . 
ἆρα μικρόν τι καὶ ἐξ ἀφανοῦς ποθεν καὶ παραλογίσασθαι . 
ῥᾴδιον , ἀλλ’ οὐ φανερῶς οὑτωσὶ μικροῦ δεῖν τρία τάλαντα ταῦτ’ ἀνηρπάκασιν ; 
ὧν κοινῇ διαπεφορημένων τὸ τρίτον δήπου μέρος παρὰ τούτου μοι προσήκει κεκομίσθαι . 
καὶ μήν , ὦ ἄνδρες δικασταί , καὶ τὰ περὶ τοῦ ἐλέφαντος καὶ σιδήρου τοῦ καταλειφθέντος παραπλήσιά πως τούτοις πεποιήκασιν · οὐδὲ γὰρ ταῦτ’ ἀποφαίνουσιν . 
καίτοι κεκτημένον μὲν τοσούτους κλινοποιούς , κεκτημένον δὲ μαχαιροποιοὺς οὐχ οἷόν τε μὴ οὐχὶ καὶ σίδηρον καὶ ἐλέφαντα καταλιπεῖν , ἀλλ’ ἀνάγκη ταῦτά γ’ ὑπάρχειν · τί γὰρ ἂν ἠργάζοντο τούτων μὴ ὑπαρξάντων ; 
τὸν τοίνυν πλέον ἢ πεντήκοντ’ ἀνδράποδα κεκτημένον καὶ δυοῖν τέχναιν ἐπιμελούμενον , ὧν θάτερον ἐργαστήριον εἰς τὰς κλίνας ῥᾳδίως δύο μνᾶς τοῦ μηνὸς ἀνήλισκεν ἐλέφαντος , τὸ δὲ μαχαιροποιεῖον οὐκ ἔλαττον ἢ τοσοῦτον ἕτερον σὺν σιδήρῳ , τοῦτον οὔ φασιν καταλιπεῖν οὐδὲν τούτων · εἰς τοῦτ’ ἀναιδείας ἐληλύθασιν . 
ὅτι μὲν οὖν οὐ πιστὰ λέγουσιν , καὶ ἐκ τούτων αὐτῶν ῥᾴδιόν ἐστι μαθεῖν · ὅτι δ’ ἐκεῖνος κατέλιπε τοσοῦτον τὸ πλῆθος ὥστε μὴ μόνον ἱκανὸν εἶναι κατεργάζεσθαι τοῖς ἑαυτοῦ δημιουργοῖς , ἀλλὰ καὶ τῷ βουλομένῳ πρὸς ὠνεῖσθαι τῶν ἄλλων , ἐκεῖθεν φανερόν , ὅτι αὐτός τ’ ἐπώλει ζῶν καὶ Δημοφῶν καὶ οὗτος τοῦ πατρὸς ἤδη τετελευτηκότος ἐκ τῆς οἰκίας τῆς ἐμῆς ἀπεδίδοντο τοῖς βουλομένοις . 
καίτοι πόσον τινὰ χρὴ τὸν καταλειφθέντα νομίζειν εἶναι , ὅταν φαίνηται τηλικούτοις τ’ ἐργαστηρίοις ἐξαρκῶν καὶ χωρὶς ὑπὸ τῶν ἐπιτρόπων πιπρασκόμενος ; 
ἆρ’ ὀλίγον , ἀλλ’ οὐ πολλῷ πλείω τῶν ἐγκεκλημένων ; 
λαβὲ τοίνυν τὰς μαρτυρίας ταυτασὶ καὶ ἀνάγνωθ’ αὐτοῖς.Μαρτυρίαιτούτου τοίνυν τοῦ ἐλέφαντός ἐστι πλέον ἢ τάλαντον , ὃν οὔτ’ αὐτὸν οὔτε τὸ ἔργον μοι ἀποφαίνουσιν , ἀλλὰ καὶ τοῦτον ἄρδην ἀφανίζουσιν ὅλον . 
ἔτι τοίνυν , ὦ ἄνδρες δικασταί , παρὰ τὸν λόγον ὃν ἀποφέρουσιν , ἐξ ὧν αὐτοὶ λαβεῖν ὁμολογοῦσιν , ἐπιδείξω ὑμῖν τρεῖς μὲν ὄντας αὐτοὺς πλέον ἢ ὀκτὼ τάλαντ’ ἐκ τῶν ἐμῶν ἔχοντας , ἰδίᾳ δ’ ἐκ τούτων Ἄφοβον τρία τάλαντα καὶ χιλίας εἰληφότα , τά τ’ ἀνηλωμένα χωρὶς τούτων πλείω τιθεὶς καὶ ὅσ’ ἐκ τούτων ἀπέδοσαν ἀφαιρῶν , ἵν’ εἰδῆθ’ ὅτι οὐ μικρᾶς ἀναιδείας τὰ ἐγχειρήματ’ αὐτῶν ἐστίν . 
λαβεῖν γὰρ ἐκ τῶν ἐμῶν ὁμολογοῦσιν οὗτος μὲν ὀκτὼ καὶ ἑκατὸν μνᾶς , χωρὶς ὧν ἔχοντ’ αὐτὸν ἐγὼ ἐπιδείξω νῦν , Θηριππίδης δὲ δύο τάλαντα , Δημοφῶν δ’ ἑπτὰ καὶ ὀγδοήκοντα μνᾶς . 
τοῦτο δ’ ἐστὶ πέντε τάλαντα καὶ πεντεκαίδεκα μναῖ . 
τούτου τοίνυν ὃ μὲν οὐχ ἅθρουν ἐλήφθη , σχεδόν εἰσιν ἑβδομήκοντα μναῖ καὶ ἑπτά , ἡ πρόσοδος ἡ ἀπὸ τῶν ἀνδραπόδων , ὃ δ’ εὐθὺς ἔλαβον οὗτοι , μικροῦ δέοντα τέτταρα τάλαντα · οἷς τὸ ἔργον ἂν προσθῆτ’ ἐπὶ δραχμῇ μόνον τῶν δέκ’ ἐτῶν , ὀκτὼ τάλανθ’ εὑρήσετε σὺν τοῖς ἀρχαίοις καὶ χιλίας γιγνομένας . 
τὴν μὲν τοίνυν τροφὴν ἀπὸ τῶν ἑβδομήκοντα μνῶν καὶ ἑπτὰ λογιστέον τῶν ἀπὸ τοῦ ἐργαστηρίου γενομένων . 
Θηριππίδης γὰρ ἑπτὰ μνᾶς ἐδίδου καθ’ ἕκαστον τὸν ἐνιαυτὸν εἰς ταῦτα , καὶ ἡμεῖς τοῦτο λαβεῖν ὁμολογοῦμεν . 
ὥσθ’ ἑβδομήκοντα μνῶν ἐν τοῖς δέκ’ ἔτεσιν τροφὴν τούτων ἡμῖν ἀνηλωκότων , τὸ περιὸν τὰς ἑπτακοσίας προστίθημ’ αὐτοῖς , καὶ τούτων πλείω εἰμὶ τεθηκώς . 
ὃ δ’ ἐμοὶ δοκιμασθέντι παρέδοσαν καὶ ὅσον εἰς τὴν πόλιν εἰσενηνόχασιν , τοῦτ’ ἀπὸ τῶν ὀκτὼ ταλάντων καὶ τοῦ προσόντος ἀφαιρετέον ἐστίν . 
ἀπέδοσαν μὲν τοίνυν οὗτος καὶ Θηριππίδης μίαν καὶ τριάκοντα μνᾶς , εἰσφορὰς δ’ εἰσενηνοχέναι λογίζονται δυοῖν δεούσας εἴκοσι μνᾶς . 
ἐγὼ δ’ ὑπερβαλὼν τοῦτο ποιήσω τριάκοντα μνᾶς , ἵνα πρὸς ταῦτα μηδ’ ἀντειπεῖν ἔχωσιν . 
οὐκοῦν ἂν ἀφέλητε τὸ τάλαντον ἀπὸ τῶν ὀκτὼ ταλάντων , ἑπτὰ τὰ λειπόμεν’ ἐστί , καὶ ταῦτα , ἐξ ὧν αὐτοὶ λαβεῖν ὁμολογοῦσι , τούτους ἔχειν ἐστὶν ἀναγκαῖον . 
τοῦτο τοίνυν , εἰ καὶ τἄλλα πάντ’ ἀποστεροῦσιν ἀρνούμενοι μὴ ἔχειν , ἀποδοῦναι προσῆκεν , ὁμολογοῦντάς γε λαβεῖν ταῦτ’ ἐκ τῶν ἐμῶν . 
νῦν δὲ τί ποιοῦσιν ; 
ἔργον μὲν οὐδὲν ἀποφαίνουσι τοῖς χρήμασιν , αὐτὰ δὲ τὰ ἀρχαῖα πάντ’ ἀνηλωκέναι φασὶ σὺν ταῖς ἑπτὰ καὶ ἑβδομήκοντα μναῖς · Δημοφῶν δὲ καὶ πρὸς ὀφείλοντας ἡμᾶς ἐνέγραψε . 
ταῦτ’ οὐ μεγάλη καὶ περιφανὴς ἀναισχυντία ; 
ταῦτ’ οὐχ ὑπερβολὴ δεινῆς αἰσχροκερδίας ; 
τί οὖν ποτ’ ἐστὶ τὸ δεινόν , εἰ μὴ ταῦτα δόξει τηλικαύτας ὑπερβολὰς ἔχοντα ; 
οὗτος τοίνυν τὸ καθ’ αὑτὸν ὀκτὼ καὶ ἑκατὸν μνᾶς λαβεῖν ὁμολογῶν , ἔχει καὶ αὐτὰς καὶ τὸ ἔργον δέκ’ ἐτῶν , μάλιστα τρία τάλαντα καὶ χιλίας . 
καὶ ταῦθ’ ὡς ἀληθῆ λέγω , καὶ ἐν τοῖς λόγοις τῆς ἐπιτροπῆς τὸ λῆμμ’ ἕκαστος τοῦθ’ ὁμολογῶν λαβεῖν ἅπαν ἀνηλωκέναι λογίζεται , λαβὲ τὰς μαρτυρίας καὶ ἀνάγνωθι.Μαρτυρίαι νομίζω τοίνυν , ὦ ἄνδρες δικασταί , περὶ τούτων ἱκανῶς μὲν ὑμᾶς μεμαθηκέναι , καὶ ὅσα κλέπτουσιν καὶ κακουργοῦσιν ἕκαστος αὐτῶν · ἔτι δ’ ἀκριβέστερον ἔγνωτ’ ἄν , εἴ μοι τὰς διαθήκας , ἃς ὁ πατὴρ κατέλιπεν , οὗτοι ἀποδοῦναι ἠθέλησαν . 
ἐν γὰρ ἐκείναις ἐγέγραπτο , ὥς φησιν ἡ μήτηρ , ἃ κατέλιπεν ὁ πατὴρ πάντα , καὶ ἐξ ὧν ἔδει τούτους λαβεῖν τὰ δοθέντα , καὶ τὸν οἶκον ὅπως μισθώσουσι . 
νῦν δ’ ἀπαιτοῦντος ἐμοῦ καταλειφθῆναι μὲν ὁμολογοῦσιν , αὐτὰς δ’ οὐκ ἀποφαίνουσι . 
ταῦτα δὲ ποιοῦσι τό τε πλῆθος οὐ βουλόμενοι καταφανὲς ποιῆσαι τῆς οὐσίας τὸ καταλειφθέν , ὃ διηρπάκασιν οὗτοι , τάς τε δωρεὰς ἵνα μὴ δοκῶσιν ἔχειν , ὥσπερ οὐκ ἐξ αὐτοῦ τοῦ πράγματος ἐξελεγχθησόμενοι ῥᾳδίως . 
λαβὲ δ’ αὐτοῖς τὰς μαρτυρίας ὧν ἐναντίον ἀπεκρίναντο , καὶ ἀνάγνωθι.Μαρτυρίαι οὗτος διαθήκην μὲν γενέσθαι φησίν , καὶ τὰ δύο τάλαντα Δημοφῶντι καὶ τὰς ὀγδοήκοντα μνᾶς τούτῳ δοθῆναι μαρτυρεῖ · τὰς δ’ ἑβδομήκοντα μνᾶς , ἃς Θηριππίδης ἔλαβεν , οὐ προσγραφῆναί φησιν , οὐδὲ τὸ πλῆθος τῆς οὐσίας τὸ καταλειφθέν , οὐδὲ τὸν οἶκον ὅπως μισθώσουσιν · οὐ γὰρ αὐτῷ συμφέρει προσομολογῆσαι ταῦτα . 
λαβὲ δὴ τὴν τούτου ἀπόκρισιν.Μαρτυρία οὗτος αὖ τὴν μὲν διαθήκην γενέσθαι φησίν , καὶ τὸ ἀργύριον ἐκ τοῦ χαλκοῦ καὶ τῆς κηκῖδος ἀποδοθῆναι τῷ Θηριππίδῃ , ὃ ἐκεῖνος οὔ φησιν , καὶ τὰ δύο τάλαντα τῷ Δημοφῶντι · περὶ δὲ τῶν αὐτῷ δοθέντων γραφῆναι μέν φησιν , οὐχ ὁμολογῆσαι δ’ αὐτός , ἵνα μὴ δοκῇ λαβεῖν . 
τὸ δὲ πλῆθος τῆς οὐσίας οὐδ’ οὗτος ἀποφαίνει καθόλου , οὐδὲ τὸ μισθοῦν τὸν οἶκον · οὐδὲ γὰρ οὐδὲ τούτῳ συμφέρει προσομολογῆσαι ταῦτα . 
δῆλον τοίνυν ἐστὸν οὐδὲν ἧττον τὸ πλῆθος τῶν καταλειφθέντων , καίπερ ἀφανιζόντων τούτων τὴν οὐσίαν ἐκ τῶν διαθηκῶν , ἐξ ὧν τοσαῦτα χρήματ’ ἀλλήλοις φασὶ δοθῆναι . 
ὅστις γὰρ ἐκ τεττάρων ταλάντων καὶ τρισχιλίων τοῖς μὲν τρία τάλαντα καὶ δισχιλίας προῖκα δέδωκεν , τῷ δ’ ἑβδομήκοντα μνᾶς καρποῦσθαι , φανερὸν δήπου πᾶσιν ὅτι οὐκ ἀπὸ μικρᾶς οὐσίας , ἀλλὰ πλέον ἢ διπλασίας ἧς ἐμοὶ κατέλειπεν ταῦτ’ ἀφεῖλεν . 
οὐ γὰρ δήπου τὸν μὲν υἱὸν ἐμὲ πένητ’ ἐβούλετο καταλιπεῖν , τούτους δὲ πλουσίους ὄντας ἔτι πλουσιωτέρους ποιῆσαι ἐπεθύμησεν , ἀλλ’ ἕνεκα τοῦ πλήθους τῶν ἐμοὶ καταλειπομένων Θηριππίδῃ τε τοσοῦτον ἀργύριον καὶ Δημοφῶντι τὰ δύο τάλαντα , οὔπω μέλλοντι τῇ ἀδελφῇ τῇ ἐμῇ συνοικήσειν , καρποῦσθαι ἔδωκεν , ἵνα δυοῖν θάτερον διαπράξαιτο , ἢ διὰ τὰ διδόμενα βελτίους αὐτοὺς εἶναι τὰ περὶ τὴν ἐπιτροπὴν προτρέψειεν , ἢ εἰ κακοὶ γίγνοιντο , μηδεμιᾶς συγγνώμης παρ’ ὑμῶν τυγχάνοιεν , εἰ τοσούτων ἀξιωθέντες τοιαῦτ’ εἰς ἡμᾶς ἐξαμαρτάνοιεν . 
οὗτος τοίνυν καὶ αὐτὸς πρὸς τῇ προικὶ καὶ θεραπαίνας λαβὼν καὶ τὴν οἰκίαν οἰκῶν , ἐπειδὴ δεῖ λόγον αὐτὸν δοῦναι τούτων , τὰ ἑαυτοῦ πράττειν φησίν · καὶ εἰς τοσοῦτον αἰσχροκερδίας ἦλθεν , ὥστε καὶ τοὺς διδασκάλους τοὺς μισθοὺς ἀπεστέρηκεν καὶ τῶν εἰσφορῶν ἔστιν ἃς οὐ κατέθηκεν , ἐμοὶ δὲ λογίζεται . 
λαβὲ δὴ καὶ ταύτας αὐτοῖς τὰς μαρτυρίας καὶ ἀνάγνωθι.Μαρτυρίαι πῶς οὖν ἄν τις σαφέστερον ἐπιδείξειεν πάντα διηρπακότα καὶ μηδὲ τῶν μικρῶν ἀπεσχημένον , ἢ τοῦτον τὸν τρόπον ἐπιδεικνὺς μετὰ τοσούτων μαρτύρων καὶ τεκμηρίων ; 
τὴν μὲν προῖκα λαβεῖν ὁμολογήσαντα καὶ ἔχειν αὐτὸν πρὸς τοὺς ἐπιτρόπους ἀπογράψαντα , τὸ δ’ ἐργαστήριον κεκαρπωμένον αὐτὸν καὶ τὴν πρόσοδον οὐκ ἀποφαίνοντα , τῶν δ’ ἄλλων τὰ μὲν πεπρακότα καὶ τὰς τιμὰς οὐκ ἀποδεδωκότα , τὰ δ’ ὡς ἑαυτὸν λαβόντα καὶ ταῦτ’ ἠφανικότα , ἔτι δὲ παρὰ τὸν λόγον ὃν αὐτὸς ἀπέδωκε τοσαῦτα κλέπτοντα , πρὸς δὲ τούτοις τὴν διαθήκην ἠφανικότα , τὰ ἀνδράποδα πεπρακότα , τἄλλ’ οὕτω πάντα διῳκηκότα , ὡς οὐδ’ ἂν οἱ ἔχθιστοι διοικήσειαν ; 
ἐγὼ μὲν οὐκ οἶδ’ ὅπως ἄν τις σαφέστερον ἐπιδείξειεν . 
ἐτόλμα τοίνυν πρὸς τῷ διαιτητῇ λέγειν , ὡς ἀπὸ τῶν χρημάτων χρέα τε πάμπολλ’ ἐκτέτεικεν ὑπὲρ ἐμοῦ Δημοφῶντι καὶ Θηριππίδῃ τοῖς συνεπιτρόποις , καὶ ὡς πολλὰ τῶν ἐμῶν λάβοιεν , οὐδέτερ’ ἔχων ἐπιδεικνύναι τούτων . 
οὔτε γὰρ ὡς ὀφείλοντά με κατέλιπεν ὁ πατὴρ ἐν τοῖς γράμμασιν ἀπέφηνεν , οὐδ’ οἷς ἀποδεδωκέναι ταῦτ’ ἔφη παρέσχηται μάρτυρας , οὔτ’ αὖ τὸν ἀριθμὸν τῶν χρημάτων εἰς τοὺς συνεπιτρόπους ἐπανέφερεν ὅσον αὐτὸς φαίνεται λαβών , ἀλλὰ πολλοῖς ἐλάττω χρήμασιν . 
ἐρωτηθεὶς δ’ ὑπὸ τοῦ διαιτητοῦ ταῦτά τε καθ’ ἕκαστον , καὶ τὴν οὐσίαν τὴν αὑτοῦ πότερον ἐκ τῶν ἐπικαρπιῶν ἢ τἀρχαῖ’ ἀναλίσκων διῴκηκεν , καὶ πότερον ἐπιτροπευθεὶς ἀπεδέξατ’ ἂν τοῦτον τὸν λόγον παρὰ τῶν ἐπιτρόπων ἢ τἀρχαῖ’ ἂν ἀπολαβεῖν ἠξίου σὺν τοῖς ἔργοις τοῖς γεγενημένοις , πρὸς μὲν ταῦτ’ ἀπεκρίνατ’ οὐδέν , προὐκαλεῖτο δ’ ἐθέλειν ἐπιδεῖξαί μοι τὴν οὐσίαν δέκα ταλάντων οὖσαν · εἰ δέ τι ἐλλείποι , αὐτὸς ἔφη προσθήσειν . 
κελεύοντος δ’ ἐμοῦ πρὸς τὸν διαιτητὴν ἐπιδεικνύναι ταῦτ’ οὐκ ἐπέδειξεν , οὐδ’ ὡς οἱ συνεπίτροποι παρέδοσαν (οὐ γὰρ ἂν αὐτοῦ κατεδιῄτησεν) , μαρτυρίαν δ’ ἐνεβάλετο τοιαύτην , περὶ ἧς πειράσεταί τι λέγειν . 
ἂν μὲν οὖν καὶ νῦν ἔχειν με φῇ , τίνος παραδόντος ἐρωτᾶτ’ αὐτόν , καὶ καθ’ ἕκαστον παρασχέσθαι μάρτυρας ἀξιοῦτε . 
ἐὰν δ’ εἶναί μοι φῇ τοῦτον τὸν τρόπον , λογιζόμενος τὰ παρ’ ἑκατέρῳ τῶν ἐπιτρόπων , διπλασίοις ἐλάττω φανήσεται λέγων , ἔχοντα δ’ οὐδὲν μᾶλλον ἀποφαίνων . 
ἐγὼ γὰρ ὥσπερ καὶ τοῦτον τοσαῦτ’ ἔχοντ’ ἐξήλεγξα , οὕτως κἀκείνων ἑκάτερον οὐκ ἐλάττω τούτων ἔχοντ’ ἐπιδείξω . 
ὥστ’ οὐ τοῦτ’ αὐτῷ λεκτέον , ἀλλ’ ὡς ἢ αὐτὸς ἢ οἱ συνεπίτροποι παρέδοσαν . 
εἰ δὲ μὴ τοῦτ’ ἐπιδείξει , πῶς χρὴ ταύτῃ τῇ προκλήσει προσέχειν ὑμᾶς τὸν νοῦν ; 
οὐδὲν γὰρ μᾶλλον ἔχοντά μ’ ἐπιδείκνυσι . 
πολλὰ τοίνυν ἀπορηθεὶς πρὸς τῷ διαιτητῇ περὶ πάντων τούτων , καὶ καθ’ ἕκαστον ἐξελεγχόμενος ὥσπερ νυνὶ παρ’ ὑμῖν , ἐτόλμησε ψεύσασθαι πάντων δεινότατον , ὡς τέτταρά μοι τάλανθ’ ὁ πατὴρ κατέλιπε κατορωρυγμένα καὶ τούτων κυρίαν τὴν μητέρ’ ἐποίησεν . 
ταῦτα δ’ εἶπεν , ἵν’ εἰ μὲν καὶ νῦν προσδοκήσαιμ’ αὐτὸν ἐρεῖν , ἀπολογούμενος περὶ αὐτῶν διατρίβοιμι , δέον ἕτερά μ’ αὐτοῦ κατηγορεῖν πρὸς ὑμᾶς · εἰ δ’ ὡς οὐ ῥηθησομένων παραλίποιμι , νῦν αὐτὸς εἴποι , ἵνα δοκῶν εἶναι πλούσιος ἧττον ὑφ’ ὑμῶν ἐλεοίμην . 
καὶ μαρτυρίαν μὲν οὐδεμίαν ἐνεβάλετο τούτων ὁ ταῦτ’ εἰπεῖν ἀξιώσας , ψιλῷ δὲ λόγῳ χρησάμενος ὡς πιστευθησόμενος δῑ ἐκείνων . 
καὶ ὅταν μὲν ἔρηταί τις αὐτόν , εἰς τί τῶν ἐμῶν τοσαῦτα χρήματ’ ἀνήλωκεν , χρέα φησὶν ὑπὲρ ἐμοῦ ἐκτετεικέναι καὶ πένητ’ ἐνταυθοῖ ζητεῖ ποιεῖν · ὅταν δὲ βούληται , πλούσιον ὡς ἔοικεν , εἴπερ γε καὶ τοσοῦτον ἐκεῖνος ἀργύριον οἴκοι κατέλιπεν . 
ὡς δ’ οὐκ ἀληθῆ λέγειν οἷόν τ’ αὐτόν , ἀλλ’ ἀδύνατόν τι γενέσθαι τούτων , ἐκ πολλῶν ῥᾴδιον μαθεῖν . 
εἰ μὲν γὰρ ὁ πατὴρ ἠπίστει τούτοις , δῆλον ὅτι οὔτ’ ἂν τἄλλ’ ἐπέτρεπεν οὔτ’ ἂν ταῦθ’ οὕτω καταλείπων αὐτοῖς ἔφραζε · μανία γὰρ δεινὴ τὰ κεκρυμμέν’ εἰπεῖν , μηδὲ τῶν φανερῶν μέλλοντ’ ἐπιτρόπους καταστήσειν . 
εἰ δ’ ἐπίστευεν , οὐκ ἂν δήπου τὰ μὲν πλεῖστ’ αὐτοῖς τῶν χρημάτων ἐνεχείρισεν , τῶν δ’ οὐκ ἂν κυρίους ἐποίησεν . 
οὐδ’ ἂν τῇ μὲν μητρί μου ταῦτα φυλάττειν ἔδωκεν , αὐτὴν δ’ ἐκείνην ἑνὶ τῶν ἐπιτρόπων τούτῳ γυναῖκ’ ἔδωκεν · οὐ γὰρ ἔχει λόγον , σῴζειν μὲν τὰ χρήματα διὰ τῆς ἐμῆς μητρὸς ζητεῖν , ἕνα δὲ τῶν ἀπιστουμένων καὶ αὐτῆς καὶ τῶν χρημάτων κύριον ποιεῖν . 
ἔτι δέ , τούτων εἴ τι ἦν ἀληθές , οἴεσθ’ οὐκ ἂν αὐτὴν λαβεῖν δοθεῖσαν ὑπὸ τοῦ πατρός ; 
ὃς τὴν μὲν προῖκ’ αὐτῆς ἤδη , τὰς ὀγδοήκοντα μνᾶς , ἔχων ὡς συνοικήσων αὐτῇ , τὴν Φιλωνίδου τοῦ Μελιτέως θυγατέρ’ ἔγημεν · τεττάρων δὲ ταλάντων ἔνδον ὄντων , καὶ ταῦτ’ ἐκείνης ἐχούσης , ὡς οὗτός φησιν , οὐκ ἂν ἡγεῖσθ’ αὐτὸν κἂν ἐπιδραμεῖν , ὥστε γενέσθαι μετ’ ἐκείνης αὐτῶν κύριον ; 
ἢ τὴν μὲν φανερὰν οὐσίαν , ἣν καὶ ὑμῶν οἱ πολλοὶ συνῄδεσαν ὅτι κατελείφθη , μετὰ τῶν συνεπιτρόπων οὕτως αἰσχρῶς διήρπασεν , ὧν δ’ οὐκ ἐμέλλεθ’ ὑμεῖς ἔσεσθαι μάρτυρες , ἀπέσχετ’ ἂν ἐξὸν αὐτῷ λαβεῖν ; 
καὶ τίς ἂν πιστεύσειεν ; 
οὐκ ἔστιν ταῦτ’ , ὦ ἄνδρες δικασταί , οὐκ ἔστιν , ἀλλὰ τὰ μὲν χρήματα , ὅσα κατέλιπεν ὁ πατήρ , πάντα τούτοις παρέδωκεν , οὗτος δ’ , ἵν’ ἧττον ἐλεηθῶ παρ’ ὑμῖν , τούτοις τοῖς λόγοις χρήσεται . 
πολλὰ μὲν οὖν ἔγωγ’ ἔχω καὶ ἄλλα τούτου κατηγορεῖν · ἓν δὲ περὶ πάντων κεφάλαιον εἰπών , πάσας αὐτοῦ διαλύσω τὰς ἀπολογίας . 
τούτῳ γὰρ ἐξῆν μηδὲν ἔχειν τούτων τῶν πραγμάτων , μισθώσαντι τὸν οἶκον κατὰ τουτουσὶ τοὺς νόμους . 
λαβὲ τοὺς νόμους καὶ ἀνάγνωθι.Νόμοικατὰ τούτους τοὺς νόμους Ἀντιδώρῳ μὲν ἐκ τριῶν ταλάντων καὶ τρισχιλίων ἐν ἓξ ἔτεσιν ἓξ τάλαντα καὶ πλέον ἐκ τοῦ μισθωθῆναι παρεδόθη , καὶ ταῦθ’ ὑμῶν τινὲς εἶδον · Θεογένης γὰρ ὁ Προβαλίσιος , ὁ μισθωσάμενος αὐτοῦ τὸν οἶκον , ἐν τῇ ἀγορᾷ ταῦτα τὰ χρήματ’ ἐξηρίθμησεν . 
ἐμοὶ δ’ ἐκ τεττάρων καὶ δέκα ταλάντων ἐν δέκ’ ἔτεσιν πρὸς τὸν χρόνον τε καὶ τὴν ἐκείνου μίσθωσιν πλέον ἢ τριπλάσια κατὰ τὸ εἰκὸς προσῆκον γενέσθαι , τοῦτο διὰ τί οὐκ ἐποίησεν , ἐρωτᾶτ’ αὐτόν . 
εἰ μὲν γάρ φησι βέλτιον εἶναι μὴ μισθωθῆναι τὸν οἶκον , δειξάτω μὴ διπλάσια μηδὲ τριπλάσιά μοι γεγενημένα , ἀλλ’ αὐτὰ τὰ ἀρχαῖ’ ἐμοὶ πάντ’ ἀποδεδομένα . 
εἰ δ’ ἐκ τεττάρων καὶ δέκα ταλάντων ἐμοὶ μὲν μηδ’ ἑβδομήκοντα μνᾶς παραδεδώκασιν , ὁ δὲ καὶ πρὸς ὀφείλοντά μ’ αὑτῷ ἀπέγραψεν , πῶς ἀποδέξασθαί τι προσήκει τούτων λεγόντων ; 
οὐδαμῶς δήπουθεν . 
τοσαύτης τοίνυν οὐσίας μοι καταλειφθείσης ὅσην ἐξ ἀρχῆς ἠκούσατε , καὶ τοῦ τρίτου μέρους πρόσοδον αὐτῆς φερούσης πεντήκοντα μνᾶς , ἐξὸν τούτοις τοῖς ἀπληστοτάτοις χρημάτων , καὶ εἰ μὴ μισθοῦν τὸν οἶκον ἐβούλοντο , ἀπὸ μὲν τούτων τῶν προσιόντων , ἐῶντας ὥσπερ εἶχεν κατὰ χώραν , ἡμᾶς τε τρέφειν καὶ τὰ πρὸς τὴν πόλιν διοικεῖν , καὶ ὅσ’ ἐξαὐτῶν περιεγίγνετο , ταῦτα προσπεριποιεῖν , τὴν δ’ ἄλλην οὐσίαν ἐνεργὸν ποιήσασιν , οὖσαν ταύτης διπλασίαν , αὑτοῖς τε , εἰ χρημάτων ἐπεθύμουν , μέτρῑ ἐξ αὐτῶν λαβεῖν , ἐμοί τε σὺν τοῖς ἀρχαίοις τὸν οἶκον ἐκ τῶν προσόδων μείζω ποιῆσαι , τούτων μὲν οὐδὲν ἐποίησαν , ἀποδόμενοι δ’ ἀλλήλοις τὰ πλείστου ἄξια τῶν ἀνδραπόδων , τὰ δὲ παντάπασιν ἀφανίσαντες , ἐμοῦ μὲν ἀνεῖλον καὶ τὴν ὑπάρχουσαν πρόσοδον , σφίσι δ’ αὐτοῖς οὐ μικρὰν ἐκ τῶν ἐμῶν κατεσκευάσαντο . 
λαβόντες δὲ καὶ τἄλλ’ αἰσχρῶς οὑτωσὶ πάντα , πλέον ἢ τὰ ἡμίσεα τῶν χρημάτων μηδὲ καταλειφθῆναι κοινῇ πάντες ἀμφισβητοῦσιν , ὡς πεντεταλάντου δὲ μόνον τῆς οὐσίας οὔσης ἐκ τοσαύτης τοὺς λόγους ἀπενηνόχασιν , οὐ πρόσοδον μὲν ἐξ αὐτῶν οὐκ ἀποφαίνοντες , τὰ δὲ κεφάλαια φανερὰ ἀποδεικνύντες , ἀλλ’ αὐτὰ τὰ ἀρχαῖ’ οὕτως ἀναιδῶς ἀνηλῶσθαι φάσκοντες . 
καὶ οὐδ’ αἰσχύνονται ταῦτα τολμῶντες . 
καίτοι τί ποτ’ ἂν ἔπαθον ὑπ’ αὐτῶν , εἰ πλείω χρόνον ἐπετροπεύθην ; 
οὐκ ἂν ἔχοιεν εἰπεῖν . 
ὅπου γὰρ δέκ’ ἐτῶν διαγενομένων παρὰ μὲν τῶν οὕτω μικρὰ κεκόμισμαι , τῷ δὲ καὶ πρὸς ὀφείλων ἐγγέγραμμαι , πῶς οὐκ ἄξιον διαγανακτεῖν ; 
δῆλον δὲ παντάπασιν · εἰ κατελείφθην μὲν ἐνιαύσιος , ἓξ ἔτη δὲ πρὸς ἐπετροπεύθην ὑπ’ αὐτῶν , οὐδ’ ἂν τὰ μικρὰ ταῦτα παρ’ αὐτῶν ἀπέλαβον . 
εἰ γὰρ ἐκεῖν’ ἀνήλωται ὀρθῶς , οὐδὲν ἂν τῶν νῦν παραδοθέντων ἐξήρκεσεν εἰς ἕκτον ἔτος , ἀλλ’ ἢ παρ’ αὑτῶν ἄν μ’ ἔτρεφον ἢ τῷ λιμῷ περιεῖδον ἀπολόμενον . 
καίτοι πῶς οὐ δεινόν , εἰ ἕτεροι μὲν οἶκοι ταλαντιαῖοι καὶ διτάλαντοι καταλειφθέντες ἐκ τοῦ μισθωθῆναι διπλάσιοι καὶ τριπλάσιοι γεγόνασιν , ὥστ’ ἀξιοῦσθαι λῃτουργεῖν , ὁ δ’ ἐμὸς τριηραρχεῖν εἰθισμένος καὶ μεγάλας εἰσφορὰς εἰσφέρειν μηδὲ μικρὰς δυνήσεται διὰ τὰς τούτων ἀναισχυντίας ; 
τίνας δ’ οὗτοι λελοίπασιν ὑπερβολὰς εἰπεῖν ; 
οἳ καὶ τὴν διαθήκην ἠφανίκασιν ὡς λήσοντες , καὶ τὰς μὲν σφετέρας αὐτῶν οὐσίας ἐκ τῶν ἐπικαρπιῶν διῳκήκασι καὶ τἀρχαῖα τῶν ὑπαρχόντων ἐκ τῶν ἐμῶν πολλῷ μείζω πεποιήκασι , τῆς δ’ ἐμῆς οὐσίας , ὥσπερ τὰ μέγισθ’ ὑφ’ ἡμῶν ἀδικηθέντες , ὅλον τὸ κεφάλαιον ἀνῃρήκασι ; 
καὶ ὑμεῖς μὲν οὐδὲ τῶν εἰς ὑμᾶς ἁμαρτανόντων ὅταν τινὸς καταψηφίσησθε , οὐ πάντα τὰ ὄντ’ ἀφείλεσθε , ἀλλ’ ἢ γυναῖκας ἢ παιδί’ αὐτῶν ἐλεήσαντες μέρος τι κἀκείνοις ὑπελίπετε · οὗτοι δὲ τοσοῦτον διαφέρουσιν ὑμῶν , ὥστε καὶ δωρεὰς παρ’ ἡμῶν προσλαβόντες ἵνα δικαίως ἐπιτροπεύσωσι , τοιαῦτ’ εἰς ἡμᾶς ὑβρίκασι . 
καὶ οὐδ’ ᾐσχύνθησαν , εἰ μὴ ἠλέησαν , τὴν ἐμὴν ἀδελφήν , εἰ δυοῖν ταλάντοιν ὑπὸ τοῦ πατρὸς ἀξιωθεῖσα , μηδενὸς τεύξεται τῶν προσηκόντων , ἀλλ’ ὥσπερ ἔχθιστοί τινες , ἀλλ’ οὐ φίλοι καὶ συγγενεῖς καταλειφθέντες οὐδὲν τῆς οἰκειότητος ἐφρόντισαν . 
ἀλλ’ ἐγὼ μὲν ὁ πάντων ταλαιπωρότατος πρὸς ἀμφότερ’ ἀπορῶ , ταύτην θ’ ὅπως ἐκδῶ καὶ τἄλλ’ ὁπόθεν διοικῶ . 
προσεπίκειται δ’ ἡ πόλις ἀξιοῦσ’ εἰσφέρειν , δικαίως · οὐσίαν γὰρ ἱκανὴν πρὸς ταῦτα κατέλιπέν μοι ὁ πατήρ . 
τὰ δὲ χρήματα τὰ καταλειφθένθ’ οὗτοι πάντ’ εἰλήφασιν . 
καὶ νῦν κομίσασθαι τἀμαυτοῦ ζητῶν εἰς κίνδυνον καθέστηκα τὸν μέγιστον . 
ἂν γὰρ ἀποφύγῃ μ’ οὗτος , ὃ μὴ γένοιτο , τὴν ἐπωβελίαν ὀφλήσω μνᾶς ἑκατόν . 
καὶ τούτῳ μέν , ἐὰν καταψηφίσησθε , τιμητόν , κοὐκ ἐκ τῶν ἑαυτοῦ χρημάτων , ἀλλ’ ἐκ τῶν ἐμῶν ποιήσεται τὴν ἔκτεισιν · ἐμοὶ δ’ ἀτίμητον τοῦτ’ ἔστιν , ὥστ’ οὐ μόνον ἔσομαι τῶν πατρῴων ἀπεστερημένος , ἀλλὰ καὶ πρὸς ἠτιμωμένος , ἂν μὴ νῦν ἡμᾶς ὑμεῖς ἐλεήσητε . 
δέομαι οὖν ὑμῶν , ὦ ἄνδρες δικασταί , καὶ ἱκετεύω καὶ ἀντιβολῶ , μνησθέντας καὶ τῶν νόμων καὶ τῶν ὅρκων οὓς ὀμόσαντες δικάζετε , βοηθῆσαι ἡμῖν τὰ δίκαια , καὶ μὴ περὶ πλείονος τὰς τούτου δεήσεις ἢ τὰς ἡμετέρας ποιήσασθαι . 
δίκαιοι δ’ ἔστ’ ἐλεεῖν οὐ τοὺς ἀδίκους τῶν ἀνθρώπων , ἀλλὰ τοὺς παραλόγως δυστυχοῦντας , οὐδὲ τοὺς ὠμῶς οὕτως τἀλλότρῑ ἀποστεροῦντας , ἀλλ’ ἡμᾶς τοὺς πολὺν χρόνον ὧν ὁ πατὴρ ἡμῖν κατέλιπεν στερομένους καὶ πρὸς ὑπὸ τούτων ὑβριζομένους καὶ νῦν περὶ ἀτιμίας κινδυνεύοντας . 
μέγα δ’ ἂν οἶμαι στενάξαι τὸν πατέρ’ ἡμῶν , εἰ αἴσθοιτο τῶν προικῶν καὶ τῶν δωρεῶν ὧν αὐτὸς τούτοις ἔδωκεν , ὑπὲρ τούτων τῆς ἐπωβελίας τὸν αὑτοῦ υἱὸν ἐμὲ κινδυνεύοντα , καὶ ἄλλους μέν τινας ἤδη τῶν πολιτῶν οὐ μόνον συγγενῶν , ἀλλὰ καὶ φίλων ἀνδρῶν ἀπορούντων θυγατέρας παρὰ σφῶν αὐτῶν ἐκδόντας , Ἄφοβον δὲ μηδ’ ἣν ἔλαβεν προῖκ’ ἐθέλοντ’ ἀποδοῦναι , καὶ ταῦτ’ ἔτει δεκάτῳ . 
Κατὰ Ἀφόβου Β πολλὰ καὶ μεγάλ’ ἐψευσμένου πρὸς ὑμᾶς Ἀφόβου , τοῦτ’ αὐτὸν ἐλέγξαι πειράσομαι πρῶτον , ἐφ’ ᾧ μάλιστ’ ἠγανάκτησα τῶν ῥηθέντων . 
εἶπεν γὰρ ὡς ὁ πάππος ὤφειλε τῷ δημοσίῳ , καὶ διὰ ταῦθ’ ὁ πατὴρ οὐκ ἐβούλετο μισθωθῆναι τὸν οἶκον , ἵνα μὴ κινδυνεύσῃ . 
καὶ τὴν μὲν πρόφασιν ποιεῖται ταύτην , ὡς δ’ ὀφείλων ἐτελεύτησεν ἐκεῖνος , οὐδεμίαν παρέσχετο μαρτυρίαν · ἀλλ’ ὡς μὲν ὦφλεν , ἐνεβάλετο τηρήσας τὴν τελευταίαν ἡμέραν , ταύτην δ’ εἰς τὸν ὕστερον λόγον ὑπελίπετο , ὡς διαβαλεῖν τὸ πρᾶγμ’ ἐξ αὐτῆς δυνησόμενος . 
ἐὰν οὖν ἀναγνῷ , προσέχετ’ αὐτῇ τὸν νοῦν · εὑρήσετε γὰρ οὐχ ὡς ὀφείλει μεμαρτυρημένην , ἀλλ’ ὡς ὦφλεν . 
τοῦτ’ οὖν ἐλέγξαι πειράσομαι πρῶτον , ἐφ’ ᾧ φρονεῖ μάλιστα · ὃ καὶ ἡμεῖς ἀμφισβητοῦμεν . 
εἰ μὲν οὖν τότ’ ἐξεγένετο καὶ μὴ τῷ χρόνῳ τοῦτ’ ἐνηδρεύθημεν , παρεσχόμεθ’ ἂν μάρτυρας ὡς ἐξετείσθη τὰ χρήματα καὶ πάντ’ αὐτῷ διελέλυτο τὰ πρὸς τὴν πόλιν · νῦν δὲ τεκμηρίοις μεγάλοις ἐπιδείξομεν ὡς οὔτ’ ὤφειλεν οὔτ’ ἦν κίνδυνος οὐδεὶς ἡμῖν φανερὰ κεκτημένοις τὰ ὄντα . 
πρῶτον μὲν γὰρ Δημοχάρης , ἔχων ἀδελφὴν τῆς ἐμῆς μητρός , θυγατέρα δὲ Γύλωνος , οὐκ ἀποκέκρυπται τὴν οὐσίαν , ἀλλὰ χορηγεῖ καὶ τριηραρχεῖ καὶ τὰς ἄλλας λῃτουργίας λῃτουργεῖ καὶ οὐδὲν τῶν τοιούτων δέδοικεν . 
ἔπειτ’ αὐτὸς ὁ πατὴρ τήν τ’ ἄλλην οὐσίαν καὶ τέτταρα τάλαντα καὶ τρισχιλίας φανερὰς ἐποίησεν , ἃς οὗτοι γραφῆναί τ’ ἐν ταῖς διαθήκαις καὶ λαβεῖν σφᾶς αὐτοὺς κατ’ ἀλλήλων καταμαρτυροῦσιν . 
ἔτι δὲ καὶ αὐτὸς Ἄφοβος μετὰ τῶν συνεπιτρόπων τῇ πόλει τὸ πλῆθος τῶν καταλειφθέντων χρημάτων ἐμφανὲς ἐποίησεν , ἡγεμόνα με τῆς συμμορίας καταστήσας οὐκ ἐπὶ μικροῖς τιμήμασιν , ἀλλ’ ἐπὶ τηλικούτοις ὥστε κατὰ τὰς πέντε καὶ εἴκοσι μνᾶς πεντακοσίας εἰσφέρειν . 
καίτοι εἴ τι τούτων ἦν ἀληθές , οὐδὲν ἂν αὐτῶν ἐποίησεν , ἀλλὰ πάντ’ ἂν ηὐλαβήθη . 
νῦν δὲ καὶ Δημοχάρης καὶ ὁ πατὴρ καὶ αὐτοὶ οὗτοι φαίνονται φανερὰ ποιοῦντες , καὶ οὐδένα τοιοῦτον κίνδυνον δεδιότες . 
πάντων δ’ ἀτοπώτατόν ἐστιν , λέγοντας ὡς ὁ πατὴρ οὐκ εἴα μισθοῦν τὸν οἶκον , τὴν μὲν διαθήκην μηδαμοῦ ταύτην ἀποφαίνειν , ἐξ ἧς ἦν εἰδέναι τἀκριβές , τηλικαύτην δ’ ἀνελόντας μαρτυρίαν οὕτως οἴεσθαι δεῖν εἰκῇ πιστεύεσθαι παρ’ ὑμῖν . 
ἀλλ’ ἐχρῆν , ἐπειδὴ τάχιστ’ ἐτελεύτησεν ὁ πατήρ , εἰσκαλέσαντας μάρτυρας πολλοὺς παρασημήνασθαι κελεῦσαι τὰς διαθήκας , ἵν’ εἴ τι ἐγίγνετ’ ἀμφισβητήσιμον , ἦν εἰς τὰ γράμματα ταῦτ’ ἐπανελθεῖν καὶ τὴν ἀλήθειαν πάντων εὑρεῖν . 
νῦν δ’ ἕτερα μὲν παρασημήνασθαι ἠξίωσαν , ἐν οἷς πολλὰ τῶν καταλειπομένων οὐκ ἐγέγραπτο , ὑπομνήματα δ’ ἦν · αὐτὴν δὲ τὴν διαθήκην , δῑ ἧς τούτων ὧν ἐσημήναντο γραμμάτων καὶ τῶν ἄλλων ἁπάντων χρημάτων ἐγίγνοντο κύριοι , καὶ τοῦ μὴ μισθοῦν τὸν οἶκον τῆς αἰτίας ἀπελέλυντο , ταύτην δ’ οὐκ ἐσημήναντο , οὐδ’ αὐτὴν ἀπέδοσαν . 
ἄξιόν γε πιστεύειν αὐτοῖς ὅ τι ἂν περὶ τούτων λέγωσιν . 
ἀλλ’ ἐγὼ οὐκ οἶδ’ ὅ τι τοῦτ’ ἔστιν . 
οὐκ εἴα μισθοῦν τὸν οἶκον οὐδ’ ἐμφανῆ τὰ χρήματα ποιεῖν ὁ πατήρ . 
πότερον ἐμοί ; 
ἢ τῇ πόλει ; 
φαίνεσθε γὰρ τοὐναντίον ἐκείνῃ μὲν φανερὰ ποιήσαντες , ἐμοὶ δὲ παντάπασιν ἀφανῆ πεποιηκότες , καὶ οὐδὲ ταῦτ’ ἀποφαίνοντες ἐξ ὧν τιμησάμενοι τὰς εἰσφορὰς εἰσεφέρετε . 
δείξατε γὰρ ταύτην τὴν οὐσίαν , τίς ἦν καὶ ποῦ παρέδοτέ μοι καὶ τίνος ἐναντίον . 
τὰ μὲν γὰρ δύο τάλαντα καὶ τὰς ὀγδοήκοντα μνᾶς ἀπὸ τῶν τεττάρων ταλάντων καὶ τρισχιλίων ἐλάβετε , ὥστ’ οὐδὲ ταύτας ὑπὲρ ἐμοῦ εἰς τὸ δημόσιον ἐτιμήσασθε · ὑμέτεραι γὰρ ἦσαν ἐν ἐκείνοις τοῖς χρόνοις . 
ἀλλὰ μὴν ἔκ γε τῆς οἰκίας καὶ τῶν τεττάρων καὶ δέκ’ ἀνδραπόδων καὶ τῶν τριάκοντα μνῶν , ἅ μοι παρεδώκατε , τὴν εἰσφορὰν οὐχ οἷόν τε γενέσθαι τοσαύτην ὅσην ὑμεῖς συνετάξασθε πρὸς τὴν συμμορίαν . 
ἀλλ’ ἀνάγκη μεγάλη τὰ καταλειφθέντα , πολλῷ πλείον’ ὄντα τούτων , πάνθ’ ὑμᾶς ἔχειν ἐστίν , ἃ φανερῶς ὅτι διηρπάκατ’ ἐξελεγχόμενοι τοιαῦτα πλάττεσθαι τολμᾶτε . 
καὶ τοτὲ μὲν εἰς ἀλλήλους ἀναφέρετε , πάλιν δ’ εἰληφέναι κατ’ ἀλλήλων μαρτυρεῖτε . 
φάσκοντες δ’ οὐ πολλὰ λαβεῖν μεγάλων ἀναλωμάτων λόγους ἀπενηνόχατε . 
πάντες δὲ κοινῇ μ’ ἐπιτροπεύσαντες ἰδίᾳ μετὰ ταῦθ’ ἕκαστος μηχανᾶσθε . 
καὶ τὴν μὲν διαθήκην ἠφανίκατε , ἐξ ἧς ἦν εἰδέναι περὶ πάντων τὴν ἀλήθειαν , φαίνεσθε δ’ οὐδέποτε ταὐτὰ περὶ ἀλλήλων λέγοντες.λαβὲ δὴ τὰς μαρτυρίας καὶ ἀνάγνωθ’ αὐτοῖς πάσας ἐφεξῆς , ἵνα μνησθέντες καὶ τῶν μεμαρτυρημένων καὶ τῶν εἰρημένων ἀκριβέστερον διαγιγνώσκωσι περὶ αὐτῶν.Μαρτυρίαι ταῦθ’ οὗτοι πρὸς πεντεκαιδεκαταλάντους οἴκους συνετιμήσανθ’ ὑπὲρ ἐμοῦ · μνῶν δ’ οὐδ’ ἑβδομήκοντ’ ἀξίαν μοι παραδεδώκασι τὴν οὐσίαν τρεῖς ὄντες . 
λέγε τὰς ἐφεξῆς.Μαρτυρίαιταύτην τὴν προῖκα οἵ τ’ ἐπίτροποι καταμαρτυροῦσιν αὐτὸν λαβεῖν , ἄλλοι τε πρὸς οὓς ἔχειν ὡμολόγησεν . 
ταύτην οὔτ’ αὐτὴν οὔτε τὸν σῖτον ἀποδέδωκεν . 
λαβὲ τὰς ἄλλας καὶ ἀναγίγνωσκε.Μαρτυρίαι δύ’ ἔτη τὸ ἐργαστήριον διοικήσας Θηριππίδῃ μὲν ἀποδέδωκε τὴν μίσθωσιν · ἐμοὶ δέ , δυοῖν ἐτοῖν λαβὼν τὴν πρόσοδον , τριάκοντα μνᾶς , οὔτ’ αὐτὰς οὔτε τὸ ἔργον ἀποδέδωκεν . 
λάβ’ ἑτέραν καὶ ἀνάγνωθι.Μαρτυρίαταῦτα τἀνδράποδ’ ὡς αὑτὸν λαβὼν οὗτος , καὶ τἄλλα τὰ μετὰ τούτων ὑποτεθένθ’ ἡμῖν , ἀνάλωμα μὲν εἰς αὐτὰ τοσοῦτο λελόγισται , λῆμμα δ’ ἀπ’ αὐτῶν οὐδ’ ὁτιοῦν , καὶ αὐτοὺς δὲ τοὺς ἀνθρώπους ἠφάνικεν , οἳ δώδεκα μνᾶς ἀτελεῖς ἑκάστου τοῦ ἐνιαυτοῦ προσέφερον . 
λέγ’ ἑτέραν.Μαρτυρία τοῦτον τὸν ἐλέφαντα καὶ τὸν σίδηρον πεπρακὼς οὐδὲ καταλειφθῆναί φησιν , ἀλλὰ καὶ τούτων τὴν τιμὴν ἀποστερεῖ με , μάλιστα τάλαντον . 
λέγε ταυτασί.Μαρτυρίαιταῦθ’ οὗτος τρία τάλαντα καὶ χιλίας ἔχει χωρὶς τῶν ἄλλων . 
τοῦ μὲν οὖν ἀρχαίου πέντε τάλανθ’ ἃ εἴληφεν · σὺν δὲ τοῖς ἔργοις , ἂν ἐπὶ δραχμῇ τις τιθῇ μόνον , πλέον ἢ δέκα τάλαντ’ ἔχει . 
λέγε τὰς ἐφεξῆς.Μαρτυρίαι ταῦθ’ οὗτοι γραφῆναι μὲν ἐν ταῖς διαθήκαις καὶ λαβεῖν σφᾶς αὐτοὺς κατ’ ἀλλήλων μαρτυροῦσιν . 
οὗτος δὲ καὶ μεταπεμφθῆναι φάσκων ὑπὸ τοῦ πατρός , καὶ ἐλθὼν εἰς τὴν οἰκίαν , εἰσελθεῖν μὲν οὔ φησιν ὡς τὸν μεταπεμψάμενον , οὐδ’ ὁμολογῆσαι περὶ τούτων οὐδέν , Δημοφῶντος δ’ ἀκοῦσαι γραμματεῖον ἀναγιγνώσκοντος καὶ Θηριππίδου λέγοντος ὡς ἐκεῖνος ταῦτα διέθετο , καὶ προεισεληλυθὼς καὶ ἅπαντα διωμολογημένος πρὸς τὸν πατέρα , ὅσαπερ ἐκεῖνος γράψας κατέλιπεν . 
ὁ γὰρ πατήρ , ὦ ἄνδρες δικασταί , ὡς ᾔσθετο τὴν νόσον οὐκ ἀποφευξόμενος , συγκαλέσας τούτους τρεῖς ὄντας , καὶ συμπαρακαθισάμενος Δήμωνα τὸν ἀδελφόν , τὰ σώμαθ’ ἡμῶν εἰς τὰς χεῖρας ἐνέθηκεν παρακαταθήκην ἐπονομάζων , τὴν μὲν ἀδελφὴν Δημοφῶντι καὶ δύο τάλαντα προῖκα διδοὺς εὐθύς , καὶ γυναῖκ’ αὐτῷ ταύτην ἐγγυῶν , ἐμὲ δὲ πᾶσιν κοινῇ μετὰ τῶν χρημάτων παρακατατιθέμενος , καὶ ἐπισκήπτων μισθῶσαί τε τὸν οἶκον καὶ συνδιασῷσαί μοι τὴν οὐσίαν , διδοὺς ἅμα τε Θηριππίδῃ τὰς ἑβδομήκοντα μνᾶς , καὶ τούτῳ τήν τ’ ἐμὴν μητέρ’ ἐγγυῶν ἐπὶ ταῖς ὀγδοήκοντα μναῖς , κἄμ’ εἰς τὰ τούτου γόνατα τιθείς · ὧν οὗτος ὁ πάντων ἀνθρώπων ἀνοσιώτατος οὐδένα λόγον ἐποιήσατο , κύριος τῶν ἐμῶν γενόμενος ἐπὶ τούτοις , ἀλλὰ τὰ χρήματά με πάντ’ ἀπεστερηκὼς μετὰ τῶν συνεπιτρόπων , ἐλεεῖσθαι νῦν ὑφ’ ὑμῶν ἀξιώσει , μνῶν οὐδ’ ἑβδομήκοντ’ ἄξια τρίτος αὐτὸς ἀποδεδωκώς , εἶτα καὶ τούτοις αὐτοῖς πάλιν ἐπιβεβουλευκώς . 
ὡς γὰρ τὰς δίκας ταύτας ἔμελλον εἰσιέναι κατ’ αὐτῶν , ἀντίδοσιν ἐπ’ ἐμὲ παρεσκεύασαν , ἵν’ εἰ μὲν ἀντιδοίην , μὴ ἐξείη μοι πρὸς αὐτοὺς ἀντιδικεῖν , ὡς καὶ τῶν δικῶν τούτων τοῦ ἀντιδόντος γιγνομένων , εἰ δὲ μηδὲν τούτων ποιοίην , ἵν’ ἐκ βραχείας οὐσίας λῃτουργῶν παντάπασιν ἀναιρεθείην . 
καὶ τοῦτ’ αὐτοῖς ὑπηρέτησε Θρασύλοχος ὁ Ἀναγυράσιος · ᾧ τούτων οὐδὲν ἐνθυμηθεὶς ἀντέδωκα μέν , ἀπέκλεισα δ’ ὡς διαδικασίας τευξόμενος · οὐ τυχὼν δὲ ταύτης , τῶν χρόνων ὑπογύων ὄντων , ἵνα μὴ στερηθῶ τῶν δικῶν , ἀπέτεισα τὴν λῃτουργίαν ὑποθεὶς τὴν οἰκίαν καὶ τἀμαυτοῦ πάντα , βουλόμενος εἰς ὑμᾶς εἰσελθεῖν τὰς πρὸς τουτουσὶ δίκας . 
ἆρ’ οὐ μεγάλα μὲν ἐξ ἀρχῆς ἠδίκημαι , μεγάλα δ’ , ὅτι δίκην ζητῶ λαβεῖν , νῦν ὑπ’ αὐτῶν βλάπτομαι ; 
τίς δ’ οὐκ ἂν ὑμῶν τούτῳ μὲν φθονήσειε δικαίως , ἡμᾶς δ’ ἐλεήσειεν , ὁρῶν τῷ μὲν πρὸς τῇ οὐσίᾳ τῇ παραδοθείσῃ πλεῖν ἢ δέκα ταλάντων τὴν ἐμὴν τοσαύτην οὖσαν προσγεγενημένην , ἡμᾶς δὲ μὴ μόνον τῶν πατρῴων διημαρτηκότας , ἀλλὰ καὶ τῶν νῦν παραδοθέντων διὰ τὴν τούτων πονηρίαν ἀπεστερημένους ; 
ποῖ δ’ ἂν τραποίμεθα , εἴ τι ἄλλο ψηφίσαισθ’ ὑμεῖς περὶ αὐτῶν ; 
εἰς τὰ ὑποκείμενα τοῖς δανείσασιν ; 
ἀλλὰ τῶν ὑποθεμένων ἐστίν . 
ἀλλ’ εἰς τὰ περιόντ’ αὐτῶν ; 
ἀλλὰ τούτου γίγνεται , τὴν ἐπωβελίαν ἐὰν ὄφλωμεν . 
μηδαμῶς , ὦ ἄνδρες δικασταί , γένησθ’ ἡμῖν τοσούτων αἴτιοι κακῶν · μηδὲ τὴν μητέρα κἀμὲ καὶ τὴν ἀδελφὴν ἀνάξια παθόντας περιίδητε , οὓς ὁ πατὴρ οὐκ ἐπὶ ταύταις ταῖς ἐλπίσιν κατέλιπεν , ἀλλὰ τὴν μὲν ὡς Δημοφῶντι συνοικήσουσαν ἐπὶ δυοῖν ταλάντοιν προικί , τὴν δ’ ἐπ’ ὀγδοήκοντα μναῖς τούτῳ τῷ σχετλιωτάτῳ πάντων ἀνθρώπων , ἐμὲ δ’ ὑμῖν διάδοχον ἀνθ’ αὑτοῦ τῶν λῃτουργιῶν ἐσόμενον . 
βοηθήσατ’ οὖν ἡμῖν , βοηθήσατε , καὶ τοῦ δικαίου καὶ ὑμῶν αὐτῶν ἕνεκα καὶ ἡμῶν καὶ τοῦ πατρὸς τοῦ τετελευτηκότος . 
σῴσατε , ἐλεήσατε , ἐπειδή μ’ οὗτοι συγγενεῖς ὄντες οὐκ ἠλέησαν . 
εἰς ὑμᾶς καταπεφεύγαμεν . 
ἱκετεύω , ἀντιβολῶ πρὸς παίδων , πρὸς γυναικῶν , πρὸς τῶν ὄντων ἀγαθῶν ὑμῖν . 
οὕτως ὄναισθε τούτων , μὴ περιίδητέ με , μηδὲ ποιήσητε τὴν μητέρα καὶ τῶν ἐπιλοίπων ἐλπίδων εἰς τὸν βίον στερηθεῖσαν ἀνάξιον αὑτῆς τι παθεῖν · 
ἣ νῦν μὲν οἴεται τυχόντα με τῶν δικαίων παρ’ ὑμῖν ὑποδέξεσθαι καὶ τὴν ἀδελφὴν ἐκδώσειν · εἰ δ’ ὑμεῖς ἄλλο τι γνώσεσθε , ὃ μὴ γένοιτο , τίν’ οἴεσθ’ αὐτὴν ψυχὴν ἕξειν , ὅταν ἐμὲ μὲν ἴδῃ μὴ μόνον τῶν πατρῴων ἀπεστερημένον , ἀλλὰ καὶ πρὸς ἠτιμωμένον , περὶ δὲ τῆς ἀδελφῆς μηδ’ ἐλπίδ’ ἔχουσαν ὡς τεύξεταί τινος τῶν προσηκόντων διὰ τὴν ἐσομένην ἀπορίαν ; 
οὐκ ἄξιος , ὦ ἄνδρες δικασταί , οὔτ’ ἐγὼ δίκης ἐν ὑμῖν μὴ τυχεῖν , οὔθ’ οὗτος τοσαῦτα χρήματ’ ἀδίκως κατασχεῖν . 
ἐμοῦ μὲν γὰρ εἰ καὶ μήπω πεῖραν εἰλήφατε , ποῖός τις ἂν εἰς ὑμᾶς εἴην , ἐλπίζειν προσήκει μὴ χείρω τοῦ πατρὸς ἔσεσθαι . 
τούτου δὲ πεῖραν ἔχετε , καὶ σαφῶς ἴσθ’ ὅτι πολλὴν οὐσίαν παραλαβὼν οὐ μόνον οὐδὲν πεφιλοτίμηται πρὸς ὑμᾶς , ἀλλὰ καὶ τἀλλότρῑ ἀποστερῶν ἀποδέδεικται . 
ταῦτ’ οὖν σκοποῦντες καὶ τἄλλα μνησθέντες , ᾗ δίκαιόν ἐστι , ταύτῃ ψηφίσασθε . 
πίστεις δ’ ἔχεθ’ ἱκανὰς ἐκ μαρτύρων , ἐκ τεκμηρίων , ἐκ τῶν εἰκότων , ἐξ ὧν οὗτοι λαβεῖν ὁμολογοῦντες ἁθρόα τἀμά , ταῦτ’ ἀνηλωκέναι φασὶν οὐκ ἀνηλωκότες , ἀλλ’ αὐτοὶ πάντ’ ἔχοντες . 
ὧν ἐνθυμουμένους χρὴ ποιήσασθαί τιν’ ἡμῶν πρόνοιαν , εἰδότας ὅτι ἐγὼ μὲν τἀμαυτοῦ δῑ ὑμῶν κομισάμενος εἰκότως λῃτουργεῖν ἐθελήσω , χάριτας ὀφείλων ὅτι μοι δικαίως ἀπέδοτε τὴν οὐσίαν , οὗτος δ’ , ἐὰν αὐτὸν ποιήσητε τῶν ἐμῶν κύριον , οὐδὲν ποιήσει τοιοῦτον . 
μὴ γὰρ οἴεσθ’ αὐτόν , ὑπὲρ ὧν ἤρνηται μὴ λαβεῖν , ὑπὲρ τούτων ὑμῖν λῃτουργεῖν ἐθελήσειν , ἀλλ’ ἀποκρύψεσθαι μᾶλλον , ἵνα δικαίως ἀποπεφευγέναι δοκῇ . 
Πρὸς Ἄφοβον ὑπὲρ Φάνου Ψευδομαρτυριῶν εἰ μὴ πρότερόν μοι δίκης γενομένης πρὸς Ἄφοβον , ὦ ἄνδρες δικασταί , συνῄδειν πολλῷ τούτων μείζω καὶ δεινότερ’ αὐτοῦ ψευσαμένου ῥᾳδίως ἐξελέγξας διὰ τὴν περιφάνειαν τῶν ἀδικημάτων , θαυμασίως ἂν ὡς ηὐλαβούμην μὴ καὶ νῦν οὐ δυνηθῶ δεῖξαι , πῇ παρακρούεταί ποθ’ ἕκασθ’ ὑμᾶς αὐτῶν . 
νῦν δὲ σὺν θεοῖς εἰπεῖν , ἄνπερ ἴσοι καὶ κοινοὶ γένησθ’ ἡμῶν ἀκροαταί , πολλὰς ἐλπίδας ἔχω μηδὲν ἧττον ὑμᾶς τὴν ἀναίδειαν τὴν τούτου γνώσεσθαι τῶν πρότερον δικασάντων . 
καὶ ταῦτ’ εἰ μὲν ἐδεῖτο λόγου τινὸς ἢ ποικιλίας , ἔγωγε κατώκνουν ἂν τὴν ἐμαυτοῦ καταμεμφόμενος ἡλικίαν · νῦν δ’ ἁπλῶς δεῖ διδάξαι καὶ διηγήσασθαι τὰ τούτῳ πεπραγμένα περὶ ἡμῶν · ἐκ δὲ τούτων οἶμαι πᾶσιν ὑμῖν εὔγνωστον ἔσεσθαι , πότερός ποθ’ ἡμῶν ἐσθ’ ὁ πονηρός . 
οἶδα μὲν οὖν ὅτι τὴν δίκην οὗτος εἴληχε ταύτην , οὐχὶ τῷ τὰ ψευδῆ τιν’ αὑτοῦ καταμεμαρτυρηκέναι ἐξελέγξειν πιστεύων , ἀλλ’ ἡγούμενος διὰ τὸ μέγεθος τοῦ τιμήματος τῆς δίκης , ἣν ὦφλεν , ἐμοὶ μὲν ἂν γενέσθαι τινὰ φθόνον , αὑτῷ δ’ ἔλεον . 
καὶ διὰ ταῦτα περὶ τῆς γεγενημένης δίκης νῦν ἀπολογεῖται , περὶ ἧς τότ’ οὐδὲν ἔσχε δίκαιον εἰπεῖν . 
ἐγὼ δ’ , ὦ ἄνδρες δικασταί , εἰ μὲν ἐπεπράγμην τοῦτον τὴν δίκην ἢ μηδὲν ἤθελον μέτριον συγχωρεῖν , ἠδίκουν μὲν οὐδ’ ἂν οὕτως , τὰ παρ’ ὑμῖν γνωσθέντα πραττόμενος αὐτόν , ὅμως δ’ ἂν εἶχέν τις εἰπεῖν , ὡς λίαν ὠμῶς καὶ πικρῶς ὄντα συγγενῆ τοῦτον ἐκ τῆς οὐσίας ἁπάσης ἐκβέβληκα . 
νῦν δὲ τοὐναντίον ἐστίν · οὗτος ἐμὲ τῶν πατρῴων ἁπάντων μετὰ τῶν συνεπιτρόπων ἀπεστέρηκεν , καὶ οὐδ’ ἐν ὑμῖν φανερῶς ἐξελεγχθεὶς οἴεται δεῖν οὐδὲν τῶν μετρίων ποιεῖν , ἀλλὰ διασκευασάμενος τὴν οὐσίαν , καὶ παραδοὺς τὴν μὲν συνοικίαν Αἰσίῳ , τὸν δ’ ἀγρὸν Ὀνήτορι , πρὸς μὲν ἐκείνους δίκην καὶ πράγματ’ ἔχειν ἐμὲ πεποίηκεν , ἐκ δὲ τῆς οἰκίας αὐτὸς τὰ σκεύη λαβὼν καὶ τἀνδράποδ’ ἐξαγαγὼν καὶ τὸν λάκκον συντρίψας καὶ τὰ θυρώματ’ ἀποσπάσας καὶ μόνον οὐκ αὐτὴν τὴν οἰκίαν ἐμπρήσας Μέγαράδ’ ἐξῴκηκεν κἀκεῖ μετοίκιον τέθηκεν . 
ὥστε πολὺ ἂν δικαιότερον διὰ ταῦτα τὰ ἔργα τοῦτον μισήσαιτε ἢ ἐμοῦ τιν’ ἀνεπιείκειαν καταγνοίητε . 
περὶ μὲν οὖν τῆς αἰσχροκερδίας τῆς τούτου καὶ μιαρίας ὕστερόν μοι δοκεῖ διεξελθεῖν πρὸς ὑμᾶς · καὶ νῦν δ’ ὡς ἐν κεφαλαίοις ἀκηκόατε · περὶ δὲ τῶν μεμαρτυρημένων , ὡς ἔστιν ἀληθῆ , περὶ ὧνπερ οἴσετε τὴν ψῆφον , ἤδη πειράσομαι διδάσκειν ὑμᾶς . 
δέομαι δ’ ὑμῶν , ὦ ἄνδρες δικασταί , δικαίαν δέησιν , ἐξ ἴσου ἡμῶν ἀμφοτέρων ἀκοῦσαι . 
τοῦτο δ’ ἐστὶ καὶ ὑπὲρ ὑμῶν ὁμοίως · ὅσῳ γὰρ ἂν ἀκριβέστερον τὰ πεπραγμένα μάθητε , τοσούτῳ δικαιοτέραν καὶ εὐορκοτέραν θήσεσθε τὴν ψῆφον περὶ αὐτῶν . 
ἐπιδείξω δὲ τοῦτον οὐ μόνον ὡμολογηκότ’ εἶναι τὸν Μιλύαν ἐλεύθερον , ἀλλὰ καὶ φανερὸν τοῦτ’ ἔργῳ πεποιηκότα , καὶ πρὸς τούτοις <τοὺς> 
ἐκ βασάνου περὶ αὐτῶν πεφευγότα τοῦτον τοὺς ἀκριβεστάτους ἐλέγχους , καὶ οὐκ ἐθελήσαντ’ ἐκ τούτων ἐπιδεῖξαι τὴν ἀλήθειαν , ἀλλὰ πανουργοῦντα καὶ μάρτυρας ψευδεῖς παρεχόμενον καὶ διακλέπτοντα τοῖς ἑαυτοῦ λόγοις τὴν ἀλήθειαν τῶν πεπραγμένων , οὕτω μεγάλοις καὶ φανεροῖς ἐλέγχοις ὥσθ’ ὑμᾶς πάντας εἴσεσθαι σαφῶς , ὅτι ἡμεῖς μὲν ἀληθῆ λέγομεν , οὗτος δ’ οὐδὲν ὑγιὲς εἴρηκεν . 
ἄρξομαι δ’ ἐντεῦθεν ὅθεν καὶ ὑμεῖς ῥᾷστ’ ἂν μάθοιτε κἀγὼ τάχιστ’ ἂν διδάξαιμι . 
ἐγὼ γάρ , ὦ ἄνδρες δικασταί , Δημοφῶντι καὶ Θηριππίδῃ καὶ τούτῳ δίκας ἔλαχον ἐπιτροπῆς ἀποστερηθεὶς ἁπάντων τῶν ὄντων . 
γενομένης δέ μοι τῆς δίκης πρὸς τοῦτον πρῶτον , ἐπέδειξα σαφῶς τοῖς δικάζουσιν , ὥσπερ ὑμῖν ἐπιδείξω , πάνθ’ ὅσ’ ἡμῖν κατελείφθη χρήματ’ ἀπεστερηκότα τοῦτον μετ’ ἐκείνων , οὐ καταψευδομαρτυρησάμενος . 
τεκμήριον δὲ μέγιστον · μαρτυριῶν γὰρ πλέον ἢ πάνυ πολλῶν τῶν ἁπασῶν ἀναγνωσθεισῶν ἐπὶ τῇ δίκῃ , καὶ τούτων τῶν μὲν ὡς ἔδοσάν τι τούτῳ τῶν ἐμῶν καταμαρτυρουσῶν , τῶν δ’ ὡς παρῆσαν κομιζομένῳ , τῶν δ’ ὡς πριάμενοι παρὰ τούτου τούτῳ τὰς τιμὰς διέλυσαν , οὐδ’ ᾗ τινι τούτων τῶν ψευδομαρτυρίων ἐπεσκήψατο , οὐδὲ τετόλμηκεν διώκειν ἀλλ’ ἢ ταύτην μίαν οὖσαν , ἐν ᾗ δραχμὴν οὐκ ἂν ἔχοι δεῖξαι μεμαρτυρημένην . 
καίτοι τό γε τίμημα τῶν χρημάτων ὧν ἀπεστερήμην , οὐκ ἐκ ταύτης συντιθεὶς ἐλογιζόμην τοσοῦτον (οὐ γὰρ ἔνεστ’ ἀργύριον) , ἀλλ’ ἐξ ἐκείνων καθ’ ἕκαστα τιθείς , αἷς οὗτος οὐκ ἐπεσκήψατο . 
ὅθεν οἱ τότ’ ἀκούσαντες οὐ μόνον αὐτοῦ κατέγνωσαν , ἀλλὰ καὶ τῶν ἐπιγεγραμμένων ἐτίμησαν . 
τίνος οὖν ἕνεκ’ ἐκείνας μὲν εἴασε , τῇδε δ’ ἐπεσκήψατο ; 
ἐγὼ καὶ τοῦτο διδάξω . 
τῶν μαρτυριῶν ὅσαι μὲν αὐτοῦ χρήματ’ ἔχειν κατεμαρτύρουν , ᾔδει σαφῶς ὅτι τοσούτῳ μᾶλλον ἐξελεγχθήσεται ταῦτ’ ἔχων , ὅσῳ πλείων λόγος δοθήσεται καθ’ ἓν περὶ ἑκάστου . 
τοῦτο δ’ ἔμελλεν ἐν τῇ τῶν ψευδομαρτυρίων ἔσεσθαι κρίσει · ὃ γὰρ τότ’ ἐν μικρῷ μέρει τινὶ τοῦ παντὸς ὕδατος μετὰ τῶν ἄλλων κατηγορήσαμεν , νῦν πρὸς ἅπαν τὸ ὕδωρ αὐτὸ καθ’ αὑτὸ διδάξειν ἐμέλλομεν . 
ἀποκρίσει δ’ ἐπισκηψάμενος ἐνόμιζεν , ὥσπερ τόθ’ ὡμολόγησεν , οὕτω πάλιν ἔξαρνος γενέσθαι ταῦτ’ ἐφ’ ἑαυτῷ γενήσεσθαι . 
διὰ ταῦτα τήνδε διώκει . 
βούλομαι δὴ ταύτην , ὡς ἔστιν ἀληθής , ἐπιδεῖξαι σαφῶς πᾶσιν ὑμῖν , οὐκ ἐξ εἰκότων οὐδὲ λόγων πρὸς τὸ παρὸν μεμηχανημένων , ἀλλ’ ἐκ τοῦ παρὰ πᾶσιν ὑμῖν δόξοντος , ὡς ἐγὼ νομίζω , δικαίου . 
σκοπεῖτε δ’ ἀκούσαντες . 
ἐγὼ γάρ , ὦ ἄνδρες δικασταί , περὶ τῆς μαρτυρίας τῆς ἐν τῷ γραμματείῳ γεγραμμένης εἰδὼς ὄντα μοι τὸν ἀγῶνα , καὶ περὶ τούτου τὴν ψῆφον ὑμᾶς οἴσοντας ἐπιστάμενος , ᾠήθην δεῖν μηδὲν ἄλλο τούτου πρότερον ἢ τοῦτον προκαλούμενος ἐλέγξαι . 
καὶ τί ποιῶ ; 
παραδοῦναι παῖδ’ ἤθελον αὐτῷ γράμματ’ ἐπιστάμενον βασανίζειν , ὃς παρῆν ὅθ’ ὡμολόγει ταῦθ’ οὗτος , καὶ τὴν μαρτυρίαν ἔγραφεν , οὐδὲν ὑφ’ ἡμῶν κελευσθεὶς κακοτεχνεῖν , οὐδὲ τὸ μὲν γράφειν , τὸ δ’ ἀφαιρεῖν ὧν οὗτος εἰρήκει περὶ τούτων , ἀλλ’ ἁπλῶς ὑπὲρ τοῦ πάντα τἀληθῆ καὶ τὰ τούτῳ ῥηθέντα γράψαι . 
καίτοι τί κάλλιον ἦν τοῦ τὸν παῖδα στρεβλοῦντ’ ἐλέγξαι ψευδομένους ἡμᾶς ; 
ἀλλὰ συνῄδει πάντων μάλιστ’ ἀνθρώπων ὅτι τἀληθῆ μεμαρτύρηται · διόπερ ἔφευγε τὴν βάσανον . 
ἀλλὰ μὴν οὐχ εἷς οὐδὲ δύο ταῦτ’ ἴσασιν , οὐδ’ ὑπὸ μάλης ἡ πρόκλησις γέγονεν , ἀλλ’ ἐν τῇ ἀγορᾷ μέσῃ πολλῶν παρόντων . 
καί μοι κάλει τούτων τοὺς μάρτυρας.Μάρτυρες οὕτω τοίνυν οὗτός ἐστιν σοφιστὴς καὶ σφόδρ’ ἑκὼν τὰ δίκαῑ ἀγνοεῖν προσποιούμενος , ὥστε ψευδομαρτυρίων διώκων , καὶ περὶ τούτου τὴν ψῆφον ὑμῶν μελλόντων οἴσειν καὶ ὀμωμοκότων , περὶ τῆς μαρτυρίας μὲν ἔφευγε τὴν βάσανον , περὶ οὗ μάλιστα προσῆκεν αὐτῷ τὸν λόγον ποιεῖσθαι , περὶ δ’ ἄλλων φησὶν ἐξαιτεῖν , ψευδόμενος . 
καίτοι πῶς οὐχ ὑπερφυές , αὑτὸν μὲν δεινὰ πεπονθέναι φάσκειν , εἰ τὸν ἐλεύθερον ἐξαιτῶν , ὡς ἐγὼ σαφῶς ὑμῖν ἐπιδείξω , μὴ παρέλαβεν , τοὺς δὲ μάρτυρας οὐ δεινὰ πάσχειν νομίζειν , τὸν ὁμολογουμένως δοῦλον περὶ ὧν ἐμαρτύρησαν ἐκδιδόντος , οὐκ ἐθέλοντος τούτου παραλαβεῖν ; 
οὐ γὰρ δὴ τοῦτό γ’ ἔνεστιν εἰπεῖν , ὡς περὶ μὲν τινῶν ὧν αὐτὸς βούλεται σαφὴς ἡ βάσανος , περὶ δ’ αὖ τινῶν οὐ σαφής . 
ἔτι τοίνυν , ὦ ἄνδρες δικασταί , ταύτην τὴν μαρτυρίαν ἐμαρτύρησεν ἁδελφὸς ὁ τούτου πρῶτος Αἴσιος , ὃς νῦν μὲν ἔξαρνός ἐστιν τούτῳ συναγωνιζόμενος , τότε δ’ ἐμαρτύρησεν ταῦτα μετὰ τῶν ἄλλων , οὔτ’ ἐπιορκεῖν οὔτ’ εὐθὺς παραχρῆμα δίκην ὀφλισκάνειν βουλόμενος . 
ὃν οὐκ ἂν δήπου , ψευδῆ μαρτυρίαν εἰ παρεσκευαζόμην , ἐνέγραψ’ ἂν εἰς τοὺς μάρτυρας , ὁρῶν μὲν Ἀφόβῳ χρώμενον μάλιστ’ ἀνθρώπων ἁπάντων , εἰδὼς δὲ συνεροῦντ’ αὐτῷ τὴν δίκην , ἔτι δ’ ἐμαυτοῦ ὄντ’ ἀντίδικον · οὐ γὰρ ἔχει λόγον τὸν ἑαυτοῦ διάφορον καὶ τούτου ἀδελφὸν μὴ ἀληθινῆς μαρτυρίας ἐγγράψαι μάρτυρα . 
τούτων τοίνυν εἰσὶ μὲν πολλοὶ μάρτυρες , ἔτι δ’ οὐκ ἐλάττω τεκμήρια τῶν μαρτύρων . 
πρῶτον μὲν γάρ , εἴπερ ὡς ἀληθῶς ταῦτα μὴ ἐμαρτύρησεν , οὐκ ἂν νῦν ἔξαρνος ἦν , ἀλλὰ τότ’ εὐθὺς ἐπὶ τοῦ δικαστηρίου τῆς μαρτυρίας ἀναγιγνωσκομένης , ἡνίκα μᾶλλον ἂν αὐτὸν ἢ νῦν ὠφέλει . 
δεύτερον δ’ οὐκ ἂν ἡσυχίαν ἦγεν , ἀλλὰ δίκην ἄν μοι βλάβης ἔλαχεν , εἰ ψευδομαρτυρίων ὑπόδικον αὐτὸν ἐποίουν κατὰ τἀδελφοῦ οὐ προσῆκον , ἐν ᾗ καὶ περὶ χρημάτων καὶ περὶ ἀτιμίας ἄνθρωποι κινδυνεύουσιν . 
ἔτι δὲ τὸ πρᾶγμ’ ἂν ἐξελέγξαι ζητῶν , ἐξῄτησεν ἄν με τὸν παῖδα τὸν γράφοντα τὰς μαρτυρίας , ἵν’ εἰ μὴ παρεδίδουν , μηδὲν δίκαιον λέγειν ἐδόκουν . 
νῦν δὲ τοσούτου ποιῆσαί τι τούτων ἐδέησεν , ὥστ’ οὐδ’ ἐμοῦ παραδιδόντος , ἐπειδὴ ταῦτ’ ἔξαρνος ἐγένεθ’ οὗτος , παραλαβεῖν ἠθέλησεν , ἀλλ’ ὁμοίως φαίνονται καὶ περὶ τούτων φεύγοντες τὰς βασάνους . 
καὶ ταῦθ’ ὡς ἀληθῆ λέγω , καὶ ἔν τε τοῖς μάρτυσιν μεμαρτυρηκὼς [Αἴσιος] 
οὐκ ἠρνήθη ταῦτ’ ἐπὶ τοῦ δικαστηρίου τούτῳ παρεστηκὼς τῆς μαρτυρίας ἀναγιγνωσκομένης , ἐμοῦ τ’ ἐκδιδόντος τὸν παῖδα περὶ ἁπάντων τούτων βασανίζειν αὐτοῖς οὐκ ἠθέλησε παραλαβεῖν , καθ’ ἕκαστον ὑμῖν παρέξομαι τοὺς μάρτυρας . 
καί μοι κάλει δεῦρ’ αὐτούς.Μάρτυρες ὃ τοίνυν , ὦ ἄνδρες δικασταί , πάντων τῶν εἰρημένων οἶμαι μέγιστον ὑμῖν ἐρεῖν σημεῖον τοῦ ταῦτ’ ἀποκρίνασθαι τοῦτον , βούλομαι διελθεῖν . 
ἐπειδὴ γὰρ ἐξῄτει με τὸν ἄνθρωπον ταῦθ’ ὡμολογηκὼς ἃ μεμαρτύρηται , βουλόμενος καὶ τότ’ αὐτὸν ἐξελέγξαι τεχνάζοντα τί ποιῶ ; 
προσκαλοῦμαι κατὰ Δήμωνος εἰς μαρτυρίαν , ὄντος αὐτῷ θείου καὶ κοινωνοῦ τῶν ἀδικημάτων , καὶ συγγράψας ταῦτ’ ἐκέλευον μαρτυρεῖν , ἃ νῦν διώκει τῶν ψευδομαρτυρίων . 
οὗτος δὲ τὸ μὲν πρῶτον ἀπηναισχύντει , τοῦ δὲ διαιτητοῦ κελεύοντος μαρτυρεῖν ἢ ἐξομνύειν ἐμαρτύρησεν πάνυ μόγις . 
καίτοι εἴ γ’ ἦν δοῦλος ἅνθρωπος καὶ μὴ προωμολόγητο πρὸς τοῦδ’ ἐλεύθερος εἶναι , τί μαθὼν ἐμαρτύρησεν , ἀλλ’ οὐκ ἐξομόσας ἀπηλλάγη τοῦ πράγματος ; 
ἀλλὰ μὴν καὶ περὶ τούτων ἤθελον παραδοῦναι τὸν παῖδα τὸν γράφοντα τὴν μαρτυρίαν , ὃς τά τε γράμματ’ ἔμελλεν γνώσεσθαι τὰ ἑαυτοῦ καὶ τοῦτον ἐμνημόνευεν ἀκριβῶς μαρτυρήσαντα ταῦτα . 
καὶ ταῦτ’ ἤθελον οὐχὶ μαρτύρων ἀπορῶν οἳ παρῆσαν (ἦσαν γάῤ , ἀλλ’ ἵνα μὴ τούτους αἰτιῷτο τὰ ψευδῆ μαρτυρεῖν , ἀλλὰ τὸ πιστὸν ἐκ τῆς βασάνου τούτοις ὑπάρχοι . 
καίτοι πῶς ἄξιόν ἐστι καταγνῶναι τῶν μαρτύρων διὰ τοῦτο , οἳ μόνοι τῶν πώποτ’ ἠγωνισμένων δίκην ἐν ὑμῖν τὸν διώκοντ’ αὐτὸν αὑτοῖς μάρτυρα τούτων ἐπιδεικνύουσιν γεγενημένον ; 
ἀλλὰ μὴν ὡς ἀληθῆ λέγω , λαβὲ τὴν πρόκλησιν καὶ τὴν μαρτυρίαν.ΠρόκλησισΜαρτυρία τηλικαῦτα τοίνυν δίκαια φυγὼν οὗτος , καὶ ἐκ τοσούτων τεκμηρίων ἐπιδεικνύμενος ὅτι συκοφαντεῖ , τοῖς μὲν αὑτοῦ μάρτυσιν ἀξιοῖ πιστεύειν ὑμᾶς , τοὺς δ’ ἐμοὺς διαβάλλει καί φησιν οὐ τἀληθῆ μαρτυρεῖν . 
βούλομαι δὴ καὶ ἐκ τῶν εἰκότων περὶ αὐτῶν εἰπεῖν . 
οἶδ’ οὖν ὅτι πάντες ἂν ὁμολογήσαιτε τοὺς τὰ ψευδῆ μαρτυροῦντας ἢ κέρδεσιν δῑ ἀπορίαν ἐπαιρομένους ἢ δῑ ἑταιρίαν ἢ καὶ δῑ ἔχθραν τῶν ἀντιδίκων ἐθέλειν ἄν τι τοιοῦτον ποιῆσαι . 
τούτων τοίνυν οὐδὲ δῑ ἓν ἂν εἶεν ἐμοὶ μεμαρτυρηκότες . 
οὔτε γὰρ ἑταιρίᾳ (πῶς γάρ ; 
οἵ γε μήτ’ ἐν ταῖς αὐταῖς διατριβαῖς μήτε καθ’ ἡλικίαν , μὴ ὅτι ἐμοί τινες αὐτῶν , ἀλλ’ οὐδὲ σφίσιν αὐτοῖς εἰσίν) , οὔτ’ ἔχθρᾳ τούτου · φανερὸν γὰρ καὶ τοῦτ’ ἔστιν · ὁ μὲν γὰρ ἀδελφὸς καὶ σύνδικος , Φᾶνος δ’ ἐπιτήδειος καὶ φυλέτης , Φίλιππος δ’ οὔτε φίλος οὔτ’ ἐχθρός , ὥστ’ οὐδὲ ταύτην ἄν τις ἐπενέγκοι δικαίως τὴν αἰτίαν . 
καὶ μὴν οὐδὲ δῑ ἀπορίαν ἄν τις φήσειεν · πάντες γὰρ κέκτηνται τοσαύτην οὐσίαν ὥστε καὶ λῃτουργεῖν ὑμῖν προθύμως καὶ τὰ προσταττόμενα ποιεῖν . 
χωρὶς δὲ τούτων οὔτ’ ἀγνῶτες ὑμῖν οὔτ’ ἐπὶ τὰ χείρω γιγνωσκόμενοι , μέτριοι δ’ ὄντες ἄνθρωποι . 
καίτοι εἰ μήτ’ ἄποροι μήτ’ ἐχθροὶ τούτου μήτ’ ἐμοὶ φίλοι , πῶς χρὴ κατὰ τούτων λαβεῖν τιν’ ὑποψίαν ὡς τὰ ψευδῆ μαρτυροῦσιν ; 
ἐγὼ μὲν γὰρ οὐκ οἶδα . 
ταῦτα τοίνυν οὗτος εἰδώς , καὶ πάντων μάλιστ’ ἐπιστάμενος τἀληθῆ μεμαρτυρηκότας αὐτούς , ὅμως συκοφαντεῖ καί φησιν οὐ μόνον οὐκ εἰπεῖν ταῦτα , ἃ πῶς τις ἂν μᾶλλον ἐξελέγξειεν εἰρηκότα ; 
ἀλλὰ καὶ δοῦλον εἶναι τὸν ἄνθρωπον τῷ ὄντι . 
βούλομαι δὲ διὰ βραχέων εἰπὼν πρὸς ὑμᾶς ἐξελέγξαι καὶ ταῦτ’ αὐτὸν ψευδόμενον . 
ἐγὼ γάρ , ὦ ἄνδρες δικασταί , καὶ περὶ τούτων ἠθέλησα τούτῳ παραδοῦναι βασανίζειν τὰς θεραπαίνας , αἳ τελευτῶντος τοῦ πατρὸς μνημονεύουσιν ἀφεθέντα τοῦτον ἐλεύθερον εἶναι τότε . 
καὶ πρὸς τούτοις ἡ μήτηρ κατ’ ἐμοῦ καὶ τῆς ἀδελφῆς , οἳ μόνοι παῖδές ἐσμεν αὐτῇ , δῑ οὓς κατεχήρευσε τὸν βίον , πίστιν ἤθελεν ἐπιθεῖναι παραστησαμένη , τὸν ἄνθρωπον τοῦτον ἀφεῖναι τὸν πατέρ’ ἡνίκ’ ἐτελεύτα , καὶ νομίζεσθαι παρ’ ἡμῖν τοῦτον ἐλεύθερον · ἣν μηδεὶς ὑμῶν νομιζέτω καθ’ ἡμῶν ποτ’ ἂν ὀμνύναι ταῦτ’ ἂν ἐθέλειν , εἰ μὴ σαφῶς ᾔδει τὰ εὔορκ’ ὀμουμένη . 
ἀλλὰ μὴν ὡς ἀληθῆ λέγω καὶ ταῦτ’ ἦμεν ἕτοιμοι ποιεῖν , κάλει τούτων τοὺς μάρτυρας.Μάρτυρες τοσαῦτα τοίνυν δίκαια λέγειν ἐχόντων ἡμῶν καὶ καταφεύγειν εἰς τοὺς μεγίστους ἐλέγχους ἐθελόντων περὶ τῶν μεμαρτυρημένων , πάντα ταῦτα φυγὼν οὗτος οἴεται , περὶ τῆς γεγενημένης δίκης διαβάλλων καὶ κατηγορῶν ἐμοῦ , τοῦ μάρτυρος ὑμᾶς πείσειν καταψηφίσασθαι , πάντων οἶμαι πρᾶγμα κατασκευάσας ἀδικώτατον καὶ πλεονεκτικώτατον . 
αὐτὸς μὲν γὰρ μάρτυρας ψευδεῖς παρεσκεύασται περὶ τούτων , συγχορηγὸν ἔχων Ὀνήτορα τὸν κηδεστὴν καὶ Τιμοκράτην · ἡμεῖς δ’ οὐχὶ προειδότες , ἀλλ’ ὑπὲρ αὐτῆς τῆς μαρτυρίας ἡγούμενοι τὸν ἀγῶν’ ἔσεσθαι , τοὺς περὶ τῶν ἐκ τῆς ἐπιτροπῆς χρημάτων μάρτυρας οὐ παρεσκευάσμεθα νῦν . 
ὅμως δέ , καίπερ οὕτως τούτου σεσοφισμένου , τὰ πράγματ’ αὐτὰ διεξιὼν οἶμαι ῥᾳδίως ὑμῖν ἐπιδείξειν δικαιότατ’ ἀνθρώπων τοῦτον ὠφληκότα τὴν δίκην , οὐχ ὅτι τὸν Μιλύαν ἐκώλυον βασανίζειν , οὐδ’ ὅτι τοῦτον ἐλεύθερον ὡμολόγησεν , οἱ δὲ μάρτυρες οἵδ’ ἐμαρτύρησαν , ἀλλ’ ὅτι πολλὰ τῶν ἐμῶν ἐξηλέγχθη λαβὼν καὶ τὸν οἶκον οὐκ ἐμίσθωσεν τῶν νόμων κελευόντων καὶ τοῦ πατρὸς ἐν τῇ διαθήκῃ γράψαντος , ὡς ἐγὼ σαφῶς ὑμῖν ἐπιδείξω · ταῦτα μὲν γὰρ ἦν πᾶσιν ἰδεῖν , οἱ νόμοι καὶ τὸ πλῆθος ὧν οὗτοι διηρπάκεσαν χρημάτων · τὸν Μιλύαν δ’ οὐδ’ ὅστις ἔστιν οὐδεὶς ᾔδει . 
γνώσεσθε δ’ ἐκ τῶν ἐγκεκλημένων ὅτι ταῦθ’ οὕτως ἔχοντ’ ἐστίν . 
ἐγὼ γάρ , ὦ ἄνδρες δικασταί , τὴν δίκην ἔλαχον τούτῳ τῆς ἐπιτροπῆς οὐχ ἓν τίμημα συνθείς , ὥσπερ ἂν εἴ τις συκοφαντεῖν ἐπιχειρῶν , ἀλλ’ ἕκαστον ἐγγράψας καὶ πόθεν λαβὼν καὶ πόσον τὸ πλῆθος καὶ παρὰ τοῦ , καὶ οὐδαμοῦ τὸν Μιλύαν παρέγραψ’ ὡς εἰδότα τι τούτων . 
ἔστιν οὖν τοῦ μὲν ἐγκλήματος ἀρχή ‘τάδ’ ἐγκαλεῖ Δημοσθένης Ἀφόβῳ · ἔχει μου χρήματ’ Ἄφοβος ἀπ’ ἐπιτροπῆς ἐχόμενα , ὀγδοήκοντα μὲν μνᾶς , ἣν ἔλαβεν προῖκα τῆς μητρὸς κατὰ τὴν διαθήκην τοῦ πατρόσ’ . 
τοῦτο πρῶτόν ἐστιν τῶν χρημάτων ὧν ἀπεστερῆσθαί φημι . 
τοῖς δὲ μάρτυσιν τί μεμαρτύρηται ; 
‘μαρτυροῦσιν παραγενέσθαι πρὸς τῷ διαιτητῇ Νοθάρχῳ , ὅτε Ἄφοβος ὡμολόγει Μιλύαν ἐλεύθερον εἶναι , ἀφεθέντα ὑπὸ τοῦ Δημοσθένους πατρός.’ σκοπεῖτε τοίνυν παρ’ ὑμῖν αὐτοῖς , εἴ τις ἂν ὑμῖν ἢ ῥήτωρ ἢ σοφιστὴς ἢ γόης οὕτω θαυμάσιος δοκεῖ γενέσθαι καὶ λέγειν δεινός , ὥστ’ ἐκ ταύτης τῆς μαρτυρίας διδάξαι τιν’ ἀνθρώπων , ὡς ἔχει τὴν προῖκ’ Ἄφοβος τῆς μητρὸς τῆς ἑαυτοῦ . 
καὶ τί λέγων , ὦ πρὸς Διός ; 
‘ὡμολόγησεν εἶναι Μιλύαν ἐλεύθερον ; ’ 
καὶ τί μᾶλλον ἔχων τὴν προῖκα ; 
οὐδὲν ἂν δήπου διὰ τοῦτό γε δόξειεν . 
ἀλλὰ πόθεν τοῦτ’ ἐπεδείχθη ; 
πρῶτον μὲν Θηριππίδης ὢν αὐτῷ συνεπίτροπος κατεμαρτύρησε δοῦναι · δεύτερον δὲ Δήμων θεῖος ὢν καὶ τῶν ἄλλων οἱ παρόντες ἐμαρτύρησαν σῖτον τῇ μητρὶ δώσειν ὁμολογεῖν τοῦτον ὡς ἔχοντα τὴν προῖκα . 
καὶ τούτοις οὐκ ἐπεσκήψατο , δῆλον ὅτι τἀληθῆ μεμαρτυρηκότας εἰδώς . 
ἔτι τοίνυν ἡ μήτηρ πίστιν ἠθέλησεν ἐπιθεῖναι κατ’ ἐμοῦ καὶ τῆς ἀδελφῆς παραστησαμένη , λαβεῖν τὴν προῖκα τοῦτον τὴν ἑαυτῆς κατὰ τὴν τοῦ πατρὸς διαθήκην . 
ταύτας τὰς ὀγδοήκοντα μνᾶς πότερ’ αὐτὸν ἔχειν φῶμεν ἢ μή ; 
καὶ πότερον διὰ τούσδ’ ὀφλεῖν τοὺς μάρτυρας ἢ διὰ τούσδε ; 
ἐγὼ μὲν γὰρ οἶμαι διὰ τὴν ἀλήθειαν . 
ταύτας τοίνυν δέκ’ ἔτη κεκαρπωμένος , καὶ οὐδὲ δίκην ὀφλὼν ἀποδοῦναι τετολμηκώς , δεινὰ πεπονθέναι φησὶν καὶ διὰ τούσδε τοὺς μάρτυρας ὠφληκέναι . 
καίτοι τούτων γ’ οὐδεὶς αὐτὸν ἔχειν ταύτην ἐμαρτύρησεν . 
περὶ τοίνυν τῆς ἐκδόσεως καὶ τῶν κλινοποιῶν καὶ τοῦ σιδήρου καὶ τοῦ καταλειφθέντος ἡμῖν ἐλέφαντος καὶ τῆς προικὸς τῆς ἀδελφῆς , ἣν οὗτος καθυφεῖκεν ὑπὲρ τοῦ καὶ αὐτὸς ἔχειν ὅσα βούλοιτο τῶν ἐμῶν , ἀκούσατε , καὶ σκοπεῖθ’ ὡς δικαίως τ’ ὤφληκεν καὶ οὐδὲν ἦν Μιλύαν περὶ τούτων βασανιστέον . 
περὶ μὲν γὰρ ὧν καθυφεῖκας , νόμος ἔστιν , διαρρήδην ὃς κελεύει σ’ ὁμοίως ὀφλισκάνειν ὥσπερ ἂν αὐτὸς ἔχῃς · ὥστε τί τῷ νόμῳ καὶ τῇ βασάνῳ ; 
περὶ δ’ αὖ τῆς ἐκδόσεως , ἐπικοινωνήσαντες τῷ Ξούθῳ καὶ διανειμάμενοι τὰ χρήματα καὶ τὰς συγγραφὰς ἀνελόντες , καὶ πάνθ’ ὃν τρόπον ἐβούλεσθε κατασκευάσαντες , καὶ διαφθείραντες τὰ γράμματα , ὡς ὑμῶν ὁ Δήμων κατεμαρτύρει , φενακίζετε καὶ τουτουσὶ παρακρούσασθαι ζητεῖτε . 
περὶ τοίνυν τῶν κλινοποιῶν , εἰ σὺ λαβὼν ἀργύριον καὶ πόλλ’ ἰδίᾳ κερδάνας ἐπὶ τοῖς ἐμοῖς δανείζων , ὃν καὶ τοὺς ἄλλους προσῆκε κωλύειν , εἶτ’ ἀφανεῖς πεποίηκας , τί σοι ποιήσωσιν οἱ μάρτυρες ; 
οὐ γὰρ οὗτοί γε μεμαρτυρήκασιν , ὡς ὡμολόγεις ἐπὶ τοῖς ἐμοῖς δανείζειν καὶ λαβεῖν τἀνδράποδ’ ὡς σαυτόν , ἀλλ’ ἐν τῷ λόγῳ τοῦτ’ ἔγραψας σύ , κατεμαρτύρησαν δ’ οἱ μάρτυρες . 
ἀλλὰ μὴν περί γε τοῦ ἐλέφαντος καὶ τοῦ σιδήρου , πάντας ἐγώ φημι τοὺς οἰκέτας εἰδέναι τοῦτον πωλοῦντα , καὶ παραδοῦναι καὶ τότε καὶ νῦν ἤθελον αὐτῷ τούτων ὅντινα βούλοιτο λαβὼν βασανίζειν . 
εἰ τοίνυν φήσει με , τὸν εἰδότ’ οὐκ ἐθέλοντα δοῦναι , τοὺς οὐκ εἰδότας ἐκδιδόναι , πολὺ δὴ μᾶλλον αὐτῷ παραλαβεῖν φανήσεται προσῆκον · εἰ γάρ , οὓς ὡς εἰδότας ἐξεδίδουν ἐγώ , μηδὲν ἔχειν ἔφασαν τούτων αὐτόν , ἀπήλλακτο δήπουθεν ἂν τῆς αἰτίας . 
ἀλλ’ οὐχὶ τοιοῦτόν ἐστιν , ἀλλὰ σαφῶς ἂν ἐξηλέγχθη πωλῶν καὶ τὴν τιμὴν κεκομισμένος . 
διόπερ τοὺς ὁμολογουμένως δούλους παραβὰς τὸν ἐλεύθερον ἠξίου βασανίζειν , ὃν οὐδ’ ὅσιον παραδοῦναι , τὸ πρᾶγμ’ οὐκ ἄγειν εἰς ἔλεγχον ζητῶν , ἀλλὰ μὴ παραλαμβάνων βουλόμενός τι δοκεῖν λέγειν . 
περὶ τοίνυν πάντων τούτων , πρῶτον μὲν περὶ τῆς προικός , εἶθ’ ὑπὲρ ὧν καθυφεῖκεν , εἶθ’ ὑπὲρ τῶν ἄλλων , ἀναγνώσεται τούς τε νόμους καὶ τὰς μαρτυρίας , ἵν’ εἰδῆτε.ΝόμοιΜαρτυρίαι οὐ τοίνυν μόνον ἐκ τούτων ἂν γνοίητε , ὅτι δεινὸν οὐδ’ ὁτιοῦν πέπονθεν τὸν ἄνθρωπον οὐκ ἐκδόντος ἐμοῦ βασανίζειν , ἀλλὰ καὶ τὸ πρᾶγμ’ αὔτ’ εἰ σκέψαισθε . 
θῶμεν γὰρ δὴ τὸν Μιλύαν ἐπὶ τοῦ τροχοῦ στρεβλοῦσθαι , καὶ τί μάλιστ’ ἂν αὐτὸν εὔξαιτο λέγειν σκοπῶμεν . 
οὐχ ὅτι τῶν χρημάτων οὐδ’ ὁτιοῦν οἶδεν τοῦτον ἔχοντα ; 
καὶ δὴ λέγει . 
διὰ τοῦτ’ ἄρ’ οὐκ ἔχει ; 
πολλοῦ γε δεῖ · τοὺς γὰρ εἰδότας καὶ παρόντας μάρτυρας παρεσχόμην ἐγώ . 
τεκμήριον δὲ καὶ πίστις ἐστίν , οὐκ εἴ τίς τι μὴ οἶδε τοῦτον ἔχοντα (πολλοὶ γὰρ ἂν εἶεν) , ἀλλ’ εἴ τις οἶδεν . 
καταμαρτυρησάντων τοίνυν τοσούτων σου μαρτύρων , τίνι τῶν ψευδομαρτυρίων ἐπεσκήψω ; 
δεῖξον . 
ἀλλ’ οὐκ ἂν ἔχοις δεῖξαι . 
καίτοι πῶς οὐ σαφῶς σὺ σαυτὸν ἐξελέγχεις , ὅτι ψεύδει δεινὰ πεπονθέναι φάσκων καὶ τὴν δίκην ἀδίκως ὠφληκέναι τὸν ἄνθρωπον οὐ παραλαβών , ὃς τοὺς ταῦτα μαρτυρήσαντας ἔχειν σε καὶ λαβεῖν , περὶ ὧν ὡς οὐ καταλειφθέντων σὺ τὸν Μιλύαν ἐξῄτεις , ἀφῆκας τῶν ψευδομαρτυρίων ; 
οὓς πολὺ κάλλιον ἦν , εἴπερ ἠδίκησο , διώκειν . 
ἀλλ’ οὐκ ἠδικημένος σὺ συκοφαντεῖς . 
πολλαχόθεν μὲν οὖν ἄν τις ἴδοι τὴν σὴν πονηρίαν , μάλιστα δ’ εἰ περὶ τῆς διαθήκης ἀκούσειεν . 
τοῦ γὰρ πατρός , ὦ ἄνδρες δικασταί , τὰ καταλειφθέντα πάντ’ ἐν τῇ διαθήκῃ γράψαντος , καὶ τὸν οἶκον ὅπως μισθώσουσιν , ταύτην μὲν οὐκ ἀπέδωκεν , ἵνα μὴ τὸ πλῆθος εὕροιμ’ ἐγὼ τῶν χρημάτων ἐξ αὐτῆς , ὡμολόγει δὲ [κεκτῆσθαι] 
ταῦτα , ἃ μάλιστ’ οὐχ οἷόν τ’ ἦν ἐξάρνῳ γενέσθαι διὰ τὴν περιφάνειαν . 
ἦν δὲ ταῦθ’ ἃ γεγράφθαι φησὶν ἐν τῇ διαθήκῃ , δύο μὲν τάλαντα Δημοφῶντα λαβεῖν εὐθύς , τὴν δ’ ἀδελφὴν ὅταν ἡλικίαν ἔχῃ (τοῦτο δ’ ἔμελλεν εἰς ἔτος δέκατον γενήσεσθαἰ , τοῦτον δ’ ὀγδοήκοντα μνᾶς καὶ τὴν μητέρα τὴν ἐμὴν καὶ τὴν οἰκίαν οἰκεῖν , Θηριππίδην δ’ ἑβδομήκοντα μνᾶς λαβόντα καρπώσασθαι , τέως ἀνὴρ ἐγὼ γενοίμην . 
τὰ δ’ ἄλλ’ ὅσ’ ἐμοὶ χωρὶς τούτων κατελείφθη , καὶ τὸ μισθοῦν τὸν οἶκον ἠφάνιζεν ἐκ τῆς διαθήκης , οὐ συμφέρον αὑτῷ νομίζων ταῦτ’ ἐπιδειχθῆναι παρ’ ὑμῖν . 
ἐπειδὴ τοίνυν ὡμολόγηθ’ ὑπ’ αὐτοῦ τούτου τὸν πατέρ’ ἡμῶν τελευτῶντα τοσοῦτον ἀργύριον τούτων ἑκάστῳ δοῦναι , τεκμήριον οἱ δικάζοντες τότε τὰς ὁμολογίας ἐποιήσαντο ταύτας τοῦ πλήθους τῶν χρημάτων · ὅστις γὰρ ἀπὸ τῶν ὄντων τέτταρα τάλαντα καὶ τρισχιλίας προῖκα καὶ δωρεὰν ἔδωκεν , φανερὸν ἦν ὅτι οὐκ ἀπὸ μικρᾶς οὐσίας , ἀλλὰ πλέον ἢ διπλασίας ἧς ἐμοὶ κατέλειπεν ταῦτ’ ἀφεῖλεν . 
οὐ γὰρ ἂν ἐδόκει τὸν μὲν υἱὸν ἐμὲ πένητα βούλεσθαι καταστῆσαι , τούτους δὲ πλουσίους ὄντας ἔτι πλουσιωτέρους ποιῆσαι ἐπιθυμεῖν , ἀλλ’ ἕνεκα τοῦ πλήθους τῶν ἐμοὶ καταλειπομένων Θηριππίδῃ τε τὰς ἑβδομήκοντα μνᾶς καὶ Δημοφῶντι τὰ δύο τάλαντα , οὔπω μέλλοντι τῇ ἀδελφῇ τῇ ἐμῇ συνοικήσειν , καρποῦσθαι δοῦναι . 
ταῦτα δὴ τὰ χρήματ’ οὐδαμοῦ παραδοὺς ἐφαίνετο , οὐδ’ ἐλάττω μικροῖς · ἀλλὰ τὰ μὲν ἀνηλωκέναι , τὰ δ’ οὐ λαβεῖν ἔφη , τὰ δ’ οὐκ εἰδέναι , τὰ δὲ τὸν δεῖν’ ἔχειν , τὰ δ’ ἔνδον εἶναι , τὰ δὲ πάντα μᾶλλον ἢ ὅπου παρέδωκεν εἶχεν λέγειν . 
περὶ δὲ τοῦ μὴ καταλειφθῆναι τὰ χρήματ’ ἔνδον , βούλομαι σαφῶς ὑμῖν ἐπιδεῖξαι ψευδόμενον . 
τοῦτον γὰρ τὸν λόγον καθεῖκεν , ἐπειδὴ τὰ χρήματα μὲν πολλὰ πέφηνεν ὄντα , οὐκ ἔχει δ’ ἐπιδεῖξαι ταῦθ’ ὡς ἀποδέδωκεν , ἵν’ ἐξ εἰκότος οὐδὲν προσῆκον ἡμῖν φανῇ κομίζεσθαι τά γ’ ὄντα παρ’ ἡμῖν . 
εἰ μὲν τοίνυν ὁ πατὴρ ἠπίστει τούτοις , δῆλον ὅτι οὔτ’ ἂν τἄλλ’ ἐπέτρεπεν , οὔτ’ ἂν ἐκεῖν’ οὕτω καταλείπων αὐτοῖς ἔφραζεν · ὥστε πόθεν ἴσασιν ; 
εἰ δ’ ἐπίστευεν , οὐκ ἂν δήπου τὰ μὲν πλεῖστ’ αὐτοῖς τῶν χρημάτων ἐνεχείρισεν , τῶν δ’ οὐκ ἂν κυρίους ἐποίησεν . 
οὐδ’ ἂν τῇ μὲν μητρί μου ταῦτα φυλάττειν παρέδωκεν , αὐτὴν δὲ ταύτην ἑνὶ τῶν ἐπιτρόπων τούτῳ γυναῖκ’ ἠγγύησεν · οὐ γὰρ ἔχει λόγον , σῷσαι μὲν τὰ χρήματα δῑ ἐκείνης ζητεῖν , ἕνα δὲ τῶν ἀπιστουμένων ταύτης κἀκείνων κύριον ποιεῖν . 
ἔτι δὲ τοῦτον , εἴ τι τούτων ἀληθὲς ἦν , οἴεσθ’ οὐκ ἂν αὐτὴν λαβεῖν δοθεῖσαν ὑπὸ τοῦ πατρός ; 
ὃς τὴν μὲν προῖκ’ αὐτῆς ἤδη , τὰς ὀγδοήκοντα μνᾶς , ἔχων ὡς αὐτῇ συνοικήσων , τὴν Φιλωνίδου τοῦ Μελιτέως θυγατέρ’ ἔγημεν δῑ αἰσχροκερδίαν , ἵνα πρὸς αἷς εἶχεν παρ’ ἡμῶν , ἑτέρας ὀγδοήκοντα μνᾶς λάβοι παρ’ ἐκείνου · τεττάρων δὲ ταλάντων ἔνδον ὄντων καὶ ταῦτ’ ἐκείνης ἐχούσης , ὡς οὗτός φησιν , οὐκ ἂν ἡγεῖσθ’ αὐτὸν κἂν ἐπιδραμεῖν , ὥστε γενέσθαι μετ’ ἐκείνης αὐτῶν κύριον ; 
ἢ τὴν μὲν φανερὰν οὐσίαν , ἣν καὶ ὑμῶν πολλοὶ συνῄδεσαν ὅτι κατελείφθη , μετὰ τῶν συνεπιτρόπων οὕτως αἰσχρῶς διήρπασεν , ὧν δ’ οὐκ ἐμέλλεθ’ ὑμεῖς ἔσεσθαι μάρτυρες , ἀπέσχετ’ ἂν ἐξὸν αὐτῷ λαβεῖν ; 
καὶ τίς ἂν πιστεύσειεν ; 
οὐκ ἔστι ταῦτ’ , ὦ ἄνδρες δικασταί , οὐκ ἔστιν · ἀλλὰ τὰ μὲν χρήματα , ὅσα κατέλιπεν ὁ πατήρ , ἐκείνῃ τῇ ἡμέρᾳ κατωρύττετο , ὅτ’ εἰς τὰς τούτων χεῖρας ἦλθεν , οὗτος δ’ οὐκ ἔχων ἂν εἰπεῖν ὅπου τι τούτων ἀπέδωκεν , ἵν’ εὔπορος εἶναι δοκῶν μηδενὸς τύχω παρ’ ὑμῶν ἐλέου , τούτοις χρῆται τοῖς λόγοις . 
πολλὰ μὲν οὖν ἔγωγ’ ἔχω καὶ ἄλλα τούτου κατηγορεῖν · οὐκ ἐνδέχεται δέ μοι , τῷ μάρτυρι τοῦ κινδύνου περὶ τῆς ἐπιτιμίας ὄντος , περὶ ὧν αὐτὸς ἠδίκημαι λέγειν . 
ἀλλὰ βούλομαι πρόκλησιν ὑμῖν ἀναγνῶναι · γνώσεσθε γὰρ ἐξ αὐτῆς ἀκούσαντες , τὰ μεμαρτυρημέν’ ὡς ἔστιν ἀληθῆ , καὶ τὸν Μιλύαν ὅτι νῦν μὲν περὶ πάντων φησὶν ἐξαιτεῖν , τὸ δὲ πρῶτον ὑπὲρ τριάκοντα μόνον μνῶν ἐξῄτει , καὶ προσέτι ζημιοῦται κατὰ τὴν μαρτυρίαν οὐδέν . 
ἐγὼ γὰρ πανταχῇ τοῦτον ἐλέγξαι βουλόμενος , καὶ τὰς τέχνας αὐτοῦ καὶ τὰς πανουργίας ἐμφανεῖς ὑμῖν καταστῆσαι πειρώμενος , ἠρόμην αὐτὸν πόσ’ εἴη τὰ χρήματα τὸ πλῆθος , καθ’ ἃ τὸν Μιλύαν ὡς συνειδότ’ ἐξῄτησεν · οὗτος δὲ ψευσάμενος περὶ πάντων ἔφησεν . 
‘περὶ μὲν τοίνυν’ 
ἔφην ἐγώ ‘τούτου παραδώσω σοι τὸν ἔχοντα τἀντίγραφα ὧν σύ με προὐκαλέσω . 
προομόσαντος δέ μου τὸν ἄνθρωπον ὡς ὡμολόγησας ἐλεύθερον εἶναι καὶ κατὰ Δήμωνος ἐμαρτύρησας , ἂν ἀπομόσῃς τἀναντία τούτων κατὰ τῆς θυγατρός , ἀφίημί σοι πάνθ’ ὑπὲρ ὧν ἂν ἐξαιτήσας φανῇς τὸ πρῶτον βασανιζομένου τοῦ παιδός , καὶ τοσούτῳ σοι γενέσθω τὸ τίμημ’ ἔλαττον ὧν ὦφλες , καθ’ ἃ τὸν Μιλύαν ἐξῄτησας , ἵνα μηδὲν ζημιωθῇς παρὰ τοὺς μάρτυρας.’ ταῦτ’ ἐμοῦ προκαλεσαμένου πολλῶν παρόντων , οὐκ ἂν ἔφη ποιῆσαι . 
καίτοι ὅστις αὐτὸς αὑτῷ ταῦτ’ ἔφυγεν δικάσαι , πῶς ὑμᾶς χρὴ τοὺς ὀμωμοκότας τούτῳ πειθομένους καταγνῶναι τῶν μαρτύρων , ἀλλ’ οὐ τοῦτον ἀναισχυντότατον πάντων ἀνθρώπων εἶναι νομίζειν ; 
ἀλλὰ μὴν ὡς ἀληθῆ λέγω , κάλει τούτων τοὺς μάρτυρας.Μάρτυρες οὐ τοίνυν ἐγὼ μὲν ταῦθ’ ἕτοιμος ἦν , οἱ δὲ μάρτυρες οὐ τὴν αὐτὴν γνώμην ἐμοὶ εἶχον , ἀλλ’ ἐκεῖνοι παραστησάμενοι τοὺς παῖδας , ὑπὲρ ὧν ἐμαρτύρησαν , πίστιν ἐπιθεῖναι ἠθέλησαν κατ’ ἐκείνων . 
ὁ δ’ οὔτ’ ἐκείνοις οὔτ’ ἐμοὶ δοῦναι τὸν ὅρκον ἠξίωσεν , ἀλλ’ ἐπὶ λόγοις μεμηχανημένοις καὶ μάρτυσιν οὐ τἀληθῆ μαρτυρεῖν εἰθισμένοις τὸ πρᾶγμα καταστήσας , ἐλπίζει ῥᾳδίως ὑμᾶς ἐξαπατήσειν . 
λάβ’ οὖν αὐτοῖς καὶ ταύτην τὴν μαρτυρίαν.Μαρτυρία πῶς οὖν ἄν τις σαφέστερον ἐξελέγξειεν συκοφαντουμένους ἡμᾶς καὶ καταμεμαρτυρημένα τἀληθῆ καὶ τὴν δίκην δικαίως ὠφλημένην , ἢ τοῦτον τὸν τρόπον ἐπιδεικνύς ; 
οἰκέτην τὸν τὴν μαρτυρίαν γράφοντ’ οὐκ ἐθελήσαντα τοῦτον βασανίζειν περὶ αὐτῶν τῶν μεμαρτυρημένων · Αἴσιον τὸν ἀδελφὸν αὐτοῦ ταῦτα μεμαρτυρηκότα , ἅ φησιν εἶναι ψευδῆ · 
τοῦτον αὐτὸν ταὐτὰ τοῖς μάρτυσιν οὓς διώκει μεμαρτυρηκότα μοι κατὰ Δήμωνος , ὄντος αὐτῷ θείου καὶ συνεπιτρόπου · τὰς θεραπαίνας οὐκ ἐθελήσανθ’ ὑπὲρ τοῦ τὸν ἄνθρωπον ἐλεύθερον εἶναι βασανίζειν · τὴν μητέρα τὴν ἐμαυτοῦ πίστιν περὶ τούτων ἐπιθεῖναι καθ’ ἡμῶν ἐθέλουσαν · τῶν ἄλλων οἰκετῶν οὐκ ἐθέλοντα τοῦτον παραλαμβάνειν οὐδένα , τῶν πάντ’ εἰδότων μᾶλλον ἢ Μιλύας · τῶν μαρτύρων οἳ κατεμαρτύρουν χρήματ’ ἔχειν αὐτόν , οὐδενὶ τῶν ψευδομαρτυρίων ἐπεσκημμένον · 
τὴν διαθήκην οὐκ ἀποδόντα , οὐδὲ τὸν οἶκον μισθώσαντα τῶν νόμων κελευόντων · πίστιν ἐπιθεῖναι προομνύντος ἐμοῦ καὶ τῶν μαρτύρων , ὥστ’ ἀφεῖσθαι τοῦτον τῶν χρημάτων καθ’ ἃ τὸν Μιλύαν ἐξῄτησεν , οὐκ οἰηθέντα δεῖν ; 
μὰ τοὺς θεούς , ἐγὼ μὲν οὐκ ἂν ἔχοιμ’ ἐπιδεῖξαι ταῦτ’ ἀκριβέστερον ἢ τοῦτον τὸν τρόπον . 
οὕτω τοίνυν φανερῶς τῶν μαρτύρων καταψευδόμενος καὶ ἐκ τῶν πραγμάτων οὐδὲν ζημιούμενος καὶ τὴν δίκην δικαίως ὠφληκώς , ὅμως ἀναισχυντεῖ . 
καὶ εἰ μὲν μὴ καὶ παρὰ τοῖς αὑτοῦ φίλοις καὶ παρὰ τῷ διαιτητῇ προεγνωσμένος ἀδικεῖν τούτους ἐποιεῖτο τοὺς λόγους , ἧττον ἂν ἦν ἄξιον θαυμάζειν · νῦν δ’ ἐπιτρέψαι με πείσας Ἀρχένεῳ καὶ Δρακοντίδῃ καὶ Φάνῳ τουτῳί , τῷ νῦν ὑπ’ αὐτοῦ φεύγοντι τῶν ψευδομαρτυρίων , τούτους μὲν ἀφῆκεν ἀκούσας αὐτῶν ὅτι , εἰ μεθ’ ὅρκου ταῦτα διαιτήσουσιν , καταγνώσονται τὴν ἐπιτροπήν , ἐπὶ τὸν κληρωτὸν δὲ διαιτητὴν ἐλθὼν καὶ οὐδὲν ἔχων ἀπολύσασθαι τῶν ἐγκεκλημένων ὦφλεν τὴν δίαιταν . 
οἱ δικασταὶ δ’ ἀκούσαντες , εἰς οὓς ἐφῆκεν , ταὐτὰ καὶ τοῖς τούτου φίλοις καὶ τῷ διαιτητῇ περὶ αὐτῶν ἔγνωσαν καὶ δέκα ταλάντων ἐτίμησαν , οὐ μὰ Δί’ οὐχ ὅτι τὸν Μιλύαν ὡμολόγησεν εἶναι ἐλεύθερον (τοῦτο μὲν γὰρ οὐδὲν ἦν) , ἀλλ’ ὅτι πεντεκαίδεκα ταλάντων οὐσίας μοι καταλειφθείσης τὸν μὲν οἶκον οὐκ ἐμίσθωσεν , δέκα δ’ ἔτη μετὰ τῶν συνεπιτρόπων διαχειρίσας πρὸς μὲν τὴν συμμορίαν ὑπὲρ παιδὸς ὄντος ἐμοῦ πέντε μνᾶς συνετάξατ’ εἰσφέρειν , ὅσονπερ Τιμόθεος ὁ Κόνωνος καὶ οἱ τὰ μέγιστα κεκτημένοι τιμήματ’ εἰσέφερον , χρόνον δὲ τοσοῦτον τὰ χρήματα ταῦτ’ ἐπιτροπεύσας , ὑπὲρ ὧν τηλικαύτην αὐτὸς εἰσφορὰν ἠξίου εἰσφέρειν , ἐμοὶ μὲν τὸ καθ’ αὑτὸν οὐδ’ εἴκοσι μνῶν ἄξια παρέδωκεν , μετὰ δ’ ἐκείνων ὅλα τὰ κεφάλαια καὶ τὰς ἐπικαρπίας ἀπεστέρηκεν . 
θέντες οὖν οἱ δικασταὶ τοῖς πᾶσι χρήμασιν οὐκ ἐφ’ ὅσῳ μισθοῦσιν τοὺς οἴκους τόκον , ἀλλ’ ὃς ἦν ἐλάχιστος , ηὗρον τὸ σύμπαν πλέον ἢ τριάκοντα τάλαντ’ αὐτοὺς ἀποστεροῦντας · διὸ τούτῳ τῶν δέκα ταλάντων ἐτίμησαν . 
Πρὸς Ὀνήτορα Ἐξούλης Α περὶ πολλοῦ ποιούμενος , ὦ ἄνδρες δικασταί , μήτε πρὸς Ἄφοβόν μοι συμβῆναι τὴν γενομένην διαφορὰν μήτε τὴν νῦν οὖσαν πρὸς Ὀνήτορα τουτονί , κηδεστὴν ὄντ’ αὐτοῦ , πολλὰ καὶ δίκαια προκαλεσάμενος ἀμφοτέρους , οὐδενὸς ἐδυνήθην τυχεῖν τῶν μετρίων , ἀλλ’ ηὕρηκα πολὺ τοῦτον ἐκείνου δυσκολώτερον καὶ μᾶλλον ἄξιον ὄντα δοῦναι δίκην . 
τὸν μὲν γὰρ οἰόμενος δεῖν ἐν τοῖς φίλοις διαδικάσασθαι τὰ πρὸς ἐμὲ καὶ μὴ λαβεῖν ὑμῶν πεῖραν οὐχ οἷός τ’ ἐγενόμην πεῖσαι · τοῦτον δ’ αὐτὸν αὑτῷ κελεύων γενέσθαι δικαστήν , ἵνα μὴ παρ’ ὑμῖν κινδυνεύσῃ , τοσοῦτον κατεφρονήθην , ὥστ’ οὐχὶ μόνον λόγου τυχεῖν οὐκ ἠξιώθην , ἀλλὰ καὶ ἐκ τῆς γῆς , ἣν Ἄφοβος ἐκέκτηθ’ ὅτ’ ὠφλίσκανέ μοι τὴν δίκην , ὑβριστικῶς ὑπ’ αὐτοῦ πάνυ ἐξεβλήθην . 
ἐπειδὴ οὖν συναποστερεῖ τέ με τῶν ὄντων τῷ ἑαυτοῦ κηδεστῇ , πιστεύων τ’ εἰς ὑμᾶς εἰσελήλυθεν ταῖς αὑτοῦ παρασκευαῖς , ὑπόλοιπόν ἐστιν ἐν ὑμῖν πειρᾶσθαι παρ’ αὐτοῦ τῶν δικαίων τυγχάνειν . 
οἶδα μὲν οὖν , ὦ ἄνδρες δικασταί , ὅτι μοι πρὸς παρασκευὰς λόγων καὶ μάρτυρας οὐ τἀληθῆ μαρτυρήσοντας ὁ ἀγών ἐστιν · ὅμως μέντοι τοσοῦτον οἶμαι διοίσειν τῷ δικαιότερα τούτου λέγειν , ὥστ’ εἰ καί τις ὑμῶν πρότερον τοῦτον ἡγεῖτ’ εἶναι μὴ πονηρόν , ἔκ γε τῶν πρὸς ἐμὲ πεπραγμένων γνώσεσθαι , ὅτι καὶ τὸν ἄλλον χρόνον ἐλάνθανεν αὐτὸν κάκιστος ὢν καὶ ἀδικώτατος ἁπάντων . 
ἀποδείξω γὰρ αὐτὸν οὐ μόνον τὴν προῖκ’ οὐ δεδωκότα , ἧς φησι νῦν ἀποτετιμῆσθαι τὸ χωρίον , ἀλλὰ καὶ ἐξ ἀρχῆς τοῖς ἐμοῖς ἐπιβουλεύσαντα , καὶ πρὸς τούτοις τὴν μὲν γυναῖκ’ οὐκ ἀπολελοιπυῖαν , ὑπὲρ ἧς ἐξήγαγέ μ’ ἐκ ταύτης τῆς γῆς , προϊστάμενον δ’ ἐπ’ ἀποστερήσει τῶν ἐμῶν Ἀφόβου καὶ τούτους ὑπομένοντα τοὺς ἀγῶνας , οὕτω μεγάλοις τεκμηρίοις καὶ φανεροῖς ἐλέγχοις ὥσθ’ ὑμᾶς ἅπαντας εἴσεσθαι σαφῶς ὅτι δικαίως καὶ προσηκόντως οὗτος φεύγει ταύτην ὑπ’ ἐμοῦ τὴν δίκην . 
ὅθεν δὲ ῥᾷστα μαθήσεσθε περὶ αὐτῶν , ἐντεῦθεν ὑμᾶς καὶ ἐγὼ πρῶτον πειράσομαι διδάσκειν . 
ἐγὼ γάρ , ὦ ἄνδρες δικασταί , πολλούς τ’ ἄλλους Ἀθηναίων καὶ τοῦτον οὐκ ἐλάνθανον κακῶς ἐπιτροπευόμενος , ἀλλ’ ἦν καταφανὴς εὐθὺς ἀδικούμενος · τοσαῦται πραγματεῖαι καὶ λόγοι καὶ παρὰ τῷ ἄρχοντι καὶ παρὰ τοῖς ἄλλοις ἐγίγνονθ’ ὑπὲρ τῶν ἐμῶν . 
τό τε γὰρ πλῆθος τῶν καταλειφθέντων ἦν φανερόν , ὅτι τ’ ἀμίσθωτον τὸν οἶκον ἐποίουν οἱ διαχειρίζοντες , ἵν’ αὐτοὶ τὰ χρήματα καρποῖντο , οὐκ ἄδηλον ἦν . 
ὥστ’ ἐκ τῶν γιγνομένων οὐκ ἔσθ’ ὅστις οὐχ ἡγεῖτο τῶν εἰδότων δίκην με λήψεσθαι παρ’ αὐτῶν , ἐπειδὴ τάχιστ’ ἀνὴρ εἶναι δοκιμασθείην . 
ἐν οἷς καὶ Τιμοκράτης καὶ Ὀνήτωρ ταύτην ἔχοντες διετέλεσαν τὴν διάνοιαν . 
τεκμήριον δὲ πάντων μέγιστον · οὗτος γὰρ ἐβουλήθη μὲν Ἀφόβῳ δοῦναι τὴν ἀδελφήν , ὁρῶν τῆς θ’ αὑτοῦ πατρῴας οὐσίας καὶ τῆς ἐμῆς οὐκ ὀλίγης αὐτὸν κύριον γεγενημένον , προέσθαι δὲ τὴν προῖκ’ οὐκ ἐπίστευσεν , ὥσπερ εἰ τὰ τῶν ἐπιτροπευόντων χρήματ’ ἀποτίμημα τοῖς ἐπιτροπευομένοις καθεστάναι νομίζων . 
ἀλλὰ τὴν μὲν ἀδελφὴν ἔδωκεν , τὴν δὲ προῖκ’ αὐτῷ Τιμοκράτης ἐπὶ πέντ’ ὀβολοῖς ὀφειλήσειν ὡμολόγησεν , ᾧ πρότερον ἡ γυνὴ συνοικοῦσ’ ἐτύγχανεν . 
ὀφλόντος δέ μοι τὴν δίκην Ἀφόβου τῆς ἐπιτροπῆς καὶ οὐδὲν δίκαιον ποιεῖν ἐθέλοντος , διαλύειν μὲν ἡμᾶς Ὀνήτωρ οὐδ’ ἐπεχείρησεν , οὐκ ἀποδεδωκὼς δὲ τὴν προῖκα , ἀλλ’ αὐτὸς κύριος ὤν , ὡς ἀπολελοιπυίας τῆς ἀδελφῆς καὶ δοὺς κομίσασθαι δ’ οὐ δυνάμενος , ἀποτιμήσασθαι φάσκων τὴν γῆν ἐξάγειν μ’ ἐξ αὐτῆς ἐτόλμησεν · τοσοῦτον καὶ ἐμοῦ καὶ ὑμῶν καὶ τῶν κειμένων νόμων κατεφρόνησεν . 
καὶ τὰ μὲν γενόμενα , καὶ δῑ ἃ φεύγει τὴν δίκην καὶ περὶ ὧν οἴσετε τὴν ψῆφον , ταῦτ’ ἐστίν , ὦ ἄνδρες δικασταί · παρέξομαι δὲ μάρτυρας πρῶτον μὲν αὐτὸν Τιμοκράτην , ὡς ὡμολόγησεν ὀφειλήσειν τὴν προῖκα καὶ τὸν τόκον ἀπεδίδου τῆς προικὸς Ἀφόβῳ κατὰ τὰς ὁμολογίας , ἔπειθ’ ὡς αὐτὸς Ἄφοβος ὡμολόγει κομίζεσθαι τὸν τόκον παρὰ Τιμοκράτους . 
καί μοι λαβὲ τὰς μαρτυρίας.Μαρτυρίαι ἐξ ἀρχῆς μὲν τοίνυν ὁμολογεῖται μὴ δοθῆναι τὴν προῖκα μηδὲ γενέσθαι κύριον αὐτῆς Ἄφοβον . 
δῆλον δὲ καὶ ἐκ τῶν εἰκότων ὅτι τούτων ἕνεχ’ ὧν εἴρηκα ὀφείλειν εἵλοντο μᾶλλον ἢ καταμεῖξαι τὴν προῖκ’ εἰς τὴν οὐσίαν τὴν Ἀφόβου τὴν οὕτω κινδυνευθήσεσθαι μέλλουσαν . 
οὔτε γὰρ δῑ ἀπορίαν οἷόν τ’ εἰπεῖν ὡς οὐκ εὐθὺς ἀπέδοσαν (Τιμοκράτει τε γάρ ἐστιν οὐσία πλέον ἢ δέκα ταλάντων , Ὀνήτορί τε πλέον ἢ τριάκοντα , ὥστ’ οὐκ ἂν διὰ τοῦτό γ’ εἶεν οὐκ εὐθὺς δεδωκότες) 
οὔτε κτήματα μὲν ἦν αὐτοῖς , ἀργύριον δ’ οὐκ ἔτυχεν παρόν , ἡ γυνὴ δ’ ἐχήρευεν , διὸ πρᾶξαι ταῦτ’ ἠπείχθησαν οὐχ ἅμα τὴν προῖκα διδόντες · ἀργύριόν τε γὰρ οὗτοι δανείζουσιν ἄλλοις οὐκ ὀλίγον , συνοικοῦσάν τε ταύτην , ἀλλ’ οὐ χηρεύουσαν παρὰ Τιμοκράτους ἐξέδοσαν , ὥστ’ οὐδ’ ἂν ταύτην τὴν σκῆψιν εἰκότως αὐτῶν τις ἀποδέξαιτο . 
καὶ μὲν δή , ὦ ἄνδρες δικασταί , κἀκεῖν’ ἂν πάντες ὁμολογήσαιτε , ὅτι τοιοῦτον πρᾶγμα συναλλάττων ὁστισοῦν ἕλοιτ’ ἂν ἑτέρῳ μᾶλλον ὀφείλειν ἢ κηδεστῇ τὴν προῖκα μὴ ἀποδοῦναι . 
μὴ διαλυσάμενος μὲν γὰρ γίγνεται χρήστης ἄδηλος εἴτ’ ἀποδώσει δικαίως εἴτε μή , μετὰ δὲ τῆς γυναικὸς τἀκείνης ἀποδοὺς οἰκεῖος καὶ κηδεστής · 
ἐν οὐδεμιᾷ γάρ ἐστιν ὑποψίᾳ τὰ δίκαια πάντα ποιήσας . 
ὥσθ’ οὕτως τοῦ πράγματος ἔχοντος , καὶ τούτων οὐδὲ καθ’ ἓν ὧν εἶπον ὀφείλειν ἀναγκασθέντων , οὐδὲ βουληθέντων ἄν , οὐκ ἔστ’ εἰπεῖν ἄλλην πρόφασιν δῑ ἣν οὐκ ἀπέδοσαν , ἀλλ’ ἀνάγκη ταύτην εἶναι τὴν αἰτίαν , δῑ ἣν δοῦναι τὴν προῖκ’ οὐκ ἐπίστευσαν . 
ἐγὼ τοίνυν ὁμολογουμένως οὕτω ταῦτ’ ἐξελέγχων , ὡς οὐδ’ ὕστερον ἀπέδοσαν , οἶμαι ῥᾳδίως ἐπιδείξειν ἐξ αὐτῶν τῶν πεπραγμένων , ὥσθ’ ὑμῖν γενέσθαι φανερόν , ὅτι κἂν εἰ μὴ ἐπὶ τούτοις , ἀλλ’ ἐπὶ τῷ διὰ ταχέων ἀποδοῦναι τἀργύριον εἶχον , οὐκ ἄν ποτ’ ἀπέδοσαν οὐδ’ ἂν προεῖντο · τοιαύτας ἀνάγκας εἶχεν αὐτοῖς τὸ πρᾶγμα . 
δύο μὲν γάρ ἐστιν ἔτη τὰ μεταξὺ τοῦ συνοικῆσαί τε τὴν γυναῖκα καὶ φῆσαι τούτους πεποιῆσθαι τὴν ἀπόλειψιν · ἐγήματο μὲν γὰρ ἐπὶ Πολυζήλου ἄρχοντος σκιροφοριῶνος μηνός , ἡ δ’ ἀπόλειψις ἐγράφη ποσιδεῶνος μηνὸς ἐπὶ Τιμοκράτους · ἐγὼ δ’ εὐθέως μετὰ τοὺς γάμους δοκιμασθεὶς ἐνεκάλουν καὶ λόγον ἀπῄτουν , καὶ πάντων ἀποστερούμενος τὰς δίκας ἐλάγχανον ἐπὶ τοῦ αὐτοῦ ἄρχοντος . 
ὁ δὴ χρόνος οὗτος ὀφειλῆσαι μὲν ἐνδέχεται κατὰ τὰς ὁμολογίας , ἀποδοῦναι δ’ οὐκ ἔχει πίστιν . 
ὃς γὰρ διὰ ταῦτ’ ἐξ ἀρχῆς ὀφείλειν εἵλετο καὶ τόκον φέρειν , ἵνα μὴ κινδυνεύοι ἡ προὶξ μετὰ τῆς ἄλλης οὐσίας , πῶς οὗτος ἂν ἀπέδωκεν ἤδη τὴν δίκην φεύγοντος ; 
ὃς εἰ καὶ τότ’ ἐπίστευσεν , τηνικαῦτ’ ἂν ἀπολαβεῖν ἐζήτησεν . 
οὐκ ἔνεστι δήπουθεν , ὦ ἄνδρες δικασταί . 
ἀλλὰ μὴν ὡς ἐγήματο μὲν ἡ γυνὴ καθ’ ὃν ἐγὼ λέγω χρόνον , ἀντίδικοι δ’ ἡμεῖς ἤδη πρὸς ἀλλήλους ἐν τῷ μεταξὺ χρόνῳ κατέστημεν , ὕστερον δ’ ἢ ἐγὼ τὴν δίκην ἔλαχον τὴν ἀπόλειψιν οὗτοι πρὸς τὸν ἄρχοντ’ ἀπεγράψαντο , λαβέ μοι καθ’ ἕκαστον ταύτας τὰς μαρτυρίας.Μαρτυρίαμετὰ τοίνυν τοῦτον τὸν ἄρχοντα Κηφισόδωρος , Χίων . 
ἐπὶ τούτων ἐνεκάλουν δοκιμασθείς , ἔλαχον δὲ τὴν δίκην ἐπὶ Τιμοκράτους . 
λαβὲ ταύτην τὴν μαρτυρίαν.Μαρτυρία ἀνάγνωθι δὲ καὶ ταύτην τὴν μαρτυρίαν.Μαρτυρίαδῆλον μὲν τοίνυν καὶ ἐκ τῶν μεμαρτυρημένων , ὅτι τὴν προῖκ’ οὐ δόντες , ἀλλ’ ἐπὶ τῷ διασῴζειν Ἀφόβῳ τὴν οὐσίαν ταῦτα τολμῶσι πράττειν . 
οἳ γὰρ ἐν τοσούτῳ χρόνῳ καὶ ὀφειλῆσαι καὶ ἀποδοῦναι καὶ τὴν γυναῖκ’ ἀπολιπεῖν καὶ οὐ κομίσασθαι καὶ τὸ χωρίον ἀποτιμήσασθαί φασιν , πῶς οὐ φανερὸν ὅτι προστάντες τοῦ πράγματος τὰ γνωσθένθ’ ὑφ’ ὑμῶν ἀποστερῆσαί με ζητοῦσιν ; 
ὡς δὲ καὶ ἐξ ὧν αὐτὸς οὗτος καὶ Τιμοκράτης καὶ Ἄφοβος ἀπεκρίναντο , οὐχ οἷόν τ’ ἀποδεδόσθαι τὴν προῖκα , ταῦτ’ ἤδη πειράσομαι διδάσκειν ὑμᾶς . 
ἐγὼ γάρ , ὦ ἄνδρες δικασταί , τούτων ἕκαστον ἠρόμην πολλῶν ἐναντίον μαρτύρων , Ὀνήτορα μὲν καὶ Τιμοκράτην , εἴ τινες εἶεν μάρτυρες ὧν ἐναντίον τὴν προῖκ’ ἀπέδοσαν , αὐτὸν δ’ Ἄφοβον , εἴ τινες παρῆσαν ὅτ’ ἀπελάμβανεν . 
καί μοι πάντες ἀπεκρίναντο καθ’ ἕκαστον , ὅτι οὐδεὶς μάρτυς παρείη , κομίζοιτο δὲ λαμβάνων καθ’ ὁποσονοῦν δέοιτ’ Ἄφοβος παρ’ αὐτῶν . 
καίτοι τῷ τοῦθ’ ὑμῶν πιστόν , ὡς ταλάντου τῆς προικὸς οὔσης ἄνευ μαρτύρων Ὀνήτωρ καὶ Τιμοκράτης Ἀφόβῳ τοσοῦτον ἀργύριον ἐνεχείρισαν ; 
ᾧ μὴ ὅτι τοῦτον τὸν τρόπον , ἀλλ’ οὐδὲ μετὰ πολλῶν μαρτύρων ἀποδιδοὺς εἰκῇ τις ἂν ἐπίστευσεν , ἵν’ εἴ τις γίγνοιτο διαφορά , κομίσασθαι ῥᾳδίως παρ’ ὑμῖν δύνηται . 
μὴ γὰρ ὅτι πρὸς τοῦτον τοιοῦτον ὄντα , ἀλλ’ οὐδὲ πρὸς ἄλλον οὐδ’ ἂν εἷς οὐδένα τοιοῦτον συνάλλαγμα ποιούμενος ἀμαρτύρως ἂν ἔπραξεν · ἀλλὰ τῶν τοιούτων ἕνεκα καὶ γάμους ποιοῦμεν καὶ τοὺς ἀναγκαιοτάτους παρακαλοῦμεν , ὅτι οὐ πάρεργον , ἀλλ’ ἀδελφῶν καὶ θυγατέρων βίους ἐγχειρίζομεν , ὑπὲρ ὧν τὰς ἀσφαλείας μάλιστα σκοποῦμεν . 
εἰκὸς τοίνυν καὶ τοῦτον , ὧνπερ ἐναντίον ὀφείλειν ὡμολόγησεν καὶ τὸν τόκον οἴσειν , τῶν αὐτῶν τούτων παρόντων διαλύσασθαι πρὸς Ἄφοβον , εἴπερ ὡς ἀληθῶς ἀπεδίδου τὴν προῖκ’ αὐτῷ . 
τοῦτον μὲν γὰρ τὸν τρόπον πράξας , ὅλου τοῦ πράγματος ἀπηλλάττετο , μόνος μόνῳ δ’ ἀποδιδούς , τοὺς ἐπὶ ταῖς ὁμολογίαις παραγενομένους ὡς κατ’ ὀφείλοντος ἂν αὑτοῦ μάρτυρας ὑπελείπετο . 
νῦν τοίνυν τοὺς μὲν ὄντας οἰκείους καὶ βελτίους αὑτῶν οὐκ ἐδύναντο πεῖσαι τὴν προῖκ’ ἀποδεδωκέναι σφᾶς μαρτυρεῖν , ἑτέρους δ’ εἰ παρέχοιντο μάρτυρας μηδὲν γένει προσήκοντας , οὐκ ἂν ἡγοῦνθ’ ὑμᾶς αὐτοῖς πιστεύειν . 
ἔτι δ’ ἁθρόαν μὲν φάσκοντες δεδωκέναι τὴν προῖκα , ᾔδεσαν ὅτι τοὺς ἀπενεγκόντας οἰκέτας ἐξαιτήσομεν , οὓς μὴ γεγενημένης τῆς δόσεως παραδοῦναι μὴ ’θέλοντες ἠλέγχοντ’ ἄν · εἰ δ’ αὐτοὶ μόνοι μόνῳ τοῦτον τὸν τρόπον ἀποδεδωκέναι λέγοιεν , ἐνόμιζον οὐκ ἐλεγχθήσεσθαι . 
διὰ τοῦτο τοῦτον εἵλοντ’ ἐξ ἀνάγκης ψεύδεσθαι τὸν τρόπον . 
τοιαύταις τέχναις καὶ πανουργίαις , ὡς ἁπλοῖ τινὲς εἶναι δόξοντες , ἡγοῦνται ῥᾳδίως ὑμᾶς ἐξαπατήσειν , ἁπλῶς οὐδ’ ἂν μικρὸν ὑπὲρ τῶν διαφερόντων , ἀλλ’ ὡς οἷόν τ’ ἀκριβέστατα πράξαντες . 
λαβὲ τὰς μαρτυρίας αὐτοῖς ὧν ἐναντίον ἀπεκρίναντο , καὶ ἀνάγνωθι.Μαρτυρίαι φέρε δή , ὦ ἄνδρες δικασταί , καὶ τὴν γυναῖχ’ ὑμῖν ἀποδείξω λόγῳ μὲν ἀπολελοιπυῖαν , ἔργῳ δὲ συνοικοῦσαν Ἀφόβῳ · νομίζω γάρ , ἂν τοῦτ’ ἀκριβῶς μάθητε , μᾶλλον ὑμᾶς τούτοις μὲν ἀπιστήσειν , ἐμοὶ δ’ ἀδικουμένῳ τὰ δίκαια βοηθήσειν . 
μάρτυρας δὲ τῶν μὲν ὑμῖν παρέξομαι , τῶν δ’ ἐπιδείξω μεγάλα τεκμήρια καὶ πίστεις ἱκανάς . 
ἐγὼ γάρ , ὦ ἄνδρες δικασταί , μετὰ τὸ γεγράφθαι παρὰ τῷ ἄρχοντι ταύτην τὴν γυναῖκ’ ἀπολελοιπυῖαν καὶ τὸ φάσκειν Ὀνήτορ’ ἀντὶ τῆς προικὸς ἀποτετιμῆσθαι τὸ χωρίον , ὁρῶν Ἄφοβον ὁμοίως ἔχοντα καὶ γεωργοῦντα τὴν γῆν καὶ τῇ γυναικὶ συνοικοῦντα , σαφῶς ᾔδειν ὅτι λόγος ταῦτα καὶ παραγωγὴ τοῦ πράγματός ἐστιν . 
βουλόμενος δ’ ἐμφανῆ ποιῆσαι ταῦτα πᾶσιν ὑμῖν , ἐξελέγχειν αὐτὸν ἠξίουν ἐναντίον μαρτύρων , εἰ μὴ φάσκοι ταῦθ’ οὕτως ἔχειν , καὶ παρεδίδουν οἰκέτην εἰς βάσανον , ὃς συνῄδει πάντ’ ἀκριβῶς · ὃν ἔλαβον κατὰ τὴν ὑπερημερίαν ἐκ τῶν Ἀφόβου . 
οὗτος δ’ ἐμοῦ ταῦτ’ ἀξιώσαντος , περὶ μὲν τοῦ συνοικεῖν Ἀφόβῳ τὴν ἀδελφὴν ἔφυγε τὴν βάσανον · ὡς δ’ οὐκ ἐκεῖνος ἐγεώργει τὴν γῆν , οὐκ ἐδύνατ’ ἀρνηθῆναι διὰ τὴν περιφάνειαν , ἀλλὰ προσωμολόγησεν . 
οὐ μόνον δ’ ἐκ τούτων ἦν ῥᾴδιον γνῶναι , ὅτι καὶ συνῴκει τῇ γυναικὶ καὶ τὸ χωρίον ἐκέκτητ’ ἔτι πρὶν γενέσθαι τὴν δίκην , ἀλλὰ καὶ ἐξ ὧν ὀφλὼν διεπράξατο περὶ αὐτῶν . 
ὡς γὰρ οὐκ ἀποτετιμηκώς , ἀλλ’ ἐμῶν ἐσομένων κατὰ τὴν δίκην , ἃ μὲν οἷόν τ’ ἦν ἐξενεγκεῖν , ᾤχετο λαβών , τοὺς καρποὺς καὶ τὰ σκεύη τὰ γεωργικὰ πάντα πλὴν τῶν πιθακνῶν · ὃ δ’ οὐχ οἷόν τ’ ἦν ἀνελεῖν , ἐξ ἀνάγκης ὑπέλιπεν , ὥστ’ ἐγγενέσθαι τούτῳ νῦν αὐτῆς τῆς γῆς ἀμφισβητεῖν . 
καίτοι δεινὸν τὸν μὲν λέγειν ὡς ἀπετιμήσατο τὸ χωρίον , τὸν δ’ ἀποτετιμηκότα φαίνεσθαι γεωργοῦντα , καὶ φάσκειν μὲν ἀπολελοιπέναι τὴν ἀδελφήν , ὑπὲρ αὐτῶν δὲ τούτων φανερὸν εἶναι φεύγοντα τοὺς ἐλέγχους , καὶ τὸν μὲν οὐ συνοικοῦντα , ὡς οὗτός φησιν , καὶ τοὺς καρποὺς καὶ τὰ ἐκ τῆς γεωργίας ἅπαντ’ ἐξενεγκεῖν , τὸν δ’ ὑπὲρ τῆς ἀπολελοιπυίας πράττοντα , ὑπὲρ ἧς ἀποτετιμῆσθαί φησι τὸ χωρίον , φαίνεσθαι μηδ’ ὑπὲρ ἑνὸς τούτων ἀγανακτοῦντα , ἀλλ’ ἡσυχίαν ἔχοντα . 
ταῦτ’ οὐ πολλὴ περιφάνεῑ ἐστίν ; 
ταῦτ’ οὐχ ὁμολογουμένη προστασία ; 
φήσειέ γ’ ἄν τις , εἰ διαλογίζοιτ’ ὀρθῶς ἕκαστ’ αὐτῶν . 
ὡς τοίνυν ὡμολόγει μὲν ἐκεῖνον γεωργεῖν πρὶν γενέσθαι τὴν δίκην ἐμοὶ πρὸς αὐτόν , ὑπὲρ δὲ τοῦ μὴ συνοικεῖν τὴν ἀδελφὴν οὐκ ἠθέλησεν ποιήσασθαι τὴν βάσανον , ἡ δὲ γεωργία ἐξεσκευάσθη μετὰ τὴν δίκην πλὴν τῶν ἐγγείων , λαβὲ ταύτας τὰς μαρτυρίας καὶ ἀνάγνωθι.Μαρτυρίαι ἐμοὶ τοίνυν τοσούτων ὑπαρχόντων τεκμηρίων , οὐχ ἥκιστ’ αὐτὸς ἔδειξεν Ὀνήτωρ , ὅτι οὐκ ἀληθινὴν ἐποιήσατο τὴν ἀπόλειψιν . 
ᾧ γὰρ προσῆκεν χαλεπῶς φέρειν , εἰ τὴν προῖκα δούς , ὥς φησιν , ἀντ’ ἀργυρίου χωρίον ἀμφισβητούμενον ἀπελάμβανεν , οὗτος οὐχ ὡς διάφορος οὐδ’ ὡς ἀδικούμενος , ἀλλ’ ὡς οἰκειότατος πάντων τὴν πρὸς ἐμὲ δίκην αὐτῷ συνηγωνίζετο . 
κἀμὲ μὲν συναποστερῆσαι μετ’ ἐκείνου τῶν πατρῴων ἐπεχείρησεν , καθ’ ὅσον αὐτὸς οἷός τ’ ἦν , ὑφ’ οὗ κακὸν οὐδ’ ὁτιοῦν ἦν πεπονθώς · Ἀφόβῳ δ’ , ὃν ἀλλότριον εἶναι προσῆκε νομίζειν , εἴ τι τούτων ἀληθὲς ἦν ὧν νῦν λέγουσιν , καὶ τἀμὰ πρὸς τοῖς ἐκείνου περιποιεῖν ἐζήτησεν . 
καὶ οὐ μόνον ἐνταῦθα τοῦτ’ ἐποίησεν , ἀλλὰ καὶ κατεγνωσμένης ἤδη τῆς δίκης , ἀναβὰς ἐπὶ τὸ δικαστήριον ἐδεῖθ’ ἱκετεύων ὑπὲρ αὐτοῦ καὶ ἀντιβολῶν καὶ δάκρυσι κλάων ταλάντου τιμῆσαι , καὶ τούτου αὐτὸς ἐγίγνετ’ ἐγγυητής . 
καὶ ταῦθ’ ὁμολογούμενα μέν ἐστιν πολλαχόθεν (οἵ τε γὰρ ἐν τῷ δικαστηρίῳ τότε δικάζοντες καὶ τῶν ἔξωθεν παρόντων πολλοὶ συνίσασιν) , ὅμως δὲ καὶ μάρτυρας ὑμῖν παρέξομαι . 
καί μοι λαβὲ ταύτην τὴν μαρτυρίαν.Μαρτυρία ἔτι τοίνυν , ὦ ἄνδρες δικασταί , καὶ τεκμηρίῳ μεγάλῳ γνῶναι ῥᾴδιον , ὅτι τῇ ἀληθείᾳ συνῴκει καὶ οὐδέπω καὶ τήμερον ἀπολέλοιπεν . 
αὕτη γὰρ ἡ γυνή , πρὶν μὲν ὡς Ἄφοβον ἐλθεῖν , μίαν ἡμέραν οὐκ ἐχήρευσεν , ἀλλὰ παρὰ ζῶντος Τιμοκράτους ἐκείνῳ συνῴκησεν , νῦν δ’ ἐν τρισὶν ἔτεσιν ἄλλῳ συνοικοῦσ’ οὐδενὶ φαίνεται . 
καίτοι τῷ πιστόν , ὡς τότε μέν , ἵνα μὴ χηρεύσειεν , παρ’ ἀνδρὸς ὡς ἄνδρ’ ἐβάδιζεν , νῦν δ’ , εἴπερ ὡς ἀληθῶς ἀπολέλοιπεν , τοσοῦτον ἂν χρόνον χηρεύουσ’ ἠνείχετ’ ἐξὸν ἄλλῳ συνοικεῖν , τοῦ τ’ ἀδελφοῦ κεκτημένου τοσαύτην οὐσίαν , αὐτή τε ταύτην ἔχουσα τὴν ἡλικίαν ; 
οὐκ ἔχει ταῦτ’ ἀλήθειαν , ὦ ἄνδρες δικασταί , πιθανήν , ἀλλὰ λόγοι ταῦτ’ εἰσί , συνοικεῖ δ’ ἡ γυνὴ φανερῶς καὶ οὐκ ἐπικρύπτεται τὸ πρᾶγμα . 
παρέξομαι δ’ ὑμῖν Πασιφῶντος μαρτυρίαν , ὃς ἀρρωστοῦσαν αὐτὴν θεραπεύων ἑώρα παρακαθήμενον Ἄφοβον ἐπὶ τούτου τοῦ ἄρχοντος , ἤδη τούτῳ ταυτησὶ τῆς δίκης εἰληγμένης . 
καί μοι λαβὲ τὴν Πασιφῶντος μαρτυρίαν.Μαρτυρία ἐγὼ τοίνυν εἰδώς , ὦ ἄνδρες δικασταί , καὶ μετὰ τὴν δίκην τοῦτον εὐθὺς ἀποδεδεγμένον τὰ ἐκ τῆς οἰκίας τῆς Ἀφόβου χρήματα , καὶ κύριον τῶν τ’ ἐκείνου καὶ τῶν ἐμῶν ἁπάντων γεγενημένον , καὶ συνοικοῦσαν [αὐτῷ] 
τὴν γυναῖκα σαφῶς ἐπιστάμενος , τρεῖς θεραπαίνας ἐξῄτησ’ αὐτόν , αἳ συνοικοῦσάν τε τὴν γυναῖκ’ ᾔδεσαν καὶ τὰ χρήμαθ’ ὅτι παρὰ τούτοις ἦν , ἵνα μὴ λόγοι μόνον , ἀλλὰ καὶ βάσανοι περὶ αὐτῶν γίγνοιντο . 
οὗτος δ’ ἐμοῦ προκαλεσαμένου ταῦτα , καὶ πάντων τῶν παρόντων δίκαια λέγειν μ’ ἀποφηναμένων , οὐκ ἠθέλησεν εἰς τοῦτο τἀκριβὲς καταφυγεῖν , ἀλλ’ ὥσπερ ἑτέρων τινῶν ὄντων περὶ τῶν τοιούτων σαφεστέρων ἐλέγχων ἢ βασάνων καὶ μαρτυριῶν , οὔτε μάρτυρας παρεχόμενος τὴν προῖχ’ ὡς ἀπέδωκεν , οὔτ’ εἰς βάσανον ἐκδιδοὺς τὰς συνειδυίας περὶ τοῦ μὴ συνοικεῖν τὴν ἀδελφήν , ὅτι ταῦτ’ ἠξίουν , ὑβριστικῶς πάνυ καὶ προπηλακιστικῶς οὐκ εἴα μ’ αὑτῷ διαλέγεσθαι . 
τούτου γένοιτ’ ἄν τις σχετλιώτερος ἄνθρωπος , ἢ μᾶλλον ἑκὼν τὰ δίκαῑ ἀγνοεῖν προσποιούμενος ; 
λαβὲ δ’ αὐτὴν τὴν πρόκλησιν καὶ ἀνάγνωθι.Πρόκλησις ὑμεῖς τοίνυν καὶ ἰδίᾳ καὶ δημοσίᾳ βάσανον ἀκριβεστάτην πασῶν <πίστεων> 
νομίζετε , καὶ ὅπου ἂν δοῦλοι καὶ ἐλεύθεροι παραγένωνται , δέῃ δ’ εὑρεθῆναι τὸ ζητούμενον , οὐ χρῆσθε ταῖς τῶν ἐλευθέρων μαρτυρίαις , ἀλλὰ τοὺς δούλους βασανίζοντες , οὕτω ζητεῖτε τὴν ἀλήθειαν εὑρεῖν . 
εἰκότως , ὦ ἄνδρες δικασταί · τῶν μὲν γὰρ μαρτυρησάντων ἤδη τινὲς οὐ τἀληθῆ μαρτυρῆσαι ἔδοξαν · τῶν δὲ βασανισθέντων οὐδένες πώποτ’ ἐξηλέγχθησαν , ὡς οὐκ ἀληθῆ τὰ ἐκ τῆς βασάνου εἶπον . 
οὗτος δὲ τηλικαῦτα δίκαια φυγὼν καὶ σαφεῖς οὕτω καὶ μεγάλους ἐλέγχους παραλιπών , Ἄφοβον παρεχόμενος μάρτυρα καὶ Τιμοκράτην , τὸν μὲν ὡς ἀπέδωκε τὴν προῖκα , τὸν δ’ ὡς ἀπείληφεν , ἀξιώσει πιστεύεσθαι παρ’ ὑμῖν , ἀμάρτυρον τὴν πρὸς τούτους πρᾶξιν γεγενῆσθαι προσποιούμενος · τοσαύτην ὑμῶν εὐήθειαν κατέγνωκεν . 
ὅτι μὲν τοίνυν οὔτ’ ἀληθῆ οὔτ’ ἀληθείᾳ ἐοικότα λέξουσιν , καὶ ἐκ τοῦ ἐξ ἀρχῆς αὐτοὺς ὁμολογεῖν τὴν προῖκα μὴ δοῦναι , καὶ ἐκ τοῦ πάλιν ἄνευ μαρτύρων ἀποδεδωκέναι φάσκειν , καὶ ἐκ τοῦ τὸν χρόνον μὴ ἐγχωρεῖν ἀμφισβητουμένης ἤδη τῆς οὐσίας ἀποδοῦναι τἀργύριον , καὶ ἐκ τῶν ἄλλων ἁπάντων ἱκανῶς ἀποδεδεῖχθαι νομίζω .
