Ὀλυνθιακὸς Α ἀντὶ πολλῶν ἄν , ὦ ἄνδρες Ἀθηναῖοι , χρημάτων ὑμᾶς ἑλέσθαι νομίζω , εἰ φανερὸν γένοιτο τὸ μέλλον συνοίσειν τῇ πόλει περὶ ὧν νυνὶ σκοπεῖτε . 
ὅτε τοίνυν τοῦθ’ οὕτως ἔχει , προσήκει προθύμως ἐθέλειν ἀκούειν τῶν βουλομένων συμβουλεύειν · οὐ γὰρ μόνον εἴ τι χρήσιμον ἐσκεμμένος ἥκει τις , τοῦτ’ ἂν ἀκούσαντες λάβοιτε , ἀλλὰ καὶ τῆς ὑμετέρας τύχης ὑπολαμβάνω πολλὰ τῶν δεόντων ἐκ τοῦ παραχρῆμ’ ἐνίοις ἂν ἐπελθεῖν εἰπεῖν , ὥστ’ ἐξ ἁπάντων ῥᾳδίαν τὴν τοῦ συμφέροντος ὑμῖν αἵρεσιν γενέσθαι . 
ὁ μὲν οὖν παρὼν καιρός , ὦ ἄνδρες Ἀθηναῖοι , μόνον οὐχὶ λέγει φωνὴν ἀφιεὶς ὅτι τῶν πραγμάτων ὑμῖν ἐκείνων αὐτοῖς ἀντιληπτέον ἐστίν , εἴπερ ὑπὲρ σωτηρίας αὐτῶν φροντίζετε · ἡμεῖς δ’ οὐκ οἶδ’ ὅντινά μοι δοκοῦμεν ἔχειν τρόπον πρὸς αὐτά . 
ἔστι δὴ τά γ’ ἐμοὶ δοκοῦντα , ψηφίσασθαι μὲν ἤδη τὴν βοήθειαν , καὶ παρασκευάσασθαι τὴν ταχίστην ὅπως ἐνθένδε βοηθήσετε (καὶ μὴ πάθητε ταὐτὸν ὅπερ καὶ πρότερον) , πρεσβείαν δὲ πέμπειν , ἥτις ταῦτ’ ἐρεῖ καὶ παρέσται τοῖς πράγμασιν · 
ὡς ἔστι μάλιστα τοῦτο δέος , μὴ πανοῦργος ὢν καὶ δεινὸς ἅνθρωπος πράγμασι χρῆσθαι , τὰ μὲν εἴκων , ἡνίκ’ ἂν τύχῃ , τὰ δ’ ἀπειλῶν (ἀξιόπιστος δ’ ἂν εἰκότως φαίνοιτὀ , τὰ δ’ ἡμᾶς διαβάλλων καὶ τὴν ἀπουσίαν τὴν ἡμετέραν , τρέψηται καὶ παρασπάσηταί τι τῶν ὅλων πραγμάτων . 
οὐ μὴν ἀλλ’ ἐπιεικῶς , ὦ ἄνδρες Ἀθηναῖοι , τοῦθ’ ὃ δυσμαχώτατόν ἐστι τῶν Φιλίππου πραγμάτων , καὶ βέλτιστον ὑμῖν · τὸ γὰρ εἶναι πάντων ἐκεῖνον ἕν’ ὄντα κύριον καὶ ῥητῶν καὶ ἀπορρήτων καὶ ἅμα στρατηγὸν καὶ δεσπότην καὶ ταμίαν , καὶ πανταχοῦ αὐτὸν παρεῖναι τῷ στρατεύματι , πρὸς μὲν τὸ τὰ τοῦ πολέμου ταχὺ καὶ κατὰ καιρὸν πράττεσθαι πολλῷ προέχει , πρὸς δὲ τὰς καταλλαγάς , ἃς ἂν ἐκεῖνος ποιήσαιτ’ ἄσμενος πρὸς Ὀλυνθίους , ἐναντίως ἔχει . 
δῆλον γάρ ἐστι τοῖς Ὀλυνθίοις ὅτι νῦν οὐ περὶ δόξης οὐδ’ ὑπὲρ μέρους χώρας πολεμοῦσιν , ἀλλ’ ἀναστάσεως καὶ ἀνδραποδισμοῦ τῆς πατρίδος , καὶ ἴσασιν ἅ τ’ Ἀμφιπολιτῶν ἐποίησε τοὺς παραδόντας αὐτῷ τὴν πόλιν καὶ Πυδναίων τοὺς ὑποδεξαμένους · καὶ ὅλως ἄπιστον , οἶμαι , ταῖς πολιτείαις ἡ τυραννίς , ἄλλως τε κἂν ὅμορον χώραν ἔχωσι . 
ταῦτ’ οὖν ἐγνωκότας ὑμᾶς , ὦ ἄνδρες Ἀθηναῖοι , καὶ τἄλλ’ ἃ προσήκει πάντ’ ἐνθυμουμένους φημὶ δεῖν ἐθελῆσαι καὶ παροξυνθῆναι καὶ τῷ πολέμῳ προσέχειν εἴπερ ποτὲ καὶ νῦν , χρήματ’ εἰσφέροντας προθύμως καὶ αὐτοὺς ἐξιόντας καὶ μηδὲν ἐλλείποντας . 
οὐδὲ γὰρ λόγος οὐδὲ σκῆψις ἔθ’ ὑμῖν τοῦ μὴ τὰ δέοντα ποιεῖν ἐθέλειν ὑπολείπεται . 
νυνὶ γάρ , ὃ πάντες ἐθρύλουν τέως , Ὀλυνθίους ἐκπολεμῶσαι δεῖν Φιλίππῳ , γέγονεν αὐτόματον , καὶ ταῦθ’ ὡς ἂν ὑμῖν μάλιστα συμφέροι . 
εἰ μὲν γὰρ ὑφ’ ὑμῶν πεισθέντες ἀνείλοντο τὸν πόλεμον , σφαλεροὶ σύμμαχοι καὶ μέχρι του ταῦτ’ ἂν ἐγνωκότες ἦσαν ἴσως · ἐπειδὴ δ’ ἐκ τῶν πρὸς αὑτοὺς ἐγκλημάτων μισοῦσι , βεβαίαν εἰκὸς τὴν ἔχθραν αὐτοὺς ὑπὲρ ὧν φοβοῦνται καὶ πεπόνθασιν ἔχειν . 
οὐ δεῖ δὴ τοιοῦτον , ὦ ἄνδρες Ἀθηναῖοι , παραπεπτωκότα καιρὸν ἀφεῖναι , οὐδὲ παθεῖν ταὐτὸν ὅπερ ἤδη πολλάκις πρότερον πεπόνθατε . 
εἰ γάρ , ὅθ’ ἥκομεν Εὐβοεῦσιν βεβοηθηκότες καὶ παρῆσαν Ἀμφιπολιτῶν Ἱέραξ καὶ Στρατοκλῆς ἐπὶ τουτὶ τὸ βῆμα , κελεύοντες ἡμᾶς πλεῖν καὶ παραλαμβάνειν τὴν πόλιν , τὴν αὐτὴν παρειχόμεθ’ ἡμεῖς ὑπὲρ ἡμῶν αὐτῶν προθυμίαν ἥνπερ ὑπὲρ τῆς Εὐβοέων σωτηρίας , εἴχετ’ ἂν Ἀμφίπολιν τότε καὶ πάντων τῶν μετὰ ταῦτ’ ἂν ἦτ’ ἀπηλλαγμένοι πραγμάτων . 
καὶ πάλιν ἡνίκα Πύδνα , Ποτείδαια , Μεθώνη , Παγασαί , τἄλλα , ἵνα μὴ καθ’ ἕκαστα λέγων διατρίβω , πολιορκούμεν’ ἀπηγγέλλετο , εἰ τότε τούτων ἑνὶ τῷ πρώτῳ προθύμως καὶ ὡς προσῆκεν ἐβοηθήσαμεν αὐτοί , ῥᾴονι καὶ πολὺ ταπεινοτέρῳ νῦν ἂν ἐχρώμεθα τῷ Φιλίππῳ . 
νῦν δὲ τὸ μὲν παρὸν ἀεὶ προϊέμενοι , τὰ δὲ μέλλοντ’ αὐτόματ’ οἰόμενοι σχήσειν καλῶς , ηὐξήσαμεν , ὦ ἄνδρες Ἀθηναῖοι , Φίλιππον ἡμεῖς καὶ κατεστήσαμεν τηλικοῦτον ἡλίκος οὐδείς πω βασιλεὺς γέγονεν Μακεδονίας . 
νυνὶ δὴ καιρὸς ἥκει τις , οὗτος ὁ τῶν Ὀλυνθίων , αὐτόματος τῇ πόλει , ὃς οὐδενός ἐστιν ἐλάττων τῶν προτέρων ἐκείνων . 
καὶ ἔμοιγε δοκεῖ τις ἄν , ὦ ἄνδρες Ἀθηναῖοι , δίκαιος λογιστὴς τῶν παρὰ τῶν θεῶν ἡμῖν ὑπηργμένων καταστάς , καίπερ οὐκ ἐχόντων ὡς δεῖ πολλῶν , ὅμως μεγάλην ἂν ἔχειν αὐτοῖς χάριν , εἰκότως · τὸ μὲν γὰρ πόλλ’ ἀπολωλεκέναι κατὰ τὸν πόλεμον τῆς ἡμετέρας ἀμελείας ἄν τις θείη δικαίως , τὸ δὲ μήτε πάλαι τοῦτο πεπονθέναι πεφηνέναι τέ τιν’ ἡμῖν συμμαχίαν τούτων ἀντίρροπον , ἂν βουλώμεθα χρῆσθαι , τῆς παρ’ ἐκείνων εὐνοίας εὐεργέτημ’ ἂν ἔγωγε θείην . 
ἀλλ’ , οἶμαι , παρόμοιόν ἐστιν ὅπερ καὶ περὶ τῆς τῶν χρημάτων κτήσεως · ἂν μὲν γάρ , ὅσ’ ἄν τις λάβῃ , καὶ σῴσῃ , μεγάλην ἔχει τῇ τύχῃ τὴν χάριν , ἂν δ’ ἀναλώσας λάθῃ , συνανήλωσε καὶ τὸ μεμνῆσθαι [τὴν χάριν] . 
καὶ περὶ τῶν πραγμάτων οὕτως οἱ μὴ χρησάμενοι τοῖς καιροῖς ὀρθῶς , οὐδ’ εἰ συνέβη τι παρὰ τῶν θεῶν χρηστὸν μνημονεύουσι · πρὸς γὰρ τὸ τελευταῖον ἐκβὰν ἕκαστον τῶν πρὶν ὑπαρξάντων κρίνεται . 
διὸ καὶ σφόδρα δεῖ τῶν λοιπῶν ὑμᾶς , ὦ ἄνδρες Ἀθηναῖοι , φροντίσαι , ἵνα ταῦτ’ ἐπανορθωσάμενοι τὴν ἐπὶ τοῖς πεπραγμένοις ἀδοξίαν ἀποτριψώμεθα . 
εἰ δὲ προησόμεθ’ , ὦ ἄνδρες Ἀθηναῖοι , καὶ τούτους τοὺς ἀνθρώπους , εἶτ’ Ὄλυνθον ἐκεῖνος καταστρέψεται , φρασάτω τις ἐμοὶ τί τὸ κωλῦον ἔτ’ αὐτὸν ἔσται βαδίζειν ὅποι βούλεται . 
ἆρα λογίζεταί τις ὑμῶν , ὦ ἄνδρες Ἀθηναῖοι , καὶ θεωρεῖ τὸν τρόπον δῑ ὃν μέγας γέγονεν ἀσθενὴς ὢν τὸ κατ’ ἀρχὰς Φίλιππος ; 
τὸ πρῶτον Ἀμφίπολιν λαβών , μετὰ ταῦτα Πύδναν , πάλιν Ποτείδαιαν , Μεθώνην αὖθις , εἶτα Θετταλίας ἐπέβη · 
μετὰ ταῦτα Φεράς , Παγασάς , Μαγνησίαν , πάνθ’ ὃν ἐβούλετ’ εὐτρεπίσας τρόπον ᾤχετ’ εἰς Θρᾴκην · εἶτ’ ἐκεῖ τοὺς μὲν ἐκβαλὼν τοὺς δὲ καταστήσας τῶν βασιλέων ἠσθένησε · πάλιν ῥᾴσας οὐκ ἐπὶ τὸ ῥᾳθυμεῖν ἀπέκλινεν , ἀλλ’ εὐθὺς Ὀλυνθίοις ἐπεχείρησεν . 
τὰς δ’ ἐπ’ Ἰλλυριοὺς καὶ Παίονας αὐτοῦ καὶ πρὸς Ἀρύββαν καὶ ὅποι τις ἂν εἴποι παραλείπω στρατείας . 
τί οὖν , ἄν τις εἴποι , ταῦτα λέγεις ἡμῖν νῦν ; 
ἵνα γνῶτ’ , ὦ ἄνδρες Ἀθηναῖοι , καὶ αἴσθησθ’ ἀμφότερα , καὶ τὸ προΐεσθαι καθ’ ἕκαστον ἀεί τι τῶν πραγμάτων ὡς ἀλυσιτελές , καὶ τὴν φιλοπραγμοσύνην ᾗ χρῆται καὶ συζῇ Φίλιππος , ὑφ’ ἧς οὐκ ἔστιν ὅπως ἀγαπήσας τοῖς πεπραγμένοις ἡσυχίαν σχήσει . 
εἰ δ’ ὁ μὲν ὡς ἀεί τι μεῖζον τῶν ὑπαρχόντων δεῖ πράττειν ἐγνωκὼς ἔσται , ἡμεῖς δ’ ὡς οὐδενὸς ἀντιληπτέον ἐρρωμένως τῶν πραγμάτων , σκοπεῖσθ’ εἰς τί ποτ’ ἐλπὶς ταῦτα τελευτῆσαι . 
πρὸς θεῶν , τίς οὕτως εὐήθης ἐστὶν ὑμῶν ὅστις ἀγνοεῖ τὸν ἐκεῖθεν πόλεμον δεῦρ’ ἥξοντα , ἂν ἀμελήσωμεν ; 
ἀλλὰ μήν , εἰ τοῦτο γενήσεται , δέδοικ’ , ὦ ἄνδρες Ἀθηναῖοι , μὴ τὸν αὐτὸν τρόπον ὥσπερ οἱ δανειζόμενοι ῥᾳδίως ἐπὶ τοῖς μεγάλοις [τόκοις] 
μικρὸν εὐπορήσαντες χρόνον ὕστερον καὶ τῶν ἀρχαίων ἀπέστησαν , οὕτω καὶ ἡμεῖς [ἂν] 
ἐπὶ πολλῷ φανῶμεν ἐρρᾳθυμηκότες , καὶ ἅπαντα πρὸς ἡδονὴν ζητοῦντες πολλὰ καὶ χαλεπὰ ὧν οὐκ ἐβουλόμεθ’ ὕστερον εἰς ἀνάγκην ἔλθωμεν ποιεῖν , καὶ κινδυνεύσωμεν περὶ τῶν ἐν αὐτῇ τῇ χώρᾳ . 
τὸ μὲν οὖν ἐπιτιμᾶν ἴσως φήσαι τις ἂν ῥᾴδιον καὶ παντὸς εἶναι , τὸ δ’ ὑπὲρ τῶν παρόντων ὅ τι δεῖ πράττειν ἀποφαίνεσθαι , τοῦτ’ εἶναι συμβούλου . 
ἐγὼ δ’ οὐκ ἀγνοῶ μέν , ὦ ἄνδρες Ἀθηναῖοι , τοῦθ’ ὅτι πολλάκις ὑμεῖς οὐ τοὺς αἰτίους , ἀλλὰ τοὺς ὑστάτους περὶ τῶν πραγμάτων εἰπόντας ἐν ὀργῇ ποιεῖσθε , ἄν τι μὴ κατὰ γνώμην ἐκβῇ · οὐ μὴν οἶμαι δεῖν τὴν ἰδίαν ἀσφάλειαν σκοποῦνθ’ ὑποστείλασθαι περὶ ὧν ὑμῖν συμφέρειν ἡγοῦμαι . 
φημὶ δὴ διχῇ βοηθητέον εἶναι τοῖς πράγμασιν ὑμῖν , τῷ τε τὰς πόλεις τοῖς Ὀλυνθίοις σῴζειν καὶ τοὺς τοῦτο ποιήσοντας στρατιώτας ἐκπέμπειν , καὶ τῷ τὴν ἐκείνου χώραν κακῶς ποιεῖν καὶ τριήρεσι καὶ στρατιώταις ἑτέροις · 
εἰ δὲ θατέρου τούτων ὀλιγωρήσετε , ὀκνῶ μὴ μάταιος ἡμῖν ἡ στρατεία γένηται . 
εἴτε γὰρ ὑμῶν τὴν ἐκείνου κακῶς ποιούντων , ὑπομείνας τοῦτ’ Ὄλυνθον παραστήσεται , ῥᾳδίως ἐπὶ τὴν οἰκείαν ἐλθὼν ἀμυνεῖται · εἴτε βοηθησάντων μόνον ὑμῶν εἰς Ὄλυνθον , ἀκινδύνως ὁρῶν ἔχοντα τὰ οἴκοι , προσκαθεδεῖται καὶ προσεδρεύσει τοῖς πράγμασι , περιέσται τῷ χρόνῳ τῶν πολιορκουμένων . 
δεῖ δὴ πολλὴν καὶ διχῇ τὴν βοήθειαν εἶναι . 
καὶ περὶ μὲν τῆς βοηθείας ταῦτα γιγνώσκω · περὶ δὲ χρημάτων πόρου , ἔστιν , ὦ ἄνδρες Ἀθηναῖοι , χρήμαθ’ ὑμῖν , ἔστιν ὅσ’ οὐδενὶ τῶν ἄλλων ἀνθρώπων [στρατιωτικά] · ταῦτα δ’ ὑμεῖς οὕτως ὡς βούλεσθε λαμβάνετε . 
εἰ μὲν οὖν ταῦτα τοῖς στρατευομένοις ἀποδώσετε , οὐδενὸς ὑμῖν προσδεῖ πόρου , εἰ δὲ μή , προσδεῖ , μᾶλλον δ’ ἅπαντος ἐνδεῖ τοῦ πόρου . 
‘τί οὖν ; ’ 
ἄν τις εἴποι , ‘σὺ γράφεις ταῦτ’ εἶναι στρατιωτικά ; ’ 
μὰ Δί’ οὐκ ἔγωγε . 
ἐγὼ μὲν γὰρ ἡγοῦμαι στρατιώτας δεῖν κατασκευασθῆναι [καὶ ταῦτ’ εἶναι στρατιωτικὰ] 
καὶ μίαν σύνταξιν εἶναι τὴν αὐτὴν τοῦ τε λαμβάνειν καὶ τοῦ ποιεῖν τὰ δέοντα , ὑμεῖς δ’ οὕτω πως ἄνευ πραγμάτων λαμβάνειν εἰς τὰς ἑορτάς . 
ἔστι δὴ λοιπόν , οἶμαι , πάντας εἰσφέρειν , ἂν πολλῶν δέῃ , πολλά , ἂν ὀλίγων , ὀλίγα . 
δεῖ δὲ χρημάτων , καὶ ἄνευ τούτων οὐδὲν ἔστι γενέσθαι τῶν δεόντων . 
λέγουσι δὲ καὶ ἄλλους τινὰς ἄλλοι πόρους , ὧν ἕλεσθ’ ὅστις ὑμῖν συμφέρειν δοκεῖ · καὶ ἕως ἐστὶ καιρός , ἀντιλάβεσθε τῶν πραγμάτων . 
ἄξιον δ’ ἐνθυμηθῆναι καὶ λογίσασθαι τὰ πράγματ’ ἐν ᾧ καθέστηκε νυνὶ τὰ Φιλίππου . 
οὔτε γάρ , ὡς δοκεῖ καὶ φήσειέ τις ἂν μὴ σκοπῶν ἀκριβῶς , εὐτρεπῶς οὐδ’ ὡς ἂν κάλλιστ’ αὐτῷ τὰ παρόντ’ ἔχει , οὔτ’ ἂν ἐξήνεγκε τὸν πόλεμόν ποτε τοῦτον ἐκεῖνος , εἰ πολεμεῖν ᾠήθη δεήσειν αὐτόν , ἀλλ’ ὡς ἐπιὼν ἅπαντα τότ’ ἤλπιζε τὰ πράγματ’ ἀναιρήσεσθαι , κᾆτα διέψευσται . 
τοῦτο δὴ πρῶτον αὐτὸν ταράττει παρὰ γνώμην γεγονὸς καὶ πολλὴν ἀθυμίαν αὐτῷ παρέχει , εἶτα τὰ τῶν Θετταλῶν . 
ταῦτα γὰρ ἄπιστα μὲν ἦν δήπου φύσει καὶ ἀεὶ πᾶσιν ἀνθρώποις , κομιδῇ δ’ , ὥσπερ ἦν , καὶ ἔστι νῦν τούτῳ . 
καὶ γὰρ Παγασὰς ἀπαιτεῖν αὐτόν εἰσιν ἐψηφισμένοι , καὶ Μαγνησίαν κεκωλύκασι τειχίζειν . 
ἤκουον δ’ ἔγωγέ τινων , ὡς οὐδὲ τοὺς λιμένας καὶ τὰς ἀγορὰς ἔτι δώσοιεν αὐτῷ καρποῦσθαι · τὰ γὰρ κοινὰ τὰ Θετταλῶν ἀπὸ τούτων δέοι διοικεῖν , οὐ Φίλιππον λαμβάνειν . 
εἰ δὲ τούτων ἀποστερήσεται τῶν χρημάτων , εἰς στενὸν κομιδῇ τὰ τῆς τροφῆς τοῖς ξένοις αὐτῷ καταστήσεται . 
ἀλλὰ μὴν τόν γε Παίονα καὶ τὸν Ἰλλυριὸν καὶ ἁπλῶς τούτους ἅπαντας ἡγεῖσθαι χρὴ αὐτονόμους ἥδιον ἂν καὶ ἐλευθέρους ἢ δούλους εἶναι · καὶ γὰρ ἀήθεις τοῦ κατακούειν τινός εἰσι , καὶ ἅνθρωπος ὑβριστής , ὥς φασιν . 
καὶ μὰ Δί’ οὐδὲν ἄπιστον ἴσως · τὸ γὰρ εὖ πράττειν παρὰ τὴν ἀξίαν ἀφορμὴ τοῦ κακῶς φρονεῖν τοῖς ἀνοήτοις γίγνεται · διόπερ πολλάκις δοκεῖ τὸ φυλάξαι τἀγαθὰ τοῦ κτήσασθαι χαλεπώτερον εἶναι . 
δεῖ τοίνυν ὑμᾶς , ὦ ἄνδρες Ἀθηναῖοι , τὴν ἀκαιρίαν τὴν ἐκείνου καιρὸν ὑμέτερον νομίσαντας ἑτοίμως συνάρασθαι τὰ πράγματα , καὶ πρεσβευομένους ἐφ’ ἃ δεῖ καὶ στρατευομένους αὐτοὺς καὶ παροξύνοντας τοὺς ἄλλους ἅπαντας , λογιζομένους , εἰ Φίλιππος λάβοι καθ’ ἡμῶν τοιοῦτον καιρὸν καὶ πόλεμος γένοιτο πρὸς τῇ χώρᾳ , πῶς ἂν αὐτὸν οἴεσθ’ ἑτοίμως ἐφ’ ὑμᾶς ἐλθεῖν ; 
εἶτ’ οὐκ αἰσχύνεσθε , εἰ μηδ’ ἃ πάθοιτ’ ἄν , εἰ δύναιτ’ ἐκεῖνος , ταῦτα ποιῆσαι καιρὸν ἔχοντες οὐ τολμήσετε ; 
ἔτι τοίνυν , ὦ ἄνδρες Ἀθηναῖοι , μηδὲ τοῦθ’ ὑμᾶς λανθανέτω , ὅτι νῦν αἵρεσίς ἐστιν ὑμῖν πότερ’ ὑμᾶς ἐκεῖ χρὴ πολεμεῖν ἢ παρ’ ὑμῖν ἐκεῖνον . 
ἐὰν μὲν γὰρ ἀντέχῃ τὰ τῶν Ὀλυνθίων , ὑμεῖς ἐκεῖ πολεμήσετε καὶ τὴν ἐκείνου κακῶς ποιήσετε , τὴν ὑπάρχουσαν καὶ τὴν οἰκείαν ταύτην ἀδεῶς καρπούμενοι · ἂν δ’ ἐκεῖνα Φίλιππος λάβῃ , τίς αὐτὸν κωλύσει δεῦρο βαδίζειν ; 
Θηβαῖοι ; 
μὴ λίαν πικρὸν εἰπεῖν ᾖ— 
καὶ συνεισβαλοῦσιν ἑτοίμως . 
ἀλλὰ Φωκεῖς ; 
οἱ τὴν οἰκείαν οὐχ οἷοί τε ὄντες φυλάττειν , ἐὰν μὴ βοηθήσηθ’ ὑμεῖς . 
ἢ ἄλλος τις ; 
ἀλλ’ , ὦ τᾶν , οὐχὶ βουλήσεται . 
τῶν ἀτοπωτάτων μέντἂν εἴη , εἰ ἃ νῦν ἄνοιαν ὀφλισκάνων ὅμως ἐκλαλεῖ , ταῦτα δυνηθεὶς μὴ πράξει . 
ἀλλὰ μὴν ἡλίκα γ’ ἐστὶν τὰ διάφορ’ ἐνθάδ’ ἢ ἐκεῖ πολεμεῖν , οὐδὲ λόγου προσδεῖν ἡγοῦμαι . 
εἰ γὰρ ὑμᾶς δεήσειεν αὐτοὺς τριάκονθ’ ἡμέρας μόνας ἔξω γενέσθαι , καὶ ὅσ’ ἀνάγκη στρατοπέδῳ χρωμένους τῶν ἐκ τῆς χώρας λαμβάνειν , μηδενὸς ὄντος ἐν αὐτῇ πολεμίου λέγω , πλείον’ ἂν οἶμαι ζημιωθῆναι τοὺς γεωργοῦντας ὑμῶν ἢ ὅσ’ εἰς ἅπαντα τὸν πρὸ τοῦ πόλεμον δεδαπάνησθε . 
εἰ δὲ δὴ πόλεμός τις ἥξει , πόσα χρὴ νομίσαι ζημιώσεσθαι ; 
καὶ πρόσεσθ’ ἡ ὕβρις καὶ ἔθ’ ἡ τῶν πραγμάτων αἰσχύνη , οὐδεμιᾶς ἐλάττων ζημίας τοῖς γε σώφροσιν . 
πάντα δὴ ταῦτα δεῖ συνιδόντας ἅπαντας βοηθεῖν καὶ ἀπωθεῖν ἐκεῖσε τὸν πόλεμον , τοὺς μὲν εὐπόρους , ἵν’ ὑπὲρ τῶν πολλῶν ὧν καλῶς ποιοῦντες ἔχουσι μίκρ’ ἀναλίσκοντες τὰ λοιπὰ καρπῶνται ἀδεῶς , τοὺς δ’ ἐν ἡλικίᾳ , ἵνα τὴν τοῦ πολεμεῖν ἐμπειρίαν ἐν τῇ Φιλίππου χώρᾳ κτησάμενοι φοβεροὶ φύλακες τῆς οἰκείας ἀκεραίου γένωνται , τοὺς δὲ λέγοντας , ἵν’ αἱ τῶν πεπολιτευμένων αὐτοῖς εὔθυναι ῥᾴδιαι γένωνται , ὡς ὁποῖ’ ἄττ’ ἂν ὑμᾶς περιστῇ τὰ πράγματα , τοιοῦτοι κριταὶ καὶ τῶν πεπραγμένων αὐτοῖς ἔσεσθε . 
χρηστὰ δ’ εἴη παντὸς εἵνεκα . 
Ὀλυνθιακὸς Β ἐπὶ πολλῶν μὲν ἄν τις ἰδεῖν , ὦ ἄνδρες Ἀθηναῖοι , δοκεῖ μοι τὴν παρὰ τῶν θεῶν εὔνοιαν φανερὰν γιγνομένην τῇ πόλει , οὐχ ἥκιστα δ’ ἐν τοῖς παροῦσι πράγμασι · τὸ γὰρ τοὺς πολεμήσοντας Φιλίππῳ γεγενῆσθαι καὶ χώραν ὅμορον καὶ δύναμίν τινα κεκτημένους , καὶ τὸ μέγιστον ἁπάντων , τὴν ὑπὲρ τοῦ πολέμου γνώμην τοιαύτην ἔχοντας ὥστε τὰς πρὸς ἐκεῖνον διαλλαγὰς πρῶτον μὲν ἀπίστους , εἶτα τῆς ἑαυτῶν πατρίδος νομίζειν ἀνάστασιν , δαιμονίᾳ τινὶ καὶ θείᾳ παντάπασιν ἔοικεν εὐεργεσίᾳ . 
δεῖ τοίνυν , ὦ ἄνδρες Ἀθηναῖοι , τοῦτ’ ἤδη σκοπεῖν αὐτούς , ὅπως μὴ χείρους περὶ ἡμᾶς αὐτοὺς εἶναι δόξομεν τῶν ὑπαρχόντων , ὡς ἔστι τῶν αἰσχρῶν , μᾶλλον δὲ τῶν αἰσχίστων , μὴ μόνον πόλεων καὶ τόπων ὧν ἦμέν ποτε κύριοι φαίνεσθαι προϊεμένους , ἀλλὰ καὶ τῶν ὑπὸ τῆς τύχης παρασκευασθέντων συμμάχων καὶ καιρῶν . 
τὸ μὲν οὖν , ὦ ἄνδρες Ἀθηναῖοι , τὴν Φιλίππου ῥώμην διεξιέναι καὶ διὰ τούτων τῶν λόγων προτρέπειν τὰ δέοντα ποιεῖν ὑμᾶς , οὐχὶ καλῶς ἔχειν ἡγοῦμαι . 
διὰ τί ; 
ὅτι μοι δοκεῖ πάνθ’ ὅσ’ ἂν εἴποι τις ὑπὲρ τούτων , ἐκείνῳ μὲν ἔχειν φιλοτιμίαν , ἡμῖν δ’ οὐχὶ καλῶς πεπρᾶχθαι . 
ὁ μὲν γὰρ ὅσῳ πλείον’ ὑπὲρ τὴν ἀξίαν πεποίηκε τὴν αὑτοῦ , τοσούτῳ θαυμαστότερος παρὰ πᾶσι νομίζεται · ὑμεῖς δ’ ὅσῳ χεῖρον ἢ προσῆκε κέχρησθε τοῖς πράγμασι , τοσούτῳ πλείον’ αἰσχύνην ὠφλήκατε . 
ταῦτα μὲν οὖν παραλείψω . 
καὶ γὰρ εἰ μετ’ ἀληθείας τις , ὦ ἄνδρες Ἀθηναῖοι , σκοποῖτο , ἐνθένδ’ ἂν αὐτὸν ἴδοι μέγαν γεγενημένον , οὐχὶ παρ’ αὑτοῦ . 
ὧν οὖν ἐκεῖνος μὲν ὀφείλει τοῖς ὑπὲρ αὐτοῦ πεπολιτευμένοις χάριν , ὑμῖν δὲ δίκην προσήκει λαβεῖν , τούτων οὐχὶ νῦν ὁρῶ τὸν καιρὸν τοῦ λέγειν · ἃ δὲ καὶ χωρὶς τούτων ἔνι , καὶ βέλτιόν ἐστιν ἀκηκοέναι πάντας ὑμᾶς , καὶ μεγάλ’ , ὦ ἄνδρες Ἀθηναῖοι , κατ’ ἐκείνου φαίνοιτ’ ἂν ὀνείδη βουλομένοις ὀρθῶς δοκιμάζειν , ταῦτ’ εἰπεῖν πειράσομαι . 
τὸ μὲν οὖν ἐπίορκον κἄπιστον καλεῖν ἄνευ τοῦ τὰ πεπραγμένα δεικνύναι λοιδορίαν εἶναί τις ἂν φήσειε κενὴν δικαίως · τὸ δὲ πάνθ’ ὅσα πώποτ’ ἔπραξε διεξιόντα ἐφ’ ἅπασι τούτοις ἐλέγχειν , καὶ βραχέος λόγου συμβαίνει δεῖσθαι , καὶ δυοῖν ἕνεχ’ ἡγοῦμαι συμφέρειν εἰρῆσθαι , τοῦ τ’ ἐκεῖνον , ὅπερ καὶ ἀληθὲς ὑπάρχει , φαῦλον φαίνεσθαι , καὶ τοὺς ὑπερεκπεπληγμένους ὡς ἄμαχόν τινα τὸν Φίλιππον ἰδεῖν ὅτι πάντα διεξελήλυθεν οἷς πρότερον παρακρουόμενος μέγας ηὐξήθη , καὶ πρὸς αὐτὴν ἥκει τὴν τελευτὴν τὰ πράγματ’ αὐτῷ . 
ἐγὼ γάρ , ὦ ἄνδρες Ἀθηναῖοι , σφόδρ’ ἂν ἡγούμην καὶ αὐτὸς φοβερὸν τὸν Φίλιππον καὶ θαυμαστόν , εἰ τὰ δίκαια πράττονθ’ ἑώρων ηὐξημένον · νῦν δὲ θεωρῶν καὶ σκοπῶν εὑρίσκω τὴν μὲν ἡμετέραν εὐήθειαν τὸ κατ’ ἀρχάς , ὅτ’ Ὀλυνθίους ἀπήλαυνόν τινες ἐνθένδε βουλομένους ὑμῖν διαλεχθῆναι , τῷ τὴν Ἀμφίπολιν φάσκειν παραδώσειν καὶ τὸ θρυλούμενόν ποτ’ ἀπόρρητον ἐκεῖνο κατασκευάσαι , τούτῳ προσαγαγόμενον , τὴν δ’ Ὀλυνθίων φιλίαν μετὰ ταῦτα τῷ Ποτείδαιαν οὖσαν ὑμετέραν ἐξελεῖν καὶ τοὺς μὲν πρότερον συμμάχους [ὑμᾶς] 
ἀδικῆσαι , παραδοῦναι δ’ ἐκείνοις , Θετταλοὺς δὲ νῦν τὰ τελευταῖα τῷ Μαγνησίαν παραδώσειν ὑποσχέσθαι καὶ τὸν Φωκικὸν πόλεμον πολεμήσειν ὑπὲρ αὐτῶν ἀναδέξασθαι . 
ὅλως δ’ οὐδεὶς ἔστιν ὅντιν’ οὐ πεφενάκικ’ ἐκεῖνος τῶν αὐτῷ χρησαμένων · τὴν γὰρ ἑκάστων ἄνοιαν ἀεὶ τῶν ἀγνοούντων αὐτὸν ἐξαπατῶν καὶ προσλαμβάνων οὕτως ηὐξήθη . 
ὥσπερ οὖν διὰ τούτων ἤρθη μέγας , ἡνίχ’ ἕκαστοι συμφέρον αὐτὸν ἑαυτοῖς ᾤοντό τι πράξειν , οὕτως ὀφείλει διὰ τῶν αὐτῶν τούτων καὶ καθαιρεθῆναι πάλιν , ἐπειδὴ πάνθ’ εἵνεχ’ ἑαυτοῦ ποιῶν ἐξελήλεγκται . 
καιροῦ μὲν δή , ὦ ἄνδρες Ἀθηναῖοι , πρὸς τοῦτο πάρεστι Φιλίππῳ τὰ πράγματα · ἢ παρελθών τις ἐμοί , μᾶλλον δ’ ὑμῖν δειξάτω , ἢ ὡς οὐκ ἀληθῆ ταῦτ’ ἐγὼ λέγω , ἢ ὡς οἱ τὰ πρῶτ’ ἐξηπατημένοι τὰ λοιπὰ πιστεύσουσιν , ἢ ὡς οἱ παρὰ τὴν αὑτῶν ἀξίαν δεδουλωμένοι [Θετταλοὶ] 
νῦν οὐκ ἂν ἐλεύθεροι γένοιντ’ ἄσμενοι . 
καὶ μὴν εἴ τις ὑμῶν ταῦτα μὲν οὕτως ἔχειν ἡγεῖται , οἴεται δὲ βίᾳ καθέξειν αὐτὸν τὰ πράγματα τῷ τὰ χωρία καὶ λιμένας καὶ τὰ τοιαῦτα προειληφέναι , οὐκ ὀρθῶς οἴεται . 
ὅταν μὲν γὰρ ὑπ’ εὐνοίας τὰ πράγματα συστῇ καὶ πᾶσι ταὐτὰ συμφέρῃ τοῖς μετέχουσι τοῦ πολέμου , καὶ συμπονεῖν καὶ φέρειν τὰς συμφορὰς καὶ μένειν ἐθέλουσιν ἅνθρωποι · ὅταν δ’ ἐκ πλεονεξίας καὶ πονηρίας τις ὥσπερ οὗτος ἰσχύσῃ , ἡ πρώτη πρόφασις καὶ μικρὸν πταῖσμα ἅπαντ’ ἀνεχαίτισε καὶ διέλυσεν . 
οὐ γὰρ ἔστιν , οὐκ ἔστιν , ὦ ἄνδρες Ἀθηναῖοι , ἀδικοῦντα κἀπιορκοῦντα καὶ ψευδόμενον δύναμιν βεβαίαν κτήσασθαι , ἀλλὰ τὰ τοιαῦτ’ εἰς μὲν ἅπαξ καὶ βραχὺν χρόνον ἀντέχει , καὶ σφόδρα γ’ ἤνθησ’ ἐπὶ ταῖς ἐλπίσιν , ἂν τύχῃ , τῷ χρόνῳ δὲ φωρᾶται καὶ περὶ αὑτὰ καταρρεῖ . 
ὥσπερ γὰρ οἰκίας , οἶμαι , καὶ πλοίου καὶ τῶν ἄλλων τῶν τοιούτων τὰ κάτωθεν ἰσχυρότατ’ εἶναι δεῖ , οὕτω καὶ τῶν πράξεων τὰς ἀρχὰς καὶ τὰς ὑποθέσεις ἀληθεῖς καὶ δικαίας εἶναι προσήκει . 
τοῦτο δ’ οὐκ ἔνι νῦν ἐν τοῖς πεπραγμένοις Φιλίππῳ . 
φημὶ δὴ δεῖν ἡμᾶς τοῖς μὲν Ὀλυνθίοις βοηθεῖν , καὶ ὅπως τις λέγει κάλλιστα καὶ τάχιστα , οὕτως ἀρέσκει μοι · πρὸς δὲ Θετταλοὺς πρεσβείαν πέμπειν , ἣ τοὺς μὲν διδάξει ταῦτα , τοὺς δὲ παροξυνεῖ · καὶ γὰρ νῦν εἰσιν ἐψηφισμένοι Παγασὰς ἀπαιτεῖν καὶ περὶ Μαγνησίας λόγους ποιεῖσθαι . 
σκοπεῖσθε μέντοι τοῦτ’ , ὦ ἄνδρες Ἀθηναῖοι , ὅπως μὴ λόγους ἐροῦσιν μόνον οἱ παρ’ ἡμῶν πρέσβεις , ἀλλὰ καὶ ἔργον τι δεικνύειν ἕξουσιν ἐξεληλυθότων ὑμῶν ἀξίως τῆς πόλεως καὶ ὄντων ἐπὶ τοῖς πράγμασιν , ὡς ἅπας μὲν λόγος , ἂν ἀπῇ τὰ πράγματα , μάταιόν τι φαίνεται καὶ κενόν , μάλιστα δ’ ὁ παρὰ τῆς ἡμετέρας πόλεως · ὅσῳ γὰρ ἑτοιμότατ’ αὐτῷ δοκοῦμεν χρῆσθαι , τοσούτῳ μᾶλλον ἀπιστοῦσι πάντες αὐτῷ . 
πολλὴν δὴ τὴν μετάστασιν καὶ μεγάλην δεικτέον τὴν μεταβολήν , εἰσφέροντας , ἐξιόντας , ἅπαντα ποιοῦντας ἑτοίμως , εἴπερ τις ὑμῖν προσέξει τὸν νοῦν . 
κἂν ταῦτ’ ἐθελήσηθ’ ὡς προσήκει καὶ δὴ περαίνειν , οὐ μόνον , ὦ ἄνδρες Ἀθηναῖοι , τὰ συμμαχικὰ ἀσθενῶς καὶ ἀπίστως ἔχοντα φανήσεται Φιλίππῳ , ἀλλὰ καὶ τὰ τῆς οἰκείας ἀρχῆς καὶ δυνάμεως κακῶς ἔχοντ’ ἐξελεγχθήσεται . 
ὅλως μὲν γὰρ ἡ Μακεδονικὴ δύναμις καὶ ἀρχὴ ἐν μὲν προσθήκῃ μερίς ἐστί τις οὐ μικρά , οἷον ὑπῆρξέ ποθ’ ὑμῖν ἐπὶ Τιμοθέου πρὸς Ὀλυνθίους · πάλιν αὖ πρὸς Ποτείδαιαν Ὀλυνθίοις ἐφάνη τι τοῦτο συναμφότερον · νυνὶ δὲ Θετταλοῖς νοσοῦσι καὶ τεταραγμένοις ἐπὶ τὴν τυραννικὴν οἰκίαν ἐβοήθησεν · καὶ ὅποι τις ἄν , οἶμαι , προσθῇ κἂν μικρὰν δύναμιν , πάντ’ ὠφελεῖ · αὐτὴ δὲ καθ’ αὑτὴν ἀσθενὴς καὶ πολλῶν κακῶν ἐστι μεστή . 
καὶ γὰρ οὗτος ἅπασι τούτοις , οἷς ἄν τις μέγαν αὐτὸν ἡγήσαιτο , τοῖς πολέμοις καὶ ταῖς στρατείαις , ἔτ’ ἐπισφαλεστέραν ἢ ὑπῆρχε φύσει κατεσκεύακεν αὑτῷ . 
μὴ γὰρ οἴεσθ’ , ὦ ἄνδρες Ἀθηναῖοι , τοῖς αὐτοῖς Φίλιππόν τε χαίρειν καὶ τοὺς ἀρχομένους , ἀλλ’ ὁ μὲν δόξης ἐπιθυμεῖ καὶ τοῦτ’ ἐζήλωκε , καὶ προῄρηται πράττων καὶ κινδυνεύων , ἂν συμβῇ τι , παθεῖν , τὴν τοῦ διαπράξασθαι ταῦθ’ ἃ μηδεὶς πώποτ’ ἄλλος Μακεδόνων βασιλεὺς δόξαν ἀντὶ τοῦ ζῆν ἀσφαλῶς ᾑρημένος · 
τοῖς δὲ τῆς μὲν φιλοτιμίας τῆς ἀπὸ τούτων οὐ μέτεστι , κοπτόμενοι δ’ ἀεὶ ταῖς στρατείαις ταύταις ταῖς ἄνω κάτω λυποῦνται καὶ συνεχῶς ταλαιπωροῦσιν , οὔτ’ ἐπὶ τοῖς ἔργοις οὔτ’ ἐπὶ τοῖς αὑτῶν ἰδίοις ἐώμενοι διατρίβειν , οὔθ’ ὅσ’ ἂν ποιήσωσιν οὕτως ὅπως ἂν δύνωνται , ταῦτ’ ἔχοντες διαθέσθαι κεκλειμένων τῶν ἐμπορίων τῶν ἐν τῇ χώρᾳ διὰ τὸν πόλεμον . 
οἱ μὲν οὖν πολλοὶ Μακεδόνων πῶς ἔχουσι Φιλίππῳ , ἐκ τούτων ἄν τις σκέψαιτ’ οὐ χαλεπῶς · οἱ δὲ δὴ περὶ αὐτὸν ὄντες ξένοι καὶ πεζέταιροι δόξαν μὲν ἔχουσιν ὡς εἰσὶ θαυμαστοὶ καὶ συγκεκροτημένοι τὰ τοῦ πολέμου , ὡς δ’ ἐγὼ τῶν ἐν αὐτῇ τῇ χώρᾳ γεγενημένων τινὸς ἤκουον , ἀνδρὸς οὐδαμῶς οἵου τε ψεύδεσθαι , οὐδένων εἰσὶν βελτίους . 
εἰ μὲν γάρ τις ἀνήρ ἐστιν ἐν αὐτοῖς οἷος ἔμπειρος πολέμου καὶ ἀγώνων , τούτους μὲν φιλοτιμίᾳ πάντας ἀπωθεῖν αὐτὸν ἔφη , βουλόμενον πάνθ’ αὑτοῦ δοκεῖν εἶναι τἄργα (πρὸς γὰρ αὖ τοῖς ἄλλοις καὶ τὴν φιλοτιμίαν ἀνυπέρβλητον εἶναἰ · εἰ δέ τις σώφρων ἢ δίκαιος ἄλλως , τὴν καθ’ ἡμέραν ἀκρασίαν τοῦ βίου καὶ μέθην καὶ κορδακισμοὺς οὐ δυνάμενος φέρειν , παρεῶσθαι καὶ ἐν οὐδενὸς εἶναι μέρει τὸν τοιοῦτον . 
λοιποὺς δὴ περὶ αὐτὸν εἶναι λῃστὰς καὶ κόλακας καὶ τοιούτους ἀνθρώπους οἵους μεθυσθέντας ὀρχεῖσθαι τοιαῦθ’ οἷ’ ἐγὼ νῦν ὀκνῶ πρὸς ὑμᾶς ὀνομάσαι . 
δῆλον δ’ ὅτι ταῦτ’ ἐστὶν ἀληθῆ · καὶ γὰρ οὓς ἐνθένδε πάντες ἀπήλαυνον ὡς πολὺ τῶν θαυματοποιῶν ἀσελγεστέρους ὄντας , Καλλίαν ἐκεῖνον τὸν δημόσιον καὶ τοιούτους ἀνθρώπους , μίμους γελοίων καὶ ποιητὰς αἰσχρῶν ᾀσμάτων , ὧν εἰς τοὺς συνόντας ποιοῦσιν εἵνεκα τοῦ γελασθῆναι , τούτους ἀγαπᾷ καὶ περὶ αὑτὸν ἔχει . 
καίτοι ταῦτα , καὶ εἰ μικρά τις ἡγεῖται , μεγάλ’ , ὦ ἄνδρες Ἀθηναῖοι , δείγματα τῆς ἐκείνου γνώμης καὶ κακοδαιμονίας ἐστὶ τοῖς εὖ φρονοῦσιν . 
ἀλλ’ , οἶμαι , νῦν μὲν ἐπισκοτεῖ τούτοις τὸ κατορθοῦν · αἱ γὰρ εὐπραξίαι δειναὶ συγκρύψαι τὰ τοιαῦτ’ ὀνείδη · εἰ δέ τι πταίσει , τότ’ ἀκριβῶς αὐτοῦ ταῦτ’ ἐξετασθήσεται . 
δοκεῖ δ’ ἔμοιγ’ , ὦ ἄνδρες Ἀθηναῖοι , δείξειν οὐκ εἰς μακράν , ἂν οἵ τε θεοὶ θέλωσι καὶ ὑμεῖς βούλησθε . 
ὥσπερ γὰρ ἐν τοῖς σώμασιν , τέως μὲν ἂν ἐρρωμένος ᾖ τις , οὐδὲν ἐπαισθάνεται , ἐπὰν δ’ ἀρρώστημά τι συμβῇ , πάντα κινεῖται , κἂν ῥῆγμα κἂν στρέμμα κἂν ἄλλο τι τῶν ὑπαρχόντων σαθρὸν ᾖ , οὕτω καὶ τῶν πόλεων καὶ τῶν τυράννων , ἕως μὲν ἂν ἔξω πολεμῶσιν , ἀφανῆ τὰ κακὰ τοῖς πολλοῖς ἐστιν , ἐπειδὰν δ’ ὅμορος πόλεμος συμπλακῇ , πάντ’ ἐποίησεν ἔκδηλα . 
εἰ δέ τις ὑμῶν , ὦ ἄνδρες Ἀθηναῖοι , τὸν Φίλιππον εὐτυχοῦνθ’ ὁρῶν ταύτῃ φοβερὸν προσπολεμῆσαι νομίζει , σώφρονος μὲν ἀνθρώπου λογισμῷ χρῆται · μεγάλη γὰρ ῥοπή , μᾶλλον δὲ τὸ ὅλον ἡ τύχη παρὰ πάντ’ ἐστὶ τὰ τῶν ἀνθρώπων πράγματα · οὐ μὴν ἀλλ’ ἔγωγε , εἴ τις αἵρεσίν μοι δοίη , τὴν τῆς ἡμετέρας πόλεως τύχην ἂν ἑλοίμην , ἐθελόντων ἃ προσήκει ποιεῖν ὑμῶν αὐτῶν καὶ κατὰ μικρόν , ἢ τὴν ἐκείνου · πολὺ γὰρ πλείους ἀφορμὰς εἰς τὸ τὴν παρὰ τῶν θεῶν εὔνοιαν ἔχειν ὁρῶ ὑμῖν ἐνούσας ἢ ’κείνῳ . 
ἀλλ’ , οἶμαι , καθήμεθ’ οὐδὲν ποιοῦντες · οὐκ ἔνι δ’ αὐτὸν ἀργοῦντ’ οὐδὲ τοῖς φίλοις ἐπιτάττειν ὑπὲρ αὑτοῦ τι ποιεῖν , μή τί γε δὴ τοῖς θεοῖς . 
οὐ δὴ θαυμαστόν ἐστιν , εἰ στρατευόμενος καὶ πονῶν ἐκεῖνος αὐτὸς καὶ παρὼν ἐφ’ ἅπασι καὶ μήτε καιρὸν μήθ’ ὥραν παραλείπων ἡμῶν μελλόντων καὶ ψηφιζομένων καὶ πυνθανομένων περιγίγνεται . 
οὐδὲ θαυμάζω τοῦτ’ ἐγώ · τοὐναντίον γὰρ ἂν ἦν θαυμαστόν , εἰ μηδὲν ποιοῦντες ἡμεῖς ὧν τοῖς πολεμοῦσι προσήκει τοῦ πάντα ποιοῦντος περιῆμεν . 
ἀλλ’ ἐκεῖνο θαυμάζω , εἰ Λακεδαιμονίοις μέν ποτ’ , ὦ ἄνδρες Ἀθηναῖοι , ὑπὲρ τῶν Ἑλληνικῶν δικαίων ἀντήρατε , καὶ πόλλ’ ἰδίᾳ πλεονεκτῆσαι πολλάκις ὑμῖν ἐξὸν οὐκ ἠθελήσατε , ἀλλ’ ἵν’ οἱ ἄλλοι τύχωσι τῶν δικαίων , τὰ ὑμέτερ’ αὐτῶν ἀνηλίσκετ’ εἰσφέροντες καὶ προυκινδυνεύετε στρατευόμενοι , νυνὶ δ’ ὀκνεῖτ’ ἐξιέναι καὶ μέλλετ’ εἰσφέρειν ὑπὲρ τῶν ὑμετέρων αὐτῶν κτημάτων , καὶ τοὺς μὲν ἄλλους σεσώκατε πολλάκις πάντας καὶ καθ’ ἕν’ αὐτῶν ἐν μέρει , τὰ δ’ ὑμέτερ’ αὐτῶν ἀπολωλεκότες κάθησθε . 
ταῦτα θαυμάζω , κἄτι πρὸς τούτοις , εἰ μηδεὶς ὑμῶν , ὦ ἄνδρες Ἀθηναῖοι , δύναται λογίσασθαι πόσον πολεμεῖτε χρόνον Φιλίππῳ , καὶ τί ποιούντων ὑμῶν ὁ χρόνος διελήλυθεν οὗτος . 
ἴστε γὰρ δήπου τοῦθ’ , ὅτι μελλόντων αὐτῶν , ἑτέρους τινὰς ἐλπιζόντων πράξειν , αἰτιωμένων ἀλλήλους , κρινόντων , πάλιν ἐλπιζόντων , σχεδὸν ταὔθ’ ἅπερ νυνὶ ποιούντων , ἅπας ὁ χρόνος διελήλυθεν . 
εἶθ’ οὕτως ἀγνωμόνως ἔχετ’ , ὦ ἄνδρες Ἀθηναῖοι , ὥστε δῑ ὧν ἐκ χρηστῶν φαῦλα τὰ πράγματα τῆς πόλεως γέγονεν , διὰ τούτων ἐλπίζετε τῶν αὐτῶν πράξεων ἐκ φαύλων αὐτὰ χρηστὰ γενήσεσθαι ; 
ἀλλ’ οὔτ’ εὔλογον οὔτ’ ἔχον ἐστὶ φύσιν τοῦτό γε · πολὺ γὰρ ῥᾷον ἔχοντας φυλάττειν ἢ κτήσασθαι πάντα πέφυκεν . 
νῦν δ’ ὅ τι μὲν φυλάξομεν , οὐδέν ἐσθ’ ὑπὸ τοῦ πολέμου λοιπὸν τῶν πρότερον , κτήσασθαι δὲ δεῖ . 
αὐτῶν οὖν ἡμῶν ἔργον τοῦτ’ ἤδη . 
φημὶ δὴ δεῖν εἰσφέρειν χρήματα , αὐτοὺς ἐξιέναι προθύμως , μηδέν’ αἰτιᾶσθαι πρὶν ἂν τῶν πραγμάτων κρατήσητε , τηνικαῦτα δ’ ἀπ’ αὐτῶν τῶν ἔργων κρίναντας τοὺς μὲν ἀξίους ἐπαίνου τιμᾶν , τοὺς δ’ ἀδικοῦντας κολάζειν , τὰς προφάσεις δ’ ἀφελεῖν καὶ τὰ καθ’ ὑμᾶς ἐλλείμματα · οὐ γὰρ ἔστι πικρῶς ἐξετάσαι τί πέπρακται τοῖς ἄλλοις , ἂν μὴ παρ’ ὑμῶν αὐτῶν πρῶτον ὑπάρξῃ τὰ δέοντα . 
τίνος γὰρ εἵνεκ’ , ὦ ἄνδρες Ἀθηναῖοι , νομίζετε τοῦτον μὲν φεύγειν τὸν πόλεμον πάντας ὅσους ἂν ἐκπέμψητε στρατηγούς , ἰδίους δ’ εὑρίσκειν πολέμους , εἰ δεῖ τι τῶν ὄντων καὶ περὶ τῶν στρατηγῶν εἰπεῖν ; 
ὅτι ἐνταῦθα μέν ἐστι τἆθλ’ ὑπὲρ ὧν ἐστιν ὁ πόλεμος ὑμέτερα (Ἀμφίπολίς γ’ ἂν ληφθῇ , παραχρῆμ’ ὑμεῖς κομιεῖσθἐ , οἱ δὲ κίνδυνοι τῶν ἐφεστηκότων ἴδιοι , μισθὸς δ’ οὐκ ἔστιν · ἐκεῖ δὲ κίνδυνοι μὲν ἐλάττους , τὰ δὲ λήμματα τῶν ἐφεστηκότων καὶ τῶν στρατιωτῶν , Λάμψακος , Σίγειον , τὰ πλοῖ’ ἃ συλῶσιν . 
ἐπ’ οὖν τὸ λυσιτελοῦν αὑτοῖς ἕκαστοι χωροῦσιν . 
ὑμεῖς δ’ , ὅταν μὲν εἰς τὰ πράγματ’ ἀποβλέψητε φαύλως ἔχοντα , τοὺς ἐφεστηκότας κρίνετε , ὅταν δὲ δόντες λόγον τὰς ἀνάγκας ἀκούσητε ταύτας , ἀφίετε . 
περίεστι τοίνυν ὑμῖν ἀλλήλοις ἐρίζειν καὶ διεστάναι , τοῖς μὲν ταῦτα πεπεισμένοις , τοῖς δὲ ταῦτα , τὰ κοινὰ δ’ ἔχειν φαύλως . 
πρότερον μὲν γάρ , ὦ ἄνδρες Ἀθηναῖοι , κατὰ συμμορίας εἰσεφέρετε , νυνὶ δὲ πολιτεύεσθε κατὰ συμμορίας . 
ῥήτωρ ἡγεμὼν ἑκατέρων , καὶ στρατηγὸς ὑπὸ τούτῳ καὶ οἱ βοησόμενοι , οἱ τριακόσιοι · οἱ δ’ ἄλλοι προσνενέμησθε οἱ μὲν ὡς τούτους , οἱ δ’ ὡς ἐκείνους . 
δεῖ δὴ ταῦτ’ ἐπανέντας καὶ ὑμῶν αὐτῶν ἔτι καὶ νῦν γενομένους κοινὸν καὶ τὸ βουλεύεσθαι καὶ τὸ λέγειν καὶ τὸ πράττειν ποιῆσαι . 
εἰ δὲ τοῖς μὲν ὥσπερ ἐκ τυραννίδος ὑμῶν ἐπιτάττειν ἀποδώσετε , τοῖς δ’ ἀναγκάζεσθαι τριηραρχεῖν , εἰσφέρειν , στρατεύεσθαι , τοῖς δὲ ψηφίζεσθαι κατὰ τούτων μόνον , ἄλλο δὲ μηδ’ ὁτιοῦν συμπονεῖν , οὐχὶ γενήσεται τῶν δεόντων ἡμῖν οὐδὲν ἐν καιρῷ · τὸ γὰρ ἠδικημένον ἀεὶ μέρος ἐλλείψει , εἶθ’ ὑμῖν τούτους κολάζειν ἀντὶ τῶν ἐχθρῶν ἐξέσται . 
λέγω δὴ κεφάλαιον , πάντας εἰσφέρειν ἀφ’ ὅσων ἕκαστος ἔχει τὸ ἴσον · πάντας ἐξιέναι κατὰ μέρος , ἕως ἂν ἅπαντες στρατεύσησθε · πᾶσι τοῖς παριοῦσι λόγον διδόναι , καὶ τὰ βέλτισθ’ ὧν ἂν ἀκούσηθ’ αἱρεῖσθαι , μὴ ἃν ὁ δεῖν’ ἢ ὁ δεῖν’ εἴπῃ . 
κἂν ταῦτα ποιῆτε , οὐ τὸν εἰπόντα μόνον παραχρῆμ’ ἐπαινέσεσθε , ἀλλὰ καὶ ὑμᾶς αὐτοὺς ὕστερον , βέλτιον τῶν ὅλων πραγμάτων ὑμῖν ἐχόντων . 
Ὀλυνθιακὸς Γ οὐχὶ ταὐτὰ παρίσταταί μοι γιγνώσκειν , ὦ ἄνδρες Ἀθηναῖοι , ὅταν τ’ εἰς τὰ πράγματ’ ἀποβλέψω καὶ ὅταν πρὸς τοὺς λόγους οὓς ἀκούω · τοὺς μὲν γὰρ λόγους περὶ τοῦ τιμωρήσασθαι Φίλιππον ὁρῶ γιγνομένους , τὰ δὲ πράγματ’ εἰς τοῦτο προήκοντα , ὥσθ’ ὅπως μὴ πεισόμεθ’ αὐτοὶ πρότερον κακῶς σκέψασθαι δέον . 
οὐδὲν οὖν ἄλλο μοι δοκοῦσιν οἱ τὰ τοιαῦτα λέγοντες ἢ τὴν ὑπόθεσιν , περὶ ἧς βουλεύεσθε , οὐχὶ τὴν οὖσαν παριστάντες ὑμῖν ἁμαρτάνειν . 
ἐγὼ δέ , ὅτι μέν ποτ’ ἐξῆν τῇ πόλει καὶ τὰ αὑτῆς ἔχειν ἀσφαλῶς καὶ Φίλιππον τιμωρήσασθαι , καὶ μάλ’ ἀκριβῶς οἶδα · ἐπ’ ἐμοῦ γάρ , οὐ πάλαι γέγονεν ταῦτ’ ἀμφότερα · νῦν μέντοι πέπεισμαι τοῦθ’ ἱκανὸν προλαβεῖν ἡμῖν εἶναι τὴν πρώτην , ὅπως τοὺς συμμάχους σώσομεν . 
ἐὰν γὰρ τοῦτο βεβαίως ὑπάρξῃ , τότε καὶ περὶ τοῦ τίνα τιμωρήσεταί τις καὶ ὃν τρόπον ἐξέσται σκοπεῖν · πρὶν δὲ τὴν ἀρχὴν ὀρθῶς ὑποθέσθαι , μάταιον ἡγοῦμαι περὶ τῆς τελευτῆς ὁντινοῦν ποιεῖσθαι λόγον . 
ὁ μὲν οὖν παρὼν καιρός , εἴπερ ποτέ , πολλῆς φροντίδος καὶ βουλῆς δεῖται · ἐγὼ δ’ οὐχ ὅ τι χρὴ περὶ τῶν παρόντων συμβουλεῦσαι χαλεπώτατον ἡγοῦμαι , ἀλλ’ ἐκεῖν’ ἀπορῶ , τίνα χρὴ τρόπον , ὦ ἄνδρες Ἀθηναῖοι , πρὸς ὑμᾶς περὶ αὐτῶν εἰπεῖν . 
πέπεισμαι γὰρ ἐξ ὧν παρὼν καὶ ἀκούων σύνοιδα , τὰ πλείω τῶν πραγμάτων ἡμᾶς ἐκπεφευγέναι τῷ μὴ βούλεσθαι τὰ δέοντα ποιεῖν ἢ τῷ μὴ συνιέναι . 
ἀξιῶ δ’ ὑμᾶς , ἂν μετὰ παρρησίας ποιῶμαι τοὺς λόγους , ὑπομένειν , τοῦτο θεωροῦντας , εἰ τἀληθῆ λέγω , καὶ διὰ τοῦτο , ἵνα τὰ λοιπὰ βελτίω γένηται · ὁρᾶτε γὰρ ὡς ἐκ τοῦ πρὸς χάριν δημηγορεῖν ἐνίους εἰς πᾶν προελήλυθε μοχθηρίας τὰ παρόντα . 
ἀναγκαῖον δ’ ὑπολαμβάνω μικρὰ τῶν γεγενημένων πρῶτον ὑμᾶς ὑπομνῆσαι . 
μέμνησθ’ , ὦ ἄνδρες Ἀθηναῖοι , ὅτ’ ἀπηγγέλθη Φίλιππος ὑμῖν ἐν Θρᾴκῃ τρίτον ἢ τέταρτον ἔτος τουτὶ Ἡραῖον τεῖχος πολιορκῶν . 
τότε τοίνυν μὴν μὲν ἦν μαιμακτηριών · πολλῶν δὲ λόγων καὶ θορύβου γιγνομένου παρ’ ὑμῖν ἐψηφίσασθε τετταράκοντα τριήρεις καθέλκειν καὶ τοὺς μέχρι πέντε καὶ τετταράκοντ’ ἐτῶν αὐτοὺς ἐμβαίνειν καὶ τάλανθ’ ἑξήκοντ’ εἰσφέρειν . 
καὶ μετὰ ταῦτα διελθόντος τοῦ ἐνιαυτοῦ τούτου ἑκατομβαιών , μεταγειτνιών , βοηδρομιών · τούτου τοῦ μηνὸς μόγις μετὰ τὰ μυστήρια δέκα ναῦς ἀπεστείλατ’ ἔχοντα κενὰς Χαρίδημον καὶ πέντε τάλαντ’ ἀργυρίου . 
ὡς γὰρ ἠγγέλθη Φίλιππος ἀσθενῶν ἢ τεθνεώς (ἦλθε γὰρ ἀμφότερἀ , οὐκέτι καιρὸν οὐδένα τοῦ βοηθεῖν νομίσαντες ἀφεῖτ’ , ὦ ἄνδρες Ἀθηναῖοι , τὸν ἀπόστολον . 
ἦν δ’ οὗτος ὁ καιρὸς αὐτός · εἰ γὰρ τότ’ ἐκεῖσ’ ἐβοηθήσαμεν , ὥσπερ ἐψηφισάμεθα , προθύμως , οὐκ ἂν ἠνώχλει νῦν ἡμῖν ὁ Φίλιππος σωθείς . 
τὰ μὲν δὴ τότε πραχθέντ’ οὐκ ἂν ἄλλως ἔχοι · νῦν δ’ ἑτέρου πολέμου καιρὸς ἥκει τις , δῑ ὃν καὶ περὶ τούτων ἐμνήσθην , ἵνα μὴ ταὐτὰ πάθητε . 
τί δὴ χρησόμεθ’ , ὦ ἄνδρες Ἀθηναῖοι , τούτῳ ; 
εἰ γὰρ μὴ βοηθήσετε παντὶ σθένει κατὰ τὸ δυνατόν , θεάσασθ’ ὃν τρόπον ὑμεῖς ἐστρατηγηκότες πάντ’ ἔσεσθ’ ὑπὲρ Φιλίππου . 
ὑπῆρχον Ὀλύνθιοι δύναμίν τινα κεκτημένοι , καὶ διέκειθ’ οὕτω τὰ πράγματα · οὔτε Φίλιππος ἐθάρρει τούτους οὔθ’ οὗτοι Φίλιππον . 
ἐπράξαμεν ἡμεῖς κἀκεῖνοι πρὸς ἡμᾶς εἰρήνην · ἦν τοῦθ’ ὥσπερ ἐμπόδισμά τι τῷ Φιλίππῳ καὶ δυσχερές , πόλιν μεγάλην ἐφορμεῖν τοῖς ἑαυτοῦ καιροῖς διηλλαγμένην πρὸς ἡμᾶς . 
ἐκπολεμῶσαι δεῖν ᾠόμεθα τοὺς ἀνθρώπους ἐκ παντὸς τρόπου , καὶ ὃ πάντες ἐθρύλουν , πέπρακται νυνὶ τοῦθ’ ὁπωσδήποτε . 
τί οὖν ὑπόλοιπον , ὦ ἄνδρες Ἀθηναῖοι , πλὴν βοηθεῖν ἐρρωμένως καὶ προθύμως ; 
ἐγὼ μὲν οὐχ ὁρῶ · χωρὶς γὰρ τῆς περιστάσης ἂν ἡμᾶς αἰσχύνης , εἰ καθυφείμεθά τι τῶν πραγμάτων , οὐδὲ τὸν φόβον , ὦ ἄνδρες Ἀθηναῖοι , μικρὸν ὁρῶ τὸν τῶν μετὰ ταῦτα , ἐχόντων μὲν ὡς ἔχουσι Θηβαίων ἡμῖν , ἀπειρηκότων δὲ χρήμασι Φωκέων , μηδενὸς δ’ ἐμποδὼν ὄντος Φιλίππῳ τὰ παρόντα καταστρεψαμένῳ πρὸς ταῦτ’ ἐπικλῖναι τὰ πράγματα . 
ἀλλὰ μὴν εἴ τις ὑμῶν εἰς τοῦτ’ ἀναβάλλεται ποιήσειν τὰ δέοντα , ἰδεῖν ἐγγύθεν βούλεται τὰ δεινά , ἐξὸν ἀκούειν ἄλλοθι γιγνόμενα , καὶ βοηθοὺς ἑαυτῷ ζητεῖν , ἐξὸν νῦν ἑτέροις αὐτὸν βοηθεῖν · ὅτι γὰρ εἰς τοῦτο περιστήσεται τὰ πράγματα , ἐὰν τὰ παρόντα προώμεθα , σχεδὸν ἴσμεν ἅπαντες δήπου . 
ἀλλ’ ὅτι μὲν δὴ δεῖ βοηθεῖν , εἴποι τις ἄν , πάντες ἐγνώκαμεν , καὶ βοηθήσομεν · τὸ δ’ ὅπως , τοῦτο λέγε . 
μὴ τοίνυν , ὦ ἄνδρες Ἀθηναῖοι , θαυμάσητε , ἂν παράδοξον εἴπω τι τοῖς πολλοῖς . 
νομοθέτας καθίσατε . 
ἐν δὲ τούτοις τοῖς νομοθέταις μὴ θῆσθε νόμον μηδένα (εἰσὶ γὰρ ὑμῖν ἱκανοἴ , ἀλλὰ τοὺς εἰς τὸ παρὸν βλάπτοντας ὑμᾶς λύσατε . 
λέγω τοὺς περὶ τῶν θεωρικῶν , σαφῶς οὑτωσί , καὶ τοὺς περὶ τῶν στρατευομένων ἐνίους , ὧν οἱ μὲν τὰ στρατιωτικὰ τοῖς οἴκοι μένουσι διανέμουσι θεωρικά , οἱ δὲ τοὺς ἀτακτοῦντας ἀθῴους καθιστᾶσιν , εἶτα καὶ τοὺς τὰ δέοντα ποιεῖν βουλομένους ἀθυμοτέρους ποιοῦσιν . 
ἐπειδὰν δὲ ταῦτα λύσητε καὶ τὴν τοῦ τὰ βέλτιστα λέγειν ὁδὸν παράσχητ’ ἀσφαλῆ , τηνικαῦτα τὸν γράψονθ’ ἃ πάντες ἴσθ’ ὅτι συμφέρει ζητεῖτε . 
πρὶν δὲ ταῦτα πρᾶξαι , μὴ σκοπεῖτε τίς εἰπὼν τὰ βέλτισθ’ ὑπὲρ ὑμῶν ὑφ’ ὑμῶν ἀπολέσθαι βουλήσεται · οὐ γὰρ εὑρήσετε , ἄλλως τε καὶ τούτου μόνου περιγίγνεσθαι μέλλοντος , παθεῖν ἀδίκως τι κακὸν τὸν ταῦτ’ εἰπόντα καὶ γράψαντα , μηδὲν δ’ ὠφελῆσαι τὰ πράγματα , ἀλλὰ καὶ εἰς τὸ λοιπὸν μᾶλλον ἔτ’ ἢ νῦν τὸ τὰ βέλτιστα λέγειν φοβερώτερον ποιῆσαι . 
καὶ λύειν γ’ , ὦ ἄνδρες Ἀθηναῖοι , τοὺς νόμους δεῖ τούτους τοὺς αὐτοὺς ἀξιοῦν οἵπερ καὶ τεθήκασιν · 
οὐ γάρ ἐστι δίκαιον , τὴν μὲν χάριν , ἣ πᾶσαν ἔβλαπτε τὴν πόλιν , τοῖς τότε θεῖσιν ὑπάρχειν , τὴν δ’ ἀπέχθειαν , δῑ ἧς ἂν ἅπαντες ἄμεινον πράξαιμεν , τῷ νῦν τὰ βέλτιστ’ εἰπόντι ζημίαν γενέσθαι . 
πρὶν δὲ ταῦτ’ εὐτρεπίσαι , μηδαμῶς , ὦ ἄνδρες Ἀθηναῖοι , μηδέν’ ἀξιοῦτε τηλικοῦτον εἶναι παρ’ ὑμῖν ὥστε τοὺς νόμους τούτους παραβάντα μὴ δοῦναι δίκην , μηδ’ οὕτως ἀνόητον ὥστ’ εἰς προῦπτον κακὸν αὑτὸν ἐμβαλεῖν . 
οὐ μὴν οὐδ’ ἐκεῖνό γ’ ὑμᾶς ἀγνοεῖν δεῖ , ὦ ἄνδρες Ἀθηναῖοι , ὅτι ψήφισμ’ οὐδενὸς ἄξιόν ἐστιν , ἂν μὴ προσγένηται τὸ ποιεῖν ἐθέλειν τά γε δόξαντα προθύμως [ὑμᾶς] . 
εἰ γὰρ αὐτάρκη τὰ ψηφίσματ’ ἦν ἢ ὑμᾶς ἀναγκάζειν ἃ προσήκει πράττειν ἢ περὶ ὧν γραφείη διαπράξασθαι , οὔτ’ ἂν ὑμεῖς πολλὰ ψηφιζόμενοι μικρά , μᾶλλον δ’ οὐδὲν ἐπράττετε τούτων , οὔτε Φίλιππος τοσοῦτον ὑβρίκει χρόνον · πάλαι γὰρ ἂν εἵνεκά γε ψηφισμάτων ἐδεδώκει δίκην . 
ἀλλ’ οὐχ οὕτω ταῦτ’ ἔχει · τὸ γὰρ πράττειν τοῦ λέγειν καὶ χειροτονεῖν ὕστερον ὂν τῇ τάξει , πρότερον τῇ δυνάμει καὶ κρεῖττόν ἐστιν . 
τοῦτ’ οὖν δεῖ προσεῖναι , τὰ δ’ ἄλλ’ ὑπάρχει · καὶ γὰρ εἰπεῖν τὰ δέοντα παρ’ ὑμῖν εἰσιν , ὦ ἄνδρες Ἀθηναῖοι , δυνάμενοι , καὶ γνῶναι πάντων ὑμεῖς ὀξύτατοι τὰ ῥηθέντα , καὶ πρᾶξαι δὲ δυνήσεσθε νῦν , ἐὰν ὀρθῶς ποιῆτε . 
τίνα γὰρ χρόνον ἢ τίνα καιρόν , ὦ ἄνδρες Ἀθηναῖοι , τοῦ παρόντος βελτίω ζητεῖτε ; 
ἢ πόθ’ ἃ δεῖ πράξετ’ , εἰ μὴ νῦν ; 
οὐχ ἅπαντα μὲν ἡμῶν προείληφε τὰ χωρί’ ἅνθρωπος , εἰ δὲ καὶ ταύτης κύριος τῆς χώρας γενήσεται , πάντων αἴσχιστα πεισόμεθα ; 
οὐχ οὕς , εἰ πολεμήσαιεν , ἑτοίμως σώσειν ὑπισχνούμεθα , οὗτοι νῦν πολεμοῦσιν ; 
οὐκ ἐχθρός ; 
οὐκ ἔχων τὰ ἡμέτερα ; 
οὐ βάρβαρος ; 
οὐχ ὅ τι ἂν εἴποι τις ; 
ἀλλὰ πρὸς θεῶν πάντ’ ἐάσαντες καὶ μόνον οὐχὶ συγκατασκευάσαντες αὐτῷ , τότε τοὺς αἰτίους οἵτινες τούτων ζητήσομεν ; 
οὐ γὰρ αὐτοί γ’ αἴτιοι φήσομεν εἶναι , σαφῶς οἶδα τοῦτ’ ἐγώ . 
οὐδὲ γὰρ ἐν τοῖς τοῦ πολέμου κινδύνοις τῶν φυγόντων οὐδεὶς ἑαυτοῦ κατηγορεῖ , ἀλλὰ τοῦ στρατηγοῦ καὶ τῶν πλησίον καὶ πάντων μᾶλλον , ἥττηνται δ’ ὅμως διὰ πάντας τοὺς φυγόντας δήπου · μένειν γὰρ ἐξῆν τῷ κατηγοροῦντι τῶν ἄλλων , εἰ δὲ τοῦτ’ ἐποίει ἕκαστος , ἐνίκων ἄν . 
καὶ νῦν , οὐ λέγει τις τὰ βέλτιστα · ἀναστὰς ἄλλος εἰπάτω , μὴ τοῦτον αἰτιάσθω . 
ἕτερος λέγει τις βελτίω · ταῦτα ποιεῖτ’ ἀγαθῇ τύχῃ . 
ἀλλ’ οὐχ ἡδέα ταῦτα · οὐκέτι τοῦθ’ ὁ λέγων ἀδικεῖ—πλὴν εἰ δέον εὔξασθαι παραλείπει . 
εὔξασθαι μὲν γάρ , ὦ ἄνδρες Ἀθηναῖοι , ῥᾴδιον , εἰς ταὐτὸ πάνθ’ ὅσα βούλεταί τις ἁθροίσαντ’ ἐν ὀλίγῳ · ἑλέσθαι δ’ , ὅταν περὶ πραγμάτων προτεθῇ σκοπεῖν , οὐκέθ’ ὁμοίως εὔπορον , ἀλλὰ δεῖ τὰ βέλτιστ’ ἀντὶ τῶν ἡδέων , ἂν μὴ συναμφότερ’ ἐξῇ , λαμβάνειν . 
εἰ δέ τις ἡμῖν ἔχει καὶ τὰ θεωρικὰ ἐᾶν καὶ πόρους ἑτέρους λέγειν στρατιωτικούς , οὐχ οὗτος κρείττων ; 
εἴποι τις ἄν . 
φήμ’ ἔγωγε , εἴπερ ἔστιν , ὦ ἄνδρες Ἀθηναῖοι · ἀλλὰ θαυμάζω εἴ τῴ ποτ’ ἀνθρώπων ἢ γέγονεν ἢ γενήσεται , ἂν τὰ παρόντ’ ἀναλώσῃ πρὸς ἃ μὴ δεῖ , τῶν ἀπόντων εὐπορῆσαι πρὸς ἃ δεῖ . 
ἀλλ’ , οἶμαι , μέγα τοῖς τοιούτοις ὑπάρχει λόγοις ἡ παρ’ ἑκάστου βούλησις , διόπερ ῥᾷστον ἁπάντων ἐστὶν αὑτὸν ἐξαπατῆσαι · ὃ γὰρ βούλεται , τοῦθ’ ἕκαστος καὶ οἴεται , τὰ δὲ πράγματα πολλάκις οὐχ οὕτω πέφυκεν . 
ὁρᾶτ’ οὖν , ὦ ἄνδρες Ἀθηναῖοι , ταῦθ’ οὕτως , ὅπως καὶ τὰ πράγματ’ ἐνδέχεται καὶ δυνήσεσθ’ ἐξιέναι καὶ μισθὸν ἕξετε . 
οὔ τοι σωφρόνων οὐδὲ γενναίων ἐστὶν ἀνθρώπων , ἐλλείποντάς τι δῑ ἔνδειαν χρημάτων τῶν τοῦ πολέμου εὐχερῶς τὰ τοιαῦτ’ ὀνείδη φέρειν , οὐδ’ ἐπὶ μὲν Κορινθίους καὶ Μεγαρέας ἁρπάσαντας τὰ ὅπλα πορεύεσθαι , Φίλιππον δ’ ἐᾶν πόλεις Ἑλληνίδας ἀνδραποδίζεσθαι δῑ ἀπορίαν ἐφοδίων τοῖς στρατευομένοις . 
καὶ ταῦτ’ οὐχ ἵν’ ἀπέχθωμαί τισιν ὑμῶν , τὴν ἄλλως προῄρημαι λέγειν · οὐ γὰρ οὕτως ἄφρων οὐδ’ ἀτυχής εἰμ’ ἐγὼ ὥστ’ ἀπεχθάνεσθαι βούλεσθαι μηδὲν ὠφελεῖν νομίζων · ἀλλὰ δικαίου πολίτου κρίνω τὴν τῶν πραγμάτων σωτηρίαν ἀντὶ τῆς ἐν τῷ λέγειν χάριτος αἱρεῖσθαι . 
καὶ γὰρ τοὺς ἐπὶ τῶν προγόνων ἡμῶν λέγοντας ἀκούω , ὥσπερ ἴσως καὶ ὑμεῖς , οὓς ἐπαινοῦσι μὲν οἱ παριόντες ἅπαντες , μιμοῦνται δ’ οὐ πάνυ , τούτῳ τῷ ἔθει καὶ τῷ τρόπῳ τῆς πολιτείας χρῆσθαι , τὸν Ἀριστείδην ἐκεῖνον , τὸν Νικίαν , τὸν ὁμώνυμον ἐμαυτῷ , τὸν Περικλέα . 
ἐξ οὗ δ’ οἱ διερωτῶντες ὑμᾶς οὗτοι πεφήνασι ῥήτορες ‘τί βούλεσθε ; 
τί γράψω ; 
τί ὑμῖν χαρίσωμαι ; ’ 
προπέποται τῆς παραυτίκα χάριτος τὰ τῆς πόλεως πράγματα , καὶ τοιαυτὶ συμβαίνει , καὶ τὰ μὲν τούτων πάντα καλῶς ἔχει , τὰ δ’ ὑμέτερ’ αἰσχρῶς . 
καίτοι σκέψασθ’ , ὦ ἄνδρες Ἀθηναῖοι , ἅ τις ἂν κεφάλαῑ εἰπεῖν ἔχοι τῶν τ’ ἐπὶ τῶν προγόνων ἔργων καὶ τῶν ἐφ’ ὑμῶν . 
ἔσται δὲ βραχὺς καὶ γνώριμος ὑμῖν ὁ λόγος · οὐ γὰρ ἀλλοτρίοις ὑμῖν χρωμένοις παραδείγμασιν , ἀλλ’ οἰκείοις , ὦ ἄνδρες Ἀθηναῖοι , εὐδαίμοσιν ἔξεστι γενέσθαι . 
ἐκεῖνοι τοίνυν , οἷς οὐκ ἐχαρίζονθ’ οἱ λέγοντες οὐδ’ ἐφίλουν αὐτοὺς ὥσπερ ὑμᾶς οὗτοι νῦν , πέντε μὲν καὶ τετταράκοντ’ ἔτη τῶν Ἑλλήνων ἦρξαν ἑκόντων , πλείω δ’ ἢ μύρια τάλαντ’ εἰς τὴν ἀκρόπολιν ἀνήγαγον , ὑπήκουε δ’ ὁ ταύτην τὴν χώραν ἔχων αὐτοῖς βασιλεύς , ὥσπερ ἐστὶ προσῆκον βάρβαρον Ἕλλησι , πολλὰ δὲ καὶ καλὰ καὶ πεζῇ καὶ ναυμαχοῦντες ἔστησαν τρόπαῑ αὐτοὶ στρατευόμενοι , μόνοι δ’ ἀνθρώπων κρείττω τὴν ἐπὶ τοῖς ἔργοις δόξαν τῶν φθονούντων κατέλιπον . 
ἐπὶ μὲν δὴ τῶν Ἑλληνικῶν ἦσαν τοιοῦτοι · ἐν δὲ τοῖς κατὰ τὴν πόλιν αὐτὴν θεάσασθ’ ὁποῖοι , ἔν τε τοῖς κοινοῖς κἀν τοῖς ἰδίοις . 
δημοσίᾳ μὲν τοίνυν οἰκοδομήματα καὶ κάλλη τοιαῦτα καὶ τοσαῦτα κατεσκεύασαν ἡμῖν ἱερῶν καὶ τῶν ἐν τούτοις ἀναθημάτων , ὥστε μηδενὶ τῶν ἐπιγιγνομένων ὑπερβολὴν λελεῖφθαι · ἰδίᾳ δ’ οὕτω σώφρονες ἦσαν καὶ σφόδρ’ ἐν τῷ τῆς πολιτείας ἤθει μένοντες , ὥστε τὴν Ἀριστείδου καὶ τὴν Μιλτιάδου καὶ τῶν τότε λαμπρῶν οἰκίαν εἴ τις ἄρ’ οἶδεν ὑμῶν ὁποία ποτ’ ἐστίν , ὁρᾷ τῆς τοῦ γείτονος οὐδὲν σεμνοτέραν οὖσαν · οὐ γὰρ εἰς περιουσίαν ἐπράττετ’ αὐτοῖς τὰ τῆς πόλεως , ἀλλὰ τὸ κοινὸν αὔξειν ἕκαστος ᾤετο δεῖν . 
ἐκ δὲ τοῦ τὰ μὲν Ἑλληνικὰ πιστῶς , τὰ δὲ πρὸς τοὺς θεοὺς εὐσεβῶς , τὰ δ’ ἐν αὑτοῖς ἴσως διοικεῖν μεγάλην εἰκότως ἐκτήσαντ’ εὐδαιμονίαν . 
τότε μὲν δὴ τοῦτον τὸν τρόπον εἶχε τὰ πράγματ’ ἐκείνοις , χρωμένοις οἷς εἶπον προστάταις · νυνὶ δὲ πῶς ἡμῖν ὑπὸ τῶν χρηστῶν τούτων τὰ πράγματ’ ἔχει ; 
ἆρά γ’ ὁμοίως ἢ παραπλησίως ; 
οἷς —τὰ μὲν ἄλλα σιωπῶ , πόλλ’ ἂν ἔχων εἰπεῖν , ἀλλ’ ὅσης ἅπαντες ὁρᾶτ’ ἐρημίας ἐπειλημμένοι , [καὶ] 
Λακεδαιμονίων μὲν ἀπολωλότων , Θηβαίων δ’ ἀσχόλων ὄντων , τῶν δ’ ἄλλων οὐδενὸς ὄντος ἀξιόχρεω περὶ τῶν πρωτείων ἡμῖν ἀντιτάξασθαι , ἐξὸν δ’ ἡμῖν καὶ τὰ ἡμέτερ’ αὐτῶν ἀσφαλῶς ἔχειν καὶ τὰ τῶν ἄλλων δίκαια βραβεύειν , ἀπεστερήμεθα μὲν χώρας οἰκείας , πλείω δ’ ἢ χίλια καὶ πεντακόσια τάλαντ’ ἀνηλώκαμεν εἰς οὐδὲν δέον , οὓς δ’ ἐν τῷ πολέμῳ συμμάχους ἐκτησάμεθα , εἰρήνης οὔσης ἀπολωλέκασιν οὗτοι , ἐχθρὸν δ’ ἐφ’ ἡμᾶς αὐτοὺς τηλικοῦτον ἠσκήκαμεν . 
ἢ φρασάτω τις ἐμοὶ παρελθών , πόθεν ἄλλοθεν ἰσχυρὸς γέγονεν ἢ παρ’ ἡμῶν αὐτῶν Φίλιππος . 
ἀλλ’ , ὦ τᾶν , εἰ ταῦτα φαύλως , τά γ’ ἐν αὐτῇ τῇ πόλει νῦν ἄμεινον ἔχει . 
καὶ τί ἂν εἰπεῖν τις ἔχοι ; 
τὰς ἐπάλξεις ἃς κονιῶμεν , καὶ τὰς ὁδοὺς ἃς ἐπισκευάζομεν , καὶ κρήνας , καὶ λήρους ; 
ἀποβλέψατε δὴ πρὸς τοὺς ταῦτα πολιτευομένους , ὧν οἱ μὲν ἐκ πτωχῶν πλούσιοι γεγόνασιν , οἱ δ’ ἐξ ἀδόξων ἔντιμοι , ἔνιοι δὲ τὰς ἰδίας οἰκίας τῶν δημοσίων οἰκοδομημάτων σεμνοτέρας εἰσὶ κατεσκευασμένοι , ὅσῳ δὲ τὰ τῆς πόλεως ἐλάττω γέγονεν , τοσούτῳ τὰ τούτων ηὔξηται . 
τί δὴ τὸ πάντων αἴτιον τούτων , καὶ τί δή ποθ’ ἅπαντ’ εἶχε καλῶς τότε , καὶ νῦν οὐκ ὀρθῶς ; 
ὅτι τότε μὲν πράττειν καὶ στρατεύεσθαι τολμῶν αὐτὸς ὁ δῆμος δεσπότης τῶν πολιτευομένων ἦν καὶ κύριος αὐτὸς ἁπάντων τῶν ἀγαθῶν , καὶ ἀγαπητὸν ἦν παρὰ τοῦ δήμου τῶν ἄλλων ἑκάστῳ καὶ τιμῆς καὶ ἀρχῆς καὶ ἀγαθοῦ τινος μεταλαβεῖν · 
νῦν δὲ τοὐναντίον κύριοι μὲν οἱ πολιτευόμενοι τῶν ἀγαθῶν , καὶ διὰ τούτων ἅπαντα πράττεται , ὑμεῖς δ’ ὁ δῆμος , ἐκνενευρισμένοι καὶ περιῃρημένοι χρήματα , συμμάχους , ἐν ὑπηρέτου καὶ προσθήκης μέρει γεγένησθε , ἀγαπῶντες ἐὰν μεταδιδῶσι θεωρικῶν ὑμῖν ἢ Βοηδρόμια πέμψωσιν οὗτοι , καὶ τὸ πάντων ἀνδρειότατον , τῶν ὑμετέρων αὐτῶν χάριν προσοφείλετε . 
οἱ δ’ ἐν αὐτῇ τῇ πόλει καθείρξαντες ὑμᾶς ἐπάγουσ’ ἐπὶ ταῦτα καὶ τιθασεύουσι χειροήθεις αὑτοῖς ποιοῦντες . 
ἔστι δ’ οὐδέποτ’ , οἶμαι , μέγα καὶ νεανικὸν φρόνημα λαβεῖν μικρὰ καὶ φαῦλα πράττοντας · ὁποῖ’ ἄττα γὰρ ἂν τἀπιτηδεύματα τῶν ἀνθρώπων ᾖ , τοιοῦτον ἀνάγκη καὶ τὸ φρόνημ’ ἔχειν . 
ταῦτα μὰ τὴν Δήμητρ’ οὐκ ἂν θαυμάσαιμ’ εἰ μείζων εἰπόντι ἐμοὶ γένοιτο παρ’ ὑμῶν βλάβη τῶν πεποιηκότων αὐτὰ γενέσθαι · οὐδὲ γὰρ παρρησία περὶ πάντων ἀεὶ παρ’ ὑμῖν ἐστιν , ἀλλ’ ἔγωγ’ ὅτι καὶ νῦν γέγονεν θαυμάζω . 
ἐὰν οὖν ἀλλὰ νῦν γ’ ἔτι ἀπαλλαγέντες τούτων τῶν ἐθῶν ἐθελήσητε στρατεύεσθαί τε καὶ πράττειν ἀξίως ὑμῶν αὐτῶν , καὶ ταῖς περιουσίαις ταῖς οἴκοι ταύταις ἀφορμαῖς ἐπὶ τὰ ἔξω τῶν ἀγαθῶν χρῆσθαι , ἴσως ἄν , ἴσως , ὦ ἄνδρες Ἀθηναῖοι , τέλειόν τι καὶ μέγα κτήσαισθ’ ἀγαθὸν καὶ τῶν τοιούτων λημμάτων ἀπαλλαγείητε , ἃ τοῖς [ἀσθενοῦσι] 
παρὰ τῶν ἰατρῶν σιτίοις [διδομένοις] 
ἔοικε . 
καὶ γὰρ ἐκεῖν’ οὔτ’ ἰσχὺν ἐντίθησιν οὔτ’ ἀποθνῄσκειν ἐᾷ · καὶ ταῦθ’ ἃ νέμεσθε νῦν ὑμεῖς , οὔτε τοσαῦτ’ ἐστὶν ὥστ’ ὠφέλειαν ἔχειν τινὰ διαρκῆ , οὔτ’ ἀπογνόντας ἄλλο τι πράττειν ἐᾷ , ἀλλ’ ἔστι ταῦτα τὴν ἑκάστου ῥᾳθυμίαν ὑμῶν ἐπαυξάνοντα . 
οὐκοῦν σὺ μισθοφορὰν λέγεις ; 
φήσει τις . 
καὶ παραχρῆμά γε τὴν αὐτὴν σύνταξιν ἁπάντων , ὦ ἄνδρες Ἀθηναῖοι , ἵνα τῶν κοινῶν ἕκαστος τὸ μέρος λαμβάνων , ὅτου δέοιθ’ ἡ πόλις , τοῦθ’ ὑπάρχοι . 
ἔξεστιν ἄγειν ἡσυχίαν · οἴκοι μένων βελτίων , τοῦ δῑ ἔνδειαν ἀνάγκῃ τι ποιεῖν αἰσχρὸν ἀπηλλαγμένος . 
συμβαίνει τι τοιοῦτον οἷον καὶ τὰ νῦν · στρατιώτης αὐτὸς ὑπάρχων ἀπὸ τῶν αὐτῶν τούτων λημμάτων , ὥσπερ ἐστὶ δίκαιον ὑπὲρ τῆς πατρίδος . 
ἔστι τις ἔξω τῆς ἡλικίας ὑμῶν · ὅσ’ οὗτος ἀτάκτως νῦν λαμβάνων οὐκ ὠφελεῖ , ταῦτ’ ἐν ἴσῃ τάξει λαμβάνων πάντ’ ἐφορῶν καὶ διοικῶν ἃ χρὴ πράττεσθαι . 
ὅλως δ’ οὔτ’ ἀφελὼν οὔτε προσθείς , πλὴν μικρῶν , τὴν ἀταξίαν ἀνελὼν εἰς τάξιν ἤγαγον τὴν πόλιν , τὴν αὐτὴν τοῦ λαβεῖν , τοῦ στρατεύεσθαι , τοῦ δικάζειν , τοῦ ποιεῖν τοῦθ’ ὅ τι καθ’ ἡλικίαν ἕκαστος ἔχοι καὶ ὅτου καιρὸς εἴη , τάξιν ποιήσας . 
οὐκ ἔστιν ὅπου μηδὲν ἐγὼ ποιοῦσι τὰ τῶν ποιούντων εἶπον ὡς δεῖ νέμειν , οὐδ’ αὐτοὺς μὲν ἀργεῖν καὶ σχολάζειν καὶ ἀπορεῖν , ὅτι δ’ οἱ τοῦ δεῖνος νικῶσι ξένοι , ταῦτα πυνθάνεσθαι · ταῦτα γὰρ νυνὶ γίγνεται . 
καὶ οὐχὶ μέμφομαι τὸν ποιοῦντά τι τῶν δεόντων ὑπὲρ ὑμῶν , ἀλλὰ καὶ ὑμᾶς ὑπὲρ ὑμῶν αὐτῶν ἀξιῶ πράττειν ταῦτ’ ἐφ’ οἷς ἑτέρους τιμᾶτε , καὶ μὴ παραχωρεῖν , ὦ ἄνδρες Ἀθηναῖοι , τῆς τάξεως , ἣν ὑμῖν οἱ πρόγονοι τῆς ἀρετῆς μετὰ πολλῶν καὶ καλῶν κινδύνων κτησάμενοι κατέλιπον . 
σχεδὸν εἴρηχ’ ἃ νομίζω συμφέρειν · ὑμεῖς δ’ ἕλοισθ’ ὅ τι καὶ τῇ πόλει καὶ ἅπασι συνοίσειν ὑμῖν μέλλει . 
Κατὰ Φιλίππου Α εἰ μὲν περὶ καινοῦ τινος πράγματος προυτίθετ’ , ὦ ἄνδρες Ἀθηναῖοι , λέγειν , ἐπισχὼν ἂν ἕως οἱ πλεῖστοι τῶν εἰωθότων γνώμην ἀπεφήναντο , εἰ μὲν ἤρεσκέ τί μοι τῶν ὑπὸ τούτων ῥηθέντων , ἡσυχίαν ἂν ἦγον , εἰ δὲ μή , τότ’ ἂν καὐτὸς ἐπειρώμην ἃ γιγνώσκω λέγειν · ἐπειδὴ δ’ ὑπὲρ ὧν πολλάκις εἰρήκασιν οὗτοι πρότερον συμβαίνει καὶ νυνὶ σκοπεῖν , ἡγοῦμαι καὶ πρῶτος ἀναστὰς εἰκότως ἂν συγγνώμης τυγχάνειν . 
εἰ γὰρ ἐκ τοῦ παρεληλυθότος χρόνου τὰ δέονθ’ οὗτοι συνεβούλευσαν , οὐδὲν ἂν ὑμᾶς νῦν ἔδει βουλεύεσθαι . 
πρῶτον μὲν οὖν οὐκ ἀθυμητέον , ὦ ἄνδρες Ἀθηναῖοι , τοῖς παροῦσι πράγμασιν , οὐδ’ εἰ πάνυ φαύλως ἔχειν δοκεῖ . 
ὃ γάρ ἐστι χείριστον αὐτῶν ἐκ τοῦ παρεληλυθότος χρόνου , τοῦτο πρὸς τὰ μέλλοντα βέλτιστον ὑπάρχει . 
τί οὖν ἐστι τοῦτο ; 
ὅτι οὐδέν , ὦ ἄνδρες Ἀθηναῖοι , τῶν δεόντων ποιούντων ὑμῶν κακῶς τὰ πράγματ’ ἔχει · ἐπεί τοι , εἰ πάνθ’ ἃ προσῆκε πραττόντων οὕτως εἶχεν , οὐδ’ ἂν ἐλπὶς ἦν αὐτὰ βελτίω γενέσθαι . 
ἔπειτ’ ἐνθυμητέον καὶ παρ’ ἄλλων ἀκούουσι καὶ τοῖς εἰδόσιν αὐτοῖς ἀναμιμνῃσκομένοις , ἡλίκην ποτ’ ἐχόντων δύναμιν Λακεδαιμονίων , ἐξ οὗ χρόνος οὐ πολύς , ὡς καλῶς καὶ προσηκόντως οὐδὲν ἀνάξιον ὑμεῖς ἐπράξατε τῆς πόλεως , ἀλλ’ ὑπεμείναθ’ ὑπὲρ τῶν δικαίων τὸν πρὸς ἐκείνους πόλεμον . 
τίνος οὖν εἵνεκα ταῦτα λέγω ; 
ἵν’ ἴδητ’ , ὦ ἄνδρες Ἀθηναῖοι , καὶ θεάσησθε , ὅτι οὐδὲν οὔτε φυλαττομένοις ὑμῖν ἐστιν φοβερόν , οὔτ’ , ἂν ὀλιγωρῆτε , τοιοῦτον οἷον ἂν ὑμεῖς βούλοισθε , παραδείγμασι χρώμενοι τῇ τότε ῥώμῃ τῶν Λακεδαιμονίων , ἧς ἐκρατεῖτ’ ἐκ τοῦ προσέχειν τοῖς πράγμασι τὸν νοῦν , καὶ τῇ νῦν ὕβρει τούτου , δῑ ἣν ταραττόμεθ’ ἐκ τοῦ μηδὲν φροντίζειν ὧν ἐχρῆν . 
εἰ δέ τις ὑμῶν , ὦ ἄνδρες Ἀθηναῖοι , δυσπολέμητον οἴεται τὸν Φίλιππον εἶναι , σκοπῶν τό τε πλῆθος τῆς ὑπαρχούσης αὐτῷ δυνάμεως καὶ τὸ τὰ χωρία πάντ’ ἀπολωλέναι τῇ πόλει , ὀρθῶς μὲν οἴεται , λογισάσθω μέντοι τοῦθ’ , ὅτι εἴχομέν ποθ’ ἡμεῖς , ὦ ἄνδρες Ἀθηναῖοι , Πύδναν καὶ Ποτείδαιαν καὶ Μεθώνην καὶ πάντα τὸν τόπον τοῦτον οἰκεῖον κύκλῳ , καὶ πολλὰ τῶν μετ’ ἐκείνου νῦν ὄντων ἐθνῶν αὐτονομούμενα κἀλεύθερ’ ὑπῆρχε , καὶ μᾶλλον ἡμῖν ἐβούλετ’ ἔχειν οἰκείως ἢ ’κείνῳ . 
εἰ τοίνυν ὁ Φίλιππος τότε ταύτην ἔσχε τὴν γνώμην , ὡς χαλεπὸν πολεμεῖν ἐστιν Ἀθηναίοις ἔχουσι τοσαῦτ’ ἐπιτειχίσματα τῆς αὑτοῦ χώρας ἔρημον ὄντα συμμάχων , οὐδὲν ἂν ὧν νυνὶ πεποίηκεν ἔπραξεν οὐδὲ τοσαύτην ἐκτήσατ’ ἂν δύναμιν . 
ἀλλ’ εἶδεν , ὦ ἄνδρες Ἀθηναῖοι , τοῦτο καλῶς ἐκεῖνος , ὅτι ταῦτα μέν ἐστιν ἅπαντα τὰ χωρί’ ἆθλα τοῦ πολέμου κείμεν’ ἐν μέσῳ , φύσει δ’ ὑπάρχει τοῖς παροῦσι τὰ τῶν ἀπόντων , καὶ τοῖς ἐθέλουσι πονεῖν καὶ κινδυνεύειν τὰ τῶν ἀμελούντων . 
καὶ γάρ τοι ταύτῃ χρησάμενος τῇ γνώμῃ πάντα κατέστραπται καὶ ἔχει , τὰ μὲν ὡς ἂν ἑλών τις ἔχοι πολέμῳ , τὰ δὲ σύμμαχα καὶ φίλα ποιησάμενος · καὶ γὰρ συμμαχεῖν καὶ προσέχειν τὸν νοῦν τούτοις ἐθέλουσιν ἅπαντες , οὓς ἂν ὁρῶσι παρεσκευασμένους καὶ πράττειν ἐθέλοντας ἃ χρή . 
ἂν τοίνυν , ὦ ἄνδρες Ἀθηναῖοι , καὶ ὑμεῖς ἐπὶ τῆς τοιαύτης ἐθελήσητε γενέσθαι γνώμης νῦν , ἐπειδήπερ οὐ πρότερον , καὶ ἕκαστος ὑμῶν , οὗ δεῖ καὶ δύναιτ’ ἂν παρασχεῖν αὑτὸν χρήσιμον τῇ πόλει , πᾶσαν ἀφεὶς τὴν εἰρωνείαν ἕτοιμος πράττειν ὑπάρξῃ , ὁ μὲν χρήματ’ ἔχων εἰσφέρειν , ὁ δ’ ἐν ἡλικίᾳ στρατεύεσθαι , — 
συνελόντι δ’ ἁπλῶς ἂν ὑμῶν αὐτῶν ἐθελήσητε γενέσθαι , καὶ παύσησθ’ αὐτὸς μὲν οὐδὲν ἕκαστος ποιήσειν ἐλπίζων , τὸν δὲ πλησίον πάνθ’ ὑπὲρ αὐτοῦ πράξειν , καὶ τὰ ὑμέτερ’ αὐτῶν κομιεῖσθ’ , ἂν θεὸς θέλῃ , καὶ τὰ κατερρᾳθυμημένα πάλιν ἀναλήψεσθε , κἀκεῖνον τιμωρήσεσθε . 
μὴ γὰρ ὡς θεῷ νομίζετ’ ἐκείνῳ τὰ παρόντα πεπηγέναι πράγματ’ ἀθάνατα , ἀλλὰ καὶ μισεῖ τις ἐκεῖνον καὶ δέδιεν , ὦ ἄνδρες Ἀθηναῖοι , καὶ φθονεῖ , καὶ τῶν πάνυ νῦν δοκούντων οἰκείως ἔχειν · καὶ ἅπανθ’ ὅσα περ κἀν ἄλλοις τισὶν ἀνθρώποις ἔνι , ταῦτα κἀν τοῖς μετ’ ἐκείνου χρὴ νομίζειν ἐνεῖναι . 
κατέπτηχε μέντοι πάντα ταῦτα νῦν , οὐκ ἔχοντ’ ἀποστροφὴν διὰ τὴν ὑμετέραν βραδυτῆτα καὶ ῥᾳθυμίαν · ἣν ἀποθέσθαι φημὶ δεῖν ἤδη . 
ὁρᾶτε γάρ , ὦ ἄνδρες Ἀθηναῖοι , τὸ πρᾶγμα , οἷ προελήλυθ’ ἀσελγείας ἅνθρωπος , ὃς οὐδ’ αἵρεσιν ὑμῖν δίδωσι τοῦ πράττειν ἢ ἄγειν ἡσυχίαν , ἀλλ’ ἀπειλεῖ καὶ λόγους ὑπερηφάνους , ὥς φασι , λέγει , καὶ οὐχ οἷός ἐστιν ἔχων ἃ κατέστραπται μένειν ἐπὶ τούτων , ἀλλ’ ἀεί τι προσπεριβάλλεται καὶ κύκλῳ πανταχῇ μέλλοντας ἡμᾶς καὶ καθημένους περιστοιχίζεται . 
πότ’ οὖν , ὦ ἄνδρες Ἀθηναῖοι , πόθ’ ἃ χρὴ πράξετε ; 
ἐπειδὰν τί γένηται ; 
ἐπειδὰν νὴ Δί’ ἀνάγκη τις ᾖ . 
νῦν δὲ τί χρὴ τὰ γιγνόμεν’ ἡγεῖσθαι ; 
ἐγὼ μὲν γὰρ οἴομαι τοῖς ἐλευθέροις μεγίστην ἀνάγκην τὴν ὑπὲρ τῶν πραγμάτων αἰσχύνην εἶναι . 
ἢ βούλεσθ’ , εἰπέ μοι , περιιόντες αὑτῶν πυνθάνεσθαι , ‘λέγεταί τι καινόν ; ’ 
γένοιτο γὰρ ἄν τι καινότερον ἢ Μακεδὼν ἀνὴρ Ἀθηναίους καταπολεμῶν καὶ τὰ τῶν Ἑλλήνων διοικῶν ; 
‘τέθνηκε Φίλιππος ; ’ 
‘οὐ μὰ Δί’ , ἀλλ’ ἀσθενεῖ.’ 
τί δ’ ὑμῖν διαφέρει ; 
καὶ γὰρ ἂν οὗτός τι πάθῃ , ταχέως ὑμεῖς ἕτερον Φίλιππον ποιήσετε , ἄνπερ οὕτω προσέχητε τοῖς πράγμασι τὸν νοῦν · οὐδὲ γὰρ οὗτος παρὰ τὴν αὑτοῦ ῥώμην τοσοῦτον ἐπηύξηται ὅσον παρὰ τὴν ἡμετέραν ἀμέλειαν . 
καίτοι καὶ τοῦτο · εἴ τι πάθοι καὶ τὰ τῆς τύχης ἡμῖν , ἥπερ ἀεὶ βέλτιον ἢ ἡμεῖς ἡμῶν αὐτῶν ἐπιμελούμεθα , καὶ τοῦτ’ ἐξεργάσαιτο , ἴσθ’ ὅτι πλησίον μὲν ὄντες , ἅπασιν ἂν τοῖς πράγμασιν τεταραγμένοις ἐπιστάντες ὅπως βούλεσθε διοικήσαισθε , ὡς δὲ νῦν ἔχετε , οὐδὲ διδόντων τῶν καιρῶν Ἀμφίπολιν δέξασθαι δύναισθ’ ἄν , ἀπηρτημένοι καὶ ταῖς παρασκευαῖς καὶ ταῖς γνώμαις . 
ὡς μὲν οὖν δεῖ τὰ προσήκοντα ποιεῖν ἐθέλοντας ὑπάρχειν ἅπαντας ἑτοίμως , ὡς ἐγνωκότων ὑμῶν καὶ πεπεισμένων , παύομαι λέγων · τὸν δὲ τρόπον τῆς παρασκευῆς ἣν ἀπαλλάξαι ἂν τῶν τοιούτων πραγμάτων ὑμᾶς οἴομαι , καὶ τὸ πλῆθος ὅσον , καὶ πόρους οὕστινας χρημάτων , καὶ τἄλλ’ ὡς ἄν μοι βέλτιστα καὶ τάχιστα δοκεῖ παρασκευασθῆναι , καὶ δὴ πειράσομαι λέγειν , δεηθεὶς ὑμῶν , ὦ ἄνδρες Ἀθηναῖοι , τοσοῦτον . 
ἐπειδὰν ἅπαντ’ ἀκούσητε κρίνατε , μὴ πρότερον προλαμβάνετε · μηδ’ ἂν ἐξ ἀρχῆς δοκῶ τινι καινὴν παρασκευὴν λέγειν , ἀναβάλλειν με τὰ πράγμαθ’ ἡγείσθω . 
οὐ γὰρ οἱ ‘ταχὺ’ 
καὶ ‘τήμερον’ 
εἰπόντες μάλιστ’ εἰς δέον λέγουσιν (οὐ γὰρ ἂν τά γ’ ἤδη γεγενημένα τῇ νυνὶ βοηθείᾳ κωλῦσαι δυνηθεῖμεν) , ἀλλ’ ὃς ἂν δείξῃ τίς πορισθεῖσα παρασκευὴ καὶ πόση καὶ πόθεν διαμεῖναι δυνήσεται , ἕως ἂν ἢ διαλυσώμεθα πεισθέντες τὸν πόλεμον ἢ περιγενώμεθα τῶν ἐχθρῶν · οὕτω γὰρ οὐκέτι τοῦ λοιποῦ πάσχοιμεν ἂν κακῶς . 
οἶμαι τοίνυν ἐγὼ ταῦτα λέγειν ἔχειν , μὴ κωλύων εἴ τις ἄλλος ἐπαγγέλλεταί τι . 
ἡ μὲν οὖν ὑπόσχεσις οὕτω μεγάλη , τὸ δὲ πρᾶγμ’ ἤδη τὸν ἔλεγχον δώσει · κριταὶ δ’ ὑμεῖς ἔσεσθε . 
πρῶτον μὲν τοίνυν , ὦ ἄνδρες Ἀθηναῖοι , τριήρεις πεντήκοντα παρασκευάσασθαι φημὶ δεῖν , εἶτ’ αὐτοὺς οὕτω τὰς γνώμας ἔχειν ὡς , ἐάν τι δέῃ , πλευστέον εἰς ταύτας αὐτοῖς ἐμβᾶσιν . 
πρὸς δὲ τούτοις τοῖς ἡμίσεσιν τῶν ἱππέων ἱππαγωγοὺς τριήρεις καὶ πλοῖ’ ἱκανὰ εὐτρεπίσαι κελεύω . 
ταῦτα μὲν οἶμαι δεῖν ὑπάρχειν ἐπὶ τὰς ἐξαίφνης ταύτας ἀπὸ τῆς οἰκείας χώρας αὐτοῦ στρατείας εἰς Πύλας καὶ Χερρόνησον καὶ Ὄλυνθον καὶ ὅποι βούλεται · δεῖ γὰρ ἐκείνῳ τοῦτ’ ἐν τῇ γνώμῃ παραστῆσαι , ὡς ὑμεῖς ἐκ τῆς ἀμελείας ταύτης τῆς ἄγαν , ὥσπερ εἰς Εὔβοιαν καὶ πρότερόν ποτέ φασιν εἰς Ἁλίαρτον καὶ τὰ τελευταῖα πρώην εἰς Πύλας , ἴσως ἂν ὁρμήσαιτε—οὔτοι παντελῶς , 
οὐδ’ εἰ μὴ ποιήσαιτ’ ἂν τοῦτο , ὡς ἔγωγέ φημι δεῖν , εὐκαταφρόνητόν ἐστιν—ἵν’ ἢ διὰ τὸν φόβον εἰδὼς εὐτρεπεῖς ὑμᾶς (εἴσεται γὰρ ἀκριβῶς · εἰσὶ γάρ , εἰσὶν οἱ πάντ’ ἐξαγγέλλοντες ἐκείνῳ παρ’ ἡμῶν αὐτῶν πλείους τοῦ δέοντος) 
ἡσυχίαν ἔχῃ , ἢ παριδὼν ταῦτ’ ἀφύλακτος ληφθῇ , μηδενὸς ὄντος ἐμποδὼν πλεῖν ἐπὶ τὴν ἐκείνου χώραν ὑμῖν , ἂν ἐνδῷ καιρόν . 
ταῦτα μέν ἐστιν ἃ πᾶσι δεδόχθαι φημὶ δεῖν καὶ παρεσκευάσθαι προσήκειν οἴομαι · πρὸ δὲ τούτων δύναμίν τιν’ , ὦ ἄνδρες Ἀθηναῖοι , φημὶ προχειρίσασθαι δεῖν ὑμᾶς , ἣ συνεχῶς πολεμήσει καὶ κακῶς ἐκεῖνον ποιήσει . 
μή μοι μυρίους μηδὲ δισμυρίους ξένους , μηδὲ τὰς ἐπιστολιμαίους ταύτας δυνάμεις , ἀλλ’ ἣ τῆς πόλεως ἔσται , κἂν ὑμεῖς ἕνα κἂν πλείους κἂν τὸν δεῖνα κἂν ὁντινοῦν χειροτονήσητε στρατηγόν , τούτῳ πείσεται καὶ ἀκολουθήσει . 
καὶ τροφὴν ταύτῃ πορίσαι κελεύω . 
ἔσται δ’ αὕτη τίς ἡ δύναμις καὶ πόση , καὶ πόθεν τὴν τροφὴν ἕξει , καὶ πῶς ταῦτ’ ἐθελήσει ποιεῖν ; 
ἐγὼ φράσω , καθ’ ἕκαστον τούτων διεξιὼν χωρίς . 
ξένους μὲν λέγω—καὶ ὅπως μὴ ποιήσεθ’ ὃ πολλάκις ὑμᾶς ἔβλαψεν · πάντ’ ἐλάττω νομίζοντες εἶναι τοῦ δέοντος , καὶ τὰ μέγιστ’ ἐν τοῖς ψηφίσμασιν αἱρούμενοι , ἐπὶ τῷ πράττειν οὐδὲ τὰ μικρὰ ποιεῖτε · ἀλλὰ τὰ μικρὰ ποιήσαντες καὶ πορίσαντες τούτοις προστίθετε , ἂν ἐλάττω φαίνηται . 
λέγω δὴ τοὺς πάντας στρατιώτας δισχιλίους , τούτων δ’ Ἀθηναίους φημὶ δεῖν εἶναι πεντακοσίους , ἐξ ἧς ἄν τινος ὑμῖν ἡλικίας καλῶς ἔχειν δοκῇ , χρόνον τακτὸν στρατευομένους , μὴ μακρὸν τοῦτον , ἀλλ’ ὅσον ἂν δοκῇ καλῶς ἔχειν , ἐκ διαδοχῆς ἀλλήλοις · τοὺς δ’ ἄλλους ξένους εἶναι κελεύω . 
καὶ μετὰ τούτων ἱππέας διακοσίους , καὶ τούτων πεντήκοντ’ Ἀθηναίους τοὐλάχιστον , ὥσπερ τοὺς πεζούς , τὸν αὐτὸν τρόπον στρατευομένους · καὶ ἱππαγωγοὺς τούτοις . 
εἶεν · τί πρὸς τούτοις ἔτι ; 
ταχείας τριήρεις δέκα · δεῖ γάρ , ἔχοντος ἐκείνου ναυτικόν , καὶ ταχειῶν τριήρων ἡμῖν , ὅπως ἀσφαλῶς ἡ δύναμις πλέῃ . 
πόθεν δὴ τούτοις ἡ τροφὴ γενήσεται ; 
ἐγὼ καὶ τοῦτο φράσω καὶ δείξω , ἐπειδάν , διότι τηλικαύτην ἀποχρῆν οἶμαι τὴν δύναμιν καὶ πολίτας τοὺς στρατευομένους εἶναι κελεύω , διδάξω . 
τοσαύτην μέν , ὦ ἄνδρες Ἀθηναῖοι , διὰ ταῦτα , ὅτι οὐκ ἔνι νῦν ἡμῖν πορίσασθαι δύναμιν τὴν ἐκείνῳ παραταξομένην , ἀλλὰ λῃστεύειν ἀνάγκη καὶ τούτῳ τῷ τρόπῳ τοῦ πολέμου χρῆσθαι τὴν πρώτην · οὐ τοίνυν ὑπέρογκον αὐτήν (οὐ γὰρ ἔστι μισθὸς οὐδὲ τροφἤ , οὐδὲ παντελῶς ταπεινὴν εἶναι δεῖ . 
πολίτας δὲ παρεῖναι καὶ συμπλεῖν διὰ ταῦτα κελεύω , ὅτι καὶ πρότερόν ποτ’ ἀκούω ξενικὸν τρέφειν ἐν Κορίνθῳ τὴν πόλιν , οὗ Πολύστρατος ἡγεῖτο καὶ Ἰφικράτης καὶ Χαβρίας καὶ ἄλλοι τινές , καὶ αὐτοὺς ὑμᾶς συστρατεύεσθαι · καὶ οἶδ’ ἀκούων ὅτι Λακεδαιμονίους παραταττόμενοι μεθ’ ὑμῶν ἐνίκων οὗτοι οἱ ξένοι καὶ ὑμεῖς μετ’ ἐκείνων . 
ἐξ οὗ δ’ αὐτὰ καθ’ αὑτὰ τὰ ξενικὰ ὑμῖν στρατεύεται , τοὺς φίλους νικᾷ καὶ τοὺς συμμάχους , οἱ δ’ ἐχθροὶ μείζους τοῦ δέοντος γεγόνασιν . 
καὶ παρακύψαντ’ ἐπὶ τὸν τῆς πόλεως πόλεμον , πρὸς Ἀρτάβαζον καὶ πανταχοῖ μᾶλλον οἴχεται πλέοντα , ὁ δὲ στρατηγὸς ἀκολουθεῖ , εἰκότως · οὐ γὰρ ἔστιν ἄρχειν μὴ διδόντα μισθόν . 
τί οὖν κελεύω ; 
τὰς προφάσεις ἀφελεῖν καὶ τοῦ στρατηγοῦ καὶ τῶν στρατιωτῶν , μισθὸν πορίσαντας καὶ στρατιώτας οἰκείους ὥσπερ ἐπόπτας τῶν στρατηγουμένων παρακαταστήσαντας · ἐπεὶ νῦν γε γέλως ἔσθ’ ὡς χρώμεθα τοῖς πράγμασιν . 
εἰ γὰρ ἔροιτό τις ὑμᾶς , ‘εἰρήνην ἄγετ’ , ὦ ἄνδρες Ἀθηναῖοι ; ’ 
‘μὰ Δί’ οὐχ ἡμεῖς γ’ , ’ 
εἴποιτ’ ἄν , ‘ἀλλὰ Φιλίππῳ πολεμοῦμεν.’ οὐκ ἐχειροτονεῖτε δ’ ἐξ ὑμῶν αὐτῶν δέκα ταξιάρχους καὶ στρατηγοὺς καὶ φυλάρχους καὶ ἱππάρχους δύο ; 
τί οὖν οὗτοι ποιοῦσιν ; 
πλὴν ἑνὸς ἀνδρός , ὃν ἂν ἐκπέμψητ’ ἐπὶ τὸν πόλεμον , οἱ λοιποὶ τὰς πομπὰς πέμπουσιν ὑμῖν μετὰ τῶν ἱεροποιῶν · ὥσπερ γὰρ οἱ πλάττοντες τοὺς πηλίνους , εἰς τὴν ἀγορὰν χειροτονεῖτε τοὺς ταξιάρχους καὶ τοὺς φυλάρχους , οὐκ ἐπὶ τὸν πόλεμον . 
οὐ γὰρ ἐχρῆν , ὦ ἄνδρες Ἀθηναῖοι , ταξιάρχους παρ’ ὑμῶν , ἵππαρχον παρ’ ὑμῶν , ἄρχοντας οἰκείους εἶναι , ἵν’ ἦν ὡς ἀληθῶς τῆς πόλεως ἡ δύναμις ; 
ἀλλ’ εἰς μὲν Λῆμνον τὸν παρ’ ὑμῶν ἵππαρχον δεῖ πλεῖν , τῶν δ’ ὑπὲρ τῶν τῆς πόλεως κτημάτων ἀγωνιζομένων Μενέλαον ἱππαρχεῖν . 
καὶ οὐ τὸν ἄνδρα μεμφόμενος ταῦτα λέγω , ἀλλ’ ὑφ’ ὑμῶν ἔδει κεχειροτονημένον εἶναι τοῦτον , ὅστις ἂν ᾖ . 
ἴσως δὲ ταῦτα μὲν ὀρθῶς ἡγεῖσθε λέγεσθαι , τὸ δὲ τῶν χρημάτων , πόσα καὶ πόθεν ἔσται , μάλιστα ποθεῖτ’ ἀκοῦσαι . 
τοῦτο δὴ καὶ περαίνω . 
χρήματα τοίνυν · ἔστι μὲν ἡ τροφή , σιτηρέσιον μόνον , τῇ δυνάμει ταύτῃ τάλαντ’ ἐνενήκοντα καὶ μικρόν τι πρός , δέκα μὲν ναυσὶ ταχείαις τετταράκοντα τάλαντα , εἴκοσιν εἰς τὴν ναῦν μναῖ τοῦ μηνὸς ἑκάστου , στρατιώταις δὲ δισχιλίοις τοσαῦθ’ ἕτερα , ἵνα δέκα τοῦ μηνὸς ὁ στρατιώτης δραχμὰς σιτηρέσιον λαμβάνῃ , τοῖς δ’ ἱππεῦσι διακοσίοις οὖσιν , ἐὰν τριάκοντα δραχμὰς ἕκαστος λαμβάνῃ τοῦ μηνός , δώδεκα τάλαντα . 
εἰ δέ τις οἴεται μικρὰν ἀφορμὴν εἶναι , σιτηρέσιον τοῖς στρατευομένοις ὑπάρχειν , οὐκ ὀρθῶς ἔγνωκεν · ἐγὼ γὰρ οἶδα σαφῶς ὅτι , τοῦτ’ ἂν γένηται , προσποριεῖ τὰ λοιπὰ αὐτὸ τὸ στράτευμ’ ἀπὸ τοῦ πολέμου , οὐδένα τῶν Ἑλλήνων ἀδικοῦν οὐδὲ τῶν συμμάχων , ὥστ’ ἔχειν μισθὸν ἐντελῆ . 
ἐγὼ συμπλέων ἐθελοντὴς πάσχειν ὁτιοῦν ἕτοιμος , ἐὰν μὴ ταῦθ’ οὕτως ἔχῃ . 
πόθεν οὖν ὁ πόρος τῶν χρημάτων , ἃ παρ’ ὑμῶν κελεύω γενέσθαι ; τοῦτ’ ἤδη λέξω.Πόρου Ἀπόδειξις ἃ μὲν ἡμεῖς , ὦ ἄνδρες Ἀθηναῖοι , δεδυνήμεθ’ εὑρεῖν ταῦτ’ ἐστίν · ἐπειδὰν δ’ ἐπιχειροτονῆτε τὰς γνώμας , ἂν ὑμῖν ἀρέσκῃ , χειροτονήσετε , ἵνα μὴ μόνον ἐν τοῖς ψηφίσμασι καὶ ταῖς ἐπιστολαῖς πολεμῆτε Φιλίππῳ , ἀλλὰ καὶ τοῖς ἔργοις . 
δοκεῖτε δέ μοι πολὺ βέλτιον ἂν περὶ τοῦ πολέμου καὶ ὅλης τῆς παρασκευῆς βουλεύσασθαι , εἰ τὸν τόπον , ὦ ἄνδρες Ἀθηναῖοι , τῆς χώρας , πρὸς ἣν πολεμεῖτε , ἐνθυμηθείητε , καὶ λογίσαισθ’ ὅτι τοῖς πνεύμασιν καὶ ταῖς ὥραις τοῦ ἔτους τὰ πολλὰ προλαμβάνων διαπράττεται Φίλιππος , καὶ φυλάξας τοὺς ἐτησίας ἢ τὸν χειμῶν’ ἐπιχειρεῖ , ἡνίκ’ ἂν ἡμεῖς μὴ δυναίμεθ’ ἐκεῖσ’ ἀφικέσθαι . 
δεῖ τοίνυν ταῦτ’ ἐνθυμουμένους μὴ βοηθείαις πολεμεῖν (ὑστεριοῦμεν γὰρ ἁπάντων) , ἀλλὰ παρασκευῇ συνεχεῖ καὶ δυνάμει . 
ὑπάρχει δ’ ὑμῖν χειμαδίῳ μὲν χρῆσθαι τῇ δυνάμει Λήμνῳ καὶ Θάσῳ καὶ Σκιάθῳ καὶ ταῖς ἐν τούτῳ τῷ τόπῳ νήσοις , ἐν αἷς καὶ λιμένες καὶ σῖτος καὶ ἃ χρὴ στρατεύματι πάνθ’ ὑπάρχει · τὴν δ’ ὥραν τοῦ ἔτους , ὅτε καὶ πρὸς τῇ γῇ γενέσθαι ῥᾴδιον καὶ τὸ τῶν πνευμάτων ἀσφαλές , πρὸς αὐτῇ τῇ χώρᾳ καὶ πρὸς τοῖς τῶν ἐμπορίων στόμασιν †ῥᾳδίως ἔσται.† ἃ μὲν οὖν χρήσεται καὶ πότε τῇ δυνάμει , παρὰ τὸν καιρὸν ὁ τούτων κύριος καταστὰς ὑφ’ ὑμῶν βουλεύσεται · ἃ δ’ ὑπάρξαι δεῖ παρ’ ὑμῶν , ταῦτ’ ἐστὶν ἁγὼ γέγραφα . 
ἂν ταῦτ’ , ὦ ἄνδρες Ἀθηναῖοι , πορίσητε , τὰ χρήματα πρῶτον ἃ λέγω , εἶτα καὶ τἄλλα παρασκευάσαντες , τοὺς στρατιώτας , τὰς τριήρεις , τοὺς ἱππέας , ἐντελῆ πᾶσαν τὴν δύναμιν νόμῳ κατακλείσητ’ ἐπὶ τῷ πολέμῳ μένειν , τῶν μὲν χρημάτων αὐτοὶ ταμίαι καὶ πορισταὶ γιγνόμενοι , τῶν δὲ πράξεων παρὰ τοῦ στρατηγοῦ τὸν λόγον ζητοῦντες , παύσεσθ’ ἀεὶ περὶ τῶν αὐτῶν βουλευόμενοι καὶ πλέον οὐδὲν ποιοῦντες , καὶ ἔτι πρὸς τούτῳ πρῶτον μέν , ὦ ἄνδρες Ἀθηναῖοι , τὸν μέγιστον τῶν ἐκείνου πόρων ἀφαιρήσεσθε . 
ἔστι δ’ οὗτος τίς ; 
ἀπὸ τῶν ὑμετέρων ὑμῖν πολεμεῖ συμμάχων , ἄγων καὶ φέρων τοὺς πλέοντας τὴν θάλατταν . 
ἔπειτα τί πρὸς τούτῳ ; 
τοῦ πάσχειν αὐτοὶ κακῶς ἔξω γενήσεσθε , οὐχ ὥσπερ τὸν παρελθόντα χρόνον εἰς Λῆμνον καὶ Ἴμβρον ἐμβαλὼν αἰχμαλώτους πολίτας ὑμετέρους ᾤχετ’ ἔχων , πρὸς τῷ Γεραιστῷ τὰ πλοῖα συλλαβὼν ἀμύθητα χρήματ’ ἐξέλεξε , τὰ τελευταῖ’ εἰς Μαραθῶν’ ἀπέβη καὶ τὴν ἱερὰν ἀπὸ τῆς χώρας ᾤχετ’ ἔχων τριήρη , ὑμεῖς δ’ οὔτε ταῦτα δύνασθε κωλύειν οὔτ’ εἰς τοὺς χρόνους , οὓς ἂν προθῆσθε , βοηθεῖν . 
καίτοι τί δήποτ’ , ὦ ἄνδρες Ἀθηναῖοι , νομίζετε τὴν μὲν τῶν Παναθηναίων ἑορτὴν καὶ τὴν τῶν Διονυσίων ἀεὶ τοῦ καθήκοντος χρόνου γίγνεσθαι , ἄν τε δεινοὶ λάχωσιν ἄν τ’ ἰδιῶται οἱ τούτων ἑκατέρων ἐπιμελούμενοι , εἰς ἃ τοσαῦτ’ ἀναλίσκεται χρήματα , ὅσ’ οὐδ’ εἰς ἕνα τῶν ἀποστόλων , καὶ τοσοῦτον ὄχλον καὶ παρασκευὴν ὅσην οὐκ οἶδ’ εἴ τι τῶν ἁπάντων ἔχει , τοὺς δ’ ἀποστόλους πάντας ὑμῖν ὑστερίζειν τῶν καιρῶν , τὸν εἰς Μεθώνην , τὸν εἰς Παγασάς , τὸν εἰς Ποτείδαιαν ; 
ὅτι ἐκεῖνα μὲν ἅπαντα νόμῳ τέτακται , καὶ πρόοιδεν ἕκαστος ὑμῶν ἐκ πολλοῦ τίς χορηγὸς ἢ γυμνασίαρχος τῆς φυλῆς , πότε καὶ παρὰ τοῦ καὶ τί λαβόντα τί δεῖ ποιεῖν , οὐδὲν ἀνεξέταστον οὐδ’ ἀόριστον ἐν τούτοις ἠμέληται · ἐν δὲ τοῖς περὶ τοῦ πολέμου καὶ τῇ τούτου παρασκευῇ ἄτακτα , ἀδιόρθωτα , ἀόρισθ’ ἅπαντα . 
τοιγαροῦν ἅμ’ ἀκηκόαμέν τι καὶ τριηράρχους καθίσταμεν καὶ τούτοις ἀντιδόσεις ποιούμεθα καὶ περὶ χρημάτων πόρου σκοποῦμεν , καὶ μετὰ ταῦτ’ ἐμβαίνειν τοὺς μετοίκους ἔδοξε καὶ τοὺς χωρὶς οἰκοῦντας , 
εἶτ’ αὐτοὺς πάλιν , εἶτ’ ἀντεμβιβάζειν , εἶτ’ ἐν ὅσῳ ταῦτα μέλλεται , προαπόλωλεν τὸ ἐφ’ ὃ ἂν ἐκπλέωμεν · τὸν γὰρ τοῦ πράττειν χρόνον εἰς τὸ παρασκευάζεσθαι ἀναλίσκομεν , οἱ δὲ τῶν πραγμάτων οὐ μένουσι καιροὶ τὴν ἡμετέραν βραδυτῆτα καὶ εἰρωνείαν . 
ἃς δὲ τὸν μεταξὺ χρόνον δυνάμεις οἰόμεθ’ ἡμῖν ὑπάρχειν , οὐδὲν οἷαί τ’ οὖσαι ποιεῖν ἐπ’ αὐτῶν τῶν καιρῶν ἐξελέγχονται . 
ὁ δ’ εἰς τοῦθ’ ὕβρεως ἐλήλυθεν ὥστ’ ἐπιστέλλειν Εὐβοεῦσιν ἤδη τοιαύτας ἐπιστολάς.Ἐπιστολῆς Ἀνάγνωσις τούτων , ὦ ἄνδρες Ἀθηναῖοι , τῶν ἀνεγνωσμένων ἀληθῆ μέν ἐστι τὰ πολλά , ὡς οὐκ ἔδει , οὐ μὴν ἀλλ’ ἴσως οὐχ ἡδέ’ ἀκούειν . 
ἀλλ’ εἰ μέν , ὅσ’ ἄν τις ὑπερβῇ τῷ λόγῳ , ἵνα μὴ λυπήσῃ , καὶ τὰ πράγμαθ’ ὑπερβήσεται , δεῖ πρὸς ἡδονὴν δημηγορεῖν · εἰ δ’ ἡ τῶν λόγων χάρις , ἂν ᾖ μὴ προσήκουσα , ἔργῳ ζημία γίγνεται , αἰσχρόν ἐστι φενακίζειν ἑαυτούς , καὶ ἅπαντ’ ἀναβαλλομένους ἃν ᾖ δυσχερῆ πάντων ὑστερεῖν τῶν ἔργων , 
καὶ μηδὲ τοῦτο δύνασθαι μαθεῖν , ὅτι δεῖ τοὺς ὀρθῶς πολέμῳ χρωμένους οὐκ ἀκολουθεῖν τοῖς πράγμασιν , ἀλλ’ αὐτοὺς ἔμπροσθεν εἶναι τῶν πραγμάτων , καὶ τὸν αὐτὸν τρόπον ὥσπερ τῶν στρατευμάτων ἀξιώσειέ τις ἂν τὸν στρατηγὸν ἡγεῖσθαι , οὕτω καὶ τῶν πραγμάτων τοὺς βουλευομένους , ἵν’ ἃν ἐκείνοις δοκῇ , ταῦτα πράττηται καὶ μὴ τὰ συμβάντ’ ἀναγκάζωνται διώκειν . 
ὑμεῖς δ’ , ὦ ἄνδρες Ἀθηναῖοι , πλείστη δύναμιν ἁπάντων ἔχοντες , τριήρεις , ὁπλίτας , ἱππέας , χρημάτων πρόσοδον , τούτων μὲν μέχρι τῆς τήμερον ἡμέρας οὐδενὶ πώποτ’ εἰς δέον τι κέχρησθε , οὐδὲν δ’ ἀπολείπετε , ὥσπερ οἱ βάρβαροι πυκτεύουσιν , οὕτω πολεμεῖν Φιλίππῳ . 
καὶ γὰρ ἐκείνων ὁ πληγεὶς ἀεὶ τῆς πληγῆς ἔχεται , κἂν ἑτέρωσε πατάξῃ τις , ἐκεῖσ’ εἰσὶν αἱ χεῖρες · προβάλλεσθαι δ’ ἢ βλέπειν ἐναντίον οὔτ’ οἶδεν οὔτ’ ἐθέλει . 
καὶ ὑμεῖς , ἂν ἐν Χερρονήσῳ πύθησθε Φίλιππον , ἐκεῖσε βοηθεῖν ψηφίζεσθε , ἂν ἐν Πύλαις , ἐκεῖσε , ἂν ἄλλοθί που , συμπαραθεῖτ’ ἄνω κάτω , καὶ στρατηγεῖσθ’ ὑπ’ ἐκείνου , βεβούλευσθε δ’ οὐδὲν αὐτοὶ συμφέρον περὶ τοῦ πολέμου , οὐδὲ πρὸ τῶν πραγμάτων προορᾶτ’ οὐδέν , πρὶν ἂν ἢ γεγενημένον ἢ γιγνόμενόν τι πύθησθε . 
ταῦτα δ’ ἴσως πρότερον μὲν ἐνῆν · νῦν δ’ ἐπ’ αὐτὴν ἥκει τὴν ἀκμήν , ὥστ’ οὐκέτ’ ἐγχωρεῖ . 
δοκεῖ δέ μοι θεῶν τις , ὦ ἄνδρες Ἀθηναῖοι , τοῖς γιγνομένοις ὑπὲρ τῆς πόλεως αἰσχυνόμενος τὴν φιλοπραγμοσύνην ταύτην ἐμβαλεῖν Φιλίππῳ . 
εἰ γὰρ ἔχων ἃ κατέστραπται καὶ προείληφεν ἡσυχίαν ἔχειν ἤθελε καὶ μηδὲν ἔπραττεν ἔτι , ἀποχρῆν ἐνίοις ὑμῶν ἄν μοι δοκεῖ , ἐξ ὧν αἰσχύνην καὶ ἀνανδρίαν καὶ πάντα τὰ αἴσχιστ’ ὠφληκότες ἂν ἦμεν δημοσίᾳ · νῦν δ’ ἐπιχειρῶν ἀεί τινι καὶ τοῦ πλείονος ὀρεγόμενος ἴσως ἂν ἐκκαλέσαιθ’ ὑμᾶς , εἴπερ μὴ παντάπασιν ἀπεγνώκατε . 
θαυμάζω δ’ ἔγωγε , εἰ μηδεὶς ὑμῶν μήτ’ ἐνθυμεῖται μήτ’ ὀργίζεται , ὁρῶν , ὦ ἄνδρες Ἀθηναῖοι , τὴν μὲν ἀρχὴν τοῦ πολέμου γεγενημένην περὶ τοῦ τιμωρήσασθαι Φίλιππον , τὴν δὲ τελευτὴν οὖσαν ἤδη ὑπὲρ τοῦ μὴ παθεῖν κακῶς ὑπὸ Φιλίππου . 
ἀλλὰ μὴν ὅτι γ’ οὐ στήσεται , δῆλον , εἰ μή τις κωλύσει . 
εἶτα τοῦτ’ ἀναμενοῦμεν ; 
καὶ τριήρεις κενὰς καὶ τὰς παρὰ τοῦ δεῖνος ἐλπίδας ἂν ἀποστείλητε , πάντ’ ἔχειν οἴεσθε καλῶς ; 
οὐκ ἐμβησόμεθα ; 
οὐκ ἔξιμεν αὐτοὶ μέρει γέ τινι στρατιωτῶν οἰκείων νῦν , εἰ καὶ μὴ πρότερον ; 
οὐκ ἐπὶ τὴν ἐκείνου πλευσόμεθα ; 
ποῖ οὖν προσορμιούμεθ’ ; 
ἤρετό τις . 
εὑρήσει τὰ σαθρά , ὦ ἄνδρες Ἀθηναῖοι , τῶν ἐκείνου πραγμάτων αὐτὸς ὁ πόλεμος , ἂν ἐπιχειρῶμεν · ἂν μέντοι καθώμεθ’ οἴκοι , λοιδορουμένων ἀκούοντες καὶ αἰτιωμένων ἀλλήλους τῶν λεγόντων , οὐδέποτ’ οὐδὲν ἡμῖν μὴ γένηται τῶν δεόντων . 
ὅποι μὲν γὰρ ἄν , οἶμαι , μέρος τι τῆς πόλεως συναποσταλῇ , κἂν μὴ πᾶσα , καὶ τὸ τῶν θεῶν εὐμενὲς καὶ τὸ τῆς τύχης συναγωνίζεται · ὅποι δ’ ἂν στρατηγὸν καὶ ψήφισμα κενὸν καὶ τὰς ἀπὸ τοῦ βήματος ἐλπίδας ἐκπέμψητε , οὐδὲν ὑμῖν τῶν δεόντων γίγνεται , ἀλλ’ οἱ μὲν ἐχθροὶ καταγελῶσιν , οἱ δὲ σύμμαχοι τεθνᾶσι τῷ δέει τοὺς τοιούτους ἀποστόλους . 
οὐ γὰρ ἔστιν , οὐκ ἔστιν ἕν’ ἄνδρα δυνηθῆναί ποτε ταῦθ’ ὑμῖν πρᾶξαι πάνθ’ ὅσα βούλεσθε · ὑποσχέσθαι μέντοι καὶ φῆσαι καὶ τὸν δεῖν’ αἰτιάσασθαι καὶ τὸν δεῖν’ ἔστι , τὰ δὲ πράγματ’ ἐκ τούτων ἀπόλωλεν · ὅταν γὰρ ἡγῆται μὲν ὁ στρατηγὸς ἀθλίων ἀπομίσθων ξένων , οἱ δ’ ὑπὲρ ὧν ἂν ἐκεῖνος πράξῃ πρὸς ὑμᾶς ψευδόμενοι ῥᾳδίως ἐνθάδ’ ὦσιν , ὑμεῖς δ’ ἐξ ὧν ἂν ἀκούσηθ’ ὅ τι ἂν τύχητε ψηφίζησθε , τί καὶ χρὴ προσδοκᾶν ; 
πῶς οὖν ταῦτα παύσεται ; 
ὅταν ὑμεῖς , ὦ ἄνδρες Ἀθηναῖοι , τοὺς αὐτοὺς ἀποδείξητε στρατιώτας καὶ μάρτυρας τῶν στρατηγουμένων καὶ δικαστὰς οἴκαδ’ ἐλθόντας τῶν εὐθυνῶν , ὥστε μὴ ἀκούειν μόνον ὑμᾶς τὰ ὑμέτερ’ αὐτῶν , ἀλλὰ καὶ παρόντας ὁρᾶν . 
νῦν δ’ εἰς τοῦθ’ ἥκει τὰ πράγματ’ αἰσχύνης ὥστε τῶν στρατηγῶν ἕκαστος δὶς καὶ τρὶς κρίνεται παρ’ ὑμῖν περὶ θανάτου , πρὸς δὲ τοὺς ἐχθροὺς οὐδεὶς οὐδ’ ἅπαξ αὐτῶν ἀγωνίσασθαι περὶ θανάτου τολμᾷ , ἀλλὰ τὸν τῶν ἀνδραποδιστῶν καὶ λωποδυτῶν θάνατον μᾶλλον αἱροῦνται τοῦ προσήκοντος · κακούργου μὲν γάρ ἐστι κριθέντ’ ἀποθανεῖν , στρατηγοῦ δὲ μαχόμενον τοῖς πολεμίοις . 
ἡμῶν δ’ οἱ μὲν περιιόντες μετὰ Λακεδαιμονίων φασὶ Φίλιππον πράττειν τὴν Θηβαίων κατάλυσιν καὶ τὰς πολιτείας διασπᾶν , οἱ δ’ ὡς πρέσβεις πέπομφεν ὡς βασιλέα , οἱ δ’ ἐν Ἰλλυριοῖς πόλεις τειχίζειν , οἱ δὲ λόγους πλάττοντες ἕκαστος περιερχόμεθα . 
ἐγὼ δ’ οἶμαι μέν , ὦ ἄνδρες Ἀθηναῖοι , νὴ τοὺς θεοὺς ἐκεῖνον μεθύειν τῷ μεγέθει τῶν πεπραγμένων καὶ πολλὰ τοιαῦτ’ ὀνειροπολεῖν ἐν τῇ γνώμῃ , τήν τ’ ἐρημίαν τῶν κωλυσόντων ὁρῶντα καὶ τοῖς πεπραγμένοις ἐπῃρμένον , οὐ μέντοι μὰ Δί’ οὕτω γε προαιρεῖσθαι πράττειν ὥστε τοὺς ἀνοητοτάτους τῶν παρ’ ἡμῖν εἰδέναι τί μέλλει ποιεῖν ἐκεῖνος · ἀνοητότατοι γάρ εἰσιν οἱ λογοποιοῦντες . 
ἀλλ’ ἂν ἀφέντες ταῦτ’ ἐκεῖν’ εἰδῶμεν , ὅτι ἐχθρὸς ἅνθρωπος καὶ τὰ ἡμέτερ’ ἡμᾶς ἀποστερεῖ καὶ χρόνον πολὺν ὕβρικε , καὶ ἅπανθ’ ὅσα πώποτ’ ἠλπίσαμέν τινα πράξειν ὑπὲρ ἡμῶν καθ’ ἡμῶν εὕρηται , καὶ τὰ λοιπὰ ἐν αὐτοῖς ἡμῖν ἐστί , κἂν μὴ νῦν ἐθέλωμεν ἐκεῖ πολεμεῖν αὐτῷ , ἐνθάδ’ ἴσως ἀναγκασθησόμεθα τοῦτο ποιεῖν , ἂν ταῦτ’ εἰδῶμεν , καὶ τὰ δέοντ’ ἐσόμεθ’ ἐγνωκότες καὶ λόγων ματαίων ἀπηλλαγμένοι · οὐ γὰρ ἅττα ποτ’ ἔσται δεῖ σκοπεῖν , ἀλλ’ ὅτι φαῦλα , ἂν μὴ προσέχητε τὸν νοῦν καὶ τὰ προσήκοντα ποιεῖν ἐθέλητε , εὖ εἰδέναι . 
ἐγὼ μὲν οὖν οὔτ’ ἄλλοτε πώποτε πρὸς χάριν εἱλόμην λέγειν ὅ τι ἂν μὴ καὶ συνοίσειν πεπεισμένος ὦ , νῦν θ’ ἃ γιγνώσκω πάνθ’ ἁπλῶς , οὐδὲν ὑποστειλάμενος , πεπαρρησίασμαι . 
ἐβουλόμην δ’ ἄν , ὥσπερ ὅτι ὑμῖν συμφέρει τὰ βέλτιστ’ ἀκούειν οἶδα , οὕτως εἰδέναι συνοῖσον καὶ τῷ τὰ βέλτιστ’ εἰπόντι · πολλῷ γὰρ ἂν ἥδιον εἶχον . 
νῦν δ’ ἐπ’ ἀδήλοις οὖσι τοῖς ἀπὸ τούτων ἐμαυτῷ γενησομένοις , ὅμως ἐπὶ τῷ συνοίσειν ὑμῖν , ἂν πράξητε , ταῦτα πεπεῖσθαι λέγειν αἱροῦμαι . 
νικῴη δ’ ὅ τι πᾶσιν μέλλει συνοίσειν . 
Περὶ τῆς Εἰρήνης ὁρῶ μέν , ὦ ἄνδρες Ἀθηναῖοι , τὰ παρόντα πράγματα πολλὴν δυσκολίαν ἔχοντα καὶ ταραχὴν οὐ μόνον τῷ πολλὰ προεῖσθαι καὶ μηδὲν εἶναι προὔργου περὶ αὐτῶν εὖ λέγειν , ἀλλὰ καὶ περὶ τῶν ὑπολοίπων κατὰ ταὐτὰ μηδὲ καθ’ ἓν τὸ συμφέρον πάντας ἡγεῖσθαι , ἀλλὰ τοῖς μὲν ὡδί , τοῖς δ’ ἑτέρως δοκεῖν . 
δυσκόλου δ’ ὄντος φύσει καὶ χαλεποῦ τοῦ βουλεύεσθαι , ἔτι πολλῷ χαλεπώτερον ὑμεῖς αὐτὸ πεποιήκατ’ , ὦ ἄνδρες Ἀθηναῖοι · οἱ μὲν γὰρ ἄλλοι πάντες ἄνθρωποι πρὸ τῶν πραγμάτων εἰώθασι χρῆσθαι τῷ βουλεύεσθαι , ὑμεῖς δὲ μετὰ τὰ πράγματα . 
ἐκ δὲ τούτου συμβαίνει παρὰ πάντα τὸν χρόνον ὃν οἶδ’ ἐγώ , τὸν μὲν οἷς ἂν ἁμάρτητ’ ἐπιτιμῶντα εὐδοκιμεῖν καὶ δοκεῖν εὖ λέγειν , τὰ δὲ πράγματα καὶ περὶ ὧν βουλεύεσθ’ ἐκφεύγειν ὑμᾶς . 
οὐ μὴν ἀλλὰ καίπερ τούτων οὕτως ἐχόντων οἴομαι καὶ πεπεικὼς ἐμαυτὸν ἀνέστηκα , ἂν ἐθελήσητε τοῦ θορυβεῖν καὶ φιλονικεῖν ἀποστάντες ἀκούειν , ὡς ὑπὲρ πόλεως βουλευομένοις καὶ τηλικούτων πραγμάτων προσήκει , ἕξειν καὶ λέγειν καὶ συμβουλεύειν δῑ ὧν καὶ τὰ παρόντ’ ἔσται βελτίω καὶ τὰ προειμένα σωθήσεται . 
ἀκριβῶς δ’ εἰδώς , ὦ ἄνδρες Ἀθηναῖοι , τὸ λέγειν περὶ ὧν αὐτὸς εἶπέ τις καὶ περὶ αὑτοῦ παρ’ ὑμῖν ἀεὶ τῶν πάνυ λυσιτελούντων τοῖς τολμῶσιν ὄν , οὕτως ἡγοῦμαι φορτικὸν καὶ ἐπαχθὲς ὥστε ἀνάγκην οὖσαν ὁρῶν ὅμως ἀποκνῶ . 
νομίζω δ’ ἄμεινον ἂν ὑμᾶς περὶ ὧν νῦν ἐρῶ κρῖναι , μικρὰ τῶν πρότερόν ποτε ῥηθέντων ὑπ’ ἐμοῦ μνημονεύσαντες . 
ἐγὼ γάρ , ὦ ἄνδρες Ἀθηναῖοι , πρῶτον μέν , ἡνίκ’ ἔπειθόν τινες ὑμᾶς , τῶν ἐν Εὐβοίᾳ πραγμάτων ταραττομένων , βοηθεῖν Πλουτάρχῳ καὶ πόλεμον ἄδοξον καὶ δαπανηρὸν ἄρασθαι , πρῶτος καὶ μόνος παρελθὼν ἀντεῖπον , καὶ μόνον οὐ διεσπάσθην ὑπὸ τῶν ἐπὶ μικροῖς λήμμασιν πολλὰ καὶ μεγάλ’ ὑμᾶς ἁμαρτάνειν πεισάντων · καὶ χρόνου βραχέος διελθόντος , μετὰ τοῦ προσοφλεῖν αἰσχύνην καὶ παθεῖν οἷα τῶν ὄντων ἀνθρώπων οὐδένες πώποτε πεπόνθασ’ ὑπὸ τούτων οἷς ἐβοήθησαν , πάντες ὑμεῖς ἔγνωτε τήν τε τῶν τότε ταῦτα πεισάντων κακίαν καὶ τὰ βέλτιστ’ εἰρηκότ’ ἐμέ . 
πάλιν τοίνυν , ὦ ἄνδρες Ἀθηναῖοι , κατιδὼν Νεοπτόλεμον τὸν ὑποκριτὴν τῷ μὲν τῆς τέχνης προσχήματι τυγχάνοντ’ ἀδείας , κακὰ δ’ ἐργαζόμενον τὰ μέγιστα τὴν πόλιν καὶ τὰ παρ’ ὑμῶν διοικοῦντα Φιλίππῳ καὶ πρυτανεύοντα , παρελθὼν εἶπον εἰς ὑμᾶς , οὐδεμιᾶς ἰδίας οὔτ’ ἔχθρας οὔτε συκοφαντίας ἕνεκα , ὡς ἐκ τῶν μετὰ ταῦτ’ ἔργων γέγονεν δῆλον . 
καὶ οὐκέτ’ ἐν τούτοις αἰτιάσομαι τοὺς ὑπὲρ Νεοπτολέμου λέγοντας (οὐδὲ εἷς γὰρ ἦν) , ἀλλ’ αὐτοὺς ὑμᾶς · εἰ γὰρ ἐν Διονύσου τραγῳδοὺς ἐθεᾶσθε , ἀλλὰ μὴ περὶ σωτηρίας καὶ κοινῶν πραγμάτων ἦν ὁ λόγος , οὐκ ἂν οὕτως οὔτ’ ἐκείνου πρὸς χάριν οὔτ’ ἐμοῦ πρὸς ἀπέχθειαν ἠκούσατε . 
καίτοι τοῦτό γ’ ὑμᾶς οἶμαι νῦν ἅπαντας ᾐσθῆσθαι , ὅτι τὴν τότ’ ἄφιξιν εἰς τοὺς πολεμίους ποιησάμενος ὑπὲρ τοῦ τἀκεῖ χρήματ’ ὀφειλόμεν’ , ὡς ἔφη , κομίσας δεῦρο λῃτουργεῖν , καὶ τούτῳ τῷ λόγῳ πλείστῳ χρησάμενος , ὡς δεινὸν εἴ τις ἐγκαλεῖ τοῖς ἐκεῖθεν ἐνθάδε τὰς εὐπορίας ἄγουσιν , ἐπειδὴ διὰ τὴν εἰρήνην ἀδείας ἔτυχεν , ἣν ἐνθάδ’ ἐκέκτητ’ οὐσίαν φανεράν , ταύτην ἐξαργυρίσας πρὸς ἐκεῖνον ἀπάγων οἴχεται . 
δύο μὲν δὴ ταῦθ’ ὧν προεῖπον ἐγὼ μαρτυρεῖ τοῖς γεγενημένοις λόγοις ὀρθῶς καὶ δικαίως , οἷά περ ἦν , ἀποφανθένθ’ ὑπ’ ἐμοῦ · τὸ τρίτον δ’ , ὦ ἄνδρες Ἀθηναῖοι , (καὶ μόνον ἓν τοῦτ’ εἰπὼν ἔτι καὶ δὴ περὶ ὧν παρελήλυθ’ ἐρῶ , ) 
ἡνίκα τοὺς ὅρκους τοὺς περὶ τῆς εἰρήνης ἀπειληφότες ἥκομεν οἱ πρέσβεις , τότε Θεσπιάς τινων καὶ Πλαταιὰς ὑπισχνουμένων οἰκισθήσεσθαι , καὶ τοὺς μὲν Φωκέας τὸν Φίλιππον , ἂν γένηται κύριος , σώσειν , τὴν δὲ Θηβαίων πόλιν διοικιεῖν , καὶ τὸν Ὠρωπὸν ὑμῖν ὑπάρξειν , καὶ τὴν Εὔβοιαν ἀντ’ Ἀμφιπόλεως ἀποδοθήσεσθαι , καὶ τοιαύτας ἐλπίδας καὶ φενακισμούς , οἷς ὑπαχθέντες ὑμεῖς οὔτε συμφόρως οὔτ’ ἴσως καλῶς προεῖσθε Φωκέας , οὐδὲν τούτων οὔτ’ ἐξαπατήσας οὔτε σιγήσας ἐγὼ φανήσομαι , ἀλλὰ προειπὼν ὑμῖν , ὡς οἶδ’ ὅτι μνημονεύετε , ὅτι ταῦτ’ οὔτ’ οἶδα οὔτε προσδοκῶ , νομίζω δὲ τὸν λέγοντα ληρεῖν . 
ταῦτα τοίνυν ἅπανθ’ , ὅσα φαίνομαι βέλτιον τῶν ἄλλων προορῶν , οὐδ’ εἰς μίαν , ὦ ἄνδρες Ἀθηναῖοι , οὔτε δεινότητ’ οὔτ’ ἀλαζονείαν ἐπανοίσω , οὐδὲ προσποιήσομαι δῑ οὐδὲν ἄλλο γιγνώσκειν καὶ προαισθάνεσθαι πλὴν δῑ ἃν ὑμῖν εἴπω , δύο · ἓν μέν , ὦ ἄνδρες Ἀθηναῖοι , δῑ εὐτυχίαν , ἣν συμπάσης ἐγὼ τῆς ἐν ἀνθρώποις οὔσης δεινότητος καὶ σοφίας ὁρῶ κρατοῦσαν · 
ἕτερον δέ , προῖκα τὰ πράγματα κρίνω καὶ λογίζομαι , καὶ οὐδὲν λῆμμ’ ἂν οὐδεὶς ἔχοι πρὸς οἷς ἐγὼ πεπολίτευμαι καὶ λέγω δεῖξαι προσηρτημένον . 
ὀρθὸν οὖν , ὅ τι ἄν ποτ’ ἀπ’ αὐτῶν ὑπάρχῃ τῶν πραγμάτων , τὸ συμφέρον φαίνεταί μοι . 
ὅταν δ’ ἐπὶ θάτερ’ ὥσπερ εἰς τρυτάνην ἀργύριον προσενέγκῃς , οἴχεται φέρον καὶ καθείλκυκε τὸν λογισμὸν ἐφ’ αὑτό , καὶ οὐκ ἂν ἔτ’ ὀρθῶς οὐδ’ ὑγιῶς ὁ τοῦτο ποιήσας περὶ οὐδενὸς λογίσαιτο . 
ἓν μὲν οὖν ἔγωγε πρῶτον ὑπάρχειν φημὶ δεῖν , ὅπως , εἴτε συμμάχους εἴτε σύνταξιν εἴτ’ ἄλλο τι βούλεταί τις κατασκευάζειν τῇ πόλει , τὴν ὑπάρχουσαν εἰρήνην μὴ λύων τοῦτο ποιήσει , οὐχ ὡς θαυμαστὴν οὐδ’ ὡς ἀξίαν οὖσαν ὑμῶν · ἀλλ’ ὁποία τίς ποτ’ ἐστὶν αὕτη , μὴ γενέσθαι μᾶλλον εἶχε τοῖς πράγμασι καιρὸν ἢ γεγενημένη νῦν δῑ ἡμᾶς λυθῆναι · πολλὰ γὰρ προείμεθα , ὧν ὑπαρχόντων τότ’ ἂν ἢ νῦν ἀσφαλέστερος καὶ ῥᾴων ἦν ἡμῖν ὁ πόλεμος . 
δεύτερον δ’ , ὁρᾶν ὅπως μὴ προαξόμεθ’ , ὦ ἄνδρες Ἀθηναῖοι , τοὺς συνεληλυθότας τούτους καὶ φάσκοντας Ἀμφικτύονας νῦν εἶναι εἰς ἀνάγκην καὶ πρόφασιν κοινοῦ πολέμου πρὸς ἡμᾶς . 
ἐγὼ γάρ , εἰ γένοιθ’ ἡμῖν πρὸς Φίλιππον πάλιν πόλεμος δῑ Ἀμφίπολιν ἤ τι τοιοῦτον ἔγκλημ’ ἴδιον , οὗ μὴ μετέχουσι Θετταλοὶ μηδ’ Ἀργεῖοι μηδὲ Θηβαῖοι , οὐκ ἂν ἡμῖν οἴομαι τούτων οὐδένας πολεμῆσαι , καὶ πάντων ἥκιστα (καί μοι μὴ θορυβήσῃ μηδεὶς πρὶν ἀκοῦσαἰ 
Θηβαίους , οὐχ ὡς ἡδέως ἔχουσιν ἡμῖν , οὐδ’ ὡς οὐκ ἂν χαρίζοιντο Φιλίππῳ , ἀλλ’ ἴσασιν ἀκριβῶς , εἰ καὶ πάνυ φησί τις αὐτοὺς ἀναισθήτους εἶναι , ὅτι , εἰ γενήσεται πόλεμος πρὸς ὑμᾶς αὐτοῖς , τὰ μὲν κακὰ πάνθ’ ἕξουσιν αὐτοί , τοῖς δ’ ἀγαθοῖς ἐφεδρεύων ἕτερος καθεδεῖται . 
οὔκουν προοῖντ’ ἂν αὑτοὺς εἰς τοῦτο , μὴ κοινῆς τῆς ἀρχῆς καὶ τῆς αἰτίας οὔσης τοῦ πολέμου . 
οὐδέ γ’ εἰ πάλιν πρὸς τοὺς Θηβαίους πολεμήσαιμεν δῑ Ὠρωπὸν ἤ τι τῶν ἰδίων , οὐδὲν ἂν ἡμᾶς παθεῖν ἡγοῦμαι · καὶ γὰρ ἡμῖν κἀκείνοις τοὺς βοηθοῦντας ἂν οἶμαι , εἰς τὴν οἰκείαν εἴ τις ἐμβάλοι , βοηθεῖν , οὐ συνεπιστρατεύσειν οὐδετέροις . 
καὶ γὰρ αἱ συμμαχίαι τοῦτον ἔχουσι τὸν τρόπον , ὧν καὶ φροντίσειεν ἄν τις , καὶ τὸ πρᾶγμα φύσει τοιοῦτόν ἐστιν · 
οὐκ ἄχρι τῆς ἴσης ἕκαστός ἐστιν εὔνους οὔθ’ ἡμῖν οὔτε Θηβαίοις , σῶς τ’ εἶναι καὶ κρατεῖν τῶν ἄλλων , ἀλλὰ σῶς μὲν εἶναι πάντες ἂν βούλοινθ’ ἕνεχ’ αὑτῶν , κρατήσαντας δὲ τοὺς ἑτέρους δεσπότας ὑπάρχειν αὑτῶν οὐδὲ εἷς . 
τί οὖν ἡγοῦμαι φοβερὸν καὶ τί φυλάξασθαι δεῖν ἡμᾶς ; 
μὴ κοινὴν πρόφασιν καὶ κοινὸν ἔγκλημ’ ὁ μέλλων πόλεμος πρὸς ἅπαντας λάβῃ . 
εἰ γὰρ Ἀργεῖοι μὲν καὶ Μεσσήνιοι καὶ Μεγαλοπολῖται καί τινες τῶν λοιπῶν Πελοποννησίων , ὅσοι ταὐτὰ τούτοις φρονοῦσι , διὰ τὴν πρὸς Λακεδαιμονίους ἡμῖν ἐπικηρυκείαν ἐχθρῶς σχήσουσι καὶ τὸ δοκεῖν ἐκδέχεσθαί τι τῶν ἐκείνοις πεπραγμένων , Θηβαῖοι δ’ ἔχουσι μέν , ὡς λέγουσιν , ἀπεχθῶς , ἔτι δ’ ἐχθροτέρως σχήσουσιν , ὅτι τοὺς παρ’ ἐκείνων φεύγοντας σῴζομεν καὶ πάντα τρόπον τὴν δυσμένειαν ἐνδεικνύμεθ’ αὐτοῖς , 
Θετταλοὶ δ’ , ὅτι τοὺς Φωκέων φυγάδας σῴζομεν , Φίλιππος δ’ , ὅτι κωλύομεν αὐτὸν κοινωνεῖν τῆς ἀμφικτυονίας , φοβοῦμαι μὴ πάντες περὶ τῶν ἰδίων ἕκαστος ὀργιζόμενος κοινὸν ἐφ’ ἡμᾶς ἀγάγωσι τὸν πόλεμον , τὰ τῶν Ἀμφικτυόνων δόγματα προστησάμενοι , εἶτ’ ἐπισπασθῶσιν ἕκαστοι πέρα τοῦ συμφέροντος ἑαυτοῖς [ἡμῖν πολεμῆσαι] , ὥσπερ καὶ περὶ Φωκέας . 
ἴστε γὰρ δήπου τοῦθ’ ὅτι νῦν Θηβαῖοι καὶ Φίλιππος καὶ Θετταλοί , οὐχὶ ταὔθ’ ἕκαστοι μάλιστ’ ἐσπουδακότες , ταὐτὰ πάντες ἔπραξαν · οἷον Θηβαῖοι τὸν μὲν Φίλιππον παρελθεῖν καὶ λαβεῖν τὰς παρόδους οὐκ ἐδύναντο κωλῦσαι , οὐδέ γε τῶν αὑτοῖς πεπονημένων ὕστατον ἐλθόντα τὴν δόξαν ἔχειν · 
νυνὶ γὰρ Θηβαίοις πρὸς μὲν τὸ τὴν χώραν κεκομίσθαι πέπρακταί τι , πρὸς δὲ τιμὴν καὶ δόξαν αἴσχιστα · εἰ γὰρ μὴ παρῆλθε Φίλιππος , οὐδὲν ἂν αὐτοῖς κέρδος εἶναι . 
ταῦτα δ’ οὐκ ἐβούλοντο , ἀλλὰ τῷ τὸν Ὀρχομενὸν καὶ τὴν Κορώνειαν λαβεῖν ἐπιθυμεῖν , μὴ δύνασθαι δέ , πάντα ταῦθ’ ὑπέμειναν . 
Φίλιππον τοίνυν τινὲς μὲν δήπου τολμῶσι λέγειν ὡς οὐδ’ ἐβούλετο Θηβαίοις Ὀρχομενὸν καὶ Κορώνειαν παραδοῦναι , ἀλλ’ ἠναγκάσθη · ἐγὼ δὲ τούτοις μὲν ἐρρῶσθαι λέγω , ἐκεῖνο δ’ οἶδ’ , ὅτι οὐ μᾶλλόν γε ταῦτ’ ἔμελ’ αὐτῷ ἢ τὰς παρόδους λαβεῖν ἐβούλετο καὶ τὴν δόξαν τοῦ πολέμου τοῦ δοκεῖν δῑ αὑτὸν κρίσιν εἰληφέναι , καὶ τὰ Πύθια θεῖναι δῑ αὑτοῦ , καὶ ταῦτ’ ἦν ὧν μάλιστ’ ἐγλίχετο . 
Θετταλοὶ δέ γ’ οὐδέτερ’ ἐβούλοντο τούτων , οὔτε Θηβαίους οὔτε τὸν Φίλιππον μέγαν γίγνεσθαι (ταῦτα γὰρ πάντ’ ἐφ’ ἑαυτοὺς ἡγοῦντὀ , τῆς πυλαίας δ’ ἐπεθύμουν καὶ τῶν ἐν Δελφοῖς , πλεονεκτημάτων δυοῖν , κύριοι γενέσθαι · τῷ δὲ τούτων γλίχεσθαι τάδε συγκατέπραξαν . 
τῶν τοίνυν ἰδίων ἕνεχ’ εὑρήσεθ’ ἕκαστον πολλὰ προηγμένον ὧν οὐδὲν ἐβούλετο πρᾶξαι . 
τοῦτο μέντοι , τοῦτ’ ἔστιν φυλακτέον ἡμῖν . 
τὰ κελευόμεν’ ἡμᾶς ἄρα δεῖ ποιεῖν ταῦτα φοβουμένους ; 
καὶ σὺ ταῦτα κελεύεις ; 
πολλοῦ γε καὶ δέω . 
ἀλλ’ ὡς οὔτε πράξομεν οὐδὲν ἀνάξιον ἡμῶν αὐτῶν οὔτ’ ἔσται πόλεμος , νοῦν δὲ δόξομεν πᾶσιν ἔχειν καὶ τὰ δίκαια λέγειν , τοῦτ’ οἶμαι δεῖν ποιεῖν . 
πρὸς δὲ τοὺς θρασέως ὁτιοῦν οἰομένους ὑπομεῖναι δεῖν καὶ μὴ προορωμένους τὸν πόλεμον , ἐκεῖνα βούλομαι λογίσασθαι . 
ἡμεῖς Θηβαίους ἐῶμεν ἔχειν Ὠρωπόν · καὶ εἴ τις ἔροιθ’ ἡμᾶς , κελεύσας εἰπεῖν τἀληθῆ , διὰ τί ; 
ἵνα μὴ πολεμῶμεν , φαῖμεν ἄν . 
καὶ Φιλίππῳ νυνὶ κατὰ τὰς συνθήκας Ἀμφιπόλεως παρακεχωρήκαμεν , καὶ Καρδιανοὺς ἐῶμεν ἔξω Χερρονησιτῶν τῶν ἄλλων τετάχθαι , καὶ τὸν Κᾶρα τὰς νήσους καταλαμβάνειν , Χίον καὶ Κῶν καὶ Ῥόδον , καὶ Βυζαντίους κατάγειν τὰ πλοῖα , δῆλον ὅτι τὴν ἀπὸ τῆς εἰρήνης ἡσυχίαν πλειόνων ἀγαθῶν αἰτίαν εἶναι νομίζοντες ἢ τὸ προσκρούειν καὶ φιλονικεῖν περὶ τούτων . 
οὐκοῦν εὔηθες καὶ κομιδῇ σχέτλιον , πρὸς ἑκάστους καθ’ ἕν’ οὕτω προσενηνεγμένους περὶ τῶν οἰκείων καὶ ἀναγκαιοτάτων , πρὸς πάντας περὶ τῆς ἐν Δελφοῖς σκιᾶς νυνὶ πολεμῆσαι . 
Κατὰ Φιλίππου Β ὅταν , ὦ ἄνδρες Ἀθηναῖοι , λόγοι γίγνωνται περὶ ὧν Φίλιππος πράττει καὶ βιάζεται παρὰ τὴν εἰρήνην , ἀεὶ τοὺς ὑπὲρ ἡμῶν λόγους καὶ δικαίους καὶ φιλανθρώπους ὁρῶ φαινομένους , καὶ λέγειν μὲν ἅπαντας ἀεὶ τὰ δέοντα δοκοῦντας τοὺς κατηγοροῦντας Φιλίππου , γιγνόμενον δ’ οὐδὲν ὡς ἔπος εἰπεῖν τῶν δεόντων , οὐδ’ ὧν εἵνεκα ταῦτ’ ἀκούειν ἄξιον · 
ἀλλ’ εἰς τοῦτ’ ἤδη προηγμένα τυγχάνει πάντα τὰ πράγματα τῇ πόλει , ὥσθ’ ὅσῳ τις ἂν μᾶλλον καὶ φανερώτερον ἐξελέγχῃ Φίλιππον καὶ τὴν πρὸς ὑμᾶς εἰρήνην παραβαίνοντα καὶ πᾶσι τοῖς Ἕλλησιν ἐπιβουλεύοντα , τοσούτῳ τὸ τί χρὴ ποιεῖν συμβουλεῦσαι χαλεπώτερον . 
αἴτιον δὲ τούτων , ὅτι πάντες , ὦ ἄνδρες Ἀθηναῖοι , τοὺς πλεονεκτεῖν ζητοῦντας ἔργῳ κωλύειν καὶ πράξεσιν , οὐχὶ λόγοις δέον , πρῶτον μὲν ἡμεῖς οἱ παριόντες τούτων μὲν ἀφέσταμεν καὶ γράφειν καὶ συμβουλεύειν , τὴν πρὸς ὑμᾶς ἀπέχθειαν ὀκνοῦντες , οἷα ποιεῖ δ’ , ὡς δεινά , καὶ τοιαῦτα διεξερχόμεθα · ἔπειθ’ ὑμεῖς οἱ καθήμενοι , ὡς μὲν ἂν εἴποιτε δικαίους λόγους καὶ λέγοντος ἄλλου συνείητε , ἄμεινον Φιλίππου παρεσκεύασθε , ὡς δὲ κωλύσαιτ’ ἂν ἐκεῖνον πράττειν ταῦτ’ ἐφ’ ὧν ἐστι νῦν , παντελῶς ἀργῶς ἔχετε . 
συμβαίνει δὴ πρᾶγμ’ ἀναγκαῖον , οἶμαι , καὶ ἴσως εἰκός · ἐν οἷς ἑκάτεροι διατρίβετε καὶ περὶ ἃ σπουδάζετε , ταῦτ’ ἄμεινον ἑκατέροις ἔχει , ἐκείνῳ μὲν αἱ πράξεις , ὑμῖν δ’ οἱ λόγοι . 
εἰ μὲν οὖν καὶ νῦν λέγειν δικαιότερ’ ὑμῖν ἐξαρκεῖ , ῥᾴδιον , καὶ πόνος οὐδεὶς πρόσεστι τῷ πράγματι · 
εἰ δ’ ὅπως τὰ παρόντ’ ἐπανορθωθήσεται δεῖ σκοπεῖν καὶ μὴ προελθόντ’ ἔτι πορρωτέρω λήσει πάνθ’ ἡμᾶς , μηδ’ ἐπιστήσεται μέγεθος δυνάμεως πρὸς ἣν οὐδ’ ἀντᾶραι δυνησόμεθα , οὐχ ὁ αὐτὸς τρόπος ὅσπερ πρότερον τοῦ βουλεύεσθαι , ἀλλὰ καὶ τοῖς λέγουσιν ἅπασι καὶ τοῖς ἀκούουσιν ὑμῖν τὰ βέλτιστα καὶ τὰ σώσοντα τῶν ῥᾴστων καὶ τῶν ἡδίστων προαιρετέον . 
πρῶτον μέν , εἴ τις , ὦ ἄνδρες Ἀθηναῖοι , θαρρεῖ , ὁρῶν ἡλίκος ἤδη καὶ ὅσων κύριός ἐστι Φίλιππος , καὶ μηδέν’ οἴεται κίνδυνον φέρειν τοῦτο τῇ πόλει μηδ’ ἐφ’ ὑμᾶς πάντα παρασκευάζεσθαι , θαυμάζω , καὶ δεηθῆναι πάντων ὁμοίως ὑμῶν βούλομαι τοὺς λογισμοὺς ἀκοῦσαί μου διὰ βραχέων , δῑ οὓς τἀναντί’ ἐμοὶ παρέστηκε προσδοκᾶν καὶ δῑ ὧν ἐχθρὸν ἡγοῦμαι Φίλιππον · ἵν’ , ἐὰν μὲν ἐγὼ δοκῶ βέλτιον προορᾶν , ἐμοὶ πεισθῆτε , ἂν δ’ οἱ θαρροῦντες καὶ πεπιστευκότες αὐτῷ , τούτοις προσθῆσθε . 
ἐγὼ τοίνυν , ὦ ἄνδρες Ἀθηναῖοι , λογίζομαι · τίνων ὁ Φίλιππος κύριος πρῶτον μετὰ τὴν εἰρήνην κατέστη ; 
Πυλῶν καὶ τῶν ἐν Φωκεῦσι πραγμάτων . 
τί οὖν ; 
πῶς τούτοις ἐχρήσατο ; 
ἃ Θηβαίοις συμφέρει καὶ οὐχ ἃ τῇ πόλει , πράττειν προείλετο . 
τί δήποτε ; 
ὅτι πρὸς πλεονεξίαν , οἶμαι , καὶ τὸ πάνθ’ ὑφ’ αὑτῷ ποιήσασθαι τοὺς λογισμοὺς ἐξετάζων , καὶ οὐχὶ πρὸς εἰρήνην οὐδ’ ἡσυχίαν οὐδὲ δίκαιον οὐδέν , 
εἶδε τοῦτ’ ὀρθῶς , ὅτι τῇ μὲν ἡμετέρᾳ πόλει καὶ τοῖς ἤθεσι τοῖς ἡμετέροις οὐδὲν ἂν ἐνδείξαιτο τοσοῦτον οὐδὲ ποιήσειεν , ὑφ’ οὗ πεισθέντες ὑμεῖς τῆς ἰδίας ἕνεκ’ ὠφελείας τῶν ἄλλων τινὰς Ἑλλήνων ἐκείνῳ προοῖσθε , ἀλλὰ καὶ τοῦ δικαίου λόγον ποιούμενοι , καὶ τὴν προσοῦσαν ἀδοξίαν τῷ πράγματι φεύγοντες , καὶ πάνθ’ ἃ προσήκει προορώμενοι , ὁμοίως ἐναντιώσεσθε , ἄν τι τοιοῦτ’ ἐπιχειρῇ πράττειν , ὥσπερ ἂν εἰ πολεμοῦντες τύχοιτε . 
τοὺς δὲ Θηβαίους ἡγεῖτο , ὅπερ συνέβη , ἀντὶ τῶν ἑαυτοῖς γιγνομένων τὰ λοιπὰ ἐάσειν ὅπως βούλεται πράττειν ἑαυτόν , καὶ οὐχ ὅπως ἀντιπράξειν καὶ διακωλύσειν , ἀλλὰ καὶ συστρατεύσειν , ἂν αὐτοὺς κελεύῃ . 
καὶ νῦν τοὺς Μεσσηνίους καὶ τοὺς Ἀργείους ταὔθ’ ὑπειληφὼς εὖ ποιεῖ . 
ὃ καὶ μέγιστόν ἐστι καθ’ ὑμῶν ἐγκώμιον , ὦ ἄνδρες Ἀθηναῖοι · 
κέκρισθε γὰρ ἐκ τούτων τῶν ἔργων μόνοι τῶν πάντων μηδενὸς ἂν κέρδους τὰ κοινὰ δίκαια τῶν Ἑλλήνων προέσθαι , μηδ’ ἀνταλλάξασθαι μηδεμιᾶς χάριτος μηδ’ ὠφελείας τὴν εἰς τοὺς Ἕλληνας εὔνοιαν . 
καὶ ταῦτ’ εἰκότως καὶ περὶ ὑμῶν οὕτως ὑπείληφε καὶ κατ’ Ἀργείων καὶ Θηβαίων ὡς ἑτέρως , οὐ μόνον εἰς τὰ παρόνθ’ ὁρῶν , ἀλλὰ καὶ τὰ πρὸ τούτων λογιζόμενος . 
εὑρίσκει γάρ , οἶμαι , καὶ ἀκούει τοὺς μὲν ὑμετέρους προγόνους , ἐξὸν αὐτοῖς τῶν λοιπῶν ἄρχειν Ἑλλήνων ὥστ’ αὐτοὺς ὑπακούειν βασιλεῖ , οὐ μόνον οὐκ ἀνασχομένους τὸν λόγον τοῦτον , ἡνίκ’ ἦλθεν Ἀλέξανδρος ὁ τούτων πρόγονος περὶ τούτων κῆρυξ , ἀλλὰ καὶ τὴν χώραν ἐκλιπεῖν προελομένους καὶ παθεῖν ὁτιοῦν ὑπομείναντας , καὶ μετὰ ταῦτα πράξαντας ταῦθ’ ἃ πάντες ἀεὶ γλίχονται λέγειν , ἀξίως δ’ οὐδεὶς εἰπεῖν δεδύνηται , διόπερ κἀγὼ παραλείψω , δικαίως (ἔστι γὰρ μείζω τἀκείνων ἔργα ἢ ὡς τῷ λόγῳ τις ἂν εἴποἰ , τοὺς δὲ Θηβαίων καὶ Ἀργείων προγόνους τοὺς μὲν συστρατεύσαντας τῷ βαρβάρῳ , τοὺς δ’ οὐκ ἐναντιωθέντας . 
οἶδεν οὖν ἀμφοτέρους ἰδίᾳ τὸ λυσιτελοῦν ἀγαπήσοντας , οὐχ ὅ τι συνοίσει κοινῇ τοῖς Ἕλλησι σκεψομένους . 
ἡγεῖτ’ οὖν , εἰ μὲν ὑμᾶς ἕλοιτο , φίλους ἐπὶ τοῖς δικαίοις αἱρήσεσθαι , εἰ δ’ ἐκείνοις προσθεῖτο , συνεργοὺς ἕξειν τῆς αὑτοῦ πλεονεξίας . 
διὰ ταῦτ’ ἐκείνους ἀνθ’ ὑμῶν καὶ τότε καὶ νῦν αἱρεῖται . 
οὐ γὰρ δὴ τριήρεις γ’ ὁρᾷ πλείους αὐτοῖς ἢ ὑμῖν οὔσας · οὐδ’ ἐν τῇ μεσογείᾳ τιν’ ἀρχὴν εὕρηκε , τῆς δ’ ἐπὶ τῇ θαλάττῃ καὶ τῶν ἐμπορίων ἀφέστηκεν · οὐδ’ ἀμνημονεῖ τοὺς λόγους οὐδὲ τὰς ὑποσχέσεις , ἐφ’ αἷς τῆς εἰρήνης ἔτυχεν . 
ἀλλὰ νὴ Δί’ , εἴποι τις ἂν ὡς πάντα ταῦτ’ εἰδώς , οὐ πλεονεξίας ἕνεκ’ οὐδ’ ὧν ἐγὼ κατηγορῶ τότε ταῦτ’ ἔπραξεν , ἀλλὰ τῷ δικαιότερα τοὺς Θηβαίους ἢ ὑμᾶς ἀξιοῦν . 
ἀλλὰ τοῦτον καὶ μόνον πάντων τῶν λόγων οὐκ ἔνεστιν αὐτῷ νῦν εἰπεῖν · ὁ γὰρ Μεσσήνην Λακεδαιμονίους ἀφιέναι κελεύων , πῶς ἂν Ὀρχομενὸν καὶ Κορώνειαν τότε Θηβαίοις παραδοὺς τῷ δίκαια νομίζειν ταῦτ’ εἶναι πεποιηκέναι σκήψαιτο ; 
ἀλλ’ ἐβιάσθη νὴ Δία (ταῦτα γάρ ἐσθ’ ὑπόλοιπον) 
καὶ παρὰ γνώμην , τῶν Θετταλῶν ἱππέων καὶ τῶν Θηβαίων ὁπλιτῶν ἐν μέσῳ ληφθείς , συνεχώρησε ταῦτα . 
καλῶς . 
οὐκοῦν φασὶ μὲν μέλλειν πρὸς τοὺς Θηβαίους αὐτὸν ὑπόπτως ἔχειν , καὶ λογοποιοῦσιν περιιόντες τινὲς ὡς Ἐλάτειαν τειχιεῖ . 
ὁ δὲ ταῦτα μὲν μέλλει καὶ μελλήσει γ’ , ὡς ἐγὼ κρίνω , τοῖς Μεσσηνίοις δὲ καὶ τοῖς Ἀργείοις ἐπὶ τοὺς Λακεδαιμονίους συλλαμβάνειν οὐ μέλλει , ἀλλὰ καὶ ξένους εἰσπέμπει καὶ χρήματ’ ἀποστέλλει καὶ δύναμιν μεγάλην ἔχων αὐτός ἐστι προσδόκιμος . 
τοὺς μὲν ὄντας ἐχθροὺς Θηβαίων Λακεδαιμονίους ἀναιρεῖ , οὓς δ’ ἀπώλεσεν αὐτὸς πρότερον Φωκέας νῦν σῴζει ; 
καὶ τίς ἂν ταῦτα πιστεύσειεν ; 
ἐγὼ μὲν γὰρ οὐκ ἂν ἡγοῦμαι Φίλιππον , οὔτ’ εἰ τὰ πρῶτα βιασθεὶς ἄκων ἔπραξεν , οὔτ’ ἂν εἰ νῦν ἀπεγίγνωσκε Θηβαίους , τοῖς ἐκείνων ἐχθροῖς συνεχῶς ἐναντιοῦσθαι , ἀλλ’ ἀφ’ ὧν νῦν ποιεῖ , κἀκεῖν’ ἐκ προαιρέσεως δῆλός ἐστι ποιήσας , ἐκ πάντων δ’ , ἄν τις ὀρθῶς θεωρῇ , πάνθ’ ἃ πραγματεύεται κατὰ τῆς πόλεως συντάττων . 
καὶ τοῦτ’ ἐξ ἀνάγκης τρόπον τιν’ αὐτῷ νῦν γε δὴ συμβαίνει . 
λογίζεσθε γάρ . 
ἄρχειν βούλεται , τούτου δ’ ἀνταγωνιστὰς μόνους ὑπείληφεν ὑμᾶς . 
ἀδικεῖ πολὺν ἤδη χρόνον , καὶ τοῦτ’ αὐτὸς ἄριστα σύνοιδεν αὑτῷ · οἷς γὰρ οὖσιν ὑμετέροις ἔχει , τούτοις πάντα τἄλλ’ ἀσφαλῶς κέκτηται · εἰ γὰρ Ἀμφίπολιν καὶ Ποτείδαιαν προεῖτο , οὐδ’ ἂν οἴκοι μένειν βεβαίως ἡγεῖται . 
ἀμφότερ’ οὖν οἶδε , καὶ αὑτὸν ὑμῖν ἐπιβουλεύοντα καὶ ὑμᾶς αἰσθανομένους · εὖ φρονεῖν δ’ ὑμᾶς ὑπολαμβάνων , δικαίως αὑτὸν μισεῖν νομίζει , καὶ παρώξυνται , πείσεσθαί τι προσδοκῶν , ἂν καιρὸν λάβητε , ἂν μὴ φθάσῃ ποιήσας πρότερος . 
διὰ ταῦτ’ ἐγρήγορεν , ἐφέστηκεν , ἐπὶ τῇ πόλει θεραπεύει τινάς , Θηβαίους καὶ Πελοποννησίων τοὺς ταὐτὰ βουλομένους τούτοις , οὓς διὰ μὲν πλεονεξίαν τὰ παρόντ’ ἀγαπήσειν οἴεται , διὰ δὲ σκαιότητα τρόπων τῶν μετὰ ταῦτ’ οὐδὲν προόψεσθαι . 
καίτοι σωφρονοῦσί γε καὶ μετρίως ἐναργῆ παραδείγματ’ ἔστιν ἰδεῖν , ἃ καὶ πρὸς Μεσσηνίους καὶ πρὸς Ἀργείους ἔμοιγ’ εἰπεῖν συνέβη , βέλτιον δ’ ἴσως καὶ πρὸς ὑμᾶς ἐστιν εἰρῆσθαι . 
‘Πῶς γὰρ οἴεσθ’ , ’ 
ἔφην , ‘ὦ ἄνδρες Μεσσήνιοι , δυσχερῶς ἀκούειν Ὀλυνθίους , εἴ τίς τι λέγοι κατὰ Φιλίππου κατ’ ἐκείνους τοὺς χρόνους , ὅτ’ Ἀνθεμοῦντα μὲν αὐτοῖς ἀφίει , ἧς πάντες οἱ πρότερον Μακεδονίας βασιλεῖς ἀντεποιοῦντο , Ποτείδαιαν δ’ ἐδίδου τοὺς Ἀθηναίων ἀποίκους ἐκβάλλων , καὶ τὴν μὲν ἔχθραν τὴν πρὸς ἡμᾶς αὐτὸς ἀνῄρητο , τὴν χώραν δ’ ἐκείνοις ἐδεδώκει καρποῦσθαι ; 
ἆρα προσδοκᾶν αὐτοὺς τοιαῦτα πείσεσθαι , ἢ λέγοντος ἄν τινος πιστεῦσαι οἴεσθε ; 
ἀλλ’ ὅμως , ’ 
ἔφην ἐγώ , ‘μικρὸν χρόνον τὴν ἀλλοτρίαν καρπωσάμενοι πολὺν τῆς αὑτῶν ὑπ’ ἐκείνου στέρονται , αἰσχρῶς ἐκπεσόντες , οὐ κρατηθέντες μόνον , ἀλλὰ καὶ προδοθέντες ὑπ’ ἀλλήλων καὶ πραθέντες · οὐ γὰρ ἀσφαλεῖς ταῖς πολιτείαις αἱ πρὸς τοὺς τυράννους αὗται λίαν ὁμιλίαι . 
τί δ’ οἱ Θετταλοί ; 
ἆρ’ οἴεσθ’ , ’ 
ἔφην , ‘ὅτ’ αὐτοῖς τοὺς τυράννους ἐξέβαλλε καὶ πάλιν Νίκαιαν καὶ Μαγνησίαν ἐδίδου , προσδοκᾶν τὴν καθεστῶσαν νῦν δεκαδαρχίαν ἔσεσθαι παρ’ αὐτοῖς ; 
ἢ τὸν τὴν πυλαίαν ἀποδόντα , τοῦτον τὰς ἰδίας αὐτῶν προσόδους παραιρήσεσθαι ; 
οὐκ ἔστι ταῦτα . 
ἀλλὰ μὴν γέγονεν ταῦτα καὶ πᾶσιν ἔστιν εἰδέναι · 
ὑμεῖς δ’ , ’ 
ἔφην ἐγώ , ‘διδόντα μὲν καὶ ὑπισχνούμενον θεωρεῖτε Φίλιππον , ἐξηπατηκότα δ’ ἤδη καὶ παρακεκρουμένον ἀπεύχεσθε , εἰ σωφρονεῖτε δή , ἰδεῖν . 
ἔστι τοίνυν νὴ Δί’ , ’ 
ἔφην ἐγώ , ‘παντοδαπὰ εὑρημένα ταῖς πόλεσιν πρὸς φυλακὴν καὶ σωτηρίαν , οἷον χαρακώματα καὶ τείχη καὶ τάφροι καὶ τἄλλ’ ὅσα τοιαῦτα . 
καὶ ταῦτα μέν ἐστιν ἅπαντα χειροποίητα καὶ δαπάνης προσδεῖται · ἓν δέ τι κοινὸν ἡ φύσις τῶν εὖ φρονούντων ἐν αὑτῇ κέκτηται φυλακτήριον , ὃ πᾶσι μέν ἐστ’ ἀγαθὸν καὶ σωτήριον , μάλιστα δὲ τοῖς πλήθεσι πρὸς τοὺς τυράννους . 
τί οὖν ἐστι τοῦτο ; 
ἀπιστία . 
ταύτην φυλάττετε , ταύτης ἀντέχεσθε · ἂν ταύτην σῴζητε , οὐδὲν μὴ δεινὸν πάθητε . 
τί ζητεῖτ’ ; ’ 
ἔφην . 
‘ἐλευθερίαν ; 
εἶτ’ οὐχ ὁρᾶτε Φίλιππον ἀλλοτριωτάτας ταύτῃ καὶ τὰς προσηγορίας ἔχοντα ; 
βασιλεὺς γὰρ καὶ τύραννος ἅπας ἐχθρὸς ἐλευθερίᾳ καὶ νόμοις ἐναντίος . 
οὐ φυλάξεσθ’ ὅπως , ’ 
ἔφην , ‘μὴ πολέμου ζητοῦντες ἀπαλλαγῆναι δεσπότην εὕρητε ; ’ ταῦτ’ ἀκούσαντες ἐκεῖνοι , καὶ θορυβοῦντες ὡς ὀρθῶς λέγεται , καὶ πολλοὺς ἑτέρους λόγους παρὰ τῶν πρέσβεων καὶ παρόντος ἐμοῦ καὶ πάλιν ὕστερον , ὡς ἔοικεν , οὐδὲν μᾶλλον ἀποσχήσονται τῆς Φιλίππου φιλίας οὐδ’ ὧν ἐπαγγέλλεται . 
καὶ οὐ τοῦτ’ ἔστ’ ἄτοπον , εἰ Μεσσήνιοι καὶ Πελοποννησίων τινὲς παρ’ ἃ τῷ λογισμῷ βέλτισθ’ ὁρῶσί τι πράξουσιν , ἀλλ’ ὑμεῖς οἱ καὶ συνιέντες αὐτοὶ καὶ τῶν λεγόντων ἀκούοντες ἡμῶν , ὡς ἐπιβουλεύεσθε , ὡς περιστοιχίζεσθε , ἐκ τοῦ μηδὲν ἤδη ποιῆσαι λήσεθ’ , ὡς ἐμοὶ δοκεῖ , πάνθ’ ὑπομείναντες · οὕτως ἡ παραυτίχ’ ἡδονὴ καὶ ῥᾳστώνη μεῖζον ἰσχύει τοῦ ποθ’ ὕστερον συνοίσειν μέλλοντος . 
περὶ μὲν δὴ τῶν ἡμῖν πρακτέων καθ’ ὑμᾶς αὐτοὺς ὕστερον βουλεύσεσθε , ἂν σωφρονῆτε · ἃ δὲ νῦν ἀποκρινάμενοι τὰ δέοντ’ ἂν εἴητ’ ἐψηφισμένοι , ταῦτ’ ἤδη λέξω.Ἀπόκρισισἦν μὲν οὖν δίκαιον , ὦ ἄνδρες Ἀθηναῖοι , τοὺς ἐνεγκόντας τὰς ὑποσχέσεις , ἐφ’ αἷς ἐπείσθητε ποιήσασθαι τὴν εἰρήνην , καλεῖν · 
οὔτε γὰρ αὐτὸς ἄν ποθ’ ὑπέμεινα πρεσβεύειν , οὔτ’ ἂν ὑμεῖς οἶδ’ ὅτι ἐπαύσασθε πολεμοῦντες , εἰ τοιαῦτα πράξειν τυχόντ’ εἰρήνης Φίλιππον ᾤεσθε · ἀλλ’ ἦν πολὺ τούτων ἀφεστηκότα τὰ τότε λεγόμενα . 
καὶ πάλιν γ’ ἑτέρους καλεῖν . 
τίνας ; 
τοὺς ὅτ’ ἐγὼ γεγονυίας ἤδη τῆς εἰρήνης ἀπὸ τῆς ὑστέρας ἥκων πρεσβείας τῆς ἐπὶ τοὺς ὅρκους , αἰσθόμενος φενακιζομένην τὴν πόλιν , προὔλεγον καὶ διεμαρτυρόμην καὶ οὐκ εἴων προέσθαι Πύλας οὐδὲ Φωκέας , λέγοντας ὡς ἐγὼ μὲν ὕδωρ πίνων εἰκότως δύστροπος καὶ δύσκολός εἰμί τις ἄνθρωπος , Φίλιππος δ’ , ἅπερ εὔξαισθ’ ἂν ὑμεῖς , ἂν παρέλθῃ , πράξει , καὶ Θεσπιὰς μὲν καὶ Πλαταιὰς τειχιεῖ , Θηβαίους δὲ παύσει τῆς ὕβρεως , Χερρόνησον δὲ τοῖς αὑτοῦ τέλεσιν διορύξει , Εὔβοιαν δὲ καὶ τὸν Ὠρωπὸν ἀντ’ Ἀμφιπόλεως ὑμῖν ἀποδώσει · ταῦτα γὰρ ἅπαντ’ ἐπὶ τοῦ βήματος ἐνταῦθα μνημονεύετ’ οἶδ’ ὅτι ῥηθέντα , καίπερ ὄντες οὐ δεινοὶ τοὺς ἀδικοῦντας μεμνῆσθαι . 
καὶ τὸ πάντων αἴσχιστον , καὶ τοῖς ἐκγόνοις πρὸς τὰς ἐλπίδας τὴν αὐτὴν εἰρήνην εἶναι ταύτην ἐψηφίσασθε · οὕτω τελέως ὑπήχθητε . 
τί δὴ ταῦτα νῦν λέγω καὶ καλεῖν φημὶ δεῖν τούτους ; 
ἐγὼ νὴ τοὺς θεοὺς τἀληθῆ μετὰ παρρησίας ἐρῶ πρὸς ὑμᾶς καὶ οὐκ ἀποκρύψομαι · 
οὐχ ἵν’ εἰς λοιδορίαν ἐμπεσὼν ἐμαυτῷ μὲν ἐξ ἴσου λόγον παρ’ ὑμῖν ποιήσω , τοῖς δ’ ἐμοὶ προσκρούσασιν ἐξ ἀρχῆς καὶ νῦν παράσχω πρόφασιν τοῦ πάλιν τι λαβεῖν παρὰ Φιλίππου , οὐδ’ ἵν’ ὡς ἄλλως ἀδολεσχῶ · ἀλλ’ οἴομαί ποθ’ ὑμᾶς λυπήσειν ἃ Φίλιππος πράττει μᾶλλον ἢ τὰ νυνί · 
τὸ γὰρ πρᾶγμ’ ὁρῶ προβαῖνον , καὶ οὐχὶ βουλοίμην ἂν εἰκάζειν ὀρθῶς , φοβοῦμαι δὲ μὴ λίαν ἐγγὺς ᾖ τοῦτ’ ἤδη . 
ὅταν οὖν μηκέθ’ ὑμῖν ἀμελεῖν ἐξουσία γίγνηται τῶν συμβαινόντων , μηδ’ ἀκούηθ’ ὅτι ταῦτ’ ἐφ’ ὑμᾶς ἐστιν ἐμοῦ μηδὲ τοῦ δεῖνος , ἀλλ’ αὐτοὶ πάντες ὁρᾶτε καὶ εὖ εἰδῆτε , ὀργίλους καὶ τραχεῖς ὑμᾶς ἔσεσθαι νομίζω . 
φοβοῦμαι δὴ μή , τῶν πρέσβεων σεσιωπηκότων ἐφ’ οἷς αὑτοῖς συνίσασι δεδωροδοκηκότες , τοῖς ἐπανορθοῦν τι πειρωμένοις τῶν διὰ τούτους ἀπολωλότων τῇ παρ’ ὑμῶν ὀργῇ περιπεσεῖν συμβῇ · ὁρῶ γὰρ ὡς τὰ πόλλ’ ἐνίους οὐκ εἰς τοὺς αἰτίους , ἀλλ’ εἰς τοὺς ὑπὸ χεῖρα μάλιστα τὴν ὀργὴν ἀφιέντας . 
ἕως οὖν ἔτι μέλλει καὶ συνίσταται τὰ πράγματα καὶ κατακούομεν ἀλλήλων , ἕκαστον ὑμῶν καίπερ ἀκριβῶς εἰδόθ’ ὅμως ἐπαναμνῆσαι βούλομαι , τίς ὁ Φωκέας πείσας καὶ Πύλας προέσθαι , ὧν καταστὰς ἐκεῖνος κύριος τῆς ἐπὶ τὴν Ἀττικὴν ὁδοῦ καὶ τῆς εἰς Πελοπόννησον κύριος γέγονεν , καὶ πεποίηχ’ ὑμῖν μὴ περὶ τῶν δικαίων μηδ’ ὑπὲρ τῶν ἔξω πραγμάτων εἶναι τὴν βουλήν , ἀλλ’ ὑπὲρ τῶν ἐν τῇ χώρᾳ καὶ τοῦ πρὸς τὴν Ἀττικὴν πολέμου , ὃς λυπήσει μὲν ἕκαστον , ἐπειδὰν παρῇ , γέγονεν δ’ ἐν ἐκείνῃ τῇ ἡμέρᾳ . 
εἰ γὰρ μὴ παρεκρούσθητε τόθ’ ὑμεῖς , οὐδὲν ἂν ἦν τῇ πόλει πρᾶγμα · οὔτε γὰρ ναυσὶ δήπου κρατήσας εἰς τὴν Ἀττικὴν ἦλθεν ἄν ποτε στόλῳ Φίλιππος , οὔτε πεζῇ βαδίζων ὑπὲρ τὰς Πύλας καὶ Φωκέας , ἀλλ’ ἢ τὰ δίκαῑ ἂν ἐποίει καὶ τὴν εἰρήνην ἄγων ἡσυχίαν εἶχεν , ἢ παραχρῆμ’ ἂν ἦν ἐν ὁμοίῳ πολέμῳ δῑ ὃν τότε τῆς εἰρήνης ἐπεθύμησεν . 
ταῦτ’ οὖν , ὡς μὲν ὑπομνῆσαι , νῦν ἱκανῶς εἴρηται , ὡς δ’ ἂν ἐξετασθείη μάλιστ’ ἀκριβῶς , μὴ γένοιτ’ , ὦ πάντες θεοί · οὐδένα γὰρ βουλοίμην ἔγωγ’ ἄν , οὐδ’ εἰ δίκαιός ἐστ’ ἀπολωλέναι , μετὰ τοῦ πάντων κινδύνου καὶ τῆς ζημίας δίκην ὑποσχεῖν . 
Περὶ Ἁλοννήσου ὦ ἄνδρες Ἀθηναῖοι , οὐκ ἔστιν ὅπως αἱ αἰτίαι , ἃς Φίλιππος αἰτιᾶται τοὺς ὑπὲρ τῶν δικαίων πρὸς ὑμᾶς λέγοντας , κωλύσουσι συμβούλους ἡμᾶς γίγνεσθαι ὑπὲρ τῶν ὑμῖν συμφερόντων · δεινὸν γὰρ ἂν εἴη , εἰ τὴν ἐπὶ τοῦ βήματος παρρησίαν αἱ παρ’ ἐκείνου πεμπόμεναι ἐπιστολαὶ ἀνέλοιεν . 
ἐγὼ δ’ ὑμῖν , ὦ ἄνδρες Ἀθηναῖοι , βούλομαι πρῶτον μὲν περὶ ὧν Φίλιππος ἐπέσταλκε , περὶ τούτων διεξελθεῖν · ὕστερον δέ , περὶ ὧν οἱ πρέσβεις λέγουσι , καὶ ἡμεῖς λέξομεν . 
Φίλιππος γὰρ ἄρχεται μὲν περὶ Ἁλοννήσου λέγων ὡς ὑμῖν δίδωσιν ἑαυτοῦ οὖσαν , ὑμᾶς δὲ οὔ φησι δικαίως αὐτὸν ἀπαιτεῖν · οὐ γὰρ ὑμετέραν οὖσαν οὔτε λαβεῖν οὔτε νῦν ἔχειν . 
ἔλεγε δὲ καὶ πρὸς ἡμᾶς τοιούτους λόγους , ὅτε πρὸς αὐτὸν ἐπρεσβεύσαμεν , ὡς λῃστὰς ἀφελόμενος ταύτην τὴν νῆσον κτήσαιτο , καὶ προσήκειν αὐτὴν ἑαυτοῦ εἶναι . 
τοῦτον δὲ τὸν λόγον , ὡς οὐκ ἔστι δίκαιος , οὐ χαλεπόν ἐστιν αὐτοῦ ἀφελέσθαι . 
ἅπαντες γὰρ οἱ λῃσταὶ τοὺς ἀλλοτρίους τόπους καταλαμβάνοντες καὶ τούτους ἐχυροὺς ποιούμενοι , ἐντεῦθεν τοὺς ἄλλους κακῶς ποιοῦσιν . 
ὁ δὴ τοὺς λῃστὰς τιμωρησάμενος καὶ κρατήσας οὐκ ἂν δήπου εἰκότα λέγοι , εἰ φαίη , ἃ ἐκεῖνοι ἀδίκως καὶ ἀλλότρια εἶχον , ταῦθ’ ἑαυτοῦ γίγνεσθαι . 
εἰ γὰρ ταῦτα συγχωρήσετε , τί κωλύει , καὶ εἴ τινα τῆς Ἀττικῆς λῃσταὶ τόπον καταλάβοιεν ἢ Λήμνου ἢ Ἴμβρου ἢ Σκύρου , καί τινες τούτους τοὺς λῃστὰς ἐκκόψαιεν , εὐθὺς καὶ τὸν τόπον τοῦτον , οὗ ἦσαν οἱ λῃσταί , τὸν ὄντα ἡμέτερον , τῶν τιμωρησαμένων τοὺς λῃστὰς γίγνεσθαι ; 
Φίλιππος δ’ οὐκ ἀγνοεῖ ταῦτ’ οὐ δίκαια λέγων , ἀλλ’ εἰ καί τις ἄλλος ἐπιστάμενος παρακρουσθῆναι ἂν ὑμᾶς οἴεται ὑπὸ τῶν τἀνταῦθα διοικήσειν , ὡς ἂν αὐτὸς ἐκεῖνος βούληται , καὶ πρὶν ὑπεσχημένων , καὶ νῦν δὲ πραττόντων . 
ἀλλὰ μὴν οὐδ’ ἐκεῖνό γε λανθάνει αὐτόν , ὅτι δῑ ἀμφοτέρων τῶν ὀνομάτων , ὁποτέρῳ ἂν χρῆσθε , ὑμεῖς ἕξετε τὴν νῆσον , ἄν τε λάβητε ἄν τ’ ἀπολάβητε . 
τί οὖν αὐτῷ διαφέρει , μὴ τῷ δικαίῳ ὀνόματι χρησάμενον ἀποδοῦναι ὑμῖν , ἀλλὰ δωρεὰν δεδωκέναι , τῷ ἀδίκῳ ; 
οὐχ ἵν’ εὐεργέτημά τι καταλογίσηται πρὸς ὑμᾶς (γελοῖον γὰρ ἂν εἴη τοῦτο τὸ εὐεργέτημἀ , ἀλλ’ ἵν’ ἐνδείξηται ἅπασι τοῖς Ἕλλησιν ὅτι Ἀθηναῖοι τὰ ἐν τῇ θαλάττῃ χωρία ἀγαπῶσι παρὰ τοῦ Μακεδόνος λαμβάνοντες . 
τοῦτο δ’ ὑμῖν οὐ ποιητέον ἐστίν , ὦ ἄνδρες Ἀθηναῖοι . 
ὅταν δὲ λέγῃ περὶ τούτων ὡς ἐθέλει διαδικάσασθαι , οὐδὲν ἀλλ’ ἢ χλευάζει ὑμᾶς , πρῶτον μὲν ἀξιῶν Ἀθηναίους ὄντας πρὸς τὸν ἐκ Πέλλης ὁρμώμενον περὶ τῶν νήσων διαδικάζεσθαι , πότερ’ ὑμέτεραι ἢ ἐκείνου εἰσίν . 
ὁπότε γὰρ ἡ μὲν δύναμις ἡ ὑμετέρα , ἡ ἐλευθερώσασα τοὺς Ἕλληνας , μὴ δύναται ὑμῖν τὰ ἐν τῇ θαλάττῃ χωρία σῴζειν , οἱ δὲ δικασταί , οἷς ἂν ἐπιτρέψητε , οἱ κύριοι τῆς ψήφου , οὗτοι ὑμῖν σώσουσιν , ἐὰν μὴ Φίλιππος αὐτοὺς πρίηται , 
πῶς ὑμεῖς οὐχ ὁμολογουμένως , ὅταν ταῦτα διαπράττησθε , τῶν ἐν τῇ ἠπείρῳ ἁπάντων ἀφεστήκατε , καὶ ἐπιδείκνυτε ἅπασιν ἀνθρώποις ὅτι οὐδὲ περὶ ἑνὸς αὐτῷ διαγωνιεῖσθε , εἴγε περὶ τῶν ἐν τῇ θαλάττῃ , οὗ φατὲ ἰσχύειν , μὴ διαγωνιεῖσθε , ἀλλὰ δικάσεσθε ; 
ἔτι περὶ συμβόλων φησὶ πεπομφέναι πρὸς ὑμᾶς τοὺς ποιησομένους , ταῦτα δὲ κύρια ἔσεσθαι , οὐκ ἐπειδὰν ἐν τῷ δικαστηρίῳ τῷ παρ’ ὑμῖν κυρωθῇ , ὥσπερ ὁ νόμος κελεύει , ἀλλ’ ἐπειδὰν ὡς ἑαυτὸν ἐπανενεχθῇ , ἐφέσιμον τὴν παρ’ ὑμῶν γενομένην γνῶσιν ὡς ἑαυτὸν ποιούμενος . 
βούλεται γὰρ ὑμῶν τοῦτο προλαβεῖν καὶ ὁμολογούμενον ἐν τοῖς συμβόλοις καταστῆσαι , ὅτι τῶν περὶ Ποτείδαιαν γεγενημένων ἀδικημάτων οὐδὲν ἐγκαλεῖτε αὐτῷ ὡς ἀδικούμενοι , ἀλλὰ βεβαιοῦτε δικαίως αὐτὴν ἐκεῖνον καὶ λαβεῖν καὶ κεκτῆσθαι . 
καίτοι Ἀθηναίων οἱ ἐν Ποτειδαίᾳ κατοικοῦντες , οὐκ ὄντος αὐτοῖς πολέμου πρὸς Φίλιππον , ἀλλὰ συμμαχίας , καὶ ὅρκων ὀμωμοσμένων , οὓς Φίλιππος τοῖς οἰκοῦσιν ἐν Ποτειδαίᾳ ὤμοσεν , ἀφῃρέθησαν ὑπ’ αὐτοῦ τὰ κτήματα . 
ταῦτα δὴ βούλεται τἀδικήματα πανταχῶς παρ’ ὑμῖν βεβαιώσασθαι , ὅτι οὔτ’ ἐγκαλεῖτε οὔθ’ ἡγεῖσθε ἀδικεῖσθαι · 
ἐπεὶ ὅτι γε συμβόλων οὐδὲν δέονται Μακεδόνες πρὸς Ἀθηναίους , ὁ παρεληλυθὼς ὑμῖν χρόνος τεκμήριον γενέσθω · οὔτε γὰρ Ἀμύντας ὁ πατὴρ ὁ Φιλίππου οὔθ’ οἱ ἄλλοι βασιλεῖς οὐδεπώποτε σύμβολα ἐποιήσαντο πρὸς τὴν πόλιν τὴν ἡμετέραν . 
καίτοι πλείους γε ἦσαν αἱ ἐπιμειξίαι τότε πρὸς ἀλλήλους ἢ νῦν εἰσίν · ὑφ’ ἡμῖν γὰρ ἦν ἡ Μακεδονία καὶ φόρους ἡμῖν ἔφερον , καὶ τοῖς ἐμπορίοις τότε μᾶλλον ἢ νῦν ἡμεῖς τε τοῖς ἐκεῖ κἀκεῖνοι τοῖς παρ’ ἡμῖν ἐχρῶντο , καὶ ἐμπορικαὶ δίκαι οὐκ ἦσαν , ὥσπερ νῦν , ἀκριβεῖς , αἱ κατὰ μῆνα , ποιοῦσαι μηδὲν δεῖσθαι συμβόλων τοὺς τοσοῦτον ἀλλήλων ἀπέχοντας . 
ἀλλ’ ὅμως οὐδενὸς τοιούτου ὄντος τότε , οὐκ ἐλυσιτέλει σύμβολα ποιησαμένους οὔτ’ ἐκ Μακεδονίας πλεῖν Ἀθήναζε δίκας ληψομένους , οὔθ’ ἡμῖν εἰς Μακεδονίαν , ἀλλ’ ἡμεῖς τε τοῖς ἐκεῖ νομίμοις ἐκεῖνοί τε τοῖς παρ’ ἡμῖν τὰς δίκας ἐλάμβανον . 
μὴ οὖν ἀγνοεῖτε ὅτι τὰ σύμβολα ταῦτα γίγνεται εἰς ὑποδοχὴν τοῦ μηδ’ ἀμφισβητῆσαι εὐλόγως ὑμᾶς ἔτι Ποτειδαίας . 
περὶ δὲ τῶν λῃστῶν δίκαιόν φησιν εἶναι κοινῇ φυλάττειν τοὺς ἐν τῇ θαλάττῃ κακουργοῦντας ὑμᾶς τε καὶ αὑτόν , οὐδὲν ἀλλ’ ἢ τοῦτ’ ἀξιῶν , ὑφ’ ὑμῶν εἰς τὴν θάλατταν κατασταθῆναι , καὶ ὁμολογῆσαι ὑμᾶς ὡς ἄνευ Φιλίππου οὐδὲ τὴν ἐν τῇ θαλάττῃ φυλακὴν δυνατοί ἐστε φυλάττειν , ἔτι δὲ καὶ δοθῆναι αὐτῷ ταύτην τὴν ἄδειαν , περιπλέοντι καὶ ὁρμιζομένῳ εἰς τὰς νήσους ἐπὶ προφάσει τῇ τῶν λῃστῶν φυλακῇ διαφθείρειν τοὺς νησιώτας καὶ ἀφιστάναι ὑμῶν , καὶ μὴ μόνον τοὺς φυγάδας τοὺς παρ’ ἑαυτοῦ εἰς Θάσον κεκομικέναι διὰ τῶν ὑμετέρων στρατηγῶν , ἀλλὰ καὶ τὰς ἄλλας νήσους οἰκειώσασθαι , συμπέμπων τοὺς συμπλευσομένους μετὰ τῶν στρατηγῶν τῶν ὑμετέρων ὡς κοινωνήσοντας τῆς κατὰ θάλατταν φυλακῆς . 
καίτοι οὔ φασί τινες αὐτὸν προσδεῖσθαι τῆς θαλάττης . 
ὁ δ’ οὐδὲν δεόμενος τριήρεις κατασκευάζεται , καὶ νεωσοίκους οἰκοδομεῖται , καὶ ἀποστόλους ἀποστέλλειν βούλεται , καὶ δαπάνας οὐ μικρὰς δαπανᾶν εἰς τοὺς κατὰ θάλατταν κινδύνους , ὧν οὐδὲν προτιμᾷ . 
ταῦτ’ οἴεσθ’ ἄν , ὦ ἄνδρες Ἀθηναῖοι , Φίλιππον ἀξιῶσαι ὑμᾶς συγχωρῆσαι αὐτῷ , εἰ μὴ ὑμῶν μὲν κατεφρόνει , οὓς δ’ ἐνθάδε προῄρηται φίλους κεκτῆσθαι , τούτοις διεπίστευεν ; 
οἳ οὐκ αἰσχύνονται Φιλίππῳ ζῶντες καὶ οὐ τῇ αὑτῶν πατρίδι , καὶ τὰς παρ’ ἐκείνου δωρειὰς λαμβάνοντες οἴονται οἴκαδε λαμβάνειν , τὰ οἴκοι πωλοῦντες . 
περὶ δὲ τῆς ἐπανορθώσεως τῆς εἰρήνης , ἣν ἔδοσαν ἡμῖν οἱ πρέσβεις οἱ παρ’ ἐκείνου πεμφθέντες ἐπανορθώσασθαι , ὅτι ἐπηνωρθωσάμεθα , ὃ παρὰ πᾶσιν ἀνθρώποις ὁμολογεῖται δίκαιον εἶναι , ἑκατέρους ἔχειν τὰ ἑαυτῶν , ἀμφισβητεῖ μὴ δεδωκέναι μηδὲ τοὺς πρέσβεις ταῦτ’ εἰρηκέναι πρὸς ὑμᾶς , οὐδὲν ἀλλ’ ἢ πεπεισμένος ὑπὸ τούτων , οἷς χρῆται φίλοις , ὡς ὑμεῖς οὐ μνημονεύετε τὰ ἐν τῷ δήμῳ εἰρημένα . 
μόνον δὲ τοῦτο οὐχ οἷόν τε ὑμῖν ἐστιν ἀμνημονῆσαι · ἐν γὰρ τῇ αὐτῇ ἐκκλησίᾳ καὶ οἱ πρέσβεις ὑμῖν οἱ παρ’ ἐκείνου ἥκοντες διελέγοντο καὶ τὸ ψήφισμα ἐγράφη . 
ὥστ’ οὐχ οἷόν τε , παραχρῆμα τῶν λόγων εἰρημένων καὶ εὐθὺς τοῦ ψηφίσματος ἐπαναγιγνωσκομένου , τὴν καταψευδομένην γνώμην τῶν πρέσβεων , ταύτην ὑμᾶς χειροτονῆσαι · ὥστε τοῦτο μὲν οὐ κατ’ ἐμοῦ , ἀλλὰ καθ’ ὑμῶν ἐπέσταλκεν , ὡς ὑμεῖς περὶ ὧν οὐκ ἠκούσατε , περὶ τούτων ἀποκρινάμενοι τὴν γνώμην ἀπεστείλατε . 
καὶ οἱ μὲν πρέσβεις αὐτοί , ὧν κατεψεύδετο τὸ ψήφισμα , ὅτ’ ἀπεκρίνεσθε αὐτοῖς ἀναγιγνώσκοντες καὶ ἐπὶ ξένια αὐτοὺς ἐκαλεῖτε , οὐκ ἐτόλμησαν παρελθεῖν , οὐδ’ εἰπεῖν ὅτι ‘καταψεύδεσθε ἡμῶν , ὦ ἄνδρες Ἀθηναῖοι , καὶ φατὲ ἡμᾶς εἰρηκέναι ἃ οὐκ εἰρήκαμεν , ’ 
ἀλλὰ σιωπῇ ἀπιόντες ᾤχοντο . 
βούλομαι δ’ ὑμᾶς , ὦ ἄνδρες Ἀθηναῖοι (καὶ γὰρ ηὐδοκίμησεν ὁ Πύθων παρ’ ὑμῖν ἐν τῇ δημηγορίᾳ , ὁ τότε πρεσβεύων) , αὐτοὺς τοὺς λόγους οὓς ἔλεγεν ὑπομνῆσαι · οἶδα γὰρ ὅτι μέμνησθε . 
παραπλήσιοι δ’ ἦσαν οἷς καὶ νῦν ἐπέσταλκε Φίλιππος · ἐγκαλῶν γὰρ ἡμῖν τοῖς διαβάλλουσι τὸν Φίλιππον , καὶ ὑμῖν ἐμέμφετο ὅτι ὡρμηκότος αὐτοῦ εὖ ποιεῖν ὑμᾶς καὶ προῃρημένου μάλιστα τῶν Ἑλλήνων φίλους κεκτῆσθαι αὐτοὶ κωλύετε , ἀποδεχόμενοι τοὺς λόγους τῶν συκοφαντούντων καὶ χρήματα ἐκεῖνον αἰτούντων καὶ διαβαλλόντων · τοὺς γὰρ τοιούτους λόγους , ὅταν ἀπαγγελλόντων ἀκούῃ , ὅτι κακῶς ἤκουεν , ὑμεῖς δ’ ἀπεδέχεσθε , μεταβάλλειν αὐτοῦ τὴν γνώμην , ὅταν ἄπιστος φαίνηται τούτοις ὧν προῄρηται εὐεργέτης εἶναι . 
ἐκέλευεν οὖν τοὺς λέγοντας ἐν τῷ δήμῳ τῇ μὲν εἰρήνῃ μὴ ἐπιτιμᾶν · οὐ γὰρ ἄξιον εἶναι εἰρήνην λύειν · εἰ δέ τι μὴ καλῶς γέγραπται ἐν τῇ εἰρήνῃ , τοῦτ’ ἐπανορθώσασθαι , ὡς ἅπαντα Φίλιππον ποιήσοντα ὅσ’ ἂν ὑμεῖς ψηφίσησθε . 
ἂν δὲ διαβάλλωσι μέν , αὐτοὶ δὲ μηδὲν γράφωσι δῑ οὗ ἡ μὲν εἰρήνη ἔσται , παύσεται δ’ ἀπιστούμενος ὁ Φίλιππος , μὴ προσέχειν τὸν νοῦν τοῖς τοιούτοις ἀνθρώποις . 
καὶ τούτους τοὺς λόγους ὑμεῖς ἀκούοντες ἀπεδέχεσθε , καὶ δίκαια ἔφατε τὸν Πύθωνα λέγειν · καὶ ἦν δίκαια . 
ἔλεγε δὲ τούτους τοὺς λόγους , οὐχ ὅπως λυθείη ἐκ τῆς εἰρήνης ἃ ἦν ἐκείνῳ συμφέροντα καὶ ὧν πολλὰ χρήματα ἀνηλώκει ὥστε γενέσθαι , ἀλλ’ ὑπὸ τῶν ἐνθάδε διδασκάλων προδεδιδαγμένος , οἳ οὐκ ᾤοντο εἶναι τὸν γράψοντα ἐναντία τῷ Φιλοκράτους ψηφίσματι , τῷ ἀπολλύντι Ἀμφίπολιν . 
ἐγὼ δ’ , ὦ ἄνδρες Ἀθηναῖοι , παράνομον μὲν οὐδὲν ἐτόλμησα γράψαι , τῷ δὲ Φιλοκράτους ψηφίσματι οὐκ ἦν παράνομον τἀναντία γράφειν , ὡς ἐγὼ ἐπιδείξω · τὸ γὰρ ψήφισμα τὸ Φιλοκράτους , καθ’ ὃ ὑμεῖς ἀπώλλυτε Ἀμφίπολιν , ἐναντίον ἦν τοῖς προτέροις ψηφίσμασι , καθ’ ἃ ὑμεῖς ἐκτήσασθε ταύτην τὴν χώραν . 
τοῦτο μὲν οὖν παράνομον ἦν τὸ ψήφισμα , τὸ τοῦ Φιλοκράτους , καὶ οὐχ οἷόν τ’ ἦν τὸν τὰ ἔννομα γράφοντα ταὐτὰ τῷ παρανόμῳ ψηφίσματι γράφειν . 
ἐκείνοις δὲ τοῖς προτέροις ψηφίσμασι , τοῖς οὖσιν ἐννόμοις καὶ σῴζουσι τὴν ὑμετέραν χώραν , ταὐτὰ γράφων ἔννομά τ’ ἔγραψα καὶ ἐξήλεγχον τὸν Φίλιππον , ὅτι ἐξηπάτα ὑμᾶς καὶ οὐκ ἐπανορθώσασθαι ἐβούλετο τὴν εἰρήνην , ἀλλὰ τοὺς ὑπὲρ ὑμῶν λέγοντας ἀπίστους καταστῆσαι . 
καὶ ὅτι μὲν δοὺς τὴν ἐπανόρθωσιν νῦν ἔξαρνός ἐστιν , ἅπαντες ἴστε . 
φησὶ δ’ Ἀμφίπολιν ἑαυτοῦ εἶναι · ὑμᾶς γὰρ ψηφίσασθαι ἐκείνου εἶναι , ὅτ’ ἐψηφίζεσθε ἔχειν αὐτὸν ἃ εἶχεν . 
ὑμεῖς δὲ τὸ μὲν ψήφισμα τοῦτ’ ἐψηφίσασθε , οὐ μέντοι γ’ ἐκείνου εἶναι Ἀμφίπολιν · ἔστι γὰρ ἔχειν καὶ τἀλλότρια , καὶ οὐχ ἅπαντες οἱ ἔχοντες τὰ αὑτῶν ἔχουσιν , ἀλλὰ πολλοὶ καὶ ἀλλότρια κέκτηνται · ὥστε τοῦτό γε τὸ σοφὸν αὐτῷ ἠλίθιόν ἐστιν . 
καὶ τοῦ μὲν Φιλοκράτους ψηφίσματος μέμνηται , τῆς δ’ ἐπιστολῆς , ἣν πρὸς ὑμᾶς ἔπεμψεν ὅτ’ Ἀμφίπολιν ἐπολιόρκει , ἐπιλέλησται , ἐν ᾗ ὡμολόγει τὴν Ἀμφίπολιν ὑμετέραν εἶναι · ἔφη γὰρ ἐκπολιορκήσας ὑμῖν ἀποδώσειν , ὡς οὖσαν ὑμετέραν καὶ οὐ τῶν ἐχόντων . 
κἀκεῖνοι μέν , ὡς ἔοικεν , οἱ πρότερον ἐν Ἀμφιπόλει οἰκοῦντες πρὶν Φίλιππον λαβεῖν , τὴν Ἀθηναίων χώραν εἶχον , ἐπειδὴ δὲ Φίλιππος αὐτὴν εἴληφεν , οὐ τὴν Ἀθηναίων χώραν ἀλλὰ τὴν ἑαυτοῦ ἔχει · οὐδ’ Ὄλυνθόν γε οὐδ’ Ἀπολλωνίαν οὐδὲ Παλλήνην , οὐκ ἀλλοτρίας ἀλλὰ τὰς ἑαυτοῦ χώρας κέκτηται . 
ἆρ’ ὑμῖν δοκεῖ πεφυλαγμένως ἅπαντα πρὸς ὑμᾶς ἐπιστέλλειν , ὅπως ἂν φαίνηται καὶ λέγων καὶ πράττων ἃ παρὰ πᾶσιν ἀνθρώποις ὁμολογεῖται δίκαια εἶναι , ἀλλ’ οὐ σφόδρα καταπεφρονηκέναι , ὃς τὴν χώραν , ἣν οἱ Ἕλληνες καὶ βασιλεὺς ὁ Περσῶν ἐψηφίσαντο καὶ ὡμολογήκασιν ὑμετέραν εἶναι , ταύτην φησὶν ἑαυτοῦ καὶ οὐχ ὑμετέραν εἶναι ; 
περὶ δὲ τοῦ ἑτέρου ἐπανορθώματος , ὃ ὑμεῖς ἐν τῇ εἰρήνῃ ἐπανορθοῦσθε , τοὺς ἄλλους Ἕλληνας , ὅσοι μὴ κοινωνοῦσι τῆς εἰρήνης , ἐλευθέρους καὶ αὐτονόμους εἶναι , καὶ ἐάν τις ἐπ’ αὐτοὺς στρατεύῃ , βοηθεῖν τοὺς κοινωνοῦντας τῆς εἰρήνης , ἡγούμενοι καὶ δίκαιον τοῦτο καὶ φιλάνθρωπον , μὴ μόνον ἡμᾶς καὶ τοὺς συμμάχους τοὺς ἡμετέρους καὶ Φίλιππον καὶ τοὺς συμμάχους τοὺς ἐκείνου ἄγειν τὴν εἰρήνην , τοὺς δὲ μήθ’ ἡμετέρους ὄντας μήτε Φιλίππου συμμάχους ἐν μέσῳ κεῖσθαι καὶ ὑπὸ τῶν κρειττόνων ἀπόλλυσθαι , ἀλλὰ καὶ τούτοις διὰ τὴν ὑμετέραν εἰρήνην ὑπάρχειν σωτηρίαν , καὶ τῷ ὄντι εἰρήνην ἄγειν ἡμᾶς καταθεμένους τὰ ὅπλα , τοῦτο δὲ τὸ ἐπανόρθωμα ὁμολογῶν ἐν τῇ ἐπιστολῇ , ὡς ἀκούετε , δίκαιόν τ’ εἶναι καὶ δέχεσθαι , Φεραίων μὲν ἀφῄρηται τὴν πόλιν καὶ φρουρὰν ἐν τῇ ἀκροπόλει κατέστησεν , ἵνα δὴ αὐτόνομοι ὦσιν , ἐπὶ δ’ Ἀμβρακίαν στρατεύεται , τὰς δ’ ἐν Κασσωπίᾳ τρεῖς πόλεις , Πανδοσίαν καὶ Βούχετα καὶ Ἐλάτειαν , Ἠλείων ἀποικίας , κατακαύσας τὴν χώραν καὶ εἰς τὰς πόλεις βιασάμενος παρέδωκεν Ἀλεξάνδρῳ τῷ κηδεστῇ τῷ ἑαυτοῦ δουλεύειν . 
σφόδρα γε βούλεται τοὺς Ἕλληνας ἐλευθέρους εἶναι καὶ αὐτονόμους , ὡς δηλοῖ τὰ ἔργα . 
περὶ δὲ τῶν ὑποσχέσεων ὧν ὑμῖν διατελεῖ ὑπισχνούμενος ὡς μεγάλα ὑμᾶς εὐεργετήσων , καταψεύδεσθαί μέ φησιν αὐτοῦ διαβάλλοντα πρὸς τοὺς Ἕλληνας · οὐδὲν γὰρ ὑμῖν πώποτέ φησιν ὑπεσχῆσθαι . 
οὕτως ἀναιδής ἐστιν ὁ ἐν ἐπιστολῇ γεγραφώς , ἥ ἐστι νῦν ἐν τῷ βουλευτηρίῳ , ὅσ’ ἐπιστομιεῖν ἡμᾶς , ἔφη , τοὺς αὐτῷ ἀντιλέγοντας , ἐὰν ἡ εἰρήνη γένηται , τοσαῦτα ὑμᾶς ἀγαθὰ ποιήσειν · ἃ γράφειν ἂν ἤδη , εἰ ᾔδει τὴν εἰρήνην ἐσομένην , δῆλον ὡς προκεχειρισμένων καὶ ἑτοίμων ὄντων τῶν ἀγαθῶν , ἃ ἐμέλλομεν πείσεσθαι τῆς εἰρήνης γενομένης . 
γενομένης δὲ τῆς εἰρήνης , ἃ μὲν ἡμεῖς ἐμέλλομεν ἀγαθὰ πείσεσθαι , ἐκποδών ἐστι , φθορὰ δὲ τῶν Ἑλλήνων τοσαύτη γέγονεν ὅσην ὑμεῖς ἴστε . 
ὑμῖν δ’ ἐν τῇ νῦν ἐπιστολῇ ὑπισχνεῖται , ἐὰν τοῖς μὲν αὑτοῦ φίλοις καὶ ὑπὲρ αὐτοῦ λέγουσι πιστεύητε , ἡμᾶς δὲ τοὺς διαβάλλοντας αὐτὸν πρὸς ὑμᾶς τιμωρήσησθε , ὡς μεγάλα εὐεργετήσει . 
τὰ μέντοι εὐεργετήματα τοιαῦτα ἔσται · οὔτε τὰ ὑμέτερα ὑμῖν ἀποδώσει (αὑτοῦ γάρ φησιν εἶναἰ , οὔτ’ ἐν τῇ οἰκουμένῃ αἱ δωρειαὶ ἔσονται , ἵνα μὴ διαβληθῇ πρὸς τοὺς Ἕλληνας , ἀλλ’ ἄλλη τις χώρα καὶ ἄλλος , ὡς ἔοικε , τόπος φανήσεται , οὗ ὑμῖν αἱ δωρειαὶ δοθήσονται . 
περὶ δ’ ὧν ἐν τῇ εἰρήνῃ εἴληφε χωρίων , ὑμῶν ἐχόντων , παρασπονδῶν καὶ λύων τὴν εἰρήνην , ἐπειδὴ οὐκ ἔχει ὅ τι εἴπῃ , ἀλλ’ ἀδικῶν φανερῶς ἐξελέγχεται , ἐπιτρέπειν φησὶ περὶ τούτων ἕτοιμος εἶναι ἴσῳ καὶ κοινῷ δικαστηρίῳ · περὶ ὧν μόνων οὐδὲν δεῖ ἐπιτροπῆς , ἀλλ’ ἀριθμὸς ἡμερῶν ἐστιν ὁ κρίνων . 
ἅπαντες γὰρ ἴσμεν τίνι μηνὶ καὶ τίνι ἡμέρᾳ ἡ εἰρήνη ἐγένετο . 
ὥσπερ δὲ ταῦτα ἴσμεν , κἀκεῖνα ἴσμεν , τίνι μηνὶ καὶ τίνι ἡμέρᾳ Σέρρειον τεῖχος καὶ Ἐργίσκη καὶ Ἱερὸν ὄρος ἑάλω . 
οὐ δὴ ἀφανῆ ἐστι τὰ οὕτω πραχθέντα , οὐδὲ κρίσεως δεόμενα , ἀλλὰ πᾶσι γνώριμα πότερος πρότερος ὁ μήν ἐστιν , ἐν ᾧ ἡ εἰρήνη ἐγένετο ἢ ἐν ᾧ τὰ χωρία ἑάλω . 
φησὶ δὲ καὶ τοὺς αἰχμαλώτους ἡμῶν , ὅσοι ἐν τῷ πολέμῳ ἑάλωσαν , ἀποδεδωκέναι · ὃς τὸν μὲν Καρύστιον , τὸν πρόξενον τῆς ἡμετέρας πόλεως , ὑπὲρ οὗ ὑμεῖς τρεῖς πρέσβεις ἐπέμψατε ἀπαιτοῦντες , τοῦτον τὸν ἄνδρα ἐκεῖνος οὕτω σφόδρα ὑμῖν ἐβούλετο χαρίσασθαι , ὥστ’ ἀπέκτεινε καὶ οὐδ’ ἀναίρεσιν ἔδωκεν , ἵνα ταφῇ . 
περὶ δὲ Χερρονήσου , ἅ τ’ ἐπιστέλλει πρὸς ὑμᾶς ἄξιόν ἐστιν ἐξετάσαι , ἔτι δὲ καὶ ἃ πράττει , καὶ ταῦτ’ εἰδέναι . 
τὸν μὲν γὰρ τόπον ἅπαντα τὸν ἔξω Ἀγορᾶς ὡς ἑαυτοῦ ὄντα καὶ ὑμῖν οὐδὲν προσήκοντα δέδωκε καρποῦσθαι Ἀπολλωνίδῃ τῷ Καρδιανῷ . 
καίτοι Χερρονήσου οἱ ὅροι εἰσίν , οὐκ Ἀγορά , ἀλλὰ βωμὸς τοῦ Διὸς τοῦ ὁρίου , ὅς ἐστι μεταξὺ Πτελεοῦ καὶ Λευκῆς ἀκτῆς , 
ᾗ ἡ διορυχὴ ἔμελλε Χερρονήσου ἔσεσθαι , ὥς γε τὸ ἐπίγραμμα τὸ ἐπὶ τοῦ βωμοῦ τοῦ Διὸς τοῦ ὁρίου δηλοῖ . 
ἔστι δὲ τουτί · τόνδε καθιδρύσαντο θεῷ περικαλλέα βωμὸνΛευκῆς καὶ Πτελεοῦ μέσσον ὅρον θέμενοιἐνναέται , †χώρης σημήϊον · ἀμμορίης δὲ†αὐτὸς ἄναξ μακάρων ἐστὶ μέσος Κρονίδης.υνκνοων ταύτην μέντοι τὴν χώραν , τοσαύτην οὖσαν ὅσην οἱ πολλοὶ ὑμῶν ἴσασιν , ὡς ἑαυτοῦ οὖσαν τὴν μὲν αὐτὸς καρποῦται , τὴν δ’ ἄλλοις δωρειὰν δέδωκε , καὶ ἅπαντα τὰ κτήματα τὰ ὑμέτερα ὑφ’ αὑτῷ ποιεῖται . 
καὶ οὐ μόνον τὴν ἔξω Ἀγορᾶς χώραν σφετερίζεται , ἀλλὰ καὶ πρὸς Καρδιανούς , οἳ οἰκοῦσιν εἴσω Ἀγορᾶς , ἐπιστέλλει ἐν τῇ νῦν ἐπιστολῇ ὡς δεῖ ὑμᾶς διαδικάζεσθαι—πρὸς Καρδιανοὺς τοὺς κατοικοῦντας ἐν τῇ ὑμετέρᾳ—εἴ τι πρὸς αὐτοὺς διαφέρεσθε . 
διαφέρονται δὲ πρὸς ὑμᾶς , σκέψασθε εἰ περὶ μικροῦ . 
ἑαυτῶν φασι τὴν χώραν οὖσαν οἰκεῖν καὶ οὐχ ὑμετέραν , καὶ τὰ μὲν ὑμέτερα εἶναι ἐγκτήματα ὡς ἐν ἀλλοτρίᾳ , τὰ δὲ ἑαυτῶν κτήμαθ’ ὡς ἐν οἰκείᾳ , καὶ ταῦθ’ ὑμέτερον πολίτην γράψαι ἐν ψηφίσματι , Κάλλιππον Παιανιέα . 
καὶ τοῦτό γ’ ἀληθῆ λέγουσιν · ἔγραψε γάρ , καὶ ἐμοῦ γ’ αὐτὸν γραψαμένου παρανόμων γραφὴν ὑμεῖς ἀπεψηφίσασθε · τοιγάρτοι ἀμφισβητήσιμον ὑμῖν τὴν χώραν κατεσκεύακεν . 
ὁπότε δὲ περὶ τούτου τολμήσετε πρὸς Καρδιανοὺς διαδικάζεσθαι , εἴθ’ ὑμετέρα ἐστὶν εἴτ’ ἐκείνων ἡ χώρα , διὰ τί οὐ καὶ πρὸς τοὺς ἄλλους Χερρονησίτας τὸ αὐτὸ δίκαιον ἔσται ; 
καὶ οὕτως ὑβριστικῶς ὑμῖν κέχρηται ὥστε φήσιν , ἂν μὴ θέλωσι διαδικάζεσθαι οἱ Καρδιανοί , αὐτὸς ἀναγκάσειν , ὡς ὑμῶν γ’ οὐκ ἂν δυναμένων οὐδὲν ἀναγκάσαι Καρδιανοὺς ὑμῖν ποιῆσαι · ἐπειδὴ δ’ ὑμεῖς οὐ δύνασθε , αὐτός φησι τοῦτ’ ἀναγκάσειν αὐτοὺς ποιῆσαι . 
ἆρ’ οὐ μεγάλα φαίνεται ὑμᾶς εὐεργετῶν ; 
καὶ ταύτην τὴν ἐπιστολήν τινες εὖ ἔφασαν γεγράφθαι , οἳ πολὺ ἂν δικαιότερον ὑφ’ ὑμῶν ἢ Φίλιππος μισοῖντο . 
ἐκεῖνος μέν γ’ ἑαυτῷ κτώμενος δόξαν καὶ μεγάλ’ ἀγαθὰ ἅπαντα καθ’ ὑμῶν πράττει · ὅσοι δ’ Ἀθηναῖοι ὄντες μὴ τῇ πατρίδι , ἀλλὰ Φιλίππῳ εὔνοιαν ἐνδείκνυνται , προσήκει αὐτοὺς ὑφ’ ὑμῶν κακοὺς κακῶς ἀπολωλέναι , εἴπερ ὑμεῖς τὸν ἐγκέφαλον ἐν τοῖς κροτάφοις καὶ μὴ ἐν ταῖς πτέρναις καταπεπατημένον φορεῖτε . 
ὑπόλοιπόν μοί ἐστιν ἔτι πρὸς ταύτην τὴν ἐπιστολὴν τὴν εὖ ἔχουσαν καὶ τοὺς λόγους τῶν πρέσβεων γράψαι τὴν ἀπόκρισιν , ἣν ἡγοῦμαι δικαίαν τ’ εἶναι καὶ συμφέρουσαν ὑμῖν . 
Περὶ τῶν ἐν Χερρονήσῳ ἔδει μέν , ὦ ἄνδρες Ἀθηναῖοι , τοὺς λέγοντας ἅπαντας μήτε πρὸς ἔχθραν ποιεῖσθαι λόγον μηδένα μήτε πρὸς χάριν , ἀλλ’ ὃ βέλτιστον ἕκαστος ἡγεῖτο , τοῦτ’ ἀποφαίνεσθαι , ἄλλως τε καὶ περὶ κοινῶν πραγμάτων καὶ μεγάλων ὑμῶν βουλευομένων · ἐπεὶ δ’ ἔνιοι τὰ μὲν φιλονικίᾳ , τὰ δ’ ᾑτινιδήποτ’ αἰτίᾳ προάγονται λέγειν , ὑμᾶς , ὦ ἄνδρες Ἀθηναῖοι , τοὺς πολλοὺς δεῖ πάντα τἄλλ’ ἀφελόντας , ἃ τῇ πόλει νομίζετε συμφέρειν , ταῦτα καὶ ψηφίζεσθαι καὶ πράττειν . 
ἡ μὲν οὖν σπουδὴ περὶ τῶν ἐν Χερρονήσῳ πραγμάτων ἐστὶ καὶ τῆς στρατείας , ἣν ἑνδέκατον μῆνα τουτονὶ Φίλιππος ἐν Θρᾴκῃ ποιεῖται · τῶν δὲ λόγων οἱ πλεῖστοι περὶ ὧν Διοπείθης πράττει καὶ μέλλει ποιεῖν εἴρηνται . 
ἐγὼ δ’ ὅσα μέν τις αἰτιᾶταί τινα τούτων , οὓς κατὰ τοὺς νόμους ἐφ’ ὑμῖν ἐστιν , ὅταν βούλησθε , κολάζειν , κἂν ἤδη δοκῇ κἂν ἐπισχοῦσιν περὶ αὐτῶν σκοπεῖν ἐγχωρεῖν ἡγοῦμαι , καὶ οὐ πάνυ δεῖ περὶ τούτων οὔτ’ ἔμ’ οὔτ’ ἄλλον οὐδέν’ ἰσχυρίζεσθαι · 
ὅσα δ’ ἐχθρὸς ὑπάρχων τῇ πόλει καὶ δυνάμει πολλῇ περὶ Ἑλλήσποντον ὢν πειρᾶται προλαβεῖν , κἂν ἅπαξ ὑστερήσωμεν , οὐκέθ’ ἕξομεν σῶσαι , περὶ τούτων δ’ οἴομαι τὴν ταχίστην συμφέρειν καὶ βεβουλεῦσθαι καὶ παρεσκευάσθαι , καὶ μὴ τοῖς περὶ τῶν ἄλλων θορύβοις καὶ ταῖς κατηγορίαις ἀπὸ τούτων ἀποδρᾶναι . 
πολλὰ δὲ θαυμάζων τῶν εἰωθότων λέγεσθαι παρ’ ὑμῖν , οὐδενὸς ἧττον , ὦ ἄνδρες Ἀθηναῖοι , τεθαύμακα , ὃ καὶ πρώην τινὸς ἤκουσ’ εἰπόντος ἐν τῇ βουλῇ , ὡς ἄρα δεῖ τὸν συμβουλεύοντα ἢ πολεμεῖν ἁπλῶς ἢ τὴν εἰρήνην ἄγειν συμβουλεύειν . 
†ἔστι δέ , † 
εἰ μὲν ἡσυχίαν Φίλιππος ἄγει καὶ μήτε τῶν ἡμετέρων ἔχει παρὰ τὴν εἰρήνην μηδὲν μήτε συσκευάζεται πάντας ἀνθρώπους ἐφ’ ἡμᾶς , οὐκέτι δεῖ λέγειν , ἀλλ’ ἁπλῶς εἰρήνην ἀκτέον , καὶ τά γ’ ἀφ’ ὑμῶν ἕτοιμ’ ὑπάρχονθ’ ὁρῶ · εἰ δ’ ἃ μὲν ὠμόσαμεν καὶ ἐφ’ οἷς τὴν εἰρήνην ἐποιησάμεθα , ἔστιν ἰδεῖν καὶ γεγραμμένα κεῖται , φαίνεται δ’ ἀπ’ ἀρχῆς ὁ Φίλιππος , πρὶν Διοπείθην ἐκπλεῦσαι καὶ τοὺς κληρούχους , οὓς νῦν αἰτιῶνται πεποιηκέναι τὸν πόλεμον , πολλὰ μὲν τῶν ἡμετέρων ἀδίκως εἰληφώς , ὑπὲρ ὧν ψηφίσμαθ’ ὑμέτερ’ ἐγκαλοῦντα κύρια ταυτί , πάντα δὲ τὸν χρόνον συνεχῶς τὰ τῶν ἄλλων Ἑλλήνων καὶ βαρβάρων λαμβάνων καὶ ἐφ’ ἡμᾶς συσκευαζόμενος , τί τοῦτο λέγουσιν , ὡς πολεμεῖν ἢ ἄγειν εἰρήνην δεῖ ; 
οὐ γὰρ αἵρεσίς ἐστιν ἡμῖν τοῦ πράγματος , ἀλλ’ ὑπολείπεται τὸ δικαιότατον καὶ ἀναγκαιότατον τῶν ἔργων , ὃ ὑπερβαίνουσιν ἑκόντες οὗτοι . 
τί οὖν ἐστι τοῦτο ; 
ἀμύνεσθαι τὸν πρότερον πολεμοῦνθ’ ἡμῖν . 
πλὴν εἰ τοῦτο λέγουσι νὴ Δί’ , ὡς , ἂν ἀπέχηται τῆς Ἀττικῆς καὶ τοῦ Πειραιῶς Φίλιππος , οὔτ’ ἀδικεῖ τὴν πόλιν οὔτε ποιεῖ πόλεμον . 
εἰ δ’ ἐκ τούτων τὰ δίκαια τίθενται καὶ τὴν εἰρήνην ταύτην ὁρίζονται , ὅτι μὲν δήπουθεν οὔθ’ ὅσῑ οὔτ’ ἀνεκτὰ λέγουσιν οὔθ’ ὑμῖν ἀσφαλῆ , δῆλόν ἐστιν ἅπασιν , οὐ μὴν ἀλλ’ ἐναντία συμβαίνει ταῖς κατηγορίαις ἃς Διοπείθους κατηγοροῦσι καὶ αὐτὰ ταῦτα λέγειν αὐτούς . 
τί γὰρ δήποτε τῷ μὲν Φιλίππῳ πάντα τἄλλα ποιεῖν ἐξουσίαν δώσομεν , ἂν τῆς Ἀττικῆς ἀπέχηται , τῷ Διοπείθει δ’ οὐδὲ βοηθεῖν τοῖς Θρᾳξὶν ἐξέσται , ἢ πόλεμον ποιεῖν αὐτὸν φήσομεν ; 
ἀλλὰ νὴ Δία , ταῦτα μὲν ἐξελέγχονται , δεινὰ ποιοῦσι δ’ οἱ ξένοι περικόπτοντες τὰ ἐν Ἑλλησπόντῳ , καὶ Διοπείθης ἀδικεῖ κατάγων τὰ πλοῖα , καὶ δεῖ μὴ ἐπιτρέπειν αὐτῷ . 
ἔστω , γιγνέσθω ταῦτα , οὐδὲν ἀντιλέγω . 
οἶμαι μέντοι δεῖν , εἴπερ ὡς ἀληθῶς ἐπὶ πᾶσι δικαίοις ταῦτα συμβουλεύουσιν , ὥσπερ τὴν ὑπάρχουσαν τῇ πόλει δύναμιν καταλῦσαι ζητοῦσι , τὸν ἐφεστηκότα καὶ πορίζοντα χρήματα ταύτῃ διαβάλλοντες ἐν ὑμῖν , οὕτω τὴν Φιλίππου δύναμιν δεῖξαι διαλυθησομένην , ἂν ὑμεῖς ταῦτα πεισθῆτε . 
εἰ δὲ μή , σκοπεῖθ’ ὅτι οὐδὲν ἄλλο ποιοῦσιν ἢ καθιστᾶσι τὴν πόλιν εἰς τὸν αὐτὸν τρόπον δῑ οὗ τὰ [παρόντα] 
πράγμαθ’ ἅπαντ’ ἀπολώλεκεν . 
ἴστε γὰρ δήπου τοῦθ’ ὅτι οὐδενὶ τῶν πάντων πλέον κεκράτηκε Φίλιππος , ἢ τῷ πρότερος πρὸς τοῖς πράγμασι γίγνεσθαι . 
ὁ μὲν γὰρ ἔχων δύναμιν συνεστηκυῖαν ἀεὶ περὶ αὑτὸν καὶ προειδὼς ἃ βούλεται πρᾶξαι , ἐξαίφνης ἐφ’ οὓς ἂν αὐτῷ δόξῃ πάρεστιν · ἡμεῖς δ’ ἐπειδὰν πυθώμεθά τι γιγνόμενον , τηνικαῦτα θορυβούμεθα καὶ παρασκευαζόμεθα . 
εἶτ’ , οἶμαι , συμβαίνει τῷ μὲν ἐφ’ ἃν ἔλθῃ , ταῦτ’ ἔχειν κατὰ πολλὴν ἡσυχίαν , ἡμῖν δ’ ὑστερίζειν , καὶ ὅσ’ ἂν δαπανήσωμεν , ἅπαντα μάτην ἀνηλωκέναι , καὶ τὴν μὲν ἔχθραν καὶ τὸ βούλεσθαι κωλύειν ἐνδεδεῖχθαι , ὑστερίζοντας δὲ τῶν ἔργων αἰσχύνην προσοφλισκάνειν . 
μὴ τοίνυν ἀγνοεῖτ’ , ὦ ἄνδρες Ἀθηναῖοι , ὅτι καὶ τὰ νῦν τἄλλα μέν ἐστι λόγοι ταῦτα καὶ προφάσεις , πράττεται δὲ καὶ κατασκευάζεται τοῦτο , ὅπως ὑμῶν μὲν οἴκοι μενόντων , ἔξω δὲ μηδεμιᾶς οὔσης τῇ πόλει δυνάμεως , μετὰ πλείστης ἡσυχίας ἅπανθ’ ὅσα βούλεται Φίλιππος διοικήσεται . 
θεωρεῖτε γὰρ τὸ παρὸν πρῶτον , ὃ γίγνεται . 
νυνὶ δύναμιν μεγάλην ἐκεῖνος ἔχων ἐν Θρᾴκῃ διατρίβει , καὶ μεταπέμπεται πολλήν , ὥς φασιν οἱ παρόντες , ἀπὸ Μακεδονίας καὶ Θετταλίας . 
ἐὰν οὖν περιμείνας τοὺς ἐτησίας ἐπὶ Βυζάντιον ἐλθὼν πολιορκῇ , πρῶτον μὲν οἴεσθε τοὺς Βυζαντίους μενεῖν ἐπὶ τῆς ἀνοίας τῆς αὐτῆς ὥσπερ νῦν , καὶ οὔτε παρακαλεῖν ὑμᾶς οὔτε βοηθεῖν αὑτοῖς ἀξιώσειν ; 
ἐγὼ μὲν οὐκ οἴομαι , ἀλλὰ καὶ εἴ τισι μᾶλλον ἀπιστοῦσιν ἢ ἡμῖν , καὶ τούτους εἰσφρήσεσθαι μᾶλλον ἢ ’κείνῳ παραδώσειν τὴν πόλιν , ἄν περ μὴ φθάσῃ λαβὼν αὐτούς . 
οὐκοῦν ἡμῶν μὲν μὴ δυναμένων ἐνθένδ’ ἀναπλεῦσαι , ἐκεῖ δὲ μηδεμιᾶς ὑπαρχούσης ἑτοίμου βοηθείας , οὐδὲν αὐτοὺς ἀπολωλέναι κωλύσει . 
νὴ Δία , κακοδαιμονῶσι γὰρ ἅνθρωποι καὶ ὑπερβάλλουσιν ἀνοίᾳ . 
πάνυ γε , ἀλλ’ ὅμως αὐτοὺς δεῖ σῶς εἶναι · συμφέρει γὰρ τῇ πόλει . 
καὶ μὴν οὐδ’ ἐκεῖνό γε δῆλόν ἐστιν ἡμῖν , ὡς ἐπὶ Χερρόνησον οὐχ ἥξει · ἀλλ’ εἴγ’ ἐκ τῆς ἐπιστολῆς δεῖ σκοπεῖν ἧς ἔπεμψε πρὸς ὑμᾶς , ἀμυνεῖσθαί φησι τοὺς ἐν Χερρονήσῳ . 
ἂν μὲν τοίνυν ᾖ τὸ συνεστηκὸς στράτευμα , καὶ τῇ χώρᾳ βοηθῆσαι δυνήσεται καὶ τῶν ἐκείνου τι κακῶς ποιῆσαι · εἰ δ’ ἅπαξ διαλυθήσεται , τί ποιήσομεν , ἂν ἐπὶ Χερρόνησον ἴῃ ; 
‘κρινοῦμεν Διοπείθη νὴ Δία.’ 
καὶ τί τὰ πράγματ’ ἔσται βελτίω ; 
‘ἀλλ’ ἐνθένδ’ ἂν βοηθήσαιμεν αὐτοί.’ 
ἂν δ’ ὑπὸ τῶν πνευμάτων μὴ δυνώμεθα ; 
‘ἀλλὰ μὰ Δί’ οὐχ ἥξει.’ 
καὶ τίς ἐγγυητής ἐστι τούτου ; 
ἆρ’ ὁρᾶτε καὶ λογίζεσθ’ , ὦ ἄνδρες Ἀθηναῖοι , τὴν ἐπιοῦσαν ὥραν τοῦ ἔτους , εἰς ἣν ἔρημόν τινες οἴονται δεῖν τὸν Ἑλλήσποντον ὑμῶν ποιῆσαι καὶ παραδοῦναι Φιλίππῳ ; 
τί δ’ , ἂν ἀπελθὼν ἐκ Θρᾴκης καὶ μηδὲ προσελθὼν Χερρονήσῳ μηδὲ Βυζαντίῳ (καὶ γὰρ ταῦτα λογίζεσθἐ 
ἐπὶ Χαλκίδα καὶ Μέγαρ’ ἥκῃ τὸν αὐτὸν τρόπον ὅνπερ ἐπ’ Ὠρεὸν πρώην , πότερον κρεῖττον ἐνθάδ’ αὐτὸν ἀμύνεσθαι καὶ προσελθεῖν τὸν πόλεμον πρὸς τὴν Ἀττικὴν ἐᾶσαι , ἢ κατασκευάζειν ἐκεῖ τιν’ ἀσχολίαν αὐτῷ ; 
ἐγὼ μὲν οἴομαι τοῦτο . 
ταῦτα τοίνυν ἅπαντας εἰδότας καὶ λογιζομένους χρή , οὐ μὰ Δί’ οὐχ ἣν Διοπείθης πειρᾶται τῇ πόλει δύναμιν παρασκευάζειν , ταύτην βασκαίνειν καὶ διαλῦσαι πειρᾶσθαι , ἀλλ’ ἑτέραν αὐτοὺς προσπαρασκευάζειν καὶ συνευποροῦντας ἐκείνῳ χρημάτων καὶ τἄλλ’ οἰκείως συναγωνιζομένους . 
εἰ γάρ τις ἔροιτο Φίλιππον , ‘εἰπέ μοι , πότερ’ ἂν βούλοιο τούτους τοὺς στρατιώτας οὓς Διοπείθης νῦν ἔχει , τοὺς ὁποιουστινασοῦν (οὐδὲν γὰρ ἀντιλέγὠ 
εὐθενεῖν καὶ παρ’ Ἀθηναίοις εὐδοξεῖν καὶ πλείους γίγνεσθαι τῆς πόλεως συναγωνιζομένης , ἢ διαβαλλόντων τινῶν καὶ κατηγορούντων διασπασθῆναι καὶ διαφθαρῆναι ; ’ 
ταῦτ’ ἂν οἶμαι φήσειεν . 
εἶθ’ ἃ Φίλιππος ἂν εὔξαιτο τοῖς θεοῖς , ταῦθ’ ἡμῶν τινες ἐνθάδε πράττουσιν ; 
εἶτ’ ἔτι ζητεῖτε πόθεν τὰ τῆς πόλεως ἀπόλωλεν ἅπαντα ; 
βούλομαι τοίνυν [ὑμᾶς] 
μετὰ παρρησίας ἐξετάσαι τὰ παρόντα πράγματα τῇ πόλει , καὶ σκέψασθαι τί ποιοῦμεν αὐτοὶ νῦν καὶ ὅπως χρώμεθ’ αὐτοῖς . 
ἡμεῖς οὔτε χρήματ’ εἰσφέρειν βουλόμεθα , οὔτ’ αὐτοὶ στρατεύεσθαι , οὔτε τῶν κοινῶν ἀπέχεσθαι δυνάμεθα , οὔτε τὰς συντάξεις Διοπείθει δίδομεν , οὔθ’ ὅσ’ ἂν αὐτὸς αὑτῷ πορίσηται ἐπαινοῦμεν , ἀλλὰ βασκαίνομεν καὶ σκοποῦμεν πόθεν , καὶ τί μέλλει ποιεῖν , καὶ πάντα τὰ τοιαυτί , οὔτ’ , ἐπειδήπερ οὕτως ἔχομεν , τὰ ἡμέτερ’ αὐτῶν πράττειν ἐθέλομεν , ἀλλ’ ἐν μὲν τοῖς λόγοις τοὺς τῆς πόλεως λέγοντας ἄξῑ ἐπαινοῦμεν , ἐν δὲ τοῖς ἔργοις τοῖς ἐναντιουμένοις τούτοις συναγωνιζόμεθα . 
ὑμεῖς μὲν τοίνυν εἰώθαθ’ ἑκάστοτε τὸν παριόντ’ ἐρωτᾶν , τί οὖν χρὴ ποιεῖν ; 
ἐγὼ δ’ ὑμᾶς ἐρωτῆσαι βούλομαι , τί οὖν χρὴ λέγειν ; 
εἰ γὰρ μήτ’ εἰσοίσετε , μήτ’ αὐτοὶ στρατεύσεσθε , μήτε τῶν κοινῶν ἀφέξεσθε , μήτε τὰς συντάξεις δώσετε , μήθ’ ὅσ’ ἂν αὐτὸς αὑτῷ πορίσηται ἐάσετε , μήτε τὰ ὑμέτερ’ αὐτῶν πράττειν ἐθελήσετε , οὐκ ἔχω τί λέγω . 
οἱ γὰρ ἤδη τοσαύτην ἐξουσίαν τοῖς αἰτιᾶσθαι καὶ διαβάλλειν βουλομένοις διδόντες , ὥστε καὶ περὶ ὧν φασι μέλλειν αὐτὸν ποιεῖν , καὶ περὶ τούτων προκατηγορούντων ἀκροᾶσθαι , —τί ἄν τις λέγοι ; 
ὅ τι τοίνυν δύναται ταῦτα ποιεῖν , ἐνίους μαθεῖν ὑμῶν δεῖ . 
λέξω δὲ μετὰ παρρησίας · καὶ γὰρ οὐδ’ ἂν ἄλλως δυναίμην . 
πάντες ὅσοι πώποτ’ ἐκπεπλεύκασι παρ’ ὑμῶν στρατηγοί (ἢ ’γὼ πάσχειν ὁτιοῦν τιμῶμαἰ 
καὶ παρὰ Χίων καὶ παρ’ Ἐρυθραίων καὶ παρ’ ὧν ἂν ἕκαστοι δύνωνται , τούτων τῶν τὴν Ἀσίαν οἰκούντων λέγω , χρήματα λαμβάνουσιν . 
λαμβάνουσι δ’ οἱ μὲν ἔχοντες μίαν ἢ δύο ναῦς ἐλάττονα , οἱ δὲ μείζω δύναμιν πλείονα . 
καὶ διδόασιν οἱ διδόντες οὔτε τὰ μικρὰ οὔτε τὰ πολλὰ ἀντ’ οὐδενός (οὐ γὰρ οὕτω μαίνονταἰ , ἀλλ’ ὠνούμενοι μὴ ἀδικεῖσθαι τοὺς παρ’ αὑτῶν ἐκπλέοντας ἐμπόρους , μὴ συλᾶσθαι , παραπέμπεσθαι τὰ πλοῖα τὰ αὑτῶν , τὰ τοιαῦτα · φασὶ δ’ εὐνοίας διδόναι , καὶ τοῦτο τοὔνομ’ ἔχει τὰ λήμματα ταῦτα . 
καὶ δὴ καὶ νῦν τῷ Διοπείθει στράτευμ’ ἔχοντι σαφῶς ἐστι τοῦτο δῆλον ὅτι δώσουσι χρήματα πάντες οὗτοι · πόθεν γὰρ οἴεσθ’ ἄλλοθεν τὸν μήτε λαβόντα παρ’ ὑμῶν μηδὲν μήτ’ αὐτὸν ἔχονθ’ ὁπόθεν μισθοδοτήσει , στρατιώτας τρέφειν ; 
ἐκ τοῦ οὐρανοῦ ; 
οὐκ ἔστι ταῦτα , ἀλλ’ ἀφ’ ὧν ἀγείρει καὶ προσαιτεῖ καὶ δανείζεται , ἀπὸ τούτων διάγει . 
οὐδὲν οὖν ἄλλο ποιοῦσιν οἱ κατηγοροῦντες ἐν ὑμῖν ἢ προλέγουσιν ἅπασι μηδ’ ὁτιοῦν ἐκείνῳ διδόναι , ὡς καὶ τοῦ μελλῆσαι δώσοντι δίκην , μή τι ποιήσαντί γ’ ἢ καταπραξαμένῳ . 
τοῦτ’ εἰσὶν οἱ λόγοι · ‘μέλλει πολιορκεῖν , ’ 
‘τοὺς Ἕλληνας ἐκδίδωσιν.’ 
μέλει γάρ τινι τούτων τῶν τὴν Ἀσίαν οἰκούντων Ἑλλήνων ; 
ἀμείνους μέντἂν εἶεν τῶν ἄλλων ἢ τῆς πατρίδος κήδεσθαι . 
καὶ τό γ’ εἰς τὸν Ἑλλήσποντον εἰσπέμπειν ἕτερον στρατηγὸν τοῦτ’ ἐστίν . 
εἰ γὰρ δεινὰ ποιεῖ Διοπείθης καὶ κατάγει τὰ πλοῖα , μικρόν , ὦ ἄνδρες Ἀθηναῖοι , μικρὸν πινάκιον ταῦτα πάντα κωλῦσαι δύναιτ’ ἄν , καὶ λέγουσιν οἱ νόμοι , ταῦτα τοὺς ἀδικοῦντας εἰσαγγέλλειν , οὐ μὰ Δί’ οὐ δαπάναις καὶ τριήρεσιν τοσαύταις ἡμᾶς αὐτοὺς φυλάττειν , ἐπεὶ τοῦτό γ’ ἐστὶν ὑπερβολὴ μανίας · 
ἀλλ’ ἐπὶ μὲν τοὺς ἐχθρούς , οὓς οὐκ ἔστι λαβεῖν ὑπὸ τοῖς νόμοις , καὶ στρατιώτας τρέφειν καὶ τριήρεις ἐκπέμπειν καὶ χρήματ’ εἰσφέρειν δεῖ καὶ ἀναγκαῖόν ἐστιν , ἐπὶ δ’ ἡμᾶς αὐτοὺς ψήφισμα , εἰσαγγελία , πάραλος ταῦτ’ ἔστιν . 
ταῦτ’ ἦν εὖ φρονούντων ἀνθρώπων , ἐπηρεαζόντων δὲ καὶ διαφθειρόντων τὰ πράγμαθ’ ἃ νῦν οὗτοι ποιοῦσιν . 
καὶ τὸ μὲν τούτων τινὰς εἶναι τοιούτους , δεινὸν ὂν οὐ δεινόν ἐστιν · ἀλλ’ ὑμεῖς οἱ καθήμενοι οὕτως ἤδη διάκεισθε , ὥστ’ , ἂν μέν τις εἴπῃ παρελθὼν ὅτι Διοπείθης ἐστὶ τῶν κακῶν πάντων αἴτιος , ἢ Χάρης ἢ Ἀριστοφῶν ἢ ὃν ἂν τῶν πολιτῶν εἴπῃ τις , εὐθέως φατὲ καὶ θορυβεῖθ’ ὡς ὀρθῶς λέγει · 
ἂν δὲ παρελθὼν λέγῃ τις τἀληθῆ , ὅτι ‘ληρεῖτ’ , Ἀθηναῖοι · πάντων τῶν κακῶν καὶ τῶν πραγμάτων τούτων Φίλιππός ἐστ’ αἴτιος · εἰ γὰρ ἐκεῖνος ἦγεν ἡσυχίαν , οὐδὲν ἂν ἦν πρᾶγμα τῇ πόλει , ’ 
ὡς μὲν οὐκ ἀληθῆ ταῦτ’ ἐστὶν οὐκ ἔχετ’ ἀντιλέγειν , ἄχθεσθαι δέ μοι δοκεῖτε καὶ ὥσπερ ἀπολλύναι τι νομίζειν . 
αἴτιον δὲ τούτων (καί μοι πρὸς θεῶν , ὅταν εἵνεκα τοῦ βελτίστου λέγω , ἔστω παρρησίἀ · παρεσκευάκασιν ὑμᾶς τῶν πολιτευομένων ἔνιοι ἐν μὲν ταῖς ἐκκλησίαις φοβεροὺς καὶ χαλεπούς , ἐν δὲ ταῖς παρασκευαῖς ταῖς τοῦ πολέμου ῥᾳθύμους καὶ εὐκαταφρονήτους . 
ἂν μὲν οὖν τὸν αἴτιον εἴπῃ τις ὃν ἴσθ’ ὅτι λήψεσθε παρ’ ὑμῖν αὐτοῖς , φατὲ καὶ βούλεσθε · ἂν δὲ τοιοῦτον λέγῃ τις , ὃν κρατήσαντας τοῖς ὅπλοις , ἄλλως δ’ οὐκ ἔστιν κολάσαι , οὐκ ἔχετ’ , οἶμαι , τί ποιήσετε , ἐξελεγχόμενοι δ’ ἄχθεσθε . 
ἐχρῆν γάρ , ὦ ἄνδρες Ἀθηναῖοι , τοὐναντίον ἢ νῦν ἅπαντας τοὺς πολιτευομένους ἐν μὲν ταῖς ἐκκλησίαις πράους καὶ φιλανθρώπους ὑμᾶς ἐθίζειν εἶναι (πρὸς γὰρ ὑμᾶς αὐτοὺς καὶ τοὺς συμμάχους ἐν ταύταις ἐστὶ τὰ δίκαιἀ , ἐν δὲ ταῖς παρασκευαῖς ταῖς τοῦ πολέμου φοβεροὺς καὶ χαλεποὺς ἐπιδεικνύναι · πρὸς γὰρ τοὺς ἐχθροὺς καὶ τοὺς ἀντιπάλους ἐκεῖνός ἐσθ’ ἁγών . 
νῦν δὲ δημαγωγοῦντες ὑμᾶς καὶ χαριζόμενοι καθ’ ὑπερβολὴν οὕτω διατεθήκασιν , ὥστ’ ἐν μὲν ταῖς ἐκκλησίαις τρυφᾶν καὶ κολακεύεσθαι πάντα πρὸς ἡδονὴν ἀκούοντας , ἐν δὲ τοῖς πράγμασι καὶ τοῖς γιγνομένοις περὶ τῶν ἐσχάτων ἤδη κινδυνεύειν . 
φέρε γὰρ πρὸς Διός , εἰ λόγον ὑμᾶς ἀπαιτήσειαν οἱ Ἕλληνες ὧν νυνὶ παρείκατε καιρῶν διὰ ῥᾳθυμίαν , καὶ ἔροινθ’ ὑμᾶς , ‘ἄνδρες Ἀθηναῖοι , πέμπεθ’ ὡς ἡμᾶς ἑκάστοτε πρέσβεις , καὶ λέγεθ’ ὡς ἐπιβουλεύει Φίλιππος ἡμῖν καὶ πᾶσι τοῖς Ἕλλησι , καὶ ὡς φυλάττεσθαι δεῖ τὸν ἄνθρωπον , καὶ πάντα τὰ τοιαυτί ; ’ 
ἀνάγκη φάσκειν καὶ ὁμολογεῖν · ποιοῦμεν γὰρ ταῦτα . 
‘εἶτ’ , ὦ πάντων ἀνθρώπων φαυλότατοι , δέκα μῆνας ἀπογενομένου τἀνθρώπου καὶ νόσῳ καὶ χειμῶνι καὶ πολέμοις ἀποληφθέντος ὥστε μὴ ἂν δύνασθαι ἐπανελθεῖν οἴκαδε , 
οὔτε τὴν Εὔβοιαν ἠλευθερώσατε , οὔτε τῶν ὑμετέρων αὐτῶν οὐδὲν ἐκομίσασθε , ἀλλ’ ἐκεῖνος μὲν ὑμῶν οἴκοι μενόντων , σχολὴν ἀγόντων , ὑγιαινόντων (εἰ δὴ τοὺς τὰ τοιαῦτα ποιοῦντας ὑγιαίνειν φήσαιμεν) , δύ’ ἐν Εὐβοίᾳ κατέστησε τυράννους , τὸν μὲν ἀπαντικρὺ τῆς Ἀττικῆς ἐπιτειχίσας , τὸν δ’ ἐπὶ Σκίαθον , 
ὑμεῖς δ’ οὐδὲ ταῦτ’ ἀπελύσασθε , εἰ μηδὲν ἄλλ’ ἐβούλεσθε , ἀλλ’ εἰάκατε ; 
ἀφέστατε δῆλον ὅτι αὐτῷ , καὶ φανερὸν πεποιήκατε ὅτι οὐδ’ ἂν δεκάκις ἀποθάνῃ , οὐδὲν μᾶλλον κινήσεσθε . 
τί οὖν πρεσβεύετε καὶ κατηγορεῖτε καὶ πράγμαθ’ ἡμῖν παρέχετε ; ’ 
ἂν ταῦτα λέγωσι , τί ἐροῦμεν ἢ τί φήσομεν , Ἀθηναῖοι ; 
ἐγὼ μὲν γὰρ οὐχ ὁρῶ . 
εἰσὶ τοίνυν τινὲς οἳ τότ’ ἐξελέγχειν τὸν παριόντ’ οἴονται , ἐπειδὰν ἐρωτήσωσι ‘τί οὖν χρὴ ποιεῖν ; ’ 
οἷς ἐγὼ μὲν τὸ δικαιότατον καὶ ἀληθέστατον τοῦτ’ ἀποκρινοῦμαι , ταῦτα μὴ ποιεῖν ἃ νυνὶ ποιεῖτε , οὐ μὴν ἀλλὰ καὶ καθ’ ἕκαστον ἀκριβῶς ἐρῶ . 
καὶ ὅπως , ὥσπερ ἐρωτῶσι προθύμως , οὕτω καὶ ποιεῖν ἐθελήσουσιν . 
πρῶτον μέν , ὦ ἄνδρες Ἀθηναῖοι , τοῦτο παρ’ ὑμῖν αὐτοῖς βεβαίως γνῶναι , ὅτι τῇ πόλει Φίλιππος πολεμεῖ καὶ τὴν εἰρήνην λέλυκεν (καὶ παύσασθε περὶ τούτου κατηγοροῦντες ἀλλήλων) 
καὶ κακόνους μέν ἐστι καὶ ἐχθρὸς ὅλῃ τῇ πόλει καὶ τῷ τῆς πόλεως ἐδάφει , προσθήσω δὲ καὶ τοῖς ἐν τῇ πόλει πᾶσιν ἀνθρώποις , καὶ τοῖς μάλιστ’ οἰομένοις αὐτῷ χαρίζεσθαι (εἰ δὲ μή , σκεψάσθων Εὐθυκράτη καὶ Λασθένη τοὺς Ὀλυνθίους , οἳ δοκοῦντες οἰκειότατ’ αὐτῷ διακεῖσθαι , ἐπειδὴ τὴν πόλιν προὔδοσαν , πάντων κάκιστ’ ἀπολώλασιν) , οὐδενὶ μέντοι μᾶλλον ἢ τῇ πολιτείᾳ πολεμεῖ οὐδ’ ἐπιβουλεύει , καὶ σκοπεῖ μᾶλλον οὐδὲ ἓν τῶν πάντων , ἢ πῶς ταύτην καταλύσει . 
καὶ τοῦτ’ εἰκότως τρόπον τινὰ πράττει · οἶδεν γὰρ ἀκριβῶς ὅτι οὐδ’ ἂν πάντων τῶν ἄλλων γένηται κύριος , οὐδὲν ἔστ’ αὐτῷ βεβαίως ἔχειν , ἕως ἂν ὑμεῖς δημοκρατῆσθε , ἀλλ’ ἐάν ποτε συμβῇ τι πταῖσμα , ἃ πολλὰ γένοιτ’ ἂν ἀνθρώπῳ , ἥξει πάντα τὰ νῦν συμβεβιασμένα καὶ καταφεύξεται πρὸς ὑμᾶς · 
ἐστὲ γὰρ ὑμεῖς οὐκ αὐτοὶ πλεονεκτῆσαι καὶ κατασχεῖν ἀρχὴν εὖ πεφυκότες , ἀλλ’ ἕτερον λαβεῖν κωλῦσαι καὶ ἔχοντ’ ἀφελέσθαι δεινοί , καὶ ὅλως ἐνοχλῆσαι τοῖς ἄρχειν βουλομένοις καὶ πάντας ἀνθρώπους εἰς ἐλευθερίαν ἐξελέσθαι ἕτοιμοι . 
οὔκουν βούλεται τοῖς ἑαυτοῦ καιροῖς τὴν παρ’ ὑμῶν ἐλευθερίαν ἐφεδρεύειν , οὐδὲ πολλοῦ δεῖ , οὐ κακῶς οὐδ’ ἀργῶς ταῦτα λογιζόμενος . 
πρῶτον μὲν δὴ τοῦτο δεῖ , ἐχθρὸν ὑπειληφέναι τῆς πολιτείας καὶ τῆς δημοκρατίας ἀδιάλλακτον ἐκεῖνον · εἰ γὰρ μὴ τοῦτο πεισθήσεσθε ταῖς ψυχαῖς , οὐκ ἐθελήσεθ’ ὑπὲρ τῶν πραγμάτων σπουδάζειν · δεύτερον δ’ εἰδέναι σαφῶς ὅτι πάνθ’ ὅσα πραγματεύεται καὶ κατασκευάζεται νῦν , ἐπὶ τὴν ἡμετέραν πόλιν παρασκευάζεται , καὶ ὅπου τις ἐκεῖνον ἀμύνεται , ἐνταῦθ’ ὑπὲρ ἡμῶν ἀμύνεται . 
οὐ γὰρ οὕτω γ’ εὐήθης οὐδεὶς ὃς ὑπολαμβάνει τὸν Φίλιππον τῶν μὲν ἐν Θρᾴκῃ κακῶν (τί γὰρ ἂν ἄλλο τις εἴποι Δρογγίλον καὶ Καβύλην καὶ Μάστειραν καὶ ἃ νῦν ἐξαιρεῖ [καὶ κατασκευάζεται] ; ) 
τούτων μὲν ἐπιθυμεῖν καὶ ὑπὲρ τοῦ ταῦτα λαβεῖν καὶ πόνους καὶ χειμῶνας καὶ τοὺς ἐσχάτους κινδύνους ὑπομένειν , τῶν δ’ Ἀθηναίων λιμένων καὶ νεωρίων καὶ τριήρων καὶ τῶν ἔργων τῶν ἀργυρείων καὶ τοσούτων προσόδων οὐκ ἐπιθυμεῖν , ἀλλὰ ταῦτα μὲν ὑμᾶς ἐάσειν ἔχειν , ὑπὲρ δὲ τῶν μελινῶν καὶ τῶν ὀλυρῶν τῶν ἐν τοῖς Θρᾳκίοις σιροῖς ἐν τῷ βαράθρῳ χειμάζειν . 
οὐκ ἔστι ταῦτα , ἀλλὰ κἀκεῖν’ ὑπὲρ τοῦ τούτων γενέσθαι κύριος καὶ τἄλλα πάντα πραγματεύεται . 
τί οὖν εὖ φρονούντων ἀνθρώπων ἐστίν ; 
εἰδότας ταῦτα καὶ ἐγνωκότας τὴν μὲν ὑπερβάλλουσαν καὶ ἀνήκεστον ταύτην ῥᾳθυμίαν ἀποθέσθαι , χρήματα δ’ εἰσφέρειν καὶ τοὺς συμμάχους ἀξιοῦν , καὶ ὅπως τὸ συνεστηκὸς τοῦτο συμμενεῖ στράτευμ’ ὁρᾶν καὶ πράττειν , ἵν’ ὥσπερ ἐκεῖνος ἕτοιμον ἔχει δύναμιν τὴν ἀδικήσουσαν καὶ καταδουλωσομένην ἅπαντας τοὺς Ἕλληνας , οὕτω τὴν σώσουσαν ὑμεῖς καὶ βοηθήσουσαν ἅπασιν ἕτοιμον ἔχητε . 
οὐ γὰρ ἔστι βοηθείαις χρωμένους οὐδέποτ’ οὐδὲν τῶν δεόντων πρᾶξαι , ἀλλὰ κατασκευάσαντας δεῖ δύναμιν , καὶ τροφὴν ταύτῃ πορίσαντας καὶ ταμίας καὶ δημοσίους , καὶ ὅπως ἔνι τὴν τῶν χρημάτων φυλακὴν ἀκριβεστάτην γενέσθαι , οὕτω ποιήσαντας , τὸν μὲν τῶν χρημάτων λόγον παρὰ τούτων λαμβάνειν , τὸν δὲ τῶν ἔργων παρὰ τοῦ στρατηγοῦ . 
κἂν οὕτω ποιήσητε καὶ ταῦτ’ ἐθελήσηθ’ ὡς ἀληθῶς , ἄγειν εἰρήνην δικαίαν καὶ μένειν ἐπὶ τῆς αὑτοῦ Φίλιππον ἀναγκάσετε , οὗ μεῖζον οὐδὲν ἂν γένοιτ’ ἀγαθόν , ἢ πολεμήσετ’ ἐξ ἴσου . 
εἰ δέ τῳ δοκεῖ ταῦτα καὶ δαπάνης μεγάλης καὶ πόνων πολλῶν καὶ πραγματείας εἶναι , καὶ μάλ’ ὀρθῶς δοκεῖ · ἀλλ’ ἐὰν λογίσηται τὰ τῇ πόλει μετὰ ταῦτα γενησόμενα , ἂν ταῦτα μὴ ’θέλῃ , εὑρήσει λυσιτελοῦν τὸ ἑκόντας ποιεῖν τὰ δέοντα . 
εἰ μὲν γάρ ἐστί τις ἐγγυητὴς θεῶν (οὐ γὰρ ἀνθρώπων γ’ οὐδεὶς ἂν γένοιτ’ ἀξιόχρεως τηλικούτου πράγματος) 
ὡς , ἐὰν ἄγηθ’ ἡσυχίαν καὶ ἅπαντα προῆσθε , οὐκ ἐπ’ αὐτοὺς ὑμᾶς τελευτῶν ἐκεῖνος ἥξει , αἰσχρὸν μὲν νὴ τὸν Δία καὶ πάντας θεοὺς καὶ ἀνάξιον ὑμῶν καὶ τῶν ὑπαρχόντων τῇ πόλει καὶ πεπραγμένων τοῖς προγόνοις , τῆς ἰδίας ἕνεκα ῥᾳθυμίας τοὺς ἄλλους πάντας Ἕλληνας εἰς δουλείαν προέσθαι , καὶ ἔγωγ’ αὐτὸς μὲν τεθνάναι μᾶλλον ἂν ἢ ταῦτ’ εἰρηκέναι βουλοίμην · οὐ μὴν ἀλλ’ εἴ τις ἄλλος λέγει καὶ ὑμᾶς πείθει , ἔστω , μὴ ἀμύνεσθε , ἅπαντα πρόεσθε . 
εἰ δὲ μηδενὶ τοῦτο δοκεῖ , τοὐναντίον δὲ πρόϊσμεν ἅπαντες , ὅτι ὅσῳ ἂν πλειόνων ἐάσωμεν ἐκεῖνον γενέσθαι κύριον , τοσούτῳ χαλεπωτέρῳ καὶ ἰσχυροτέρῳ χρησόμεθ’ ἐχθρῷ , ποῖ ἀναδυόμεθα ; 
ἢ τί μέλλομεν ; 
ἢ πότ’ , ὦ ἄνδρες Ἀθηναῖοι , τὰ δέοντα ποιεῖν ἐθελήσομεν ; 
ὅταν νὴ Δί’ ἀναγκαῖον ᾖ . 
ἀλλ’ ἣν μὲν ἄν τις ἐλευθέρων ἀνθρώπων ἀνάγκην εἴποι , οὐ μόνον ἤδη πάρεστιν , ἀλλὰ καὶ πάλαι παρελήλυθε , τὴν δὲ τῶν δούλων ἀπεύχεσθαι δήπου μὴ γενέσθαι δεῖ . 
διαφέρει δὲ τί ; 
ὅτι ἐστὶν ἐλευθέρῳ μὲν ἀνθρώπῳ μεγίστη ἀνάγκη ἡ ὑπὲρ τῶν γιγνομένων αἰσχύνη , καὶ μείζω ταύτης οὐκ οἶδ’ ἥντιν’ ἂν εἴποιμεν · δούλῳ δὲ πληγαὶ καὶ ὁ τοῦ σώματος αἰκισμός , ἃ μήτε γένοιτο οὔτε λέγειν ἄξιον . 
πάντα τοίνυν τἄλλ’ εἰπὼν ἂν ἡδέως , καὶ δείξας ὃν τρόπον ὑμᾶς ἔνιοι καταπολιτεύονται , τὰ μὲν ἄλλ’ ἐάσω · ἀλλ’ ἐπειδάν τι τῶν πρὸς Φίλιππον ἐμπέσῃ , εὐθὺς ἀναστάς τις λέγει τὸ τὴν εἰρήνην ἄγειν ὡς ἀγαθὸν καὶ τὸ τρέφειν δύναμιν μεγάλην ὡς χαλεπόν , καὶ ‘διαρπάζειν τινὲς τὰ χρήματα βούλονται , ’ 
καὶ τοιούτους λόγους , ἐξ ὧν ἀναβάλλουσι μὲν ὑμᾶς , ἡσυχίαν δὲ ποιοῦσιν ἐκείνῳ πράττειν ὅ τι βούλεται . 
ἐκ δὲ τούτων περιγίγνεται , ὑμῖν μὲν ἡ σχολὴ καὶ τὸ μηδὲν ἤδη ποιεῖν , ἃ δέδοιχ’ ὅπως μήποθ’ ἡγήσεσθ’ ἐπὶ πολλῷ γεγενῆσθαι , τούτοις δ’ αἱ χάριτες καὶ ὁ μισθὸς ὁ τούτων . 
ἐγὼ δ’ οἴομαι τὴν μὲν εἰρήνην ἄγειν οὐχ ὑμᾶς δεῖν πείθειν , οἳ πεπεισμένοι κάθησθε , ἀλλὰ τὸν τὰ τοῦ πολέμου πράττοντα · ἂν γὰρ ἐκεῖνος πεισθῇ , τά γ’ ἀφ’ ὑμῶν ὑπάρχει · 
νομίζειν δ’ εἶναι χαλεπὰ οὐχ ὅσ’ ἂν εἰς σωτηρίαν δαπανῶμεν , ἀλλ’ ἃ πεισόμεθα , ἂν ταῦτα μὴ ’θέλωμεν ποιεῖν · καὶ τὸ ‘διαρπασθήσεται τὰ χρήματα’ 
τῷ φυλακὴν εἰπεῖν δῑ ἧς σωθήσεται κωλύειν , οὐχὶ τῷ τοῦ συμφέροντος ἀφεστάναι . 
καίτοι ἔγωγ’ ἀγανακτῶ καὶ αὐτὸ τοῦτ’ , ὦ ἄνδρες Ἀθηναῖοι , εἰ τὰ μὲν χρήματα λυπεῖ τινὰς ὑμῶν εἰ διαρπασθήσεται , ἃ καὶ φυλάττειν καὶ κολάζειν τοὺς ἀδικοῦντας ἐφ’ ὑμῖν ἐστι , τὴν δ’ Ἑλλάδα πᾶσαν οὑτωσὶ Φίλιππος ἐφεξῆς ἁρπάζων οὐ λυπεῖ , καὶ ταῦτ’ ἐφ’ ὑμᾶς ἁρπάζων . 
τί ποτ’ οὖν ἐστι τὸ αἴτιον , ὦ ἄνδρες Ἀθηναῖοι , τὸ τὸν μὲν οὕτω φανερῶς στρατεύοντα , ἀδικοῦντα , πόλεις καταλαμβάνοντα , μηδένα τούτων πώποτ’ εἰπεῖν ὡς πόλεμον ποιεῖ , τοὺς δὲ μὴ ἐπιτρέπειν μηδὲ προΐεσθαι ταῦτα συμβουλεύοντας , τούτους τὸν πόλεμον ποιήσειν αἰτιᾶσθαι ; 
ἐγὼ διδάξω · ὅτι τὴν ὀργὴν ἣν εἰκός ἐστι γενέσθαι παρ’ ὑμῶν , ἄν τι λυπῆσθε τῷ πολέμῳ , εἰς τοὺς ὑπὲρ ὑμῶν λέγοντας τὰ βέλτιστα τρέψαι βούλονται , ἵνα τούτους κρίνητε , μὴ Φίλιππον ἀμύνησθε , καὶ κατηγορῶσιν αὐτοί , μὴ δίκην δῶσιν ὧν ποιοῦσι νῦν . 
τοῦτ’ αὐτοῖς δύναται τὸ λέγειν ὡς ἄρα βούλονται πόλεμόν τινες ποιῆσαι παρ’ ὑμῖν , καὶ περὶ τούτου ἡ διαδικασία αὕτη ἐστίν . 
ἐγὼ δ’ οἶδ’ ἀκριβῶς ὅτι οὐ γράψαντος Ἀθηναίων οὐδενός πω πόλεμον , καὶ ἄλλα πολλὰ Φίλιππος ἔχει τῶν τῆς πόλεως καὶ νῦν εἰς Καρδίαν πέπομφε βοήθειαν . 
εἰ μέντοι βουλόμεθ’ ἡμεῖς μὴ προσποιεῖσθαι πολεμεῖν αὐτὸν ἡμῖν , ἀνοητότατος πάντων ἂν εἴη τῶν ὄντων ἀνθρώπων , εἰ τοῦτ’ ἐξελέγχοι . 
ἀλλ’ ἐπειδὰν ἐπ’ αὐτοὺς ἡμᾶς ἴῃ , τί φήσομεν ; 
ἐκεῖνος μὲν γὰρ οὐ πολεμεῖν , ὥσπερ οὐδ’ Ὠρείταις , τῶν στρατιωτῶν ὄντων ἐν τῇ χώρᾳ , οὐδὲ Φεραίοις πρότερον , πρὸς τὰ τείχη προσβάλλων αὐτῶν , οὐδ’ Ὀλυνθίοις ἐξ ἀρχῆς , ἕως ἐν αὐτῇ τῇ χώρᾳ τὸ στράτευμα παρῆν ἔχων . 
ἢ καὶ τότε τοὺς ἀμύνεσθαι κελεύοντας πόλεμον ποιεῖν φήσομεν ; 
οὐκοῦν ὑπόλοιπον δουλεύειν · οὐ γὰρ ἄλλο γ’ οὐδέν ἐστι μεταξὺ τοῦ μήτ’ ἀμύνεσθαι μήτ’ ἄγειν ἡσυχίαν ἐᾶσθαι . 
καὶ μὴν οὐχ ὑπὲρ τῶν ἴσων ὑμῖν καὶ τοῖς ἄλλοις ἔσθ’ ὁ κίνδυνος · οὐ γὰρ ὑφ’ αὑτῷ τὴν πόλιν ποιήσασθαι βούλεται Φίλιππος , ἀλλ’ ὅλως ἀνελεῖν . 
οἶδεν γὰρ ἀκριβῶς ὅτι δουλεύειν μὲν ὑμεῖς οὔτ’ ἐθελήσετε , οὔτ’ , ἂν ἐθελήσητε , ἐπιστήσεσθε (ἄρχειν γὰρ εἰώθατἐ , πράγματα δ’ αὐτῷ παρασχεῖν , ἂν καιρὸν λάβητε , πλείω τῶν ἄλλων ἀνθρώπων ἁπάντων δυνήσεσθε . 
ὡς οὖν ὑπὲρ τῶν ἐσχάτων ὄντος τοῦ ἀγῶνος , οὕτω προσήκει γιγνώσκειν , καὶ τοὺς πεπρακότας αὑτοὺς ἐκείνῳ μισεῖν κἀποτυμπανίσαι · οὐ γὰρ ἔστιν , οὐκ ἔστι τῶν ἔξω τῆς πόλεως ἐχθρῶν κρατῆσαι , πρὶν ἂν τοὺς ἐν αὐτῇ τῇ πόλει κολάσητ’ ἐχθρούς . 
πόθεν οἴεσθε νῦν αὐτὸν ὑβρίζειν ὑμᾶς (οὐδὲν γὰρ ἄλλ’ ἔμοιγε δοκεῖ ποιεῖν ἢ τοῦτὀ 
καὶ τοὺς μὲν ἄλλους εὖ ποιοῦντα , εἰ μηδὲν ἄλλο , ἐξαπατᾶν , ὑμῖν δ’ ἀπειλεῖν ἤδη ; 
οἷον Θετταλοὺς πολλὰ δοὺς ὑπηγάγετ’ εἰς τὴν νῦν παροῦσαν δουλείαν · οὐδ’ ἂν εἰπεῖν δύναιτ’ οὐδεὶς ὅσα τοὺς ταλαιπώρους Ὀλυνθίους πρότερον δοὺς Ποτείδαιαν ἐξηπάτησε καὶ πόλλ’ ἕτερα · 
Θηβαίους νῦν ὑπάγει τὴν Βοιωτίαν αὐτοῖς παραδοὺς καὶ ἀπαλλάξας πολέμου πολλοῦ καὶ χαλεποῦ · ὥστε καρπωσάμενοί τιν’ ἕκαστοι τούτων πλεονεξίαν οἱ μὲν ἤδη πεπόνθασιν ἃ δὴ πάντες ἴσασιν , οἱ δ’ ὅταν ποτὲ συμβῇ πείσονται . 
ὑμεῖς δ’ ὧν μὲν †ἀπεστέρησθε , † 
σιωπῶ · ἀλλ’ ἐν αὐτῷ τῷ τὴν εἰρήνην ποιήσασθαι , πόσ’ ἐξηπάτησθε , πόσων ἀπεστέρησθε . 
οὐχὶ Φωκέας , οὐ Πύλας , οὐχὶ τἀπὶ Θρᾴκης , Δορίσκον , Σέρριον , τὸν Κερσοβλέπτην αὐτόν ; 
οὐ νῦν τὴν πόλιν τὴν Καρδιανῶν ἔχει καὶ ὁμολογεῖ ; 
τί ποτ’ οὖν ἐκείνως τοῖς ἄλλοις καὶ οὐ τὸν αὐτὸν τρόπον ὑμῖν προσφέρεται ; 
ὅτι ἐν μόνῃ τῶν πασῶν πόλεων τῇ ὑμετέρᾳ ἄδεῑ ὑπὲρ τῶν ἐχθρῶν λέγειν δέδοται , καὶ λαβόντα χρήματ’ αὐτὸν ἀσφαλές ἐστι λέγειν παρ’ ὑμῖν , κἂν ἀφῃρημένοι τὰ ὑμέτερ’ αὐτῶν ἦτε . 
οὐκ ἦν ἀσφαλὲς λέγειν ἐν Ὀλύνθῳ τὰ Φιλίππου μὴ σὺν εὖ πεπονθότων τῶν πολλῶν Ὀλυνθίων τῷ Ποτείδαιαν καρποῦσθαι · 
οὐκ ἦν ἀσφαλὲς λέγειν ἐν Θετταλίᾳ τὰ Φιλίππου μὴ σὺν εὖ πεπονθότος τοῦ πλήθους τοῦ Θετταλῶν τῷ τοὺς τυράννους ἐκβαλεῖν Φίλιππον αὐτοῖς καὶ τὴν Πυλαίαν ἀποδοῦναι · οὐκ ἦν ἐν Θήβαις ἀσφαλές , πρὶν τὴν Βοιωτίαν ἀπέδωκε καὶ τοὺς Φωκέας ἀνεῖλεν . 
ἀλλ’ Ἀθήνησιν , οὐ μόνον Ἀμφίπολιν καὶ τὴν Καρδιανῶν χώραν ἀπεστερηκότος Φιλίππου , ἀλλὰ καὶ κατασκευάζοντος ὑμῖν ἐπιτείχισμα τὴν Εὔβοιαν καὶ νῦν ἐπὶ Βυζάντιον παριόντος , ἀσφαλές ἐστι λέγειν ὑπὲρ Φιλίππου . 
καὶ γάρ τοι τούτων μὲν ἐκ πτωχῶν ἔνιοι ταχὺ πλούσιοι γίγνονται , καὶ ἐξ ἀνωνύμων καὶ ἀδόξων ἔνδοξοι καὶ γνώριμοι , ὑμεῖς δὲ τοὐναντίον ἐκ μὲν ἐνδόξων ἄδοξοι , ἐκ δ’ εὐπόρων ἄποροι · πόλεως γὰρ ἔγωγε πλοῦτον ἡγοῦμαι συμμάχους , πίστιν , εὔνοιαν , ὧν πάντων ἔσθ’ ὑμεῖς ἄποροι . 
ἐκ δὲ τοῦ τούτων ὀλιγώρως ἔχειν καὶ ἐᾶν ταῦτα φέρεσθαι ὁ μὲν εὐδαίμων καὶ μέγας καὶ φοβερὸς πᾶσιν Ἕλλησι καὶ βαρβάροις , ὑμεῖς δ’ ἔρημοι καὶ ταπεινοί , τῇ τῶν ὠνίων ἀφθονίᾳ λαμπροί , τῇ δ’ ὧν προσῆκε παρασκευῇ καταγέλαστοι . 
οὐ τὸν αὐτὸν δὲ τρόπον περί θ’ ὑμῶν καὶ περὶ αὑτῶν ἐνίους τῶν λεγόντων ὁρῶ βουλευομένους · ὑμᾶς μὲν γὰρ ἡσυχίαν ἄγειν φασὶ δεῖν , κἄν τις ὑμᾶς ἀδικῇ , αὐτοὶ δ’ οὐ δύνανται παρ’ ὑμῖν ἡσυχίαν ἄγειν οὐδενὸς αὐτοὺς ἀδικοῦντος . 
εἶτα φησὶν ὃς ἂν τύχῃ παρελθών ‘οὐ γὰρ ἐθέλεις γράφειν , οὐδὲ κινδυνεύειν , ἀλλ’ ἄτολμος εἶ καὶ μαλακός.’ 
ἐγὼ δὲ θρασὺς μὲν καὶ βδελυρὸς καὶ ἀναιδὴς οὔτ’ εἰμὶ μήτε γενοίμην , ἀνδρειότερον μέντοι πολλῶν πάνυ τῶν ἰταμῶς πολιτευομένων παρ’ ὑμῖν ἐμαυτὸν ἡγοῦμαι . 
ὅστις μὲν γάρ , ὦ ἄνδρες Ἀθηναῖοι , παριδὼν ἃ συνοίσει τῇ πόλει , κρίνει , δημεύει , δίδωσι , κατηγορεῖ , οὐδεμιᾷ ταῦτ’ ἀνδρείᾳ ποιεῖ , ἀλλ’ ἔχων ἐνέχυρον τῆς αὑτοῦ σωτηρίας τὸ πρὸς χάριν ὑμῖν λέγειν καὶ πολιτεύεσθαι , ἀσφαλῶς θρασύς ἐστιν · ὅστις δ’ ὑπὲρ τοῦ βελτίστου πολλὰ τοῖς ὑμετέροις ἐναντιοῦται βουλήμασι , καὶ μηδὲν λέγει πρὸς χάριν ἀλλὰ τὸ βέλτιστον ἀεί , καὶ τὴν τοιαύτην πολιτείαν προαιρεῖται ἐν ᾗ πλειόνων ἡ τύχη κυρία γίγνεται ἢ οἱ λογισμοί , τούτων δ’ ἀμφοτέρων ἑαυτὸν ὑπεύθυνον ὑμῖν παρέχει , οὗτός ἐστ’ ἀνδρεῖος , καὶ χρήσιμός γε πολίτης ὁ τοιοῦτός ἐστιν , οὐχ οἱ τῆς παρ’ ἡμέραν χάριτος τὰ μέγιστα τῆς πόλεως ἀπολωλεκότες , οὓς ἐγὼ τοσούτου δέω ζηλοῦν ἢ νομίζειν ἀξίους πολίτας τῆς πόλεως εἶναι , ὥστ’ εἴ τις ἔροιτό με , ‘εἰπέ μοι , σὺ δὲ δὴ τί τὴν πόλιν ἡμῖν ἀγαθὸν πεποίηκας ; ’ 
ἔχων , ὦ ἄνδρες Ἀθηναῖοι , καὶ τριηραρχίας εἰπεῖν καὶ χορηγίας καὶ χρημάτων εἰσφορὰς καὶ λύσεις αἰχμαλώτων καὶ τοιαύτας ἄλλας φιλανθρωπίας , οὐδὲν ἂν τούτων εἴποιμι , ἀλλ’ ὅτι τῶν τοιούτων πολιτευμάτων οὐδὲν πολιτεύομαι , ἀλλὰ δυνάμενος ἂν ἴσως , ὥσπερ καὶ ἕτεροι , καὶ κατηγορεῖν καὶ χαρίζεσθαι καὶ δημεύειν καὶ τἄλλ’ ἃ ποιοῦσιν οὗτοι ποιεῖν , οὐδ’ ἐφ’ ἓν τούτων πώποτ’ ἐμαυτὸν ἔταξα , οὐδὲ προήχθην οὔθ’ ὑπὸ κέρδους οὔθ’ ὑπὸ φιλοτιμίας , ἀλλὰ διαμένω λέγων ἐξ ὧν ἐγὼ μὲν πολλῶν ἐλάττων εἰμὶ παρ’ ὑμῖν , ὑμεῖς δ’ , εἰ πείσεσθέ μοι , μείζους ἂν εἴητε · οὕτω γὰρ ἴσως ἀνεπίφθονον εἰπεῖν . 
οὐδ’ ἔμοιγε δοκεῖ δικαίου τοῦτ’ εἶναι πολίτου , τοιαῦτα πολιτεύμαθ’ εὑρίσκειν ἐξ ὧν ἐγὼ μὲν πρῶτος ὑμῶν ἔσομαι εὐθέως , ὑμεῖς δὲ τῶν ἄλλων ὕστατοι · ἀλλὰ συναυξάνεσθαι δεῖ τὴν πόλιν τοῖς τῶν ἀγαθῶν πολιτῶν πολιτεύμασι , καὶ τὸ βέλτιστον ἀεί , μὴ τὸ ῥᾷστον ἅπαντας λέγειν · ἐπ’ ἐκεῖνο μὲν γὰρ ἡ φύσις αὐτὴ βαδιεῖται , ἐπὶ τοῦτο δὲ τῷ λόγῳ δεῖ προάγεσθαι διδάσκοντα τὸν ἀγαθὸν πολίτην . 
ἤδη τοίνυν τινὸς ἤκουσα τοιοῦτόν τι λέγοντος , ὡς ἄρ’ ἐγὼ λέγω μὲν ἀεὶ τὰ βέλτιστα , ἔστιν δ’ οὐδὲν ἀλλ’ ἢ λόγοι τὰ παρ’ ἐμοῦ , δεῖ δ’ ἔργων τῇ πόλει καὶ πράξεώς τινος . 
ἐγὼ δ’ ὡς ἔχω περὶ τούτων , λέξω πρὸς ὑμᾶς καὶ οὐκ ἀποκρύψομαι . 
οὐδ’ εἶναι νομίζω τοῦ συμβουλεύοντος ὑμῖν ἔργον οὐδὲν πλὴν εἰπεῖν τὰ βέλτιστα . 
καὶ τοῦθ’ ὅτι τοῦτον ἔχει τὸν τρόπον ῥᾳδίως οἶμαι δείξειν . 
ἴστε γὰρ δήπου τοῦθ’ ὅτι Τιμόθεός ποτ’ ἐκεῖνος ἐν ὑμῖν ἐδημηγόρησεν ὡς δεῖ βοηθεῖν καὶ τοὺς Εὐβοέας σῴζειν , ὅτε Θηβαῖοι κατεδουλοῦντ’ αὐτούς , καὶ λέγων εἶπεν οὕτω πως · ‘εἰπέ μοι , βουλεύεσθε , ’ 
ἔφη , ‘Θηβαίους ἔχοντες ἐν νήσῳ , τί χρήσεσθε καὶ τί δεῖ ποιεῖν ; 
οὐκ ἐμπλήσετε τὴν θάλατταν , ὦ ἄνδρες Ἀθηναῖοι , τριήρων ; 
οὐκ ἀναστάντες ἤδη πορεύσεσθ’ εἰς τὸν Πειραιᾶ ; 
οὐ καθέλξετε τὰς ναῦς ; ’ 
οὐκοῦν εἶπε μὲν ταῦθ’ ὁ Τιμόθεος , ἐποιήσατε δ’ ὑμεῖς · ἐκ δὲ τούτων ἀμφοτέρων τὸ πρᾶγμ’ ἐπράχθη . 
εἰ δ’ ὁ μὲν εἶπεν ὡς οἷόν τε [τὰ] 
ἄριστα , ὥσπερ εἶπεν , ὑμεῖς δ’ ἀπερρᾳθυμήσατε καὶ μηδὲν ὑπηκούσατε , ἆρ’ ἂν ἦν γεγονός τι τῶν τότε συμβάντων τῇ πόλει ; 
οὐχ οἷόν τε . 
οὕτω τοίνυν καὶ περὶ ὧν ἂν ἐγὼ λέγω καὶ περὶ ὧν ἂν ὁ δεῖν’ εἴπῃ , τὰ μὲν ἔργα παρ’ ὑμῶν αὐτῶν ζητεῖτε , †τὰ δὲ βέλτιστα ἐπιστήμῃ† 
λέγειν παρὰ τοῦ παριόντος . 
ἐν κεφαλαίῳ δ’ ἃ λέγω φράσας καταβῆναι βούλομαι . 
χρήματ’ εἰσφέρειν φημὶ δεῖν · τὴν ὑπάρχουσαν δύναμιν συνέχειν , ἐπανορθοῦντας εἴ τι δοκεῖ μὴ καλῶς ἔχειν , μὴ ὅσοις ἄν τις αἰτιάσηται τὸ ὅλον καταλύοντας · πρέσβεις ἐκπέμπειν πανταχοῖ τοὺς διδάξοντας , νουθετήσοντας , πράξοντας · παρὰ πάντα ταῦτα τοὺς ἐπὶ τοῖς πράγμασι δωροδοκοῦντας κολάζειν καὶ μισεῖν πανταχοῦ , ἵν’ οἱ μέτριοι καὶ δικαίους αὑτοὺς παρέχοντες εὖ βεβουλεῦσθαι δοκῶσι καὶ τοῖς ἄλλοις καὶ ἑαυτοῖς . 
ἂν οὕτω τοῖς πράγμασι χρῆσθε καὶ παύσησθ’ ὀλιγωροῦντες ἁπάντων , ἴσως ἄν , ἴσως καὶ νῦν ἔτι βελτίω γένοιτο . 
εἰ μέντοι καθεδεῖσθε , ἄχρι τοῦ θορυβῆσαι καὶ ἐπαινέσαι σπουδάζοντες , ἐὰν δὲ δέῃ τι ποιεῖν ἀναδυόμενοι , οὐχ ὁρῶ λόγον ὅστις ἄνευ τοῦ ποιεῖν ὑμᾶς ἃ προσήκει δυνήσεται τὴν πόλιν σῶσαι . 
Κατὰ Φιλίππου Γ πολλῶν , ὦ ἄνδρες Ἀθηναῖοι , λόγων γιγνομένων ὀλίγου δεῖν καθ’ ἑκάστην ἐκκλησίαν περὶ ὧν Φίλιππος , ἀφ’ οὗ τὴν εἰρήνην ἐποιήσατο , οὐ μόνον ὑμᾶς , ἀλλὰ καὶ τοὺς ἄλλους ἀδικεῖ , καὶ πάντων οἶδ’ ὅτι φησάντων γ’ ἄν , εἰ καὶ μὴ ποιοῦσι τοῦτο , καὶ λέγειν δεῖν καὶ πράττειν ὅπως ἐκεῖνος παύσεται τῆς ὕβρεως καὶ δίκην δώσει , εἰς τοῦθ’ ὑπηγμένα πάντα τὰ πράγματα καὶ προειμέν’ ὁρῶ , ὥστε δέδοικα μὴ βλάσφημον μὲν εἰπεῖν , ἀληθὲς δ’ ᾖ · εἰ καὶ λέγειν ἅπαντες ἐβούλονθ’ οἱ παριόντες καὶ χειροτονεῖν ὑμεῖς ἐξ ὧν ὡς φαυλότατ’ ἔμελλε τὰ πράγμαθ’ ἕξειν , οὐκ ἂν ἡγοῦμαι δύνασθαι χεῖρον ἢ νῦν διατεθῆναι . 
πολλὰ μὲν οὖν ἴσως ἐστὶν αἴτια τούτων , καὶ οὐ παρ’ ἓν οὐδὲ δύ’ εἰς τοῦτο τὰ πράγματ’ ἀφῖκται , μάλιστα δ’ , ἄνπερ ἐξετάζητ’ ὀρθῶς , εὑρήσετε διὰ τοὺς χαρίζεσθαι μᾶλλον ἢ τὰ βέλτιστα λέγειν προαιρουμένους , ὧν τινες μέν , ὦ ἄνδρες Ἀθηναῖοι , ἐν οἷς εὐδοκιμοῦσιν αὐτοὶ καὶ δύνανται , ταῦτα φυλάττοντες οὐδεμίαν περὶ τῶν μελλόντων πρόνοιαν ἔχουσιν , οὐκοῦν οὐδ’ ὑμᾶς οἴονται δεῖν ἔχειν , ἕτεροι δὲ τοὺς ἐπὶ τοῖς πράγμασιν ὄντας αἰτιώμενοι καὶ διαβάλλοντες οὐδὲν ἄλλο ποιοῦσιν ἢ ὅπως ἡ μὲν πόλις αὐτὴ παρ’ αὑτῆς δίκην λήψεται καὶ περὶ τοῦτ’ ἔσται , Φιλίππῳ δ’ ἐξέσται καὶ λέγειν καὶ πράττειν ὅ τι βούλεται . 
αἱ δὲ τοιαῦται πολιτεῖαι συνήθεις μέν εἰσιν ὑμῖν , αἴτιαι δὲ τῶν κακῶν . 
ἀξιῶ δ’ , ὦ ἄνδρες Ἀθηναῖοι , ἄν τι τῶν ἀληθῶν μετὰ παρρησίας λέγω , μηδεμίαν μοι διὰ τοῦτο παρ’ ὑμῶν ὀργὴν γενέσθαι . 
σκοπεῖτε γὰρ ὡδί . 
ὑμεῖς τὴν παρρησίαν ἐπὶ μὲν τῶν ἄλλων οὕτω κοινὴν οἴεσθε δεῖν εἶναι πᾶσι τοῖς ἐν τῇ πόλει , ὥστε καὶ τοῖς ξένοις καὶ τοῖς δούλοις αὐτῆς μεταδεδώκατε , καὶ πολλοὺς ἄν τις οἰκέτας ἴδοι παρ’ ἡμῖν μετὰ πλείονος ἐξουσίας ὅ τι βούλονται λέγοντας ἢ πολίτας ἐν ἐνίαις τῶν ἄλλων πόλεων , ἐκ δὲ τοῦ συμβουλεύειν παντάπασιν ἐξεληλάκατε . 
εἶθ’ ὑμῖν συμβέβηκεν ἐκ τούτου ἐν μὲν ταῖς ἐκκλησίαις τρυφᾶν καὶ κολακεύεσθαι πάντα πρὸς ἡδονὴν ἀκούουσιν , ἐν δὲ τοῖς πράγμασι καὶ τοῖς γιγνομένοις περὶ τῶν ἐσχάτων ἤδη κινδυνεύειν . 
εἰ μὲν οὖν καὶ νῦν οὕτω διάκεισθε , οὐκ ἔχω τί λέγω · εἰ δ’ ἃ συμφέρει χωρὶς κολακείας ἐθελήσετ’ ἀκούειν , ἕτοιμος λέγειν . 
καὶ γὰρ εἰ πάνυ φαύλως τὰ πράγματ’ ἔχει καὶ πολλὰ προεῖται , ὅμως ἔστιν , ἐὰν ὑμεῖς τὰ δέοντα ποιεῖν βούλησθε , ἔτι πάντα ταῦτ’ ἐπανορθώσασθαι . 
καὶ παράδοξον μὲν ἴσως ἐστὶν ὃ μέλλω λέγειν , ἀληθὲς δέ · τὸ χείριστον ἐν τοῖς παρεληλυθόσι , τοῦτο πρὸς τὰ μέλλοντα βέλτιστον ὑπάρχει . 
τί οὖν ἐστι τοῦτο ; 
ὅτι οὔτε μικρὸν οὔτε μέγ’ οὐδὲν τῶν δεόντων ποιούντων ὑμῶν κακῶς τὰ πράγματ’ ἔχει , ἐπεί τοι , εἰ πάνθ’ ἃ προσῆκε πραττόντων οὕτως διέκειτο , οὐδ’ ἂν ἐλπὶς ἦν αὐτὰ γενέσθαι βελτίω . 
νῦν δὲ τῆς ῥᾳθυμίας τῆς ὑμετέρας καὶ τῆς ἀμελίας κεκράτηκε Φίλιππος , τῆς πόλεως δ’ οὐ κεκράτηκεν · οὐδ’ ἥττησθ’ ὑμεῖς , ἀλλ’ οὐδὲ κεκίνησθε . 
εἰ μὲν οὖν ἅπαντες ὡμολογοῦμεν Φίλιππον τῇ πόλει πολεμεῖν καὶ τὴν εἰρήνην παραβαίνειν , οὐδὲν ἄλλ’ ἔδει τὸν παριόντα λέγειν καὶ συμβουλεύειν ἢ ὅπως ἀσφαλέστατα καὶ ῥᾷστ’ αὐτὸν ἀμυνούμεθα · ἐπειδὴ δ’ οὕτως ἀτόπως ἔνιοι διάκεινται , ὥστε πόλεις καταλαμβάνοντος ἐκείνου καὶ πολλὰ τῶν ὑμετέρων ἔχοντος καὶ πάντας ἀνθρώπους ἀδικοῦντος ἀνέχεσθαί τινων ἐν ταῖς ἐκκλησίαις λεγόντων πολλάκις ὡς ἡμῶν τινές εἰσιν οἱ ποιοῦντες τὸν πόλεμον , ἀνάγκη φυλάττεσθαι καὶ διορθοῦσθαι περὶ τούτου · 
ἔστι γὰρ δέος μήποθ’ ὡς ἀμυνούμεθα γράψας τις καὶ συμβουλεύσας εἰς τὴν αἰτίαν ἐμπέσῃ τοῦ πεποιηκέναι τὸν πόλεμον . 
[ἐγὼ δὴ τοῦτο πρῶτον ἁπάντων λέγω καὶ διορίζομαι · εἰ ἐφ’ ἡμῖν ἐστι τὸ βουλεύεσθαι περὶ τοῦ πότερον εἰρήνην ἄγειν ἢ πολεμεῖν δεῖ] . 
εἰ μὲν οὖν ἔξεστιν εἰρήνην ἄγειν τῇ πόλει καὶ ἐφ’ ἡμῖν ἐστι τοῦτο , ἵν’ ἐντεῦθεν ἄρξωμαι , φήμ’ ἔγωγ’ ἄγειν ἡμᾶς δεῖν , καὶ τὸν ταῦτα λέγοντα γράφειν καὶ πράττειν καὶ μὴ φενακίζειν ἀξιῶ · εἰ δ’ ἕτερος τὰ ὅπλ’ ἐν ταῖς χερσὶν ἔχων καὶ δύναμιν πολλὴν περὶ αὑτὸν τοὔνομα μὲν τὸ τῆς εἰρήνης ὑμῖν προβάλλει , τοῖς δ’ ἔργοις αὐτὸς τοῖς τοῦ πολέμου χρῆται , τί λοιπὸν ἄλλο πλὴν ἀμύνεσθαι ; 
φάσκειν δ’ εἰρήνην ἄγειν εἰ βούλεσθε , ὥσπερ ἐκεῖνος , οὐ διαφέρομαι . 
εἰ δέ τις ταύτην εἰρήνην ὑπολαμβάνει , ἐξ ἧς ἐκεῖνος πάντα τἄλλα λαβὼν ἐφ’ ἡμᾶς ἥξει , πρῶτον μὲν μαίνεται , ἔπειτ’ ἐκείνῳ παρ’ ὑμῶν , οὐχ ὑμῖν παρ’ ἐκείνου τὴν εἰρήνην λέγει · τοῦτο δ’ ἐστὶν ὃ τῶν ἀναλισκομένων χρημάτων πάντων Φίλιππος ὠνεῖται , αὐτὸς μὲν πολεμεῖν ὑμῖν , ὑφ’ ὑμῶν δὲ μὴ πολεμεῖσθαι . 
καὶ μὴν εἰ μέχρι τούτου περιμενοῦμεν , ἕως ἂν ἡμῖν ὁμολογήσῃ πολεμεῖν , πάντων ἐσμὲν εὐηθέστατοι · οὐδὲ γὰρ ἂν ἐπὶ τὴν Ἀττικὴν αὐτὴν βαδίζῃ καὶ τὸν Πειραιᾶ , τοῦτ’ ἐρεῖ , εἴπερ οἷς πρὸς τοὺς ἄλλους πεποίηκε δεῖ τεκμαίρεσθαι . 
τοῦτο μὲν γὰρ Ὀλυνθίοις , τετταράκοντ’ ἀπέχων τῆς πόλεως στάδια , εἶπεν ὅτι δεῖ δυοῖν θάτερον , ἢ ἐκείνους ἐν Ὀλύνθῳ μὴ οἰκεῖν ἢ αὑτὸν ἐν Μακεδονίᾳ , πάντα τὸν ἄλλον χρόνον , εἴ τις αὐτὸν αἰτιάσαιτό τι τοιοῦτον , ἀγανακτῶν καὶ πρέσβεις πέμπων τοὺς ἀπολογησομένους · τοῦτο δ’ εἰς Φωκέας ὡς πρὸς συμμάχους ἐπορεύετο , καὶ πρέσβεις Φωκέων ἦσαν οἳ παρηκολούθουν αὐτῷ πορευομένῳ , καὶ παρ’ ἡμῖν ἤριζον οἱ πολλοὶ Θηβαίοις οὐ λυσιτελήσειν τὴν ἐκείνου πάροδον . 
καὶ μὴν καὶ Φερὰς πρώην ὡς φίλος καὶ σύμμαχος εἰς Θετταλίαν ἐλθὼν ἔχει καταλαβών , καὶ τὰ τελευταῖα τοῖς ταλαιπώροις Ὠρείταις τουτοισὶ ἐπισκεψομένους ἔφη τοὺς στρατιώτας πεπομφέναι κατ’ εὔνοιαν · πυνθάνεσθαι γὰρ αὐτοὺς ὡς νοσοῦσι καὶ στασιάζουσιν , συμμάχων δ’ εἶναι καὶ φίλων ἀληθινῶν ἐν τοῖς τοιούτοις καιροῖς παρεῖναι . 
εἶτ’ οἴεσθ’ αὐτόν , οἳ ἐποίησαν μὲν οὐδὲν ἂν κακόν , μὴ παθεῖν δ’ ἐφυλάξαντ’ ἂν ἴσως , τούτους μὲν ἐξαπατᾶν αἱρεῖσθαι μᾶλλον ἢ προλέγοντα βιάζεσθαι , ὑμῖν δ’ ἐκ προρρήσεως πολεμήσειν , καὶ ταῦθ’ ἕως ἂν ἑκόντες ἐξαπατᾶσθε ; 
οὐκ ἔστι ταῦτα · καὶ γὰρ ἂν ἀβελτερώτατος εἴη πάντων ἀνθρώπων , εἰ τῶν ἀδικουμένων ὑμῶν μηδὲν ἐγκαλούντων αὐτῷ , ἀλλ’ ὑμῶν αὐτῶν τινὰς αἰτιωμένων , ἐκεῖνος ἐκλύσας τὴν πρὸς ἀλλήλους ἔριν ὑμῶν καὶ φιλονικίαν ἐφ’ αὑτὸν προείποι τρέπεσθαι , καὶ τῶν παρ’ ἑαυτοῦ μισθοφορούντων τοὺς λόγους ἀφέλοιτο , οἷς ἀναβάλλουσιν ὑμᾶς , λέγοντες ὡς ἐκεῖνός γ’ οὐ πολεμεῖ τῇ πόλει . 
ἀλλ’ ἔστιν , ὦ πρὸς τοῦ Διός , ὅστις εὖ φρονῶν ἐκ τῶν ὀνομάτων μᾶλλον ἢ τῶν πραγμάτων τὸν ἄγοντ’ εἰρήνην ἢ πολεμοῦνθ’ αὑτῷ σκέψαιτ’ ἄν ; 
οὐδεὶς δήπου . 
ὁ τοίνυν Φίλιππος ἐξ ἀρχῆς , ἄρτι τῆς εἰρήνης γεγονυίας , οὔπω Διοπείθους στρατηγοῦντος οὐδὲ τῶν ὄντων ἐν Χερρονήσῳ νῦν ἀπεσταλμένων , Σέρριον καὶ Δορίσκον ἐλάμβανε καὶ τοὺς ἐκ Σερρείου τείχους καὶ Ἱεροῦ ὄρους στρατιώτας ἐξέβαλλεν , οὓς ὁ ὑμέτερος στρατηγὸς κατέστησεν . 
καίτοι ταῦτα πράττων τί ἐποίει ; 
εἰρήνην μὲν γὰρ ὠμωμόκει . 
καὶ μηδεὶς εἴπῃ , ‘τί δὲ ταῦτ’ ἐστίν , ἢ τί τούτων μέλει τῇ πόλει ; ’ 
εἰ μὲν γὰρ μικρὰ ταῦτα , ἢ μηδὲν ὑμῖν αὐτῶν ἔμελεν , ἄλλος ἂν εἴη λόγος οὗτος · τὸ δ’ εὐσεβὲς καὶ τὸ δίκαιον , ἄν τ’ ἐπὶ μικροῦ τις ἄν τ’ ἐπὶ μείζονος παραβαίνῃ , τὴν αὐτὴν ἔχει δύναμιν . 
φέρε δὴ νῦν , ἡνίκ’ εἰς Χερρόνησον , ἣν βασιλεὺς καὶ πάντες οἱ Ἕλληνες ὑμετέραν ἐγνώκασιν εἶναι , ξένους εἰσπέμπει καὶ βοηθεῖν ὁμολογεῖ καὶ ἐπιστέλλει ταῦτα , τί ποιεῖ ; 
φησὶ μὲν γὰρ οὐ πολεμεῖν , ἐγὼ δὲ τοσούτου δέω ταῦτα ποιοῦντ’ ἐκεῖνον ἄγειν ὁμολογεῖν τὴν πρὸς ὑμᾶς εἰρήνην , ὥστε καὶ Μεγάρων ἁπτόμενον κἀν Εὐβοίᾳ τυραννίδα κατασκευάζοντα καὶ νῦν ἐπὶ Θρᾴκην παριόντα καὶ τἀν Πελοποννήσῳ σκευωρούμενον καὶ πάνθ’ ὅσα πράττει μετὰ τῆς δυνάμεως ποιοῦντα , λύειν φημὶ τὴν εἰρήνην καὶ πολεμεῖν ὑμῖν , εἰ μὴ καὶ τοὺς τὰ μηχανήματ’ ἐφιστάντας εἰρήνην ἄγειν φήσετε , ἕως ἂν αὐτὰ τοῖς τείχεσιν ἤδη προσαγάγωσιν . 
ἀλλ’ οὐ φήσετε · ὁ γὰρ οἷς ἂν ἐγὼ ληφθείην , ταῦτα πράττων καὶ κατασκευαζόμενος , οὗτος ἐμοὶ πολεμεῖ , κἂν μήπω βάλλῃ μηδὲ τοξεύῃ . 
τίσιν οὖν ὑμεῖς κινδυνεύσαιτ’ ἄν , εἴ τι γένοιτο ; 
τῷ τὸν Ἑλλήσποντον ἀλλοτριωθῆναι , τῷ Μεγάρων καὶ τῆς Εὐβοίας τὸν πολεμοῦνθ’ ὑμῖν γενέσθαι κύριον , τῷ Πελοποννησίους τἀκείνου φρονῆσαι . 
εἶτα τὸν τοῦτο τὸ μηχάνημ’ ἐπὶ τὴν πόλιν ἱστάντα , τοῦτον εἰρήνην ἄγειν ἐγὼ φῶ πρὸς ὑμᾶς ; 
πολλοῦ γε καὶ δεῖ , ἀλλ’ ἀφ’ ἧς ἡμέρας ἀνεῖλε Φωκέας , ἀπὸ ταύτης ἔγωγ’ αὐτὸν πολεμεῖν ὁρίζομαι . 
ὑμᾶς δ’ , ἐὰν ἀμύνησθ’ ἤδη , σωφρονήσειν φημί , ἐὰν δ’ ἐάσητε , οὐδὲ τοῦθ’ ὅταν βούλησθε δυνήσεσθαι ποιῆσαι . 
καὶ τοσοῦτόν γ’ ἀφέστηκα τῶν ἄλλων , ὦ ἄνδρες Ἀθηναῖοι , τῶν συμβουλευόντων , ὥστ’ οὐδὲ δοκεῖ μοι περὶ Χερρονήσου νῦν σκοπεῖν οὐδὲ Βυζαντίου , ἀλλ’ ἐπαμῦναι μὲν τούτοις , καὶ διατηρῆσαι μή τι πάθωσι , καὶ τοῖς οὖσιν ἐκεῖ νῦν στρατιώταις πάνθ’ ὅσων ἂν δέωνται ἀποστεῖλαι , βουλεύεσθαι μέντοι περὶ πάντων τῶν Ἑλλήνων ὡς ἐν κινδύνῳ μεγάλῳ καθεστώτων . 
βούλομαι δ’ εἰπεῖν πρὸς ὑμᾶς ἐξ ὧν ὑπὲρ τῶν πραγμάτων οὕτω φοβοῦμαι , ἵν’ , εἰ μὲν ὀρθῶς λογίζομαι , μετάσχητε τῶν λογισμῶν καὶ πρόνοιάν τιν’ ὑμῶν γ’ αὐτῶν , εἰ μὴ καὶ τῶν ἄλλων ἄρα βούλεσθε , ποιήσησθε , ἂν δὲ ληρεῖν καὶ τετυφῶσθαι δοκῶ , μήτε νῦν μήτ’ αὖθις ὡς ὑγιαίνοντί μοι προσέχητε . 
ὅτι μὲν δὴ μέγας ἐκ μικροῦ καὶ ταπεινοῦ τὸ κατ’ ἀρχὰς Φίλιππος ηὔξηται , καὶ ἀπίστως καὶ στασιαστικῶς ἔχουσι πρὸς αὑτοὺς οἱ Ἕλληνες , καὶ ὅτι πολλῷ παραδοξότερον ἦν τοσοῦτον αὐτὸν ἐξ ἐκείνου γενέσθαι ἢ νῦν , ὅθ’ οὕτω πολλὰ προείληφε , καὶ τὰ λοιπὰ ὑφ’ αὑτῷ ποιήσασθαι , καὶ πάνθ’ ὅσα τοιαῦτ’ ἂν ἔχοιμι διεξελθεῖν , παραλείψω . 
ἀλλ’ ὁρῶ συγκεχωρηκότας ἅπαντας ἀνθρώπους , ἀφ’ ὑμῶν ἀρξαμένους , αὐτῷ , ὑπὲρ οὗ τὸν ἄλλον ἅπαντα χρόνον πάντες οἱ πόλεμοι γεγόνασιν οἱ Ἑλληνικοί . 
τί οὖν ἐστι τοῦτο ; 
τὸ ποιεῖν ὅ τι βούλεται , καὶ καθ’ ἕν’ οὑτωσὶ περικόπτειν καὶ λωποδυτεῖν τῶν Ἑλλήνων , καὶ καταδουλοῦσθαι τὰς πόλεις ἐπιόντα . 
καίτοι προστάται μὲν ὑμεῖς ἑβδομήκοντ’ ἔτη καὶ τρία τῶν Ἑλλήνων ἐγένεσθε , προστάται δὲ τριάκονθ’ ἑνὸς δέοντα Λακεδαιμόνιοι · ἴσχυσαν δέ τι καὶ Θηβαῖοι τουτουσὶ τοὺς τελευταίους χρόνους μετὰ τὴν ἐν Λεύκτροις μάχην . 
ἀλλ’ ὅμως οὔθ’ ὑμῖν οὔτε Θηβαίοις οὔτε Λακεδαιμονίοις οὐδεπώποτ’ , ὦ ἄνδρες Ἀθηναῖοι , συνεχωρήθη τοῦθ’ ὑπὸ τῶν Ἑλλήνων , ποιεῖν ὅ τι βούλοισθε , οὐδὲ πολλοῦ δεῖ · 
ἀλλὰ τοῦτο μὲν ὑμῖν , μᾶλλον δὲ τοῖς τότ’ οὖσιν Ἀθηναίοις , ἐπειδή τισιν οὐ μετρίως ἐδόκουν προσφέρεσθαι , πάντες ᾤοντο δεῖν , καὶ οἱ μηδὲν ἐγκαλεῖν ἔχοντες αὐτοῖς , μετὰ τῶν ἠδικημένων πολεμεῖν · καὶ πάλιν Λακεδαιμονίοις ἄρξασι καὶ παρελθοῦσιν εἰς τὴν αὐτὴν δυναστείαν ὑμῖν , ἐπειδὴ πλεονάζειν ἐπεχείρουν καὶ πέρα τοῦ μετρίου τὰ καθεστηκότ’ ἐκίνουν , πάντες εἰς πόλεμον κατέστησαν , καὶ οἱ μηδὲν ἐγκαλοῦντες αὐτοῖς . 
καὶ τί δεῖ τοὺς ἄλλους λέγειν ; 
ἀλλ’ ἡμεῖς αὐτοὶ καὶ Λακεδαιμόνιοι , οὐδὲν ἂν εἰπεῖν ἔχοντες ἐξ ἀρχῆς ὅ τι ἠδικούμεθ’ ὑπ’ ἀλλήλων , ὅμως ὑπὲρ ὧν τοὺς ἄλλους ἀδικουμένους ἑωρῶμεν , πολεμεῖν ᾠόμεθα δεῖν . 
καίτοι πάνθ’ ὅσ’ ἐξημάρτηται καὶ Λακεδαιμονίοις ἐν τοῖς τριάκοντ’ ἐκείνοις ἔτεσιν καὶ τοῖς ἡμετέροις προγόνοις ἐν τοῖς ἑβδομήκοντα , ἐλάττον’ ἐστίν , ὦ ἄνδρες Ἀθηναῖοι , ὧν Φίλιππος ἐν τρισὶ καὶ δέκ’ οὐχ ὅλοις ἔτεσιν , οἷς ἐπιπολάζει , ἠδίκηκε τοὺς Ἕλληνας , μᾶλλον δ’ οὐδὲ μέρος τούτων ἐκεῖνα . 
καὶ τοῦτ’ ἐκ βραχέος λόγου ῥᾴδιον δεῖξαι . 
Ὄλυνθον μὲν δὴ καὶ Μεθώνην καὶ Ἀπολλωνίαν καὶ δύο καὶ τριάκοντα πόλεις ἐπὶ Θρᾴκης ἐῶ , ἃς ἁπάσας οὕτως ὠμῶς ἀνῄρηκεν ὥστε μηδ’ εἰ πώποτ’ ᾠκήθησαν προσελθόντ’ εἶναι ῥᾴδιον εἰπεῖν · καὶ τὸ Φωκέων ἔθνος τοσοῦτον ἀνῃρημένον σιωπῶ . 
ἀλλὰ Θετταλία πῶς ἔχει ; 
οὐχὶ τὰς πολιτείας καὶ τὰς πόλεις αὐτῶν παρῄρηται καὶ τετραρχίας κατέστησεν , ἵνα μὴ μόνον κατὰ πόλεις ἀλλὰ καὶ κατ’ ἔθνη δουλεύωσιν ; 
αἱ δ’ ἐν Εὐβοίᾳ πόλεις οὐκ ἤδη τυραννοῦνται , καὶ ταῦτ’ ἐν νήσῳ πλησίον Θηβῶν καὶ Ἀθηνῶν ; 
οὐ διαρρήδην εἰς τὰς ἐπιστολὰς γράφει ‘ἐμοὶ δ’ ἐστὶν εἰρήνη πρὸς τοὺς ἀκούειν ἐμοῦ βουλομένουσ’ ; 
καὶ οὐ γράφει μὲν ταῦτα , τοῖς δ’ ἔργοις οὐ ποιεῖ , ἀλλ’ ἐφ’ Ἑλλήσποντον οἴχεται , πρότερον ἧκεν ἐπ’ Ἀμβρακίαν , Ἦλιν ἔχει τηλικαύτην πόλιν ἐν Πελοποννήσῳ , Μεγάροις ἐπεβούλευσεν πρώην , οὔθ’ ἡ Ἑλλὰς οὔθ’ ἡ βάρβαρος τὴν πλεονεξίαν χωρεῖ τἀνθρώπου . 
καὶ ταῦθ’ ὁρῶντες οἱ Ἕλληνες ἅπαντες καὶ ἀκούοντες οὐ πέμπομεν πρέσβεις περὶ τούτων πρὸς ἀλλήλους κἀγανακτοῦμεν , οὕτω δὲ κακῶς διακείμεθα καὶ διορωρύγμεθα κατὰ πόλεις ὥστ’ ἄχρι τῆς τήμερον ἡμέρας οὐδὲν οὔτε τῶν συμφερόντων οὔτε τῶν δεόντων πρᾶξαι δυνάμεθα , οὐδὲ συστῆναι , οὐδὲ κοινωνίαν βοηθείας καὶ φιλίας οὐδεμίαν ποιήσασθαι , ἀλλὰ μείζω γιγνόμενον τὸν ἄνθρωπον περιορῶμεν , τὸν χρόνον κερδᾶναι τοῦτον ὃν ἄλλος ἀπόλλυται ἕκαστος ἐγνωκώς , ὥς γ’ ἐμοὶ δοκεῖ , οὐχ ὅπως σωθήσεται τὰ τῶν Ἑλλήνων σκοπῶν οὐδὲ πράττων , ἐπεί , ὅτι γ’ ὥσπερ περίοδος ἢ καταβολὴ πυρετοῦ ἢ ἄλλου τινὸς κακοῦ καὶ τῷ πάνυ πόρρω δοκοῦντι νῦν ἀφεστάναι προσέρχεται , οὐδεὶς ἀγνοεῖ . 
καὶ μὴν κἀκεῖνό γ’ ἴστε , ὅτι ὅσα μὲν ὑπὸ Λακεδαιμονίων ἢ ὑφ’ ἡμῶν ἔπασχον οἱ Ἕλληνες , ἀλλ’ οὖν ὑπὸ γνησίων γ’ ὄντων τῆς Ἑλλάδος ἠδικοῦντο , καὶ τὸν αὐτὸν τρόπον ἄν τις ὑπέλαβεν τοῦτο , ὥσπερ ἂν εἰ υἱὸς ἐν οὐσίᾳ πολλῇ γεγονὼς γνήσιος διῴκει τι μὴ καλῶς μηδ’ ὀρθῶς , κατ’ αὐτὸ μὲν τοῦτ’ ἄξιον μέμψεως εἶναι καὶ κατηγορίας , ὡς δ’ οὐ προσήκων ἢ ὡς οὐ κληρονόμος τούτων ὢν ταῦτ’ ἐποίει , οὐκ ἐνεῖναι λέγειν . 
εἰ δέ γε δοῦλος ἢ ὑποβολιμαῖος τὰ μὴ προσήκοντ’ ἀπώλλυε καὶ ἐλυμαίνετο , Ἡράκλεις ὅσῳ μᾶλλον δεινὸν καὶ ὀργῆς ἄξιον πάντες ἂν ἔφησαν εἶναι . 
ἀλλ’ οὐχ ὑπὲρ Φιλίππου καὶ ὧν ἐκεῖνος πράττει νῦν , οὐχ οὕτως ἔχουσιν , οὐ μόνον οὐχ Ἕλληνος ὄντος οὐδὲ προσήκοντος οὐδὲν τοῖς Ἕλλησιν , ἀλλ’ οὐδὲ βαρβάρου ἐντεῦθεν ὅθεν καλὸν εἰπεῖν , ἀλλ’ ὀλέθρου Μακεδόνος , ὅθεν οὐδ’ ἀνδράποδον σπουδαῖον οὐδὲν ἦν πρότερον πρίασθαι . 
καίτοι τί τῆς ἐσχάτης ὕβρεως ἀπολείπει ; 
οὐ πρὸς τῷ πόλεις ἀνῃρηκέναι τίθησι μὲν τὰ Πύθια , τὸν κοινὸν τῶν Ἑλλήνων ἀγῶνα , κἂν αὐτὸς μὴ παρῇ , τοὺς δούλους ἀγωνοθετήσοντας πέμπει ; 
κύριος δὲ Πυλῶν καὶ τῶν ἐπὶ τοὺς Ἕλληνας παρόδων ἐστί , καὶ φρουραῖς καὶ ξένοις τοὺς τόπους τούτους κατέχει ; 
ἔχει δὲ καὶ τὴν προμαντείαν τοῦ θεοῦ , παρώσας ἡμᾶς καὶ Θετταλοὺς καὶ Δωριέας καὶ τοὺς ἄλλους Ἀμφικτύονας , ἧς οὐδὲ τοῖς Ἕλλησιν ἅπασι μέτεστι ; 
γράφει δὲ Θετταλοῖς ὃν χρὴ τρόπον πολιτεύεσθαι ; 
πέμπει δὲ ξένους τοὺς μὲν εἰς Πορθμόν , τὸν δῆμον ἐκβαλοῦντας τὸν Ἐρετριέων , τοὺς δ’ ἐπ’ Ὠρεόν , τύραννον Φιλιστίδην καταστήσοντας ; 
ἀλλ’ ὅμως ταῦθ’ ὁρῶντες οἱ Ἕλληνες ἀνέχονται , καὶ τὸν αὐτὸν τρόπον ὥσπερ τὴν χάλαζαν ἔμοιγε δοκοῦσιν θεωρεῖν , εὐχόμενοι μὴ καθ’ ἑαυτοὺς ἕκαστοι γενέσθαι , κωλύειν δ’ οὐδεὶς ἐπιχειρῶν . 
οὐ μόνον δ’ ἐφ’ οἷς ἡ Ἑλλὰς ὑβρίζεται ὑπ’ αὐτοῦ , οὐδεὶς ἀμύνεται , ἀλλ’ οὐδ’ ὑπὲρ ὧν αὐτὸς ἕκαστος ἀδικεῖται · τοῦτο γὰρ ἤδη τοὔσχατόν ἐστιν . 
οὐ Κορινθίων ἐπ’ Ἀμβρακίαν ἐλήλυθε καὶ Λευκάδα ; 
οὐκ Ἀχαιῶν Ναύπακτον ὀμώμοκεν Αἰτωλοῖς παραδώσειν ; 
οὐχὶ Θηβαίων Ἐχῖνον ἀφῄρηται , καὶ νῦν ἐπὶ Βυζαντίους πορεύεται συμμάχους ὄντας ; 
οὐχ ἡμῶν , ἐῶ τἄλλα , ἀλλὰ Χερρονήσου τὴν μεγίστην ἔχει πόλιν Καρδίαν ; 
ταῦτα τοίνυν πάσχοντες ἅπαντες μέλλομεν καὶ μαλκίομεν καὶ πρὸς τοὺς πλησίον βλέπομεν , ἀπιστοῦντες ἀλλήλοις , οὐ τῷ πάντας ἡμᾶς ἀδικοῦντι . 
καίτοι τὸν ἅπασιν ἀσελγῶς οὕτω χρώμενον τί οἴεσθε , ἐπειδὰν καθ’ ἕν’ ἡμῶν ἑκάστου κύριος γένηται , τί ποιήσειν ; 
τί οὖν αἴτιον τουτωνί ; 
οὐ γὰρ ἄνευ λόγου καὶ δικαίας αἰτίας οὔτε τόθ’ οὕτως εἶχον ἑτοίμως πρὸς ἐλευθερίαν οἱ Ἕλληνες οὔτε νῦν πρὸς τὸ δουλεύειν . 
ἦν τι τότ’ , ἦν , ὦ ἄνδρες Ἀθηναῖοι , ἐν ταῖς τῶν πολλῶν διανοίαις , ὃ νῦν οὐκ ἔστιν , ὃ καὶ τοῦ Περσῶν ἐκράτησε πλούτου καὶ ἐλευθέραν ἦγε τὴν Ἑλλάδα καὶ οὔτε ναυμαχίας οὔτε πεζῆς μάχης οὐδεμιᾶς ἡττᾶτο , νῦν δ’ ἀπολωλὸς ἅπαντα λελύμανται καὶ ἄνω καὶ κάτω πεποίηκε τὰ τῶν Ἑλλήνων πράγματα . 
τί οὖν ἦν τοῦτο ; 
οὐδὲν ποικίλον οὐδὲ σοφόν , ἀλλ’ ὅτι τοὺς παρὰ τῶν ἄρχειν βουλομένων ἢ διαφθείρειν τὴν Ἑλλάδα χρήματα λαμβάνοντας ἅπαντες ἐμίσουν , καὶ χαλεπώτατον ἦν τὸ δωροδοκοῦντ’ ἐλεγχθῆναι , καὶ τιμωρίᾳ μεγίστῃ τοῦτον ἐκόλαζον , καὶ παραίτησις οὐδεμί’ ἦν οὐδὲ συγγνώμη . 
τὸν οὖν καιρὸν ἑκάστου τῶν πραγμάτων , ὃν ἡ τύχη καὶ τοῖς ἀμελοῦσιν κατὰ τῶν προσεχόντων πολλάκις παρασκευάζει , οὐκ ἦν πρίασθαι παρὰ τῶν λεγόντων οὐδὲ τῶν στρατηγούντων , οὐδὲ τὴν πρὸς ἀλλήλους ὁμόνοιαν , οὐδὲ τὴν πρὸς τοὺς τυράννους καὶ τοὺς βαρβάρους ἀπιστίαν , οὐδ’ ὅλως τοιοῦτον οὐδέν . 
νῦν δ’ ἅπανθ’ ὥσπερ ἐξ ἀγορᾶς ἐκπέπραται ταῦτα , ἀντεισῆκται δ’ ἀντὶ τούτων ὑφ’ ὧν ἀπόλωλε καὶ νενόσηκεν ἡ Ἑλλάς . 
ταῦτα δ’ ἐστὶ τί ; 
ζῆλος , εἴ τις εἴληφέ τι · γέλως , ἂν ὁμολογῇ · συγγνώμη τοῖς ἐλεγχομένοις · μῖσος , ἂν τούτοις τις ἐπιτιμᾷ · τἄλλα πάνθ’ ὅσ’ ἐκ τοῦ δωροδοκεῖν ἤρτηται . 
ἐπεὶ τριήρεις γε καὶ σωμάτων πλῆθος καὶ χρημάτων καὶ τῆς ἄλλης κατασκευῆς ἀφθονία , καὶ τἄλλ’ οἷς ἄν τις ἰσχύειν τὰς πόλεις κρίνοι , νῦν ἅπασι καὶ πλείω καὶ μείζω ἐστὶ τῶν τότε πολλῷ . 
ἀλλὰ ταῦτ’ ἄχρηστα , ἄπρακτα , ἀνόνητα ὑπὸ τῶν πωλούντων γίγνεται . 
ὅτι δ’ οὕτω ταῦτ’ ἔχει τὰ μὲν νῦν ὁρᾶτε δήπου καὶ οὐδὲν ἐμοῦ προσδεῖσθε μάρτυρος · τὰ δ’ ἐν τοῖς ἄνωθεν χρόνοις ὅτι τἀναντί’ εἶχεν ἐγὼ δηλώσω , οὐ λόγους ἐμαυτοῦ λέγων , ἀλλὰ γράμματα τῶν προγόνων τῶν ὑμετέρων ἁκεῖνοι κατέθεντ’ εἰς στήλην χαλκῆν γράψαντες εἰς ἀκρόπολιν , οὐχ ἵν’ αὐτοῖς ᾖ χρήσιμα (καὶ γὰρ ἄνευ τούτων τῶν γραμμάτων τὰ δέοντ’ ἐφρόνουν) , ἀλλ’ ἵν’ ὑμεῖς ἔχηθ’ ὑπομνήματα καὶ παραδείγματα ὡς ὑπὲρ τῶν τοιούτων σπουδάζειν προσήκει . 
τί οὖν λέγει τὰ γράμματα ; 
‘Ἄρθμιοσ’ 
φησὶ ‘Πυθώνακτος Ζελείτης ἄτιμος καὶ πολέμιος τοῦ δήμου τοῦ Ἀθηναίων καὶ τῶν συμμάχων αὐτὸς καὶ γένος.’ 
εἶθ’ ἡ αἰτία γέγραπται , δῑ ἣν ταῦτ’ ἐγένετο · ‘ὅτι τὸν χρυσὸν τὸν ἐκ Μήδων εἰς Πελοπόννησον ἤγαγεν.’ 
ταῦτ’ ἐστὶ τὰ γράμματα . 
λογίζεσθε δὴ πρὸς θεῶν , τίς ἦν ποθ’ ἡ διάνοια τῶν Ἀθηναίων τῶν τότε , ταῦτα ποιούντων , ἢ τί τὸ ἀξίωμα . 
ἐκεῖνοι Ζελείτην τινά , Ἄρθμιον , δοῦλον βασιλέως (ἡ γὰρ Ζέλειά ἐστι τῆς Ἀσίας) , ὅτι τῷ δεσπότῃ διακονῶν χρυσίον ἤγαγεν εἰς Πελοπόννησον , οὐκ Ἀθήναζε , ἐχθρὸν αὑτῶν ἀνέγραψαν καὶ τῶν συμμάχων αὐτὸν καὶ γένος , καὶ ἀτίμους . 
τοῦτο δ’ ἐστὶν οὐχ ἣν οὑτωσί τις ἂν φήσειεν ἀτιμίαν · τί γὰρ τῷ Ζελείτῃ , τῶν Ἀθηναίων κοινῶν εἰ μὴ μεθέξειν ἔμελλεν ; 
ἀλλ’ ἐν τοῖς φονικοῖς γέγραπται νόμοις , ὑπὲρ ὧν ἂν μὴ διδῷ φόνου δικάσασθαι , ἀλλ’ εὐαγὲς ᾖ τὸ ἀποκτεῖναι , ‘καὶ ἄτιμοσ’ 
φησὶ ‘τεθνάτω.’ 
τοῦτο δὴ λέγει , καθαρὸν τὸν τούτων τιν’ ἀποκτείναντ’ εἶναι . 
οὐκοῦν ἐνόμιζον ἐκεῖνοι τῆς πάντων τῶν Ἑλλήνων σωτηρίας αὑτοῖς ἐπιμελητέον εἶναι · οὐ γὰρ ἂν αὐτοῖς ἔμελ’ εἴ τις ἐν Πελοποννήσῳ τινὰς ὠνεῖται καὶ διαφθείρει , μὴ τοῦθ’ ὑπολαμβάνουσιν · ἐκόλαζον δ’ οὕτω καὶ ἐτιμωροῦνθ’ οὓς αἴσθοιντο , ὥστε καὶ στηλίτας ποιεῖν . 
ἐκ δὲ τούτων εἰκότως τὰ τῶν Ἑλλήνων ἦν τῷ βαρβάρῳ φοβερά , οὐχ ὁ βάρβαρος τοῖς Ἕλλησιν . 
ἀλλ’ οὐ νῦν · οὐ γὰρ οὕτως ἔχεθ’ ὑμεῖς οὔτε πρὸς τὰ τοιαῦτ’ οὔτε πρὸς τἄλλα , ἀλλὰ πῶς ; 
ἴστ’ αὐτοί · τί γὰρ δεῖ περὶ πάντων ὑμῶν κατηγορεῖν ; 
παραπλησίως δὲ καὶ οὐδὲν βέλτιον ὑμῶν ἅπαντες οἱ λοιποὶ Ἕλληνες · διόπερ φήμ’ ἔγωγε καὶ σπουδῆς πολλῆς καὶ βουλῆς ἀγαθῆς τὰ παρόντα πράγματα προσδεῖσθαι . 
τίνος ; 
εἴπω κελεύετε ; 
καὶ οὐκ ὀργιεῖσθε ; [Ἐκ τοῦ Γραμματείου Ἀναγιγνώσκει] ἔστι τοίνυν τις εὐήθης λόγος παρὰ τῶν παραμυθεῖσθαι βουλομένων τὴν πόλιν , ὡς ἄρ’ οὔπω Φίλιππός ἐστιν οἷοί ποτ’ ἦσαν Λακεδαιμόνιοι , οἳ θαλάττης μὲν ἦρχον καὶ γῆς ἁπάσης , βασιλέα δὲ σύμμαχον εἶχον , ὑφίστατο δ’ οὐδὲν αὐτούς · ἀλλ’ ὅμως ἠμύνατο κἀκείνους ἡ πόλις καὶ οὐκ ἀνηρπάσθη . 
ἐγὼ δ’ ἁπάντων ὡς ἔπος εἰπεῖν πολλὴν εἰληφότων ἐπίδοσιν , καὶ οὐδὲν ὁμοίων ὄντων τῶν νῦν τοῖς πρότερον , οὐδὲν ἡγοῦμαι πλέον ἢ τὰ τοῦ πολέμου κεκινῆσθαι κἀπιδεδωκέναι . 
πρῶτον μὲν γὰρ ἀκούω Λακεδαιμονίους τότε καὶ πάντας τοὺς ἄλλους , τέτταρας μῆνας ἢ πέντε , τὴν ὡραίαν αὐτήν , ἐμβαλόντας ἂν καὶ κακώσαντας τὴν χώραν ὁπλίταις καὶ πολιτικοῖς στρατεύμασιν ἀναχωρεῖν ἐπ’ οἴκου πάλιν · οὕτω δ’ ἀρχαίως εἶχον , μᾶλλον δὲ πολιτικῶς , ὥστ’ οὐδὲ χρημάτων ὠνεῖσθαι παρ’ οὐδενὸς οὐδέν , ἀλλ’ εἶναι νόμιμόν τινα καὶ προφανῆ τὸν πόλεμον . 
νυνὶ δ’ ὁρᾶτε μὲν δήπου τὰ πλεῖστα τοὺς προδότας ἀπολωλεκότας , οὐδὲν δ’ ἐκ παρατάξεως οὐδὲ μάχης γιγνόμενον · ἀκούετε δὲ Φίλιππον οὐχὶ τῷ φάλαγγ’ ὁπλιτῶν ἄγειν βαδίζονθ’ ὅποι βούλεται , ἀλλὰ τῷ ψιλούς , ἱππέας , τοξότας , ξένους , τοιοῦτον ἐξηρτῆσθαι στρατόπεδον . 
ἐπειδὰν δ’ ἐπὶ τούτοις πρὸς νοσοῦντας ἐν αὑτοῖς προσπέσῃ καὶ μηδεὶς ὑπὲρ τῆς χώρας δῑ ἀπιστίαν ἐξίῃ , μηχανήματ’ ἐπιστήσας πολιορκεῖ . 
καὶ σιωπῶ θέρος καὶ χειμῶνα , ὡς οὐδὲν διαφέρει , οὐδ’ ἐστὶν ἐξαίρετος ὥρα τις ἣν διαλείπει . 
ταῦτα μέντοι πάντας εἰδότας καὶ λογιζομένους οὐ δεῖ προσέσθαι τὸν πόλεμον εἰς τὴν χώραν , οὐδ’ εἰς τὴν εὐήθειαν τὴν τοῦ τότε πρὸς Λακεδαιμονίους πολέμου βλέποντας ἐκτραχηλισθῆναι , ἀλλ’ ὡς ἐκ πλείστου φυλάττεσθαι τοῖς πράγμασι καὶ ταῖς παρασκευαῖς , ὅπως οἴκοθεν μὴ κινήσεται σκοποῦντας , οὐχὶ συμπλακέντας διαγωνίζεσθαι . 
πρὸς μὲν γὰρ πόλεμον πολλὰ φύσει πλεονεκτήμαθ’ ἡμῖν ὑπάρχει , ἄν περ , ὦ ἄνδρες Ἀθηναῖοι , ποιεῖν ἐθέλωμεν ἃ δεῖ , ἡ φύσις τῆς ἐκείνου χώρας , ἧς ἄγειν καὶ φέρειν ἔστι πολλὴν καὶ κακῶς ποιεῖν , ἄλλα μυρία · εἰς δ’ ἀγῶνα ἄμεινον ἡμῶν ἐκεῖνος ἤσκηται . 
οὐ μόνον δὲ δεῖ ταῦτα γιγνώσκειν , οὐδὲ τοῖς ἔργοις ἐκεῖνον ἀμύνεσθαι τοῖς τοῦ πολέμου , ἀλλὰ καὶ τῷ λογισμῷ καὶ τῇ διανοίᾳ τοὺς παρ’ ὑμῖν ὑπὲρ αὐτοῦ λέγοντας μισῆσαι , ἐνθυμουμένους ὅτι οὐκ ἔνεστι τῶν τῆς πόλεως ἐχθρῶν κρατῆσαι , πρὶν ἂν τοὺς ἐν αὐτῇ τῇ πόλει κολάσηθ’ ὑπηρετοῦντας ἐκείνοις . 
ὃ μὰ τὸν Δία καὶ τοὺς ἄλλους θεοὺς οὐ δυνήσεσθ’ ὑμεῖς ποιῆσαι , ἀλλ’ εἰς τοῦτ’ ἀφῖχθε μωρίας ἢ παρανοίας ἢ οὐκ ἔχω τί λέγω (πολλάκις γὰρ ἔμοιγ’ ἐπελήλυθε καὶ τοῦτο φοβεῖσθαι , μή τι δαιμόνιον τὰ πράγματ’ ἐλαύνᾐ , ὥστε λοιδορίας , φθόνου , σκώμματος , ἧστινος ἂν τύχηθ’ ἕνεκ’ αἰτίας ἀνθρώπους μισθωτούς , ὧν οὐδ’ ἂν ἀρνηθεῖεν ἔνιοι ὡς οὐκ εἰσὶ τοιοῦτοι , λέγειν κελεύετε , καὶ γελᾶτε , ἄν τισι λοιδορηθῶσιν . 
καὶ οὐχί πω τοῦτο δεινόν , καίπερ ὂν δεινόν · ἀλλὰ καὶ μετὰ πλείονος ἀσφαλείας πολιτεύεσθαι δεδώκατε τούτοις ἢ τοῖς ὑπὲρ ὑμῶν λέγουσιν . 
καίτοι θεάσασθε ὅσας συμφορὰς παρασκευάζει τὸ τῶν τοιούτων ἐθέλειν ἀκροᾶσθαι . 
λέξω δ’ ἔργα ἃ πάντες εἴσεσθε . 
ἦσαν ἐν Ὀλύνθῳ τῶν ἐν τοῖς πράγμασιν τινὲς μὲν Φιλίππου καὶ πάνθ’ ὑπηρετοῦντες ἐκείνῳ , τινὲς δὲ τοῦ βελτίστου καὶ ὅπως μὴ δουλεύσουσιν οἱ πολῖται πράττοντες . 
πότεροι δὴ τὴν πατρίδ’ ἐξώλεσαν ; 
ἢ πότεροι τοὺς ἱππέας προὔδοσαν , ὧν προδοθέντων Ὄλυνθος ἀπώλετο ; 
οἱ τὰ Φιλίππου φρονοῦντες , καὶ ὅτ’ ἦν ἡ πόλις τοὺς τὰ βέλτιστα λέγοντας συκοφαντοῦντες καὶ διαβάλλοντες οὕτως , ὥστε τόν γ’ Ἀπολλωνίδην καὶ ἐκβαλεῖν ὁ δῆμος ὁ τῶν Ὀλυνθίων ἐπείσθη . 
οὐ τοίνυν παρὰ τούτοις μόνον τὸ ἔθος τοῦτο πάντα κάκ’ εἰργάσατο , ἄλλοθι δ’ οὐδαμοῦ · ἀλλ’ ἐν Ἐρετρίᾳ , ἐπειδὴ ἀπαλλαγέντος Πλουτάρχου καὶ τῶν ξένων ὁ δῆμος εἶχε τὴν πόλιν καὶ τὸν Πορθμόν , οἱ μὲν ἐφ’ ὑμᾶς ἦγον τὰ πράγματα , οἱ δ’ ἐπὶ Φίλιππον . 
ἀκούοντες δὲ τούτων τὰ πολλά , μᾶλλον δὲ τὰ πάνθ’ οἱ ταλαίπωροι καὶ δυστυχεῖς Ἐρετριεῖς , τελευτῶντες ἐπείσθησαν τοὺς ὑπὲρ αὑτῶν λέγοντας ἐκβαλεῖν . 
καὶ γάρ τοι πέμψας Ἱππόνικον ὁ σύμμαχος αὐτοῖς Φίλιππος καὶ ξένους χιλίους , τὰ τείχη περιεῖλε τοῦ Πορθμοῦ καὶ τρεῖς κατέστησε τυράννους , Ἵππαρχον , Αὐτομέδοντα , Κλείταρχον · καὶ μετὰ ταῦτ’ ἐξελήλακεν ἐκ τῆς χώρας δὶς ἤδη βουλομένους σῴζεσθαι , τότε μὲν πέμψας τοὺς μετ’ Εὐρυλόχου ξένους , πάλιν δὲ τοὺς μετὰ Παρμενίωνος . 
καὶ τί δεῖ τὰ πολλὰ λέγειν ; 
ἀλλ’ ἐν Ὠρεῷ Φιλιστίδης μὲν ἔπραττε Φιλίππῳ καὶ Μένιππος καὶ Σωκράτης καὶ Θόας καὶ Ἀγαπαῖος , οἵπερ νῦν ἔχουσι τὴν πόλιν (καὶ ταῦτ’ ᾔδεσαν ἅπαντες) , Εὐφραῖος δέ τις ἄνθρωπος καὶ παρ’ ἡμῖν ποτ’ ἐνθάδ’ οἰκήσας , ὅπως ἐλεύθεροι καὶ μηδενὸς δοῦλοι ἔσονται . 
οὗτος τὰ μὲν ἄλλ’ ὡς ὑβρίζετο καὶ προυπηλακίζεθ’ ὑπὸ τοῦ δήμου , πόλλ’ ἂν εἴη λέγειν · ἐνιαυτῷ δὲ πρότερον τῆς ἁλώσεως ἐνέδειξεν ὡς προδότην τὸν Φιλιστίδην καὶ τοὺς μετ’ αὐτοῦ , αἰσθόμενος ἃ πράττουσιν . 
συστραφέντες δ’ ἄνθρωποι πολλοὶ καὶ χορηγὸν ἔχοντες Φίλιππον καὶ πρυτανευόμενοι ἀπάγουσι τὸν Εὐφραῖον εἰς τὸ δεσμωτήριον , ὡς συνταράττοντα τὴν πόλιν . 
ὁρῶν δὲ ταῦθ’ ὁ δῆμος ὁ τῶν Ὠρειτῶν , ἀντὶ τοῦ τῷ μὲν βοηθεῖν , τοὺς δ’ ἀποτυμπανίσαι , τοῖς μὲν οὐκ ὠργίζετο , τὸν δ’ ἐπιτήδειον ταῦτα παθεῖν ἔφη καὶ ἐπέχαιρεν . 
μετὰ ταῦθ’ οἱ μὲν ἐπ’ ἐξουσίας ὁπόσης ἐβούλοντ’ ἔπραττον ὅπως ἡ πόλις ληφθήσεται , καὶ κατεσκευάζοντο τὴν πρᾶξιν · τῶν δὲ πολλῶν εἴ τις αἴσθοιτο , ἐσίγα καὶ κατεπέπληκτο , τὸν Εὐφραῖον οἷ’ ἔπαθεν μεμνημένοι . 
οὕτω δ’ ἀθλίως διέκειντο , ὥστ’ οὐ πρότερον ἐτόλμησεν οὐδεὶς τοιούτου κακοῦ προσιόντος ῥῆξαι φωνήν , πρὶν διασκευασάμενοι πρὸς τὰ τείχη προσῇσαν οἱ πολέμιοι · τηνικαῦτα δ’ οἱ μὲν ἠμύνοντο , οἱ δὲ προὐδίδοσαν . 
τῆς πόλεως δ’ οὕτως ἁλούσης αἰσχρῶς καὶ κακῶς οἱ μὲν ἄρχουσι καὶ τυραννοῦσι , τοὺς τότε σῴζοντας ἑαυτοὺς καὶ τὸν Εὐφραῖον ἑτοίμους ὁτιοῦν ποιεῖν ὄντας τοὺς μὲν ἐκβαλόντες , τοὺς δ’ ἀποκτείναντες , ὁ δ’ Εὐφραῖος ἐκεῖνος ἀπέσφαξεν ἑαυτόν , ἔργῳ μαρτυρήσας ὅτι καὶ δικαίως καὶ καθαρῶς ὑπὲρ τῶν πολιτῶν ἀνθειστήκει Φιλίππῳ . 
τί οὖν ποτ’ αἴτιον , θαυμάζετ’ ἴσως , τὸ καὶ τοὺς Ὀλυνθίους καὶ τοὺς Ἐρετριέας καὶ τοὺς Ὠρείτας ἥδιον πρὸς τοὺς ὑπὲρ Φιλίππου λέγοντας ἔχειν ἢ τοὺς ὑπὲρ αὑτῶν ; 
ὅπερ καὶ παρ’ ὑμῖν , ὅτι τοῖς μὲν ὑπὲρ τοῦ βελτίστου λέγουσιν οὐδὲ βουλομένοις ἔνεστιν ἐνίοτε πρὸς χάριν οὐδὲν εἰπεῖν · τὰ γὰρ πράγματ’ ἀνάγκη σκοπεῖν ὅπως σωθήσεται · οἱ δ’ ἐν αὐτοῖς οἷς χαρίζονται Φιλίππῳ συμπράττουσιν . 
εἰσφέρειν ἐκέλευον , οἱ δ’ οὐδὲν δεῖν ἔφασαν · πολεμεῖν καὶ μὴ πιστεύειν , οἱ δ’ ἄγειν εἰρήνην , ἕως ἐγκατελήφθησαν . 
τἄλλα τὸν αὐτὸν τρόπον οἶμαι πάνθ’ , ἵνα μὴ καθ’ ἕκαστα λέγω · οἱ μὲν ἐφ’ οἷς χαριοῦνται , ταῦτ’ ἔλεγον , οἱ δ’ ἐξ ὧν ἔμελλον σωθήσεσθαι . 
πολλὰ δὲ καὶ τὰ τελευταῖα οὐχ οὕτως πρὸς χάριν οὐδὲ δῑ ἄγνοιαν οἱ πολλοὶ προσίεντο , ἀλλ’ ὑποκατακλινόμενοι , ἐπειδὴ τοῖς ὅλοις ἡττᾶσθαι ἐνόμιζον . 
ὃ νὴ τὸν Δία καὶ τὸν Ἀπόλλω δέδοικ’ ἐγὼ μὴ πάθηθ’ ὑμεῖς , ἐπειδὰν εἰδῆτ’ ἐκλογιζόμενοι μηδὲν ἔθ’ ὑμῖν ἐνόν . 
καίτοι μὴ γένοιτο μέν , ὦ ἄνδρες Ἀθηναῖοι , τὰ πράγματ’ ἐν τούτῳ · τεθνάναι δὲ μυριάκις κρεῖττον ἢ κολακείᾳ τι ποιῆσαι Φιλίππου καὶ προέσθαι τῶν ὑπὲρ ὑμῶν λεγόντων τινάς . 
καλήν γ’ οἱ πολλοὶ νῦν ἀπειλήφασιν Ὠρειτῶν χάριν , ὅτι τοῖς Φιλίππου φίλοις ἐπέτρεψαν αὑτούς , τὸν δ’ Εὐφραῖον ἐώθουν · 
καλήν γ’ ὁ δῆμος ὁ Ἐρετριέων , ὅτι τοὺς ὑμετέρους πρέσβεις ἀπήλασε , Κλειτάρχῳ δ’ ἐνέδωκεν αὑτόν · δουλεύουσί γε μαστιγούμενοι καὶ σφαττόμενοι . 
καλῶς Ὀλυνθίων ἐφείσατο τῶν τὸν μὲν Λασθένην ἵππαρχον χειροτονησάντων , τὸν δ’ Ἀπολλωνίδην ἐκβαλόντων . 
μωρία καὶ κακία τὰ τοιαῦτ’ ἐλπίζειν , καὶ κακῶς βουλευομένους καὶ μηδὲν ὧν προσήκει ποιεῖν ἐθέλοντας , ἀλλὰ τῶν ὑπὲρ τῶν ἐχθρῶν λεγόντων ἀκροωμένους , τηλικαύτην ἡγεῖσθαι πόλιν οἰκεῖν τὸ μέγεθος ὥστε <μηδέν> , μηδ’ ἂν ὁτιοῦν ᾖ , δεινὸν πείσεσθαι . 
καὶ μὴν ἐκεῖνό γ’ αἰσχρόν , ὕστερόν ποτ’ εἰπεῖν ‘τίς γὰρ ἂν ᾠήθη ταῦτα γενέσθαι ; 
νὴ τὸν Δί’ , ἔδει γὰρ τὸ καὶ τὸ ποιῆσαι καὶ τὸ μὴ ποιῆσαι.’ 
πόλλ’ ἂν εἰπεῖν ἔχοιεν Ὀλύνθιοι νῦν , ἃ τότ’ εἰ προείδοντο , οὐκ ἂν ἀπώλοντο · πόλλ’ ἂν Ὠρεῖται , πολλὰ Φωκεῖς , πολλὰ τῶν ἀπολωλότων ἕκαστοι . 
ἀλλὰ τί τούτων ὄφελος αὐτοῖς ; 
ἕως ἂν σῴζηται τὸ σκάφος , ἄν τε μεῖζον ἄν τ’ ἔλαττον ᾖ , τότε χρὴ καὶ ναύτην καὶ κυβερνήτην καὶ πάντ’ ἄνδρ’ ἑξῆς προθύμους εἶναι , καὶ ὅπως μήθ’ ἑκὼν μήτ’ ἄκων μηδεὶς ἀνατρέψει , τοῦτο σκοπεῖσθαι · ἐπειδὰν δ’ ἡ θάλαττα ὑπέρσχῃ , μάταιος ἡ σπουδή . 
καὶ ἡμεῖς τοίνυν , ὦ ἄνδρες Ἀθηναῖοι , ἕως ἐσμὲν σῷοι , πόλιν μεγίστην ἔχοντες , ἀφορμὰς πλείστας , ἀξίωμα κάλλιστον , τί ποιῶμεν ; 
πάλαι τις ἡδέως ἂν ἴσως ἐρωτήσας κάθηται . 
ἐγὼ νὴ Δί’ ἐρῶ , καὶ γράψω δέ , ὥστ’ ἂν βούλησθε χειροτονήσετε . 
αὐτοὶ πρῶτον ἀμυνόμενοι καὶ παρασκευαζόμενοι , τριήρεσι καὶ χρήμασι καὶ στρατιώταις λέγω · καὶ γὰρ ἂν ἅπαντες δήπου δουλεύειν συγχωρήσωσιν οἱ ἄλλοι , ἡμῖν γ’ ὑπὲρ τῆς ἐλευθερίας ἀγωνιστέον · 
ταῦτα δὴ πάντ’ αὐτοὶ παρεσκευασμένοι καὶ ποιήσαντες φανερὰ τοὺς ἄλλους ἤδη παρακαλῶμεν , καὶ τοὺς ταῦτα διδάξοντας ἐκπέμπωμεν πρέσβεις πανταχοῖ , εἰς Πελοπόννησον , εἰς Ῥόδον , εἰς Χίον , ὡς βασιλέα λέγω (οὐδὲ γὰρ τῶν ἐκείνῳ συμφερόντων ἀφέστηκε τὸ μὴ τοῦτον ἐᾶσαι πάντα καταστρέψασθαἰ , ἵν’ ἐὰν μὲν πείσητε , κοινωνοὺς ἔχητε καὶ τῶν κινδύνων καὶ τῶν ἀναλωμάτων , ἄν τι δέῃ , εἰ δὲ μή , χρόνους γ’ ἐμποιῆτε τοῖς πράγμασιν . 
ἐπειδὴ γάρ ἐστι πρὸς ἄνδρα καὶ οὐχὶ συνεστώσης πόλεως ἰσχὺν ὁ πόλεμος , οὐδὲ τοῦτ’ ἄχρηστον , οὐδ’ αἱ πέρυσιν πρεσβεῖαι περὶ τὴν Πελοπόννησον ἐκεῖναι καὶ κατηγορίαι , ἃς ἐγὼ καὶ Πολύευκτος ὁ βέλτιστος ἐκεινοσὶ καὶ Ἡγήσιππος καὶ οἱ ἄλλοι πρέσβεις περιήλθομεν , καὶ ἐποιήσαμεν ἐπισχεῖν ἐκεῖνον καὶ μήτ’ ἐπ’ Ἀμβρακίαν ἐλθεῖν μήτ’ εἰς Πελοπόννησον ὁρμῆσαι . 
οὐ μέντοι λέγω μηδὲν αὐτοὺς ὑπὲρ αὑτῶν ἀναγκαῖον ἐθέλοντας ποιεῖν , τοὺς ἄλλους παρακαλεῖν · καὶ γὰρ εὔηθες τὰ οἰκεῖ’ αὐτοὺς προϊεμένους τῶν ἀλλοτρίων φάσκειν κήδεσθαι , καὶ τὰ παρόντα περιορῶντας ὑπὲρ τῶν μελλόντων τοὺς ἄλλους φοβεῖν . 
οὐ λέγω ταῦτα , ἀλλὰ τοῖς μὲν ἐν Χερρονήσῳ χρήματ’ ἀποστέλλειν φημὶ δεῖν καὶ τἄλλ’ ὅσ’ ἀξιοῦσι ποιεῖν , αὐτοὺς δὲ παρασκευάζεσθαι , τοὺς δ’ ἄλλους Ἕλληνας συγκαλεῖν , συνάγειν , διδάσκειν , νουθετεῖν · ταῦτ’ ἐστὶν πόλεως ἀξίωμ’ ἐχούσης ἡλίκον ὑμῖν ὑπάρχει . 
εἰ δ’ οἴεσθε Χαλκιδέας τὴν Ἑλλάδα σώσειν ἢ Μεγαρέας , ὑμεῖς δ’ ἀποδράσεσθαι τὰ πράγματα , οὐκ ὀρθῶς οἴεσθε · ἀγαπητὸν γὰρ ἐὰν αὐτοὶ σῴζωνται τούτων ἑκάστοις . 
ἀλλ’ ὑμῖν τοῦτο πρακτέον · ὑμῖν οἱ πρόγονοι τοῦτο τὸ γέρας ἐκτήσαντο καὶ κατέλιπον μετὰ πολλῶν καὶ μεγάλων κινδύνων . 
εἰ δ’ ὃ βούλεται ζητῶν ἕκαστος καθεδεῖται , καὶ ὅπως μηδὲν αὐτὸς ποιήσει σκοπῶν , πρῶτον μὲν οὐδὲ μήποθ’ εὕρῃ τοὺς ποιήσοντας , ἔπειτα δέδοιχ’ ὅπως μὴ πάνθ’ ἅμ’ ὅσ’ οὐ βουλόμεθα ποιεῖν ἡμῖν ἀνάγκη γενήσεται . 
ἐγὼ μὲν δὴ ταῦτα λέγω , ταῦτα γράφω · καὶ οἴομαι καὶ νῦν ἔτ’ ἐπανορθωθῆναι ἂν τὰ πράγματα τούτων γιγνομένων . 
εἰ δέ τις ἔχει τούτων τι βέλτιον , λεγέτω καὶ συμβουλευέτω . 
ὅ τι δ’ ὑμῖν δόξει , τοῦτ’ , ὦ πάντες θεοί , συνενέγκοι . 
Κατὰ Φιλίππου Δ καὶ σπουδαῖα νομίζων , ὦ ἄνδρες Ἀθηναῖοι , περὶ ὧν βουλεύεσθε , καὶ ἀναγκαῖα τῇ πόλει , πειράσομαι περὶ αὐτῶν εἰπεῖν ἃ νομίζω συμφέρειν . 
Οὐκ ὀλίγων δ’ ὄντων ἁμαρτημάτων οὐδ’ ἐκ μικροῦ χρόνου συνειλεγμένων , ἐξ ὧν φαύλως ταῦτ’ ἔχει , οὐδέν ἐστιν , ὦ ἄνδρες Ἀθηναῖοι , τῶν πάντων δυσκολώτερον εἰς τὸ παρὸν ἢ ὅτι ταῖς γνώμαις ὑμεῖς ἀφεστήκατε τῶν πραγμάτων , καὶ τοσοῦτον χρόνον σπουδάζεθ’ ὅσον ἂν κάθησθ’ ἀκούοντες ἢ προσαγγελθῇ τι νεώτερον , εἶτ’ ἀπελθὼν ἕκαστος ὑμῶν οὐ μόνον οὐδὲν φροντίζει περὶ αὐτῶν , ἀλλ’ οὐδὲ μέμνηται . 
ἡ μὲν οὖν ἀσέλγεια καὶ πλεονεξία , ᾗ πρὸς ἅπαντας ἀνθρώπους Φίλιππος χρῆται , τοσαύτη τὸ πλῆθος ὅσην ἀκούετε · ὅτι δ’ οὐκ ἔνι ταύτης ἐκεῖνον ἐπισχεῖν ἐκ λόγου καὶ δημηγορίας οὐδεὶς ἀγνοεῖ δήπου . 
καὶ γὰρ εἰ μηδ’ ἀφ’ ἑνὸς τῶν ἄλλων τοῦτο μαθεῖν δύναταί τις , ὡδὶ λογισάσθω . 
ἡμεῖς οὐδαμοῦ πώποτε , ὅπου περὶ τῶν δικαίων εἰπεῖν ἐδέησεν , ἡττήθημεν οὐδ’ ἀδικεῖν ἐδόξαμεν , ἀλλὰ πάντων πανταχοῦ κρατοῦμεν καὶ περίεσμεν τῷ λόγῳ . 
ἆρ’ οὖν διὰ τοῦτ’ ἐκείνῳ φαύλως ἔχει τὰ πράγματα , ἢ τῇ πόλει καλῶς ; 
πολλοῦ γε καὶ δεῖ · ἐπειδὰν γὰρ ὁ μὲν λαβὼν μετὰ ταῦτα βαδίζῃ τὰ ὅπλα , πᾶσιν τοῖς οὖσιν ἑτοίμως κινδυνεύσων , ἡμεῖς δὲ καθώμεθ’ εἰρηκότες τὰ δίκαια , οἱ δ’ ἀκηκοότες , εἰκότως , οἶμαι , τοὺς λόγους τἄργα παρέρχεται , καὶ προσέχουσιν ἅπαντες οὐχ οἷς εἴπομέν ποθ’ ἡμεῖς δικαίοις ἢ νῦν ἂν εἴποιμεν , ἀλλ’ οἷς ποιοῦμεν . 
ἔστι δὲ ταῦτ’ οὐδένα τῶν ἀδικουμένων σῴζειν δυνάμενα · οὐδὲν γὰρ δεῖ πλείω περὶ αὐτῶν λέγειν . 
τοιγάρτοι διεστηκότων εἰς δύο ταῦτα τῶν ἐν ταῖς πόλεσι , τῶν μὲν εἰς τὸ μήτ’ ἄρχειν βίᾳ βούλεσθαι μηδενὸς μήτε δουλεύειν ἄλλῳ , ἀλλ’ ἐν ἐλευθερίᾳ καὶ νόμοις ἐξ ἴσου πολιτεύεσθαι , τῶν δ’ εἰς τὸ ἄρχειν μὲν τῶν πολιτῶν ἐπιθυμεῖν , ἑτέρῳ δ’ ὑπακούειν , δῑ ὅτου ποτ’ ἂν οἴωνται τοῦτο δυνήσεσθαι ποιῆσαι , οἱ τῆς ἐκείνου προαιρέσεως , οἱ τυραννίδων καὶ δυναστειῶν ἐπιθυμοῦντες , κεκρατήκασι πανταχοῦ , καὶ πόλις δημοκρατουμένη βεβαίως οὐκ οἶδ’ εἴ τίς ἐστι τῶν πασῶν λοιπὴ πλὴν ἡ ἡμετέρα . 
καὶ κεκρατήκασιν οἱ δῑ ἐκείνου τὰς πολιτείας ποιούμενοι πᾶσιν ὅσοις πράγματα πράττεται , πρώτῳ μὲν πάντων καὶ πλείστῳ τῷ τοῖς βουλομένοις χρήματα λαμβάνειν ἔχειν τὸν δώσονθ’ ὑπὲρ αὑτῶν , δευτέρῳ δὲ καὶ οὐδὲν ἐλάττονι τούτου τῷ δύναμιν τὴν καταστρεψομένην τοὺς ἐναντιουμένους αὐτοῖς ἐν οἷς ἂν αἰτήσωσι χρόνοις παρεῖναι . 
ἡμεῖς δ’ οὐ μόνον τούτοις ὑπολειπόμεθ’ , ὦ ἄνδρες Ἀθηναῖοι , ἀλλ’ οὐδ’ ἀνεγερθῆναι δυνάμεθα , ἀλλὰ μανδραγόραν πεπωκόσιν ἤ τι φάρμακον ἄλλο τοιοῦτον ἐοίκαμεν ἀνθρώποις · εἶτ’ , οἶμαι , (δεῖ γάρ , ὡς ἐγὼ κρίνω , λέγειν τἀληθἦ 
οὕτω διαβεβλήμεθα καὶ καταπεφρονήμεθ’ ἐκ τούτων ὥστε τῶν ἐν αὐτῷ τῷ κινδυνεύειν ὄντων οἱ μὲν ὑπὲρ τῆς ἡγεμονίας ἡμῖν ἀντιλέγουσιν , οἱ δ’ ὑπὲρ τοῦ ποῦ συνεδρεύσουσι , τινὲς δὲ καθ’ αὑτοὺς ἀμύνεσθαι μᾶλλον ἢ μεθ’ ἡμῶν ἐγνώκασιν . 
τοῦ χάριν δὴ ταῦτα λέγω καὶ διεξέρχομαι ; 
οὐ γὰρ ἀπεχθάνεσθαι μὰ τὸν Δία καὶ πάντας θεοὺς προαιροῦμαι . 
ἵν’ ὑμῶν ἕκαστος , ὦ ἄνδρες Ἀθηναῖοι , τοῦτο γνῷ καὶ εἰδῇ , ὅτι ἡ καθ’ ἡμέραν ῥᾳστώνη καὶ ῥᾳθυμία , ὥσπερ τοῖς ἰδίοις βίοις , οὕτω καὶ ταῖς πόλεσιν οὐκ ἐφ’ ἑκάστου τῶν ἀμελουμένων ποιεῖ τὴν αἴσθησιν εὐθέως , ἀλλ’ ἐπὶ τῷ κεφαλαίῳ τῶν πραγμάτων ἀπαντᾷ . 
ὁρᾶτε Σέρριον καὶ Δορίσκον · ταῦτα γὰρ πρῶτον ὠλιγωρήθη μετὰ τὴν εἰρήνην , ἃ πολλοῖς ὑμῶν οὐδὲ γνώριμ’ ἐστὶν ἴσως . 
ταῦτα μέντοι τότ’ ἐαθέντα καὶ παροφθέντ’ ἀπώλεσε Θρᾴκην καὶ Κερσοβλέπτην , σύμμαχον ὄνθ’ ὑμῶν . 
πάλιν ταῦτ’ ἀμελούμεν’ ἰδὼν καὶ οὐδεμιᾶς βοηθείας τυγχάνοντα παρ’ ὑμῶν κατέσκαπτε Πορθμόν , καὶ τυραννίδ’ ἀπαντικρὺ τῆς Ἀττικῆς ἐπετείχισεν ὑμῖν ἐν τῇ Εὐβοίᾳ . 
ταύτης ὀλιγωρουμένης , Μέγαρ’ ἑάλω παρὰ μικρόν . 
οὐδὲν ἐφροντίσατ’ οὐδ’ ἐπεστράφητ’ οὐδὲν τούτων , οὐδ’ ἐνεδείξασθε τοῦθ’ ὅτι οὐκ ἐπιτρέψετε τοῦτο ποιεῖν αὐτῷ · Ἀντρῶνας ἐπρίατο καὶ μετ’ οὐ πολὺν χρόνον τὰ ἐν Ὠρεῷ πράγματ’ εἰλήφει . 
πολλὰ δὲ καὶ παραλείπω , Φεράς , τὴν ἐπ’ Ἀμβρακίαν ὁδόν , τὰς ἐν Ἤλιδι σφαγάς , ἄλλα μυρία · οὐ γὰρ ἵν’ ἐξαριθμήσωμαι τοὺς βεβιασμένους καὶ τοὺς ἠδικημένους ὑπὸ Φιλίππου , ταῦτα διεξῆλθον , ἀλλ’ ἵνα τοῦθ’ ὑμῖν δείξω , ὅτι οὐ στήσεται πάντας ἀνθρώπους ἀδικῶν , τὰ δ’ ὑφ’ αὑτῷ ποιούμενος Φίλιππος , εἰ μή τις αὐτὸν κωλύσει . 
εἰσὶν δέ τινες οἳ πρὶν ἀκοῦσαι τοὺς ὑπὲρ τῶν πραγμάτων λόγους εὐθέως εἰώθασιν ἐρωτᾶν ‘τί οὖν χρὴ ποιεῖν ; ’ 
οὐχ ἵν’ ἀκούσαντες ποιήσωσι (χρησιμώτατοι γὰρ ἂν ἦσαν ἁπάντων) , ἀλλ’ ἵνα τοῦ λέγοντος ἀπαλλαγῶσιν . 
δεῖ δ’ ὅμως εἰπεῖν ὅ τι χρὴ ποιεῖν . 
πρῶτον μέν , ὦ ἄνδρες Ἀθηναῖοι , τοῦτο παρ’ ὑμῖν αὐτοῖς βεβαίως γνῶναι , ὅτι τῇ πόλει Φίλιππος πολεμεῖ καὶ τὴν εἰρήνην λέλυκεν , καὶ κακόνους μέν ἐστι καὶ ἐχθρὸς ὅλῃ τῇ πόλει καὶ τῷ τῆς πόλεως ἐδάφει , προσθήσω δὲ καὶ τοῖς ἐν τῇ πόλει θεοῖς , οἵπερ αὐτὸν ἐξολέσειαν , οὐδενὶ μέντοι μᾶλλον ἢ τῇ πολιτείᾳ πολεμεῖ οὐδ’ ἐπιβουλεύει , καὶ σκοπεῖ μᾶλλον οὐδὲν τῶν πάντων ἢ πῶς ταύτην καταλύσει . 
καὶ τοῦτ’ ἐξ ἀνάγκης τρόπον τινὰ νῦν γε δὴ ποιεῖ . 
λογίζεσθε γάρ . 
ἄρχειν βούλεται , τούτου δ’ ἀνταγωνιστὰς μόνους ὑπείληφεν ὑμᾶς . 
ἀδικεῖ πολὺν χρόνον ἤδη , καὶ τοῦτ’ αὐτὸς ἄριστα σύνοιδεν αὑτῷ · οἷς γὰρ οὖσιν ὑμετέροις ἔχει [χρῆσθαι] , τούτοις ἅπαντα τἄλλα βεβαίως κέκτηται · εἰ γὰρ Ἀμφίπολιν καὶ Ποτείδαιαν προεῖτο , οὐδ’ ἂν ἐν Μακεδονίᾳ μένειν ἀσφαλῶς ἐδύνατο . 
ἀμφότερ’ οὖν οἶδε , καὶ αὑτὸν ὑμῖν ἐπιβουλεύοντα καὶ ὑμᾶς αἰσθανομένους · εὖ φρονεῖν δ’ ὑμᾶς ὑπολαμβάνων μισεῖν αὑτὸν ἡγεῖται . 
πρὸς δὲ τούτοις τοσούτοις οὖσιν οἶδεν ἀκριβῶς ὅτι , οὐδ’ ἂν ἁπάντων τῶν ἄλλων γένηται κύριος , οὐδὲν ἔστ’ αὐτῷ βεβαίως ἔχειν , ἕως ἂν ὑμεῖς δημοκρατῆσθε , ἀλλ’ ἄν ποτε συμβῇ τι πταῖσμα (πολλὰ δ’ ἂν γένοιτ’ ἀνθρώπᾠ , ἥξει πάντα τὰ νῦν βεβιασμένα καὶ καταφεύξεται πρὸς ὑμᾶς . 
ἐστὲ γὰρ ὑμεῖς οὐκ αὐτοὶ πλεονεκτῆσαι καὶ κατασχεῖν ἀρχὴν εὖ πεφυκότες , ἀλλ’ ἕτερον λαβεῖν κωλῦσαι καὶ ἔχοντ’ ἀφελέσθαι καὶ ὅλως ἐνοχλῆσαι τοῖς ἄρχειν βουλομένοις καὶ πάντας ἀνθρώπους εἰς ἐλευθερίαν ἐξελέσθαι δεινοί . 
οὔκουν βούλεται τοῖς αὑτοῦ καιροῖς τὴν παρ’ ὑμῶν ἐλευθερίαν ἐφεδρεύειν , οὐ κακῶς οὐδ’ ἀργῶς ταῦτα λογιζόμενος . 
πρῶτον μὲν δὴ τοῦτο δεῖ , ἐχθρὸν ὑπειληφέναι τῆς πολιτείας καὶ τῆς δημοκρατίας ἀδιάλλακτον ἐκεῖνον , δεύτερον δ’ εἰδέναι σαφῶς ὅτι πάνθ’ ὅσα πραγματεύεται καὶ κατασκευάζεται νῦν , ἐπὶ τὴν ἡμετέραν πόλιν παρασκευάζεται . 
οὐ γὰρ οὕτως εὐήθης ὑμῶν ἐστὶν οὐδεὶς ὥσθ’ ὑπολαμβάνειν τὸν Φίλιππον τῶν μὲν ἐν Θρᾴκῃ κακῶν (τί γὰρ ἂν ἄλλο τις εἴποι Δρογγίλον καὶ Καβύλην καὶ Μάστειραν καὶ ἃ νῦν φασιν αὐτὸν ἔχειν ; ) 
τούτων μὲν ἐπιθυμεῖν καὶ ὑπὲρ τοῦ ταῦτα λαβεῖν καὶ πόνους καὶ χειμῶνας καὶ τοὺς ἐσχάτους κινδύνους ὑπομένειν , τῶν δ’ Ἀθηναίων λιμένων καὶ νεωρίων καὶ τριήρων καὶ τόπου καὶ δόξης , ὧν μήτ’ ἐκείνῳ μήτ’ ἄλλῳ γένοιτο μηδενὶ χειρωσαμένῳ τὴν πόλιν τὴν ἡμετέραν κυριεῦσαι , οὐκ ἐπιθυμεῖν , ἀλλὰ ταῦτα μὲν ὑμᾶς ἐάσειν ἔχειν , ὑπὲρ δὲ τῶν μελινῶν καὶ τῶν ὀλυρῶν τῶν ἐν τοῖς Θρᾳκίοις σιροῖς ἐν τῷ βαράθρῳ χειμάζειν . 
οὐκ ἔστι ταῦτα , ἀλλὰ κἀκεῖν’ ὑπὲρ τοῦ τούτων γίγνεσθαι κύριος καὶ τἄλλα πάντα πραγματεύεται . 
ταῦτα τοίνυν ἕκαστον εἰδότα καὶ γιγνώσκοντα παρ’ αὑτῷ δεῖ μὰ Δί’ οὐ γράψαι κελεύειν πόλεμον τὸν τὰ βέλτιστ’ ἐπὶ πᾶσι δικαίοις συμβουλεύοντα · τοῦτο μὲν γάρ ἐστι λαβεῖν ὅτῳ πολεμήσετε βουλομένων , οὐχ ἃ τῇ πόλει συμφέρει πράττειν . 
ὁρᾶτε γάρ . 
εἰ δῑ ἃ πρῶτα παρεσπόνδησε Φίλιππος ἢ δεύτερ’ ἢ τρίτα (πολλὰ γάρ ἐστιν ἐφεξῆς) 
ἔγραψέ τις αὐτῷ πολεμεῖν , ὁ δ’ ὁμοίως ὥσπερ νῦν , οὐ γράφοντος οὐδενὸς ὑμῶν πόλεμον , Καρδιανοῖς ἐβοήθει , οὐκ ἂν ἀνηρπασμένος ἦν ὁ γράψας , καὶ διὰ τοῦτο πάντες ᾐτιῶντ’ ἂν αὐτὸν Καρδιανοῖς βεβοηθηκέναι ; 
μὴ τοίνυν ζητεῖθ’ ὅντιν’ ἀνθ’ ὧν Φίλιππος ἐξαμαρτάνει μισήσετε καὶ τοῖς παρ’ ἐκείνου μισθαρνοῦσι διασπάσασθαι παραβαλεῖτε · μηδ’ αὐτοὶ χειροτονήσαντες πόλεμον βούλεσθε παρ’ αὐτοῖς ὑμῖν ἐρίζειν , εἰ δέον ἢ μὴ δέον ὑμᾶς τοῦτο πεποιηκέναι · ἀλλ’ ὃν ἐκεῖνος πολεμεῖ τρόπον , τοῦτον μιμεῖσθε , τοῖς μὲν ἀμυνομένοις ἤδη χρήματα καὶ τἄλλ’ ὅσων δέονται διδόντες , αὐτοὶ δ’ εἰσφέροντες , ὦ ἄνδρες Ἀθηναῖοι , καὶ κατασκευαζόμενοι στράτευμα , τριήρεις ταχείας , ἵππους , ἱππαγωγούς , τἄλλ’ ὅσ’ εἰς πόλεμον · 
ἐπεὶ νῦν γε γέλως ἔσθ’ ὡς χρώμεθα τοῖς πράγμασι , καὶ Φίλιππον δ’ αὐτὸν οὐδὲν ἂν ἄλλ’ οἶμαι μὰ τοὺς θεοὺς εὔξασθαι ποιεῖν τὴν πόλιν ἢ ταῦθ’ ἃ νῦν ποιεῖτε · ὑστερίζετε , ἀναλίσκετε · ὅτῳ παραδώσετε τὰ πράγματα ζητεῖτε , δυσχεραίνετε · ἀλλήλους αἰτιᾶσθε . 
ἀφ’ οὗ δὲ ταῦτα γίγνεται ἐγὼ διδάξω , καὶ ὅπως παύσεται λέξω . 
οὐδὲν πώποτ’ , ὦ ἄνδρες Ἀθηναῖοι , τῶν πραγμάτων ἐξ ἀρχῆς ἐνεστήσασθ’ οὐδὲ κατεσκευάσασθ’ ὀρθῶς , ἀλλὰ τὸ συμβαῖνον ἀεὶ διώκετε , εἶτ’ ἐπειδὰν ὑστερίσητε παύεσθε · ἕτερον πάλιν ἂν συμβῇ τι παρασκευάζεσθε καὶ θορυβεῖσθε . 
τὸ δ’ οὐχ οὕτως ἔχει · οὐκ ἔνεστι βοηθείαις χρωμένους οὐδὲν τῶν δεόντων ποτὲ πρᾶξαι , ἀλλὰ κατασκευάσαντας δεῖ δύναμιν , καὶ τροφὴν ταύτῃ πορίσαντας καὶ ταμίας καὶ δημοσίους , καὶ ὅπως ἔνι τὴν τῶν χρημάτων φυλακὴν ἀκριβεστάτην γενέσθαι , οὕτω ποιήσαντας , τὸν μὲν τῶν χρημάτων λόγον παρὰ τούτων λαμβάνειν , τὸν δὲ τῶν ἔργων παρὰ τοῦ στρατηγοῦ , καὶ μηδεμίαν πρόφασιν τοῦ πλεῖν ἄλλοσε ἢ πράττειν ἄλλο τι τῷ στρατηγῷ καταλείπειν . 
ἂν οὕτω ποιήσητε καὶ τοῦτ’ ἐθελήσηθ’ ὡς ἀληθῶς , ἄγειν εἰρήνην δικαίαν καὶ μένειν ἐπὶ τοῦ τόπου Φίλιππον ἀναγκάσετε , ἢ πολεμήσετ’ ἐξ ἴσου · καὶ ἴσως ἄν , ἴσως , ὥσπερ νῦν ὑμεῖς πυνθάνεσθε τί ποιεῖ Φίλιππος καὶ ποῖ πορεύεται , οὕτως ἂν ἐκεῖνος φροντίσαι ποῖ ποθ’ ἡ τῆς πόλεως ἀπῆρκεν δύναμις καὶ ποῦ φανήσεται . 
εἰ δέ τῳ δοκεῖ ταῦτα καὶ δαπάνης πολλῆς καὶ πόνων πολλῶν καὶ πραγματείας εἶναι , καὶ μάλ’ ὀρθῶς δοκεῖ · ἀλλ’ ἐὰν λογίσηται τὰ τῇ πόλει μετὰ ταῦτα γενησόμενα , ἐὰν ταῦτα μὴ ἐθέλῃ ποιεῖν , εὑρήσει λυσιτελοῦν τὸ ἑκόντας ποιεῖν τὰ δέοντα . 
εἰ μὲν γάρ ἐστί τις ἐγγυητὴς ὑμῖν θεῶν (οὐ γὰρ ἀνθρώπων γ’ οὐδεὶς ἂν γένοιτ’ ἀξιόχρεως τηλικούτου πράγματος) 
ὡς , ἐὰν ἄγηθ’ ἡσυχίαν καὶ ἅπαντα προῆσθε , οὐκ ἐπ’ αὐτοὺς ὑμᾶς τελευτῶν ἐκεῖνος ἥξει , αἰσχρὸν μὲν νὴ τὸν Δία καὶ πάντας θεοὺς καὶ ἀνάξιον ὑμῶν καὶ τῶν ὑπαρχόντων τῇ πόλει καὶ πεπραγμένων τοῖς προγόνοις , τῆς ἰδίας ῥᾳθυμίας ἕνεκα τοὺς ἄλλους ἅπαντας Ἕλληνας εἰς δουλείαν προέσθαι , καὶ ἔγωγε αὐτὸς μὲν τεθνάναι μᾶλλον ἂν ἢ ταῦτ’ εἰρηκέναι βουλοίμην · 
οὐ μὴν ἀλλ’ εἴ τις ἄλλος λέγει καὶ ὑμᾶς πείθει , ἔστω , μὴ ἀμύνεσθε , ἅπαντα πρόεσθε . 
εἰ δὲ μηδενὶ τοῦτο δοκεῖ , τοὐναντίον δὲ πρόϊσμεν ἅπαντες ὅτι , ὅσῳ ἂν πλειόνων ἐάσωμεν ἐκεῖνον γενέσθαι κύριον , τοσούτῳ χαλεπωτέρῳ καὶ ἰσχυροτέρῳ χρησόμεθ’ ἐχθρῷ , ποῖ ἀναδυόμεθα , ἢ τί μέλλομεν ; 
ἢ πότ’ , ὦ ἄνδρες Ἀθηναῖοι , τὰ δέοντα ποιεῖν ἐθελήσομεν ; 
ὅταν νὴ Δί’ ἀναγκαῖον ᾖ . 
ἀλλ’ ἣν μὲν ἄν τις ἐλευθέρων ἀνθρώπων ἀνάγκην εἴποι , οὐ μόνον ἤδη πάρεστιν , ἀλλὰ καὶ πάλαι παρελήλυθε , τὴν δὲ τῶν δούλων ἀπεύχεσθαι δήπου μὴ γενέσθαι δεῖ . 
διαφέρει δὲ τί ; 
ὅτι ἐστὶν ἐλευθέρῳ μὲν ἀνθρώπῳ μεγίστη ἀνάγκη ἡ ὑπὲρ τῶν γιγνομένων αἰσχύνη , καὶ μείζω ταύτης οὐκ οἶδ’ ἥντιν’ ἂν εἴποι τις · δούλῳ δὲ πληγαὶ χὠ τοῦ σώματος αἰκισμός , ὃ μήτε γένοιτο οὔτε λέγειν ἄξιον . 
τὸ μὲν τοίνυν , ὦ ἄνδρες Ἀθηναῖοι , πρὸς τὰ τοιαῦτ’ ὀκνηρῶς διακεῖσθαι , ἃ δεῖ τοῖς σώμασι καὶ ταῖς οὐσίαις λῃτουργῆσαι ἕκαστον , ἐστὶ μὲν οὐκ ὀρθῶς ἔχον , οὐδὲ πολλοῦ δεῖ , οὐ μὴν ἀλλ’ ἔχει τινὰ πρόφασιν ὅμως · τὸ δὲ μηδ’ ὅσ’ ἀκοῦσαι δεῖ μηδ’ ὅσα βουλεύσασθαι προσήκει , μηδὲ ταῦτ’ ἐθέλειν [ἀκούειν] , τοῦτ’ ἤδη πᾶσαν ἐπιδέχεται κατηγορίαν . 
ὑμεῖς τοίνυν οὐκ ἀκούειν , πρὶν ἂν ὥσπερ νῦν αὐτὰ παρῇ τὰ πράγματα , οὐχὶ βουλεύεσθαι περὶ οὐδενὸς εἰώθατ’ ἐφ’ ἡσυχίας , ἀλλ’ ὅταν μὲν ἐκεῖνος παρασκευάζηται , ἀμελήσαντες τοῦ ποιεῖν ταὐτὸ καὶ ἀντιπαρασκευάζεσθαι ῥᾳθυμεῖτε , καὶ ἄν τι λέγῃ τις , ἐκβάλλετε , ἐπειδὰν δ’ ἀπολωλὸς ἢ πολιορκούμενόν τι πύθησθε , ἀκροᾶσθε καὶ παρασκευάζεσθε · 
ἦν δ’ ἀκηκοέναι μὲν καὶ βεβουλεῦσθαι τότε καιρός , ὅθ’ ὑμεῖς οὐκ ἠθέλετε , πράττειν δὲ καὶ χρῆσθαι τοῖς παρεσκευασμένοις νῦν , ἡνίκ’ ἀκούετε . 
τοιγαροῦν ἐκ τῶν τοιούτων ἐθῶν μόνοι τῶν πάντων ἀνθρώπων ὑμεῖς τοῖς ἄλλοις τοὐναντίον ποιεῖτε · οἱ μὲν γὰρ ἄλλοι πρὸ τῶν πραγμάτων εἰώθασι χρῆσθαι τῷ βουλεύεσθαι , ὑμεῖς δὲ μετὰ τὰ πράγματα . 
ὃ δὴ λοιπόν ἐστι , καὶ πάλαι μὲν ἔδει , διαφεύγει δ’ οὐδὲ νῦν , τοῦτ’ ἐρῶ . 
οὐδενὸς τῶν πάντων οὕτως ὡς χρημάτων δεῖ τῇ πόλει πρὸς τὰ νῦν ἐπιόντα πράγματα . 
συμβέβηκε δ’ εὐτυχήματ’ ἀπὸ ταὐτομάτου , οἷς ἂν χρησώμεθ’ ὀρθῶς , ἴσως ἂν γένοιτο τὰ δέοντα . 
πρῶτον μὲν γὰρ οἷς βασιλεὺς πιστεύει καὶ εὐεργέτας ὑπείληφεν ἑαυτοῦ , οὗτοι μισοῦσι καὶ πολεμοῦσι Φίλιππον . 
ἔπειθ’ ὁ πράττων καὶ συνειδὼς ἅπανθ’ ἃ Φιλλιππος κατὰ βασιλέως παρασκευάζεται , οὗτος ἀνάσπαστος γέγονε , καὶ πάσας τὰς πράξεις βασιλεὺς οὐχ ἡμῶν κατηγορούντων ἀκούσεται , οὓς ὑπὲρ τοῦ συμφέροντος ἂν ἡγήσαιτο τοῦ ἰδίου λέγειν , ἀλλὰ τοῦ πράξαντος αὐτοῦ καὶ διοικοῦντος , ὥστ’ εἶναι πιστάς , καὶ λοιπὸν λόγον εἶναι τοῖς παρ’ ὑμῶν πρέσβεσιν , ὃν βασιλεὺς ἥδιστ’ ἂν ἀκούσαι , ὡς τὸν ἀμφοτέρους ἀδικοῦντα κοινῇ τιμωρήσασθαι δεῖ , καὶ ὅτι πολὺ τῷ βασιλεῖ φοβερώτερός ἐσθ’ ὁ Φίλιππος , ἂν προτέροις ἡμῖν ἐπιθῆται · εἰ γὰρ ἐγκαταλειπόμενοί τι πεισόμεθ’ ἡμεῖς , ἀδεῶς ἐπ’ ἐκεῖνον ἤδη πορεύσεται . 
ὑπὲρ δὴ τούτων ἁπάντων οἶμαι δεῖν ὑμᾶς πρεσβείαν ἐκπέμπειν , ἥτις τῷ βασιλεῖ διαλέξεται , καὶ τὴν ἀβελτερίαν ἀποθέσθαι , δῑ ἣν πολλάκις ἠλαττώθητε , ‘ὁ δὴ βάρβαρος , καὶ ὁ κοινὸς ἅπασιν ἐχθρός , ’ 
καὶ πάντα τὰ τοιαῦτα . 
ἐγὼ γὰρ ὅταν τιν’ ἴδω τὸν μὲν ἐν Σούσοις καὶ Ἐγβατάνοις δεδοικότα καὶ κακόνουν εἶναι τῇ πόλει φάσκοντα , ὃς καὶ πρότερον συνεπηνώρθωσε τὰ τῆς πόλεως πράγματα καὶ νῦν ἐπηγγέλλετο (εἰ δὲ μὴ ἐδέχεσθ’ ὑμεῖς , ἀλλ’ ἀπεψηφίζεσθε , οὐ τἀκείνου αἴτιἀ , ὑπὲρ δὲ τοῦ ἐπὶ ταῖς θύραις ἐγγὺς οὑτωσὶ ἐν μέσῃ τῇ Ἑλλάδι αὐξανομένου λῃστοῦ τῶν Ἑλλήνων ἄλλο τι λέγοντα , θαυμάζω , καὶ δέδοικα τοῦτον , ὅστις ἂν ᾖ ποτ’ , ἔγωγε , ἐπειδὴ οὐχ οὗτος Φίλιππον . 
ἔστι τοίνυν τι πρᾶγμα καὶ ἄλλο , ὃ λυμαίνεται τὴν πόλιν ὑπὸ βλασφημίας ἀδίκου καὶ λόγων οὐ προσηκόντων διαβεβλημένον , εἶτα τοῖς μηδὲν τῶν ἐν τῇ πολιτείᾳ δικαίων βουλομένοις ποιεῖν πρόφασιν παρέχει · καὶ πάντων , ὅσ’ ἐκλείπει , δέον παρά του γίγνεσθαι , ἐπὶ τοῦθ’ εὑρήσετε τὴν αἰτίαν ἀναφερομένην . 
περὶ οὗ πάνυ μὲν φοβοῦμαι , οὐ μὴν ἀλλ’ ἐρῶ · 
οἶμαι γὰρ ἕξειν καὶ ὑπὲρ τῶν ἀπόρων τὰ δίκαῑ ἐπὶ τῷ συμφέροντι τῆς πόλεως εἰπεῖν πρὸς τοὺς εὐπόρους , καὶ ὑπὲρ τῶν κεκτημένων τὰς οὐσίας πρὸς τοὺς ἐπιδεεῖς . 
εἰ ἀνέλοιμεν ἐκ μέσου καὶ τὰς βλασφημίας ἃς ἐπὶ τῷ θεωρικῷ ποιοῦνταί τινες οὐχὶ δικαίως , καὶ τὸν φόβον , ὡς οὐ στήσεται τοῦτ’ ἄνευ μεγάλου τινὸς κακοῦ , οὐδὲν ἂν εἰς τὰ πράγματα μεῖζον εἰσενεγκαίμεθα , οὐδ’ ὅ τι κοινῇ μᾶλλον ἂν ὅλην ἐπιρρώσειε τὴν πόλιν . 
οὑτωσὶ δὲ σκοπεῖτε · ἐρῶ δ’ ὑπὲρ τῶν ἐν χρείᾳ δοκούντων εἶναι πρότερον . 
ἦν ποτ’ οὐ πάλαι παρ’ ὑμῖν , ὅτ’ οὐ προσῄει τῇ πόλει τάλανθ’ ὑπὲρ τριάκοντα καὶ ἑκατόν · καὶ οὐδεὶς [ἐστι] 
τῶν τριηραρχεῖν δυναμένων οὐδὲ τῶν εἰσφέρειν ὅστις οὐκ ἠξίου τὰ καθήκοντ’ ἐφ’ ἑαυτὸν ποιεῖν , ὅτι χρήματ’ οὐ περιῆν , ἀλλὰ καὶ τριήρεις ἔπλεον καὶ χρήματ’ ἐγίγνετο καὶ πάντ’ ἐποιοῦμεν τὰ δέοντα . 
μετὰ ταῦθ’ ἡ τύχη , καλῶς ποιοῦσα , πολλὰ πεποίηκε τὰ κοινά , καὶ τετρακόσῑ ἀντὶ τῶν ἑκατὸν ταλάντων προσέρχεται , οὐδενὸς οὐδὲν ζημιουμένου τῶν τὰς οὐσίας ἐχόντων , ἀλλὰ καὶ προσλαμβάνοντος · οἱ γὰρ εὔποροι πάντες ἔρχονται μεθέξοντες τούτου , καὶ καλῶς ποιοῦσιν . 
τί οὖν μαθόντες τοῦτ’ ὀνειδίζομεν ἀλλήλοις καὶ προφάσει χρώμεθα τοῦ μηδὲν ποιεῖν , πλὴν εἰ τῇ παρὰ τῆς τύχης βοηθείᾳ γεγονυίᾳ τοῖς ἀπόροις φθονοῦμεν ; 
οὓς οὔτ’ ἂν αἰτιασαίμην ἔγωγε , οὔτ’ ἀξιῶ . 
οὐδὲ γὰρ ἐν ταῖς ἰδίαις οἰκίαις ὁρῶ τὸν ἐν ἡλικίᾳ πρὸς τοὺς πρεσβυτέρους οὕτω διακείμενον οὐδ’ οὕτως ἀγνώμον’ οὐδ’ ἄτοπον τῶν ὄντων οὐδένα , ὥστε , εἰ μὴ ποιήσουσιν ἅπαντες ὅσ’ ἂν αὐτός , οὐ φάσκοντα ποιήσειν οὐδὲν οὐδ’ αὐτόν · καὶ γὰρ ἂν τοῖς τῆς κακώσεως εἴη νόμοις οὕτω γ’ ἔνοχος · δεῖ γάρ , οἶμαι , τοῖς γονεῦσι τὸν ὡρισμένον ἐξ ἀμφοτέρων ἔρανον , καὶ παρὰ τῆς φύσεως καὶ παρὰ τοῦ νόμου , δικαίως φέρειν καὶ ἑκόνθ’ ὑποτελεῖν . 
ὥσπερ τοίνυν ἑνὸς ἡμῶν ἑκάστου τίς ἐστι γονεύς , οὕτω συμπάσης τῆς πόλεως κοινοὺς δεῖ τοὺς γονέας σύμπαντας ἡγεῖσθαι , καὶ προσήκειν τούτους οὐχ ὅπως ὧν ἡ πόλις δίδωσ’ ἀφελέσθαι τι , ἀλλ’ εἰ καὶ μηδὲν ἦν τούτων , ἄλλοθεν σκοπεῖν ὅπως μηδενὸς ὄντες ἐνδεεῖς περιοφθήσονται . 
τοὺς μὲν τοίνυν εὐπόρους ταύτῃ χρωμένους τῇ γνώμῃ οὐ μόνον ἡγοῦμαι τὰ δίκαῑ ἂν ποιεῖν , ἀλλὰ καὶ τὰ λυσιτελῆ · τὸ γὰρ τῶν ἀναγκαίων τιν’ ἀποστερεῖν κοινῇ κακόνους ἐστὶ ποιεῖν πολλοὺς ἀνθρώπους τοῖς πράγμασι · τοῖς δ’ ἐν ἐνδείᾳ , δῑ ὃ δυσχεραίνουσι τὸ πρᾶγμ’ οἱ τὰς οὐσίας ἔχοντες καὶ κατηγοροῦσι δικαίως , τοῦτ’ ἀφελεῖν ἂν συμβουλεύσαιμι . 
δίειμι δέ , ὥσπερ ἄρτι , τὸν αὐτὸν τρόπον καὶ ὑπὲρ τῶν εὐπόρων , οὐ κατοκνήσας εἰπεῖν τἀληθῆ . 
ἐμοὶ γὰρ οὐδεὶς οὕτως ἄθλιος οὐδ’ ὠμὸς εἶναι δοκεῖ τὴν γνώμην , οὔκουν Ἀθηναίων γε , ὥστε λυπεῖσθαι ταῦτα λαμβάνοντας ὁρῶν τοὺς ἀπόρους καὶ τῶν ἀναγκαίων ἐνδεεῖς ὄντας . 
ἀλλὰ ποῦ συντρίβεται τὸ πρᾶγμα καὶ ποῦ δυσχεραίνεται ; 
ὅταν τὸ ἀπὸ τῶν κοινῶν ἔθος ἐπὶ τὰ ἴδια μεταβιβάζοντας ὁρῶσί τινας , καὶ μέγαν μὲν ὄντα παρ’ ὑμῖν εὐθέως τὸν λέγοντα , ἀθάνατον δ’ ἕνεκ’ ἀσφαλείας , ἑτέραν δὲ τὴν κρύβδην ψῆφον τοῦ φανερῶς θορύβου . 
ταῦτ’ ἀπιστίαν , ταῦτ’ ὀργὴν ἔχει . 
δεῖ γάρ , ὦ ἄνδρες Ἀθηναῖοι , δικαίως ἀλλήλοις τῆς πολιτείας κοινωνεῖν , τοὺς μὲν εὐπόρους εἰς μὲν τὸν βίον τὰ ἑαυτῶν ἀσφαλῶς ἔχειν νομίζοντας καὶ ὑπὲρ τούτων μὴ δεδοικότας , εἰς δὲ τοὺς κινδύνους κοινὰ ὑπὲρ τῆς σωτηρίας τὰ ὄντα τῇ πατρίδι παρέχοντας , τοὺς δὲ λοιποὺς τὰ μὲν κοινὰ κοινὰ νομίζοντας καὶ μετέχοντας τὸ μέρος , τὰ δ’ ἑκάστου ἴδια τοῦ κεκτημένου . 
οὕτω καὶ μικρὰ μεγάλη πόλις γίγνεται καὶ μεγάλη σῴζεται . 
ὡς μὲν οὖν εἴποι τις ἄν , ἃ παρ’ ἑκατέρων εἶναι δεῖ , ταῦτ’ ἴσως ἐστίν · ὡς δὲ καὶ γένοιτ’ ἄν , [ἐν] 
νόμῳ διορθώσασθαι δεῖ . 
τῶν δὲ παρόντων πραγμάτων καὶ τῆς ταραχῆς πολλὰ πόρρωθέν ἐστι τὰ αἴτια · ἃ εἰ βουλομένοις ὑμῖν ἀκούειν ἐστίν , ἐθέλω λέγειν . 
ἐξέστητ’ , ὦ ἄνδρες Ἀθηναῖοι , τῆς ὑποθέσεως ἐφ’ ἧς ὑμᾶς οἱ πρόγονοι κατέλιπον , καὶ τὸ μὲν προΐστασθαι τῶν Ἑλλήνων καὶ δύναμιν συνεστηκυῖαν ἔχοντας πᾶσι τοῖς ἀδικουμένοις βοηθεῖν περίεργον ἐπείσθητ’ εἶναι καὶ μάταιον ἀνάλωμ’ ὑπὸ τῶν ταῦτα πολιτευομένων , τὸ δ’ ἐν ἡσυχίᾳ διάγειν καὶ μηδὲν τῶν δεόντων πράττειν , ἀλλὰ προϊεμένους καθ’ ἓν ἕκαστον πάνθ’ ἑτέρους ἐᾶσαι λαβεῖν , θαυμαστὴν εὐδαιμονίαν καὶ πολλὴν ἀσφάλειαν ἔχειν ᾤεσθε . 
ἐκ δὲ τούτων παρελθὼν ἐπὶ τὴν τάξιν ἐφ’ ἧς ὑμῖν τετάχθαι προσῆκεν ἕτερος , οὗτος εὐδαίμων καὶ μέγας καὶ πολλῶν κύριος γέγονεν , εἰκότως · πρᾶγμα γὰρ ἔντιμον καὶ μέγα καὶ λαμπρόν , καὶ περὶ οὗ πάντα τὸν χρόνον αἱ μέγισται τῶν πόλεων πρὸς αὑτὰς διεφέροντο , Λακεδαιμονίων μὲν ἠτυχηκότων , Θηβαίων δ’ ἀσχόλων διὰ τὸν Φωκικὸν πόλεμον γενομένων , ἡμῶν δ’ ἀμελούντων , ἔρημον ἀνείλετο . 
τοιγάρτοι τὸ μὲν φοβεῖσθαι τοῖς ἄλλοις , τὸ δὲ συμμάχους πολλοὺς ἔχειν καὶ δύναμιν μεγάλην ἐκείνῳ περιγέγονε , καὶ τοσαῦτα πράγματα καὶ τοιαῦτ’ ἤδη περιέστηκε τοὺς Ἕλληνας ἅπαντας , ὥστε μηδ’ ὅ τι χρὴ συμβουλεύειν εὔπορον εἶναι . 
ὄντων δ’ , ὦ ἄνδρες Ἀθηναῖοι , τῶν παρόντων πραγμάτων πᾶσιν , ὡς ἐγὼ κρίνω , φοβερῶν , οὐδένες ἐν μείζονι κινδύνῳ τῶν πάντων εἰσὶν ὑμῶν , οὐ μόνον τῷ μάλισθ’ ὑμῖν ἐπιβουλεύειν Φίλιππον , ἀλλὰ καὶ τῷ πάντων ἀργότατ’ αὐτοὶ διακεῖσθαι . 
εἰ τοίνυν τὸ τῶν ὠνίων πλῆθος ὁρῶντες καὶ τὴν εὐετηρίαν τὴν κατὰ τὴν ἀγοράν , τούτοις κεκήλησθ’ ὡς ἐν οὐδενὶ δεινῷ τῆς πόλεως οὔσης , οὔτε προσηκόντως οὔτ’ ὀρθῶς τὸ πρᾶγμα κρίνετε · 
ἀγορὰν μὲν γὰρ ἄν τις καὶ πανήγυριν ἐκ τούτων ἢ φαύλως ἢ καλῶς παρεσκευάσθαι κρίνοι · πόλιν δ’ ἣν ὑπείληφεν , ὃς ἂν τῶν Ἑλλήνων ἄρχειν ἀεὶ βούληται , μόνην ἂν ἐναντιωθῆναι καὶ τῆς πάντων ἐλευθερίας προστῆναι , οὐ μὰ Δί’ ἐκ τῶν ὠνίων , εἰ καλῶς ἔχει , δοκιμάζειν δεῖ , ἀλλ’ εἰ συμμάχων εὐνοίᾳ πιστεύει , εἰ τοῖς ὅπλοις ἰσχύει , ταῦθ’ ὑπὲρ τῆς πόλεως δεῖ σκοπεῖν · ἃ σφαλερῶς ὑμῖν καὶ †οὐδαμῶς ἅπαντ’† 
ἔχει . 
γνοίητε δ’ ἄν , εἰ σκέψαισθ’ ἐκείνως . 
πότε μάλιστ’ ἐν ταραχῇ τὰ τῶν Ἑλλήνων γέγονε πράγματα ; 
οὐδένα γὰρ χρόνον ἄλλον ἢ τὸν νυνὶ παρόντ’ οὐδ’ ἂν εἷς εἴποι . 
τὸν μὲν γὰρ ἄλλον ἅπαντ’ εἰς δύο ταῦτα διῄρητο τὰ τῶν Ἑλλήνων , Λακεδαιμονίους καὶ ἡμᾶς , τῶν δ’ ἄλλων [Ἑλλήνων] 
οἱ μὲν ἡμῖν , οἱ δ’ ἐκείνοις ὑπήκουον . 
βασιλεὺς δὲ καθ’ αὑτὸν μὲν ὁμοίως ἅπασιν ἄπιστος ἦν , τοὺς δὲ κρατουμένους τῷ πολέμῳ προσλαμβάνων , ἄχρι οὗ τοῖς ἑτέροις ἐξ ἴσου ποιήσαι , διεπιστεύετο , ἔπειτ’ οὐχ ἧττον αὐτὸν ἐμίσουν οὓς σώσειε τῶν ὑπαρχόντων ἐχθρῶν ἐξ ἀρχῆς . 
νῦν δὲ πρῶτον μὲν ὁ βασιλεὺς ἅπασι τοῖς Ἕλλησιν οἰκείως ἔχει , †καὶ πάντων ἥκιστα δὴ† 
ἡμῖν , ἄν τι μὴ νῦν ἐπανορθωσώμεθα · ἔπειτα προστασίαι πολλαὶ καὶ πανταχόθεν γίγνονται , καὶ τοῦ πρωτεύειν ἀντιποιοῦνται μὲν πάντες , ἀφεστᾶσι δ’ ἔργῳ , καὶ φθονοῦσι καὶ ἀπιστοῦσιν αὑτοῖς , οὐχ οἷς ἔδει , καὶ γεγόνασι καθ’ αὑτοὺς ἕκαστοι , Ἀργεῖοι , Θηβαῖοι , Λακεδαιμόνιοι , Κορίνθιοι , Ἀρκάδες , ἡμεῖς . 
ἀλλ’ ὅμως εἰς τοσαῦτα μέρη καὶ τοσαύτας δυναστείας διῃρημένων [τῶν Ἑλληνικῶν πραγμάτων] , εἰ δεῖ τἀληθῆ μετὰ παρρησίας εἰπεῖν , τὰ παρ’ οὐδέσι τούτων ἀρχεῖα καὶ βουλευτήρῑ ἐρημότερ’ ἄν τις ἴδοι τῶν Ἑλληνικῶν πραγμάτων ἢ τὰ παρ’ ἡμῖν , εἰκότως · οὔτε γὰρ φιλῶν οὔτε πιστεύων οὔτε φοβούμενος οὐδεὶς ἡμῖν διαλέγεται . 
αἴτιον δὲ τούτων οὐχ ἕν , ὦ ἄνδρες Ἀθηναῖοι , (ῥᾴδιον γὰρ ἂν ἦν ὑμῖν μεταθεῖναἰ , ἀλλὰ πολλὰ καὶ παντοδαπὰ ἐκ παντὸς ἡμαρτημένα τοῦ χρόνου , ὧν τὸ καθ’ ἕκαστον ἐάσας , εἰς ὃ πάντα τείνει λέξω , δεηθεὶς ὑμῶν , ἂν λέγω τἀληθῆ μετὰ παρρησίας , μηδὲν ἀχθεσθῆναί μοι . 
πέπραται τὰ συμφέροντ’ ἐφ’ ἑκάστου τῶν καιρῶν , καὶ μετειλήφαθ’ ὑμεῖς μὲν τὴν σχολὴν καὶ τὴν ἡσυχίαν , ὑφ’ ὧν κεκηλημένοι τοῖς ἀδικοῦσιν οὐ πικρῶς ἔχετε , ἕτεροι δὲ τὰς τιμὰς ἔχουσιν . 
καὶ τὰ μὲν περὶ τἄλλ’ οὐκ ἄξιον ἐξετάσαι νῦν · ἀλλ’ ἐπειδάν τι τῶν πρὸς Φίλιππον ἐμπέσῃ , εὐθὺς ἀναστάς τις λέγει ὡς οὐ δεῖ ληρεῖν οὐδὲ γράφειν πόλεμον , παραθεὶς εὐθέως ἑξῆς τὸ τὴν εἰρήνην ἄγειν ὡς ἀγαθὸν καὶ τὸ τρέφειν μεγάλην δύναμιν ὡς χαλεπόν , καὶ ‘διαρπάζειν τινὲς τὰ χρήματα βούλονται , ’ 
καὶ ἄλλους λόγους ὡς οἷόν τ’ ἀληθεστάτους λέγουσιν . 
ἀλλὰ δεῖ δήπου τὴν μὲν εἰρήνην ἄγειν οὐχ ὑμᾶς πείθειν , οἳ πεπεισμένοι κάθησθε , ἀλλὰ τὸν τὰ τοῦ πολέμου πράττοντα · ἂν γὰρ ἐκεῖνος πεισθῇ , τά γ’ ἀφ’ ὑμῶν ὑπάρχει · νομίζειν δ’ εἶναι χαλεπὰ οὐχ ὅσ’ ἂν εἰς σωτηρίαν δαπανῶμεν , ἀλλ’ ἃ πεισόμεθα , ἂν μὴ ταῦτ’ ἐθέλωμεν ποιεῖν , καὶ τὸ ‘διαρπασθήσεται τὰ χρήματα’ 
τῷ φυλακὴν εὑρεῖν δῑ ἧς σωθήσεται κωλύειν , οὐχὶ τῷ τοῦ συμφέροντος ἀποστῆναι . 
καίτοι ἔγωγ’ ἀγανακτῶ καὶ αὐτὸ τοῦτο , εἰ τὰ μὲν χρήματα λυπεῖ τινὰς ὑμῶν εἰ διαρπασθήσεται , ἃ καὶ φυλάττειν καὶ κολάζειν τοὺς ἀδικοῦντας ἐφ’ ὑμῖν ἐστι , τὴν δ’ Ἑλλάδα πᾶσαν ἐφεξῆς οὑτωσὶ Φίλιππος ἁρπάζων οὐ λυπεῖ , καὶ ταῦτ’ ἐφ’ ὑμᾶς ἁρπάζων . 
τί ποτ’ οὖν , ὦ ἄνδρες Ἀθηναῖοι , τὸν μὲν οὕτω φανερῶς ἀδικοῦντα καὶ πόλεις καταλαμβάνοντα οὐδεὶς πώποτε τούτων εἶπεν ὡς ἀδικεῖ καὶ πόλεμον ποιεῖ , τοὺς δὲ μὴ ἐπιτρέπειν μηδὲ προΐεσθαι ταῦτα συμβουλεύοντας , τούτους πόλεμον ποιεῖν φασίν ; 
ὅτι τὴν αἰτίαν τῶν ἐκ τοῦ πολέμου συμβησομένων δυσχερῶν (ἀνάγκη γάρ , ἀνάγκη πολλὰ λυπηρὰ ἐκ τοῦ πολέμου γίγνεσθαἰ 
τοῖς ὑπὲρ ὑμῶν τὰ βέλτιστα λέγειν εἰθισμένοις ἀναθεῖναι βούλονται . 
ἡγοῦνται γάρ , ἂν μὲν ὑμεῖς ὁμοθυμαδὸν ἐκ μιᾶς γνώμης Φίλιππον ἀμύνησθε , κἀκείνου κρατήσειν ὑμᾶς καὶ αὑτοῖς οὐκέτ’ ἔσεσθαι μισθαρνεῖν , ἂν δ’ ἀπὸ τῶν πρώτων θορύβων αἰτιασάμενοί τινας πρὸς τὸ κρίνειν τράπησθε , αὐτοὶ μὲν τούτων κατηγοροῦντες ἀμφότερ’ ἕξειν , καὶ παρ’ ὑμῖν εὐδοκιμήσειν καὶ παρ’ ἐκείνου χρήματα λήψεσθαι , ὑμᾶς δ’ ὑπὲρ ὧν δεῖ παρὰ τούτων δίκην λαβεῖν , παρὰ τῶν ὑπὲρ ὑμῶν εἰρηκότων λήψεσθαι . 
αἱ μὲν ἐλπίδες αἱ τούτων αὗται καὶ τὸ κατασκεύασμα τὸ τῶν αἰτιῶν , ὡς ἄρα βούλονταί τινες πόλεμον ποιῆσαι . 
ἐγὼ δ’ οἶδ’ ἀκριβῶς ὅτι , οὐ γράψαντος Ἀθηναίων οὐδενὸς πόλεμον , πολλὰ Φίλιππος ἔχει τῶν τῆς πόλεως καὶ νῦν εἰς Καρδίαν πέπομφε βοήθειαν . 
εἰ μέντοι βουλόμεθ’ ἡμεῖς μὴ προσποιεῖσθαι πολεμεῖν ἡμῖν ἐκεῖνον , ἀνοητότατος πάντων ἂν εἴη , εἰ τοῦτ’ ἐξελέγχοι · ὅταν γὰρ οἱ ἀδικούμενοι ἀρνῶνται , τί τῷ ἀδικοῦντι προσήκει ; 
ἀλλ’ ἐπειδὰν ἐφ’ ἡμᾶς αὐτοὺς ἴῃ , τί φήσομεν τότε ; 
ἐκεῖνος μὲν γὰρ οὐ πολεμεῖν , ὥσπερ οὐδ’ Ὠρείταις , τῶν στρατιωτῶν ὄντων ἐν τῇ χώρᾳ , οὐδὲ Φεραίοις πρότερον , πρὸς τὰ τείχη προσβάλλων , οὐδ’ Ὀλυνθίοις ἐξ ἀρχῆς , ἕως ἐν αὐτῇ τῇ χώρᾳ τὸ στράτευμα παρῆν ἔχων . 
ἢ καὶ τότε τοὺς ἀμύνεσθαι κελεύοντας πόλεμον ποιεῖν φήσομεν ; 
οὐκοῦν ὑπόλοιπον δουλεύειν · οὐδὲ γὰρ ἄλλο γ’ οὐδὲν ἔνι . 
καὶ μὴν οὐχ ὑπὲρ τῶν ἴσων ὑμῖν καὶ τοῖς ἄλλοις ἔσθ’ ὁ κίνδυνος · οὐ γὰρ ὑφ’ αὑτῷ ποιήσασθαι τὴν πόλιν βούλεται Φίλιππος ὑμῶν , οὔ , ἀλλ’ ὅλως ἀνελεῖν . 
οἶδε γὰρ ἀκριβῶς ὅτι δουλεύειν μὲν ὑμεῖς οὔτ’ ἐθελήσετε , οὔτ’ , ἐὰν ἐθέλητε , ἐπιστήσεσθε (ἄρχειν γὰρ εἰώθατἐ , πράγματα δὲ παρασχεῖν αὐτῷ , ἂν καιρὸν λάβητε , πλείω τῶν ἄλλων ἀνθρώπων ἁπάντων δυνήσεσθε . 
διὰ ταῦθ’ ὑμῶν οὐχὶ φείσεται , εἴπερ ἐγκρατὴς γενήσεται . 
ὡς οὖν ὑπὲρ τῶν ἐσχάτων ἐσομένου τοῦ ἀγῶνος , οὕτω προσήκει γιγνώσκειν , καὶ τοὺς πεπρακότας αὑτοὺς ἐκείνῳ φανερῶς ἀποτυμπανίσαι · οὐ γὰρ ἔστιν , οὐκ ἔστι τῶν ἔξω τῆς πόλεως ἐχθρῶν κρατῆσαι , πρὶν ἂν τοὺς ἐν αὐτῇ τῇ πόλει κολάσητ’ ἐχθρούς , ἀλλ’ ἀνάγκη τούτοις ὥσπερ προβόλοις προσπταίσαντας ὑστερίζειν ἐκείνων . 
πόθεν οἴεσθε νῦν αὐτὸν ὑβρίζειν ὑμᾶς (οὐδὲν γὰρ ἄλλ’ ἔμοιγε δοκεῖ ποιεῖν ἢ τοῦτὀ 
καὶ τοὺς μὲν ἄλλους εὖ ποιοῦντα , εἰ μηδὲν ἄλλο , ἐξαπατᾶν , ὑμῖν δ’ ἀπειλεῖν ἤδη ; 
οἷον Θετταλοὺς πολλὰ δοὺς ὑπηγάγετ’ εἰς τὴν νῦν παροῦσαν δουλείαν · οὐδ’ ἂν εἰπεῖν δύναιτ’ οὐδεὶς ὅσα τοὺς ταλαιπώρους Ὀλυνθίους πρότερον δοὺς Ποτείδαιαν ἐξηπάτησε καὶ πόλλ’ ἕτερα · Θηβαίους τὰ νῦν ὑπάγει τὴν Βοιωτίαν αὐτοῖς παραδοὺς καὶ ἀπαλλάξας πολέμου πολλοῦ καὶ χαλεποῦ · 
ὥστε καρπωσάμενοί τιν’ ἕκαστοι τούτων πλεονεξίαν , οἱ μὲν ἤδη πεπόνθασιν ἃ δὴ πεπόνθασιν , οἱ δ’ ὅταν ποτὲ συμβῇ πείσονται . 
ὑμεῖς δ’ ὧν μὲν †ἀπεστέρησθε† 
σιωπῶ · ἀλλ’ ἐν αὐτῷ τῷ τὴν εἰρήνην ποιήσασθαι , πόσ’ ἐξηπάτησθε , πόσων ἀπεστέρησθε . 
οὐχὶ Φωκέας , οὐ Πύλας , οὐχὶ τἀπὶ Θρᾴκης , Δορίσκον , Σέρριον , τὸν Κερσοβλέπτην αὐτόν ; 
οὐ νῦν Καρδίαν ἔχει καὶ ὁμολογεῖ ; 
τί ποτ’ οὖν ἐκείνως τοῖς ἄλλοις , καὶ ὑμῖν οὐ τοῦτον τὸν τρόπον προσφέρεται ; 
ὅτι ἐν μόνῃ τῶν πασῶν πόλεων τῇ ὑμετέρᾳ ἄδεῑ ὑπὲρ τῶν ἐχθρῶν λέγειν δέδοται , καὶ λαβόντα χρήματ’ αὐτὸν ἀσφαλές ἐστι λέγειν παρ’ ὑμῖν , κἂν ἀφῃρημένοι τὰ ὑμέτερ’ αὐτῶν ἦτε . 
οὐκ ἦν ἀσφαλὲς λέγειν ἐν Ὀλύνθῳ τὰ Φιλίππου μὴ σὺν εὖ πεπονθότων τῶν πολλῶν Ὀλυνθίων τῷ Ποτείδαιαν καρποῦσθαι · οὐκ ἦν ἀσφαλὲς λέγειν ἐν Θετταλίᾳ μὴ σὺν εὖ πεπονθότος τοῦ πλήθους τοῦ Θετταλῶν τῷ τοὺς τυράννους ἐκβαλεῖν Φίλιππον αὐτοῖς καὶ τὴν Πυλαίαν ἀποδοῦναι · οὐκ ἦν ἐν Θήβαις ἀσφαλές , πρὶν τὴν Βοιωτίαν ἀπέδωκε καὶ τοὺς Φωκέας ἀνεῖλεν . 
ἀλλ’ Ἀθήνησιν , οὐ μόνον Ἀμφίπολιν καὶ τὴν Καρδιανῶν χώραν ἀπεστερηκότος Φιλίππου , ἀλλὰ καὶ κατασκευάζοντος ὑμῖν ἐπιτείχισμα τὴν Εὔβοιαν καὶ νῦν ἐπὶ Βυζάντιον παριόντος , ἀσφαλές ἐστι λέγειν ὑπὲρ Φιλίππου . 
καὶ γάρ τοι τούτων μὲν ἐκ πτωχῶν ἔνιοι ταχὺ πλούσιοι γίγνονται , καὶ ἐξ ἀνωνύμων καὶ ἀδόξων ἔνδοξοι καὶ γνώριμοι , ὑμεῖς δὲ τοὐναντίον ἐκ μὲν ἐνδόξων ἄδοξοι , ἐκ δ’ εὐπόρων ἄποροι · 
πόλεως γὰρ ἔγωγε πλοῦτον ἡγοῦμαι συμμάχους , πίστιν , εὔνοιαν , ὧν πάντων ὑμεῖς ἔστ’ ἄποροι . 
ἐκ δὲ τοῦ τούτων ὀλιγώρως ὑμᾶς ἔχειν καὶ ἐᾶν τοῦτον τὸν τρόπον φέρεσθαι , ὁ μὲν εὐδαίμων καὶ μέγας καὶ φοβερὸς πᾶσιν Ἕλλησι καὶ βαρβάροις , ὑμεῖς δ’ ἔρημοι καὶ ταπεινοί , τῇ μὲν κατὰ τὴν ἀγορὰν εὐετηρίᾳ λαμπροί , τῇ δ’ ὧν προσῆκε παρασκευῇ καταγέλαστοι . 
οὐ τὸν αὐτὸν δὲ τρόπον περί θ’ ὑμῶν καὶ περὶ αὑτῶν ἐνίους τῶν λεγόντων ὁρῶ βουλευομένους · ὑμᾶς μὲν γὰρ ἡσυχίαν ἄγειν φασὶ δεῖν , κἄν τις ὑμᾶς ἀδικῇ , αὐτοὶ δ’ οὐ δύνανται παρ’ ὑμῖν ἡσυχίαν ἄγειν οὐδενὸς αὐτοὺς ἀδικοῦντος . 
καίτοι λοιδορίας εἴ τις χωρὶς ἔροιτο ‘εἰπέ μοι , τί δὴ γιγνώσκων ἀκριβῶς , Ἀριστόμηδες , (οὐδεὶς γὰρ τὰ τοιαῦτ’ ἀγνοεἶ 
τὸν μὲν τῶν ἰδιωτῶν βίον ἀσφαλῆ καὶ ἀπράγμονα καὶ ἀκίνδυνον ὄντα , τὸν δὲ τῶν πολιτευομένων φιλαίτιον καὶ σφαλερὸν καὶ καθ’ ἑκάστην ἡμέραν ἀγώνων καὶ κακῶν μεστόν , οὐ τὸν ἡσύχιον , ἀλλὰ τὸν ἐν τοῖς κινδύνοις αἱρεῖ ; ’ 
τί ἂν εἴποις ; 
εἰ γὰρ ὃ βέλτιστον εἰπεῖν ἂν ἔχοις , τοῦτό σοι δοίημεν ἀληθὲς λέγειν , ὡς ὑπὲρ φιλοτιμίας καὶ δόξης ταῦτα πάντα ποιεῖς , θαυμάζω τί δήποτε σαυτῷ μὲν ὑπὲρ τούτων ἅπαντα ποιητέον εἶναι νομίζεις καὶ πονητέον καὶ κινδυνευτέον , τῇ πόλει δὲ προέσθαι ταῦτα μετὰ ῥᾳθυμίας συμβουλεύεις . 
οὐ γὰρ ἐκεῖνό γ’ ἂν εἴποις , ὡς σὲ μὲν ἐν τῇ πόλει δεῖ τινὰ φαίνεσθαι , τὴν πόλιν δ’ ἐν τοῖς Ἕλλησι μηδενὸς ἀξίαν εἶναι . 
καὶ μὴν οὐδ’ ἐκεῖνό γ’ ὁρῶ , ὡς τῇ μὲν πόλει ἀσφαλὲς τὸ τὰ αὑτῆς πράττειν , σοὶ δὲ κίνδυνος , εἰ μηδὲν τῶν ἄλλων πλέον περιεργάσει , ἀλλὰ τοὐναντίον σοὶ μὲν ἐξ ὧν ἐργάζει καὶ περιεργάζει τοὺς ἐσχάτους ὄντας κινδύνους , τῇ πόλει δ’ ἐκ τῆς ἡσυχίας . 
ἀλλὰ νὴ Δία παππῴα σοι καὶ πατρῴα δόξ’ ὑπάρχει , ἣν αἰσχρόν ἐστιν ἐν σοὶ καταλῦσαι · τῇ πόλει δ’ ὑπῆρξεν ἀνώνυμα καὶ φαῦλα τὰ τῶν προγόνων . 
ἀλλ’ οὐδὲ τοῦθ’ οὕτως ἔχει · σοὶ μὲν γὰρ ἦν κλέπτης ὁ πατήρ , εἴπερ ἦν ὅμοιος σοί , τῇ πόλει δ’ ἡμῶν οὓς πάντες ἴσασιν οἱ Ἕλληνες ἐκ τῶν μεγίστων κινδύνων σεσωσμένοι . 
ἀλλὰ γὰρ οὐκ ἴσως οὐδὲ πολιτικῶς ἔνιοι τὰ καθ’ αὑτοὺς καὶ τὰ κατὰ τὴν πόλιν πολιτεύονται · πῶς γάρ ἐστιν ἴσον τούτων μέν τινας ἐκ τοῦ δεσμωτηρίου ἥκοντας ἑαυτοὺς ἀγνοεῖν , τὴν πόλιν δ’ , ἣ προειστήκει τῶν Ἑλλήνων τέως καὶ τὸ πρωτεῖον εἶχε , νῦν ἐν ἀδοξίᾳ πάσῃ καὶ ταπεινότητι καθεστάναι ; 
πολλὰ τοίνυν ἔχων ἔτι καὶ περὶ πολλῶν εἰπεῖν παύσομαι · καὶ γὰρ οὐ λόγων ἐνδείᾳ μοι δοκεῖ τὰ πράγματ’ οὔτε νῦν οὔτ’ ἄλλοτε πώποτε φαύλως ἔχειν , ἀλλ’ ὅταν πάντ’ ἀκούσαντες ὑμεῖς τὰ δέοντα , καὶ ὁμογνώμονες ὡς ὀρθῶς λέγεται γενόμενοι , τῶν λυμαίνεσθαι καὶ διαστρέφειν ταῦτα βουλομένων ἐξ ἴσου κάθησθ’ ἀκροώμενοι , οὐκ ἀγνοοῦντες αὐτούς (ἴστε γὰρ εὐθὺς ἰδόντες ἀκριβῶς , τίς μισθοῦ λέγει καὶ [τίς] 
ὑπὲρ Φιλίππου πολιτεύεται , καὶ τίς ὡς ἀληθῶς ὑπὲρ τῶν βελτίστων) , ἀλλ’ ἵν’ αἰτιασάμενοι τούτους καὶ τὸ πρᾶγμ’ εἰς γέλωτα καὶ λοιδορίαν ἐμβαλόντες μηδὲν αὐτοὶ τῶν δεόντων ποιῆτε . 
ταῦτ’ ἐστὶ τἀληθῆ , μετὰ πάσης παρρησίας , ἁπλῶς εὐνοίᾳ τὰ βέλτιστ’ εἰρημένα , οὐ κολακείᾳ βλάβης καὶ ἀπάτης λόγος μεστός , ἀργύριον τῷ λέγοντι ποιήσων , τὰ δὲ πράγματα τῆς πόλεως τοῖς ἐχθροῖς ἐγχειριῶν . 
ἢ οὖν παυστέον τούτων τῶν ἐθῶν , ἢ μηδέν’ ἄλλον αἰτιατέον τοῦ πάντα φαύλως ἔχειν ἢ ὑμᾶς αὐτούς .
