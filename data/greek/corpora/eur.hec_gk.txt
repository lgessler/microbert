Πολυδώρου εἴδωλον 
Ἥκω νεκρῶν κευθμῶνα καὶ σκότου πύλας λιπών , ἵν’ Ἅιδης χωρὶς ᾤκισται θεῶν , 
Πολύδωρος , Ἑκάβης παῖς γεγὼς τῆς Κισσέως 
Πριάμου τε πατρός , ὅς μ’ , ἐπεὶ Φρυγῶν πόλιν κίνδυνος ἔσχε δορὶ πεσεῖν Ἑλληνικῷ , δείσας ὑπεξέπεμψε Τρωικῆς χθονὸς 
Πολυμήστορος πρὸς δῶμα Θρῃκίου ξένου , ὃς τήν<δ’> 
ἀρίστην Χερσονησίαν πλάκα σπείρει , φίλιππον λαὸν εὐθύνων δορί . 
πολὺν δὲ σὺν ἐμοὶ χρυσὸν ἐκπέμπει λάθρᾳ πατήρ , ἵν’ , εἴ ποτ’ Ἰλίου τείχη πέσοι , τοῖς ζῶσιν εἴη παισὶ μὴ σπάνις βίου . 
νεώτατος δ’ ἦ Πριαμιδῶν , ὃ καί με γῆς ὑπεξέπεμψεν · οὔτε γὰρ φέρειν ὅπλα οὔτ’ ἔγχος οἷός τ’ ἦ νέῳ βραχίονι . 
ἕως μὲν οὖν γῆς ὄρθ’ ἔκειθ’ ὁρίσματα πύργοι τ’ ἄθραυστοι Τρωικῆς ἦσαν χθονὸς 
Ἕκτωρ τ’ ἀδελφὸς οὑμὸς εὐτύχει δορί , καλῶς παρ’ ἀνδρὶ Θρῃκὶ πατρῴῳ ξένῳ τροφαῖσιν ὥς τις πτόρθος ηὐξόμην , τάλας · 
ἐπεὶ δὲ Τροία θ’ Ἕκτορός τ’ ἀπόλλυται ψυχή , πατρῴα θ’ ἑστία κατεσκάφη , αὐτὸς δὲ βωμῷ πρὸς θεοδμήτῳ πίτνει σφαγεὶς Ἀχιλλέως παιδὸς ἐκ μιαιφόνου , κτείνει με χρυσοῦ τὸν ταλαίπωρον χάριν ξένος πατρῷος καὶ κτανὼν ἐς οἶδμ’ ἁλὸς μεθῆχ’ , ἵν’ αὐτὸς χρυσὸν ἐν δόμοις ἔχῃ . 
κεῖμαι δ’ ἐπ’ ἀκταῖς , ἄλλοτ’ ἐν πόντου σάλῳ , πολλοῖς διαύλοις κυμάτων φορούμενος , ἄκλαυτος ἄταφος · νῦν δ’ ὑπὲρ μητρὸς φίλης 
Ἑκάβης ἀίσσω , σῶμ’ ἐρημώσας ἐμόν , τριταῖον ἤδη φέγγος αἰωρούμενος , ὅσονπερ ἐν γῇ τῇδε Χερσονησίᾳ μήτηρ ἐμὴ δύστηνος ἐκ Τροίας πάρα . 
πάντες δ’ Ἀχαιοὶ ναῦς ἔχοντες ἥσυχοι θάσσουσ’ ἐπ’ ἀκταῖς τῆσδε Θρῃκίας χθονός · 
ὁ Πηλέως γὰρ παῖς ὑπὲρ τύμβου φανεὶς κατέσχ’ Ἀχιλλεὺς πᾶν στράτευμ’ Ἑλληνικόν , πρὸς οἶκον εὐθύνοντας ἐναλίαν πλάτην · 
αἰτεῖ δ’ ἀδελφὴν τὴν ἐμὴν Πολυξένην τύμβῳ φίλον πρόσφαγμα καὶ γέρας λαβεῖν . 
καὶ τεύξεται τοῦδ’ , οὐδ’ ἀδώρητος φίλων ἔσται πρὸς ἀνδρῶν · ἡ πεπρωμένη δ’ ἄγει θανεῖν ἀδελφὴν τῷδ’ ἐμὴν ἐν ἤματι . 
δυοῖν δὲ παίδοιν δύο νεκρὼ κατόψεται μήτηρ , ἐμοῦ τε τῆς τε δυστήνου κόρης . 
φανήσομαι γάρ , ὡς τάφου τλήμων τύχω , δούλης ποδῶν πάροιθεν ἐν κλυδωνίῳ . 
τοὺς γὰρ κάτω σθένοντας ἐξῃτησάμην τύμβου κυρῆσαι κἀς χέρας μητρὸς πεσεῖν . 
τοὐμὸν μὲν οὖν ὅσονπερ ἤθελον τυχεῖν ἔσται · γεραιᾷ δ’ ἐκποδὼν χωρήσομαι 
Ἑκάβῃ · περᾷ γὰρ ἥδ’ ὑπὸ σκηνῆς πόδα 
Ἀγαμέμνονος , φάντασμα δειμαίνουσ’ ἐμόν . 
φεῦ · 
ὦ μῆτερ ἥτις ἐκ τυραννικῶν δόμων δούλειον ἦμαρ εἶδες , ὡς πράσσεις κακῶς ὅσονπερ εὖ ποτ’ · ἀντισηκώσας δέ σε φθείρει θεῶν τις τῆς πάροιθ’ εὐπραξίας . 
Ἑκάβη ἄγετ’ , ὦ παῖδες , τὴν γραῦν πρὸ δόμων , ἄγετ’ ὀρθοῦσαι τὴν ὁμόδουλον , 
Τρῳάδες , ὑμῖν , πρόσθε δ’ ἄνασσαν · 
λάβετε φέρετε πέμπετ’ ἀείρετέ μου γεραιᾶς χειρὸς προσλαζύμεναι · 
κἀγὼ σκολιῷ σκίπωνι χερὸς διερειδομένα σπεύσω βραδύπουν ἤλυσιν ἄρθρων προτιθεῖσα . 
ὦ στεροπὰ Διός , ὦ σκοτία νύξ , τί ποτ’ αἴρομαι ἔννυχος οὕτω δείμασι , φάσμασιν ; 
ὦ πότνια Χθών , μελανοπτερύγων μῆτερ ὀνείρων , ἀποπέμπομαι ἔννυχον ὄψιν , ἣν περὶ παιδὸς ἐμοῦ τοῦ σῳζομένου κατὰ Θρῄκην ἀμφὶ Πολυξείνης τε φίλης θυγατρὸς δῑ ὀνείρων 
[εἶδον γὰρ] 
φοβερὰν [ὄψιν ἔμαθον] 
ἐδάην . 
ὦ χθόνιοι θεοί , σώσατε παῖδ’ ἐμόν , ὃς μόνος οἴκων ἄγκυρ’ ἔτ’ ἐμῶν τὴν χιονώδη Θρῄκην κατέχει ξείνου πατρίου φυλακαῖσιν . 
ἔσται τι νέον · 
ἥξει τι μέλος γοερὸν γοεραῖς . 
οὔποτ’ ἐμὰ φρὴν ὧδ’ ἀλίαστος φρίσσει , ταρβεῖ . 
ποῦ ποτε θείαν Ἑλένου ψυχὰν καὶ Κασάνδραν ἐσίδω , Τρῳάδες , ὥς μοι κρίνωσιν ὀνείρους ; 
εἶδον γὰρ βαλιὰν ἔλαφον λύκου αἵμονι χαλᾷ σφαζομέναν , ἀπ’ ἐμῶν γονάτων σπασθεῖσαν ἀνοίκτως . 
καὶ τόδε δεῖμά μοι · ἦλθ’ ὑπὲρ ἄκρας τύμβου κορυφᾶς φάντασμ’ Ἀχιλέως · ᾔτει δὲ γέρας τῶν πολυμόχθων τινὰ Τρωιάδων . 
ἀπ’ ἐμᾶς ἀπ’ ἐμᾶς οὖν τόδε παιδὸς πέμψατε , δαίμονες , ἱκετεύω . 
Χορός 
Ἑκάβη , σπουδῇ πρός σ’ ἐλιάσθην τὰς δεσποσύνους σκηνὰς προλιποῦσ’ , ἵν’ ἐκληρώθην [καὶ προσετάχθην] δούλη , πόλεως ἀπελαυνομένη τῆς Ἰλιάδος , λόγχης αἰχμῇ δοριθήρατος πρὸς Ἀχαιῶν , οὐδὲν παθέων ἀποκουφίζουσ’ , ἀλλ’ ἀγγελίας βάρος ἀραμένη μέγα σοί τε , γύναι , κῆρυξ ἀχέων . 
ἐν γὰρ Ἀχαιῶν πλήρει ξυνόδῳ λέγεται δόξαι σὴν παῖδ’ Ἀχιλεῖ σφάγιον θέσθαι · τύμβου δ’ ἐπιβὰς οἶσθ’ ὅτε χρυσέοις ἐφάνη σὺν ὅπλοις , τὰς ποντοπόρους δ’ ἔσχε σχεδίας λαίφη προτόνοις ἐπερειδομένας , τάδε θωΰσσων · 
Ποῖ δή , Δαναοί , τὸν ἐμὸν τύμβον στέλλεσθ’ ἀγέραστον ἀφέντες ; 
πολλῆς δ’ ἔριδος συνέπαισε κλύδων , δόξα δ’ ἐχώρει δίχ’ ἀν’ Ἑλλήνων στρατὸν αἰχμητήν , τοῖς μὲν διδόναι τύμβῳ σφάγιον , τοῖς δ’ οὐχὶ δοκοῦν . 
ἦν δ’ ὁ τὸ μὲν σὸν σπεύδων ἀγαθὸν τῆς μαντιπόλου Βάκχης ἀνέχων λέκτρ’ Ἀγαμέμνων · 
τὼ Θησείδα δ’ , ὄζω Ἀθηνῶν , δισσῶν μύθων ῥήτορες ἦσαν · 
γνώμῃ δὲ μιᾷ συνεχωρείτην , τὸν Ἀχίλλειον τύμβον στεφανοῦν αἵματι χλωρῷ , τὰ δὲ Κασάνδρας λέκτρ’ οὐκ ἐφάτην τῆς Ἀχιλείας πρόσθεν θήσειν ποτὲ λόγχης . 
σπουδαὶ δὲ λόγων κατατεινομένων ἦσαν ἴσαι πως , πρὶν ὁ ποικιλόφρων κόπις ἡδυλόγος δημοχαριστὴς 
Λαερτιάδης πείθει στρατιὰν μὴ τὸν ἄριστον Δαναῶν πάντων δούλων σφαγίων εἵνεκ’ ἀπωθεῖν , μηδέ τιν’ εἰπεῖν παρὰ Φερσεφόνῃ στάντα φθιμένων ὡς ἀχάριστοι Δαναοὶ Δαναοῖς τοῖς οἰχομένοις ὑπὲρ Ἑλλήνων 
Τροίας πεδίων ἀπέβησαν . 
ἥξει δ’ Ὀδυσεὺς ὅσον οὐκ ἤδη , πῶλον ἀφέλξων σῶν ἀπὸ μαστῶν ἔκ τε γεραιᾶς χερὸς ὁρμήσων . 
ἀλλ’ ἴθι ναούς , ἴθι πρὸς βωμούς , ἵζ’ Ἀγαμέμνονος ἱκέτις γονάτων , κήρυσσε θεοὺς τούς τ’ οὐρανίδας τούς θ’ ὑπὸ γαῖαν . 
ἢ γάρ σε λιταὶ διακωλύσουσ’ ὀρφανὸν εἶναι παιδὸς μελέας , ἢ δεῖ σ’ ἐπιδεῖν τύμβου προπετῆ φοινισσομένην αἵματι παρθένον ἐκ χρυσοφόρου δειρῆς νασμῷ μελαναυγεῖ . 
Ἑκάβη οἲ ἐγὼ μελέα , τί ποτ’ ἀπύσω ; 
ποίαν ἀχώ , ποῖον ὀδυρμόν , δειλαία δειλαίου γήρως , δουλείας [τᾶς] 
οὐ τλατᾶς , 
[τᾶς] 
οὐ φερτᾶς ; 
οἴμοι . 
τίς ἀμύνει μοι ; 
ποία γέννα , ποία δὲ πόλις ; 
φροῦδος πρέσβυς , φροῦδοι παῖδες . 
ποίαν ἢ ταύταν ἢ κείναν στείχω ; 
†ποῖ δ’ ἥσω ; † 
ποῦ τις θεῶν 
†ἢ δαιμόνων† 
ἐπαρωγός ; 
ὦ κάκ’ ἐνεγκοῦσαι , 
Τρῳάδες ὦ κάκ’ ἐνεγκοῦσαι πήματ’ , ἀπωλέσατ’ ὠλέσατ’ · οὐκέτι μοι βίος ἀγαστὸς ἐν φάει . 
ὦ τλάμων ἅγησαί μοι πούς , ἅγησαι τᾷ γηραιᾷ πρὸς τάνδ’ αὐλάν · ὦ τέκνον , ὦ παῖ , δυστανοτάτας [ματέρος] 
— 
ἔξελθ’ ἔξελθ’ οἴκων — 
ἄιε ματέρος αὐδάν . 
[ὦ τέκνον ὡς εἰδῇς οἵαν οἵαν ἀίω φάμαν περὶ σᾶς ψυχᾶς.] 
Πολυξένη ἰώ · 
μᾶτερ μᾶτερ τί βοᾷς ; 
τί νέον καρύξασ’ οἴκων μ’ ὥστ’ ὄρνιν θάμβει τῷδ’ ἐξέπταξας ; 
Ἑκάβη οἴμοι τέκνον . 
Πολυξένη τί με δυσφημεῖς ; 
φροίμιά μοι κακά . 
Ἑκάβη αἰαῖ σᾶς ψυχᾶς . 
Πολυξένη ἐξαύδα · μὴ κρύψῃς δαρόν . 
δειμαίνω δειμαίνω , μᾶτερ , τί ποτ’ ἀναστένεις . . . 
Ἑκάβη 
[ὦ] 
τέκνον τέκνον μελέας ματρὸς . . . 
Πολυξένη τί <δὲ> 
τόδ’ ἀγγελεῖς ; 
Ἑκάβη σφάξαι σ’ Ἀργείων κοινὰ συντείνει πρὸς τύμβον γνώμα 
Πηλείᾳ γέννᾳ . 
Πολυξένη οἴμοι μᾶτερ , πῶς φθέγγῃ ἀμέγαρτα κακῶν ; 
μάνυσόν μοι , μάνυσον , μᾶτερ . 
Ἑκάβη αὐδῶ , παῖ , δυσφήμους φήμας · 
ἀγγέλλουσ’ Ἀργείων δόξαι ψήφῳ τᾶς σᾶς περί μοι ψυχᾶς . 
Πολυξένη ὦ δεινὰ παθοῦσ’ , ὦ παντλάμων , ὦ δυστάνου μᾶτερ βιοτᾶς οἵαν οἵαν αὖ σοι λώβαν ἐχθίσταν ἀρρήταν τ’ ὦρσέν τις δαίμων ; 
οὐκέτι σοι παῖς ἅδ’ οὐκέτι δὴ γήρᾳ δειλαίῳ δειλαία συνδουλεύσω . 
σκύμνον γάρ μ’ ὥστ’ οὐριθρέπταν μόσχον δειλαία δειλαίαν 
 . 
. . . . ἐσόψῃ , χειρὸς ἀναρπαστὰν σᾶς ἄπο λαιμότομόν τ’ Ἀίδᾳ γᾶς ὑποπεμπομέναν σκότον , ἔνθα νεκρῶν μέτα τάλαινα κείσομαι . 
καὶ σοῦ μέν , μᾶτερ , δυστάνου κλαίω πανδύρτοις θρήνοις , τὸν ἐμὸν δὲ βίον λώβαν λύμαν τ’ οὐ μετακλαίομαι , ἀλλὰ θανεῖν μοι ξυντυχία κρείσσων ἐκύρησεν . 
Χορός καὶ μὴν Ὀδυσσεὺς ἔρχεται σπουδῇ ποδός , 
Ἑκάβη , νέον τι πρὸς σὲ σημανῶν ἔπος . 
Ὀδυσσεύς γύναι , δοκῶ μέν σ’ εἰδέναι γνώμην στρατοῦ ψῆφόν τε τὴν κρανθεῖσαν · ἀλλ’ ὅμως φράσω . 
ἔδοξ’ Ἀχαιοῖς παῖδα σὴν Πολυξένην σφάξαι πρὸς ὀρθὸν χῶμ’ Ἀχιλλείου τάφου . 
ἡμᾶς δὲ πομποὺς καὶ κομιστῆρας κόρης τάσσουσιν εἶναι · θύματος δ’ ἐπιστάτης ἱερεύς τ’ ἐπέσται τοῦδε παῖς Ἀχιλλέως . 
οἶσθ’ οὖν ὃ δρᾶσον ; 
μήτ’ ἀποσπασθῇς βίᾳ μήτ’ ἐς χερῶν ἅμιλλαν ἐξέλθῃς ἐμοί · 
γίγνωσκε δ’ ἀλκὴν καὶ παρουσίαν κακῶν τῶν σῶν . 
σοφόν τοι κἀν κακοῖς ἃ δεῖ φρονεῖν . 
Ἑκάβη αἰαῖ · παρέστηχ’ , ὡς ἔοικ’ , ἀγὼν μέγας , πλήρης στεναγμῶν οὐδὲ δακρύων κενός . 
κἄγωγ’ ἄρ’ οὐκ ἔθνῃσκον οὗ μ’ ἐχρῆν θανεῖν , οὐδ’ ὤλεσέν με Ζεύς , τρέφει δ’ , ὅπως ὁρῶ κακῶν κάκ’ ἄλλα μείζον’ ἡ τάλαιν’ ἐγώ . 
εἰ δ’ ἔστι τοῖς δούλοισι τοὺς ἐλευθέρους μὴ λυπρὰ μηδὲ καρδίας δηκτήρια ἐξιστορῆσαι , σοὶ μὲν εἰρῆσθαι χρεών , ἡμᾶς δ’ ἀκοῦσαι τοὺς ἐρωτῶντας τάδε . 
Ὀδυσσεύς ἔξεστ’ , ἐρώτα · τοῦ χρόνου γὰρ οὐ φθονῶ . 
Ἑκάβη οἶσθ’ ἡνίκ’ ἦλθες Ἰλίου κατάσκοπος , δυσχλαινίᾳ τ’ ἄμορφος , ὀμμάτων τ’ ἄπο φόνου σταλαγμοὶ σὴν κατέσταζον γένυν ; 
Ὀδυσσεύς οἶδ’ · οὐ γὰρ ἄκρας καρδίας ἔψαυσέ μου . 
Ἑκάβη ἔγνω δέ σ’ Ἑλένη καὶ μόνῃ κατεῖπ’ ἐμοί ; 
Ὀδυσσεύς μεμνήμεθ’ ἐς κίνδυνον ἐλθόντες μέγαν . 
Ἑκάβη ἥψω δὲ γονάτων τῶν ἐμῶν ταπεινὸς ὤν ; 
Ὀδυσσεύς ὥστ’ ἐνθανεῖν γε σοῖς πέπλοισι χεῖρ’ ἐμήν . 
Ἑκάβη ἔσωσα δῆτά σ’ ἐξέπεμψά τε χθονός ; 
Ὀδυσσεύς ὥστ’ εἰσορᾶν γε φέγγος ἡλίου τόδε . 
Ἑκάβη τί δῆτ’ ἔλεξας δοῦλος ὢν ἐμὸς τότε ; 
Ὀδυσσεύς πολλῶν λόγων εὑρήμαθ’ , ὥστε μὴ θανεῖν . 
Ἑκάβη οὔκουν κακύνῃ τοῖσδε τοῖς βουλεύμασιν , ὃς ἐξ ἐμοῦ μὲν ἔπαθες οἷα φὴ|ς παθεῖν , δρᾷς δ’ οὐδὲν ἡμᾶς εὖ , κακῶς δ’ ὅσον δύνῃ ; 
ἀχάριστον ὑμῶν σπέρμ’ , ὅσοι δημηγόρους ζηλοῦτε τιμάς · μηδὲ γιγνώσκοισθέ μοι , οἳ τοὺς φίλους βλάπτοντες οὐ φροντίζετε , ἢν τοῖσι πολλοῖς πρὸς χάριν λέγητέ τι . 
ἀτὰρ τί δὴ σόφισμα τοῦθ’ ἡγούμενοι ἐς τήνδε παῖδα ψῆφον ὥρισαν φόνου ; 
πότερα τὸ χρῆν σφ’ ἐπήγαγ’ ἀνθρωποσφαγεῖν πρὸς τύμβον , ἔνθα βουθυτεῖν μᾶλλον πρέπει ; 
ἢ τοὺς κτανόντας ἀνταποκτεῖναι θέλων ἐς τήνδ’ Ἀχιλλεὺς ἐνδίκως τείνει φόνον ; 
ἀλλ’ οὐδὲν αὐτὸν ἥδε γ’ εἴργασται κακόν . 
Ἑλένην νιν αἰτεῖν χρῆν τάφῳ προσφάγματα · 
κείνη γὰρ ὤλεσέν νιν ἐς Τροίαν τ’ ἄγει . 
εἰ δ’ αἰχμαλώτων χρή τιν’ ἔκκριτον θανεῖν κάλλει θ’ ὑπερφέρουσαν , οὐχ ἡμῶν τόδε · 
ἡ Τυνδαρὶς γὰρ εἶδος ἐκπρεπεστάτη , ἀδικοῦσά θ’ ἡμῶν οὐδὲν ἧσσον ηὑρέθη . 
τῷ μὲν δικαίῳ τόνδ’ ἁμιλλῶμαι λόγον · 
ἃ δ’ ἀντιδοῦναι δεῖ σ’ ἀπαιτούσης ἐμοῦ , ἄκουσον . 
ἥψω τῆς ἐμῆς , ὡς φῄς , χερὸς καὶ τῆσδε γραίας προσπίτνων παρηίδος · 
ἀνθάπτομαί σου τῶνδε τῶν αὐτῶν ἐγὼ χάριν τ’ ἀπαιτῶ τὴν τόθ’ ἱκετεύω τέ σε , μή μου τὸ τέκνον ἐκ χερῶν ἀποσπάσῃς , μηδὲ κτάνητε · τῶν τεθνηκότων ἅλις . 
ταύτῃ γέγηθα κἀπιλήθομαι κακῶν · 
ἥδ’ ἀντὶ πολλῶν ἐστί μοι παραψυχή , πόλις , τιθήνη , βάκτρον , ἡγεμὼν ὁδοῦ . 
οὐ τοὺς κρατοῦντας χρὴ κρατεῖν ἃ μὴ χρεών , οὐδ’ εὐτυχοῦντας εὖ δοκεῖν πράξειν ἀεί · 
κἀγὼ γὰρ ἦ ποτ’ , ἀλλὰ νῦν οὐκ εἴμ’ ἔτι , τὸν πάντα δ’ ὄλβον ἦμαρ ἕν μ’ ἀφείλετο . 
ἀλλ’ , ὦ φίλον γένειον , αἰδέσθητί με , οἴκτιρον · ἐλθὼν δ’ εἰς Ἀχαιικὸν στρατὸν παρηγόρησον , ὡς ἀποκτείνειν φθόνος γυναῖκας , ἃς τὸ πρῶτον οὐκ ἐκτείνατε βωμῶν ἀποσπάσαντες , ἀλλ’ ᾠκτίρατε . 
νόμος δ’ ἐν ὑμῖν τοῖς τ’ ἐλευθέροις ἴσος καὶ τοῖσι δούλοις αἵματος κεῖται πέρι . 
τὸ δ’ ἀξίωμα , κἂν κακῶς λέγῃ , τὸ σὸν πείσει · λόγος γὰρ ἔκ τ’ ἀδοξούντων ἰὼν κἀκ τῶν δοκούντων αὑτὸς οὐ ταὐτὸν σθένει . 
Χορός οὐκ ἔστιν οὕτω στερρὸς ἀνθρώπου φύσις , ἥτις γόων σῶν καὶ μακρῶν ὀδυρμάτων κλύουσα θρήνους οὐκ ἂν ἐκβάλοι δάκρυ . 
Ὀδυσσεύς 
Ἑκάβη , διδάσκου , μηδὲ τῷ θυμουμένῳ τὸν εὖ λέγοντα δυσμενῆ ποιοῦ φρενός . 
ἐγὼ τὸ μὲν σὸν σῶμ’ ὑφ’ οὗπερ εὐτύχουν σῴζειν ἕτοιμός εἰμι κοὐκ ἄλλως λέγω · 
ἃ δ’ εἶπον εἰς ἅπαντας οὐκ ἀρνήσομαι , 
Τροίας ἁλούσης ἀνδρὶ τῷ πρώτῳ στρατοῦ σὴν παῖδα δοῦναι σφάγιον ἐξαιτουμένῳ . 
ἐν τῷδε γὰρ κάμνουσιν αἱ πολλαὶ πόλεις , ὅταν τις ἐσθλὸς καὶ πρόθυμος ὢν ἀνὴρ μηδὲν φέρηται τῶν κακιόνων πλέον . 
ἡμῖν δ’ Ἀχιλλεὺς ἄξιος τιμῆς , γύναι , θανὼν ὑπὲρ γῆς Ἑλλάδος κάλλιστ’ ἀνήρ . 
οὔκουν τόδ’ αἰσχρόν , εἰ βλέποντι μὲν φίλῳ χρώμεσθ’ , ἐπεὶ δ’ ὄλωλε , μὴ χρώμεσθ’ ἔτι ; 
εἶεν · τί δῆτ’ ἐρεῖ τις , ἤν τις αὖ φανῇ στρατοῦ τ’ ἄθροισις πολεμίων τ’ ἀγωνία ; 
πότερα μαχούμεθ’ ἢ φιλοψυχήσομεν , τὸν κατθανόνθ’ ὁρῶντες οὐ τιμώμενον ; 
καὶ μὴν ἔμοιγε ζῶντι μέν , καθ’ ἡμέραν κεἰ σμίκρ’ ἔχοιμι , πάντ’ ἂν ἀρκούντως ἔχοι · 
τύμβον δὲ βουλοίμην ἂν ἀξιούμενον τὸν ἐμὸν ὁρᾶσθαι · διὰ μακροῦ γὰρ ἡ χάρις . 
εἰ δ’ οἰκτρὰ πάσχειν φῄς , τάδ’ ἀντάκουέ μου · 
εἰσὶν παρ’ ἡμῖν οὐδὲν ἧσσον ἄθλιαι γραῖαι γυναῖκες ἠδὲ πρεσβῦται σέθεν , νύμφαι τ’ ἀρίστων νυμφίων τητώμεναι , ὧν ἥδε κεύθει σώματ’ Ἰδαία κόνις . 
τόλμα τάδ’ . 
ἡμεῖς δ’ , εἰ κακῶς νομίζομεν τιμᾶν τὸν ἐσθλόν , ἀμαθίαν ὀφλήσομεν · 
οἱ βάρβαροι δὲ μήτε τοὺς φίλους φίλους ἡγεῖσθε , μήτε τοὺς καλῶς τεθνηκότας θαυμάζεθ’ , ὡς ἂν ἡ μὲν Ἑλλὰς εὐτυχῇ , ὑμεῖς δ’ ἔχηθ’ ὅμοια τοῖς βουλεύμασιν . 
Χορός αἰαῖ · τὸ δοῦλον ὡς κακὸν πέφυκ’ ἀεὶ τολμᾷ θ’ ἃ μὴ χρή , τῇ βίᾳ νικώμενον . 
Ἑκάβη ὦ θύγατερ , οὑμοὶ μὲν λόγοι πρὸς αἰθέρα φροῦδοι μάτην ῥιφέντες ἀμφὶ σοῦ φόνου · 
σὺ δ’ , εἴ τι μείζω δύναμιν ἢ μήτηρ ἔχεις , σπούδαζε πάσας ὥστ’ ἀηδόνος στόμα φθογγὰς ἱεῖσα , μὴ στερηθῆναι βίου . 
πρόσπιπτε δ’ οἰκτρῶς τοῦδ’ Ὀδυσσέως γόνυ καὶ πεῖθ’ — 
ἔχεις δὲ πρόφασιν · ἔστι γὰρ τέκνα καὶ τῷδε — 
τὴν σὴν ὥστ’ ἐποικτῖραι τύχην . 
Πολυξένη ὁρῶ σ’ , Ὀδυσσεῦ , δεξιὰν ὑφ’ εἵματος κρύπτοντα χεῖρα καὶ πρόσωπον ἔμπαλιν στρέφοντα , μή σου προσθίγω γενειάδος . 
θάρσει · πέφευγας τὸν ἐμὸν Ἱκέσιον Δία · 
ὡς ἕψομαί γε τοῦ τ’ ἀναγκαίου χάριν θανεῖν τε χρῄζουσ’ · εἰ δὲ μὴ βουλήσομαι , κακὴ φανοῦμαι καὶ φιλόψυχος γυνή . 
τί γάρ με δεῖ ζῆν ; 
ᾗ πατὴρ μὲν ἦν ἄναξ 
Φρυγῶν ἁπάντων · τοῦτό μοι πρῶτον βίου · 
ἔπειτ’ ἐθρέφθην ἐλπίδων καλῶν ὕπο βασιλεῦσι νύμφη , ζῆλον οὐ σμικρὸν γάμων ἔχουσ’ , ὅτου δῶμ’ ἑστίαν τ’ ἀφίξομαι · 
δέσποινα δ’ ἡ δύστηνος Ἰδαίαισιν ἦ γυναιξὶ †παρθένοις τ’ ἀπόβλεπτος μέτα , † ἴση θεοῖσι πλὴν τὸ κατθανεῖν μόνον · 
νῦν δ’ εἰμὶ δούλη . 
πρῶτα μέν με τοὔνομα θανεῖν ἐρᾶν τίθησιν οὐκ εἰωθὸς ὄν · 
ἔπειτ’ ἴσως ἂν δεσποτῶν ὠμῶν φρένας τύχοιμ’ ἄν , ὅστις ἀργύρου μ’ ὠνήσεται , τὴν Ἕκτορός τε χἁτέρων πολλῶν κάσιν , προσθεὶς δ’ ἀνάγκην σιτοποιὸν ἐν δόμοις , σαίρειν τε δῶμα κερκίσιν τ’ ἐφεστάναι λυπρὰν ἄγουσαν ἡμέραν μ’ ἀναγκάσει · 
λέχη δὲ τἀμὰ δοῦλος ὠνητός ποθεν χρανεῖ , τυράννων πρόσθεν ἠξιωμένα . 
οὐ δῆτ’ · ἀφίημ’ ὀμμάτων ἐλευθέρων φέγγος τόδ’ , Ἅιδῃ προστιθεῖσ’ ἐμὸν δέμας . 
ἄγου μ’ , Ὀδυσσεῦ , καὶ διέργασαί μ’ ἄγων · 
οὔτ’ ἐλπίδος γὰρ οὔτε του δόξης ὁρῶ θάρσος παρ’ ἡμῖν ὥς ποτ’ εὖ πρᾶξαί με χρή . 
μῆτερ , σὺ δ’ ἡμῖν μηδὲν ἐμποδὼν γένῃ , λέγουσα μηδὲ δρῶσα · συμβούλου δέ μοι θανεῖν πρὶν αἰσχρῶν μὴ κατ’ ἀξίαν τυχεῖν . 
ὅστις γὰρ οὐκ εἴωθε γεύεσθαι κακῶν , φέρει μέν , ἀλγεῖ δ’ αὐχέν’ ἐντιθεὶς ζυγῷ · 
θανὼν δ’ ἂν εἴη μᾶλλον εὐτυχέστερος ἢ ζῶν · τὸ γὰρ ζῆν μὴ καλῶς μέγας πόνος . 
Χορός δεινὸς χαρακτὴρ κἀπίσημος ἐν βροτοῖς ἐσθλῶν γενέσθαι , κἀπὶ μεῖζον ἔρχεται τῆς εὐγενείας ὄνομα τοῖσιν ἀξίοις . 
Ἑκάβη καλῶς μὲν εἶπας , θύγατερ , ἀλλὰ τῷ καλῷ λύπη πρόσεστιν . 
εἰ δὲ δεῖ τῷ Πηλέως χάριν γενέσθαι παιδὶ καὶ ψόγον φυγεῖν ὑμᾶς , Ὀδυσσεῦ , τήνδε μὲν μὴ κτείνετε , ἡμᾶς δ’ ἄγοντες πρὸς πυρὰν Ἀχιλλέως κεντεῖτε , μὴ φείδεσθ’ · ἐγὼ )/τεκον Πάριν , ὃς παῖδα Θέτιδος ὤλεσεν τόξοις βαλών . 
Ὀδυσσεύς οὐ σ’ , ὦ γεραιά , κατθανεῖν Ἀχιλλέως φάντασμ’ Ἀχαιούς , ἀλλὰ τήνδ’ , ᾐτήσατο . 
Ἑκάβη ὑμεῖς δέ μ’ ἀλλὰ θυγατρὶ συμφονεύσατε , καὶ δὶς τόσον πῶμ’ αἵματος γενήσεται γαίᾳ νεκρῷ τε τῷ τάδ’ ἐξαιτουμένῳ . 
Ὀδυσσεύς ἅλις κόρης σῆς θάνατος , οὐ προσοιστέος ἄλλος πρὸς ἄλλῳ · μηδὲ τόνδ’ ὠφείλομεν . 
Ἑκάβη πολλή γ’ ἀνάγκη θυγατρὶ συνθανεῖν ἐμέ . 
Ὀδυσσεύς πῶς ; 
οὐ γὰρ οἶδα δεσπότας κεκτημένος . 
Ἑκάβη ὁποῖα κισσὸς δρυός , ὅπως τῆσδ’ ἕξομαι . 
Ὀδυσσεύς οὔκ , ἤν γε πείθῃ τοῖσι σοῦ σοφωτέροις . 
Ἑκάβη ὡς τῆσδ’ ἑκοῦσα παιδὸς οὐ μεθήσομαι . 
Ὀδυσσεύς ἀλλ’ οὐδ’ ἐγὼ μὴν τήνδ’ ἄπειμ’ αὐτοῦ λιπών . 
Πολυξένη μῆτερ , πιθοῦ μοι · καὶ σύ , παῖ Λαερτίου , χάλα τοκεῦσιν εἰκότως θυμουμένοις , σύ τ’ , ὦ τάλαινα , τοῖς κρατοῦσι μὴ μάχου . 
βούλῃ πεσεῖν πρὸς οὖδας ἑλκῶσαί τε σὸν γέροντα χρῶτα πρὸς βίαν ὠθουμένη , ἀσχημονῆσαί τ’ ἐκ νέου βραχίονος σπασθεῖσ’ , ἃ πείσῃ ; 
μὴ σύ γ’ · οὐ γὰρ ἄξιον . 
ἀλλ’ , ὦ φίλη μοι μῆτερ , ἡδίστην χέρα δὸς καὶ παρειὰν προσβαλεῖν παρηίδι · 
ὡς οὔποτ’ αὖθις , ἀλλὰ νῦν πανύστατον ἀκτῖνα κύκλον θ’ ἡλίου προσόψομαι . 
τέλος δέχῃ δὴ τῶν ἐμῶν προσφθεγμάτων . 
ὦ μῆτερ , ὦ τεκοῦσ’ , ἄπειμι δὴ κάτω . 
Ἑκάβη ὦ θύγατερ , ἡμεῖς δ’ ἐν φάει δουλεύσομεν . 
Πολυξένη ἄνυμφος ἀνυμέναιος ὧν μ’ ἐχρῆν τυχεῖν . 
Ἑκάβη οἰκτρὰ σύ , τέκνον , ἀθλία δ’ ἐγὼ γυνή . 
Πολυξένη ἐκεῖ δ’ ἐν Ἅιδου κείσομαι χωρὶς σέθεν . 
Ἑκάβη οἴμοι · τί δράσω ; 
ποῖ τελευτήσω βίον ; 
Πολυξένη δούλη θανοῦμαι , πατρὸς οὖσ’ ἐλευθέρου . 
Ἑκάβη ἡμεῖς δὲ πεντήκοντά γ’ ἄμμοροι τέκνων . 
Πολυξένη τί σοι πρὸς Ἕκτορ’ ἢ γέροντ’ εἴπω πόσιν ; 
Ἑκάβη ἄγγελλε πασῶν ἀθλιωτάτην ἐμέ . 
Πολυξένη ὦ στέρνα μαστοί θ’ , οἵ μ’ ἐθρέψαθ’ ἡδέως . 
Ἑκάβη ὦ τῆς ἀώρου θύγατερ ἀθλίας τύχης . 
Πολυξένη χαῖρ’ , ὦ τεκοῦσα , χαῖρε Κασάνδρα τ’ ἐμοί , 
Ἑκάβη χαίρουσιν ἄλλοι , μητρὶ δ’ οὐκ ἔστιν τόδε . 
Πολυξένη ὅ τ’ ἐν φιλίπποις Θρῃξὶ Πολύδωρος κάσις . 
Ἑκάβη εἰ ζῇ γ’ · ἀπιστῶ δ’ · ὧδε πάντα δυστυχῶ . 
Πολυξένη ζῇ καὶ θανούσης ὄμμα συγκλῄσει τὸ σόν . 
Ἑκάβη τέθνηκ’ ἔγωγε πρὶν θανεῖν κακῶν ὕπο . 
Πολυξένη κόμιζ’ , Ὀδυσσεῦ , μ’ ἀμφιθεὶς κάρα πέπλοις ὡς πρὶν σφαγῆναί γ’ ἐκτέτηκα καρδίαν θρήνοισι μητρὸς τήνδε τ’ ἐκτήκω γόοις . 
ὦ φῶς · προσειπεῖν γὰρ σὸν ὄνομ’ ἔξεστί μοι , μέτεστι δ’ οὐδὲν πλὴν ὅσον χρόνον ξίφους βαίνω μεταξὺ καὶ πυρᾶς Ἀχιλλέως . 
Ἑκάβη οἲ ’γώ , προλείπω · λύεται δέ μου μέλη . 
ὦ θύγατερ , ἅψαι μητρός , ἔκτεινον χέρα , δός · μὴ λίπῃς μ’ ἄπαιδ’ . 
ἀπωλόμην , φίλαι . 
. . . 
ὣς τὴν Λάκαιναν σύγγονον Διοσκόροιν 
Ἑλένην ἴδοιμι · διὰ καλῶν γὰρ ὀμμάτων αἴσχιστα Τροίαν εἷλε τὴν εὐδαίμονα . 
Χορός αὔρα , ποντιὰς αὔρα , ἅτε ποντοπόρους κομί‐ ζεις θοὰς ἀκάτους ἐπ’ οἶδμα λίμνας , ποῖ με τὰν μελέαν πορεύ‐ σεις ; 
τῷ δουλόσυνος πρὸς οἶ‐ κον κτηθεῖσ’ ἀφίξομαι ; 
ἢ 
Δωρίδος ὅρμον αἴας ; 
ἢ Φθιάδος , ἔνθα τὸν καλλίστων ὑδάτων πατέρα φασὶν Ἀπιδανὸν πεδία λιπαίνειν ; 
Χορός ἢ νάσων , ἁλιήρει κώπᾳ πεμπομέναν τάλαι‐ ναν , οἰκτρὰν βιοτὰν ἔχουσαν οἴκοις , ἔνθα πρωτόγονός τε φοῖ‐ νιξ δάφνα θ’ ἱεροὺς ἀνέ‐ σχε πτόρθους Λατοῖ φίλᾳ ὠ‐ δῖνος ἄγαλμα Δίας ; 
σὺν Δηλιάσιν τε κού‐ ραισιν Ἀρτέμιδος θεᾶς χρυσέαν ἄμπυκα τόξα τ’ εὐλογήσω ; 
Χορός ἢ Παλλάδος ἐν πόλει τὰς καλλιδίφρους Ἀθα‐ ναίας ἐν κροκέῳ πέπλῳ ζεύξομαι ἆρα πώλους ἐν δαιδαλέαισι ποικίλλουσ’ ἀνθοκρόκοισι πήναις , ἢ 
Τιτάνων γενεὰν τὰν Ζεὺς ἀμφιπύρῳ κοιμί‐ ζει φλογμῷ Κρονίδας ; 
Χορός ὤ μοι τεκέων ἐμῶν , ὤ μοι πατέρων χθονός θ’ , ἃ καπνῷ κατερείπεται , τυφομένα , δορίκτητος 
Ἀργεΐων · ἐγὼ δ’ ἐν ξεί‐ νᾳ χθονὶ δὴ κέκλημαι δού‐ λα , λιποῦσ’ Ἀσίαν , 
Εὐρώπας θεραπνᾶν ἀλλά‐ ξασ’ Ἅιδα θαλάμους . 
Ταλθύβιος ποῦ τὴν ἄνασσαν δή ποτ’ οὖσαν Ἰλίου 
Ἑκάβην ἂν ἐξεύροιμι , Τρῳάδες κόραι ; 
Χορός αὕτη πέλας σου νῶτ’ ἔχουσ’ ἐπὶ χθονί , 
Ταλθύβιε , κεῖται ξυγκεκλῃμένη πέπλοις . 
Ταλθύβιος ὦ Ζεῦ , τί λέξω ; 
πότερά σ’ ἀνθρώπους ὁρᾶν ; 
ἢ δόξαν ἄλλως τήνδε κεκτῆσθαι μάτην , 
[ψευδῆ , δοκοῦντας δαιμόνων εἶναι γένος] τύχην δὲ πάντα τἀν βροτοῖς ἐπισκοπεῖν ; 
οὐχ ἥδ’ ἄνασσα τῶν πολυχρύσων Φρυγῶν , οὐχ ἥδε Πριάμου τοῦ μέγ’ ὀλβίου δάμαρ ; 
καὶ νῦν πόλις μὲν πᾶσ’ ἀνέστηκεν δορί , αὐτὴ δὲ δούλη γραῦς ἄπαις ἐπὶ χθονὶ κεῖται , κόνει φύρουσα δύστηνον κάρα . 
φεῦ φεῦ · γέρων μέν εἰμ’ , ὅμως δέ μοι θανεῖν εἴη πρὶν αἰσχρᾷ περιπεσεῖν τύχῃ τινί . 
ἀνίστασ’ , ὦ δύστηνε , καὶ μετάρσιον πλευρὰν ἔπαιρε καὶ τὸ πάλλευκον κάρα . 
Ἑκάβη ἔα · τίς οὗτος σῶμα τοὐμὸν οὐκ ἐᾷ κεῖσθαι ; 
τί κινεῖς μ’ , ὅστις εἶ , λυπουμένην ; 
Ταλθύβιος 
Ταλθύβιος ἥκω Δαναϊδῶν ὑπηρέτης , 
Ἀγαμέμνονος πέμψαντος , ὦ γύναι , μέτα . 
Ἑκάβη ὦ φίλτατ’ , ἆρα κἄμ’ ἐπισφάξαι τάφῳ δοκοῦν Ἀχαιοῖς ἦλθες ; 
ὡς φίλ’ ἂν λέγοις . 
σπεύδωμεν , ἐγκονῶμεν · ἡγοῦ μοι , γέρον . 
Ταλθύβιος σὴν παῖδα κατθανοῦσαν ὡς θάψῃς , γύναι , ἥκω μεταστείχων σε · πέμπουσιν δέ με δισσοί τ’ Ἀτρεῖδαι καὶ λεὼς Ἀχαιικός . 
Ἑκάβη οἴμοι , τί λέξεις ; 
οὐκ ἄρ’ ὡς θανουμένους μετῆλθες ἡμᾶς , ἀλλὰ σημανῶν κακά ; 
ὄλωλας , ὦ παῖ , μητρὸς ἁρπασθεῖσ’ ἄπο · 
ἡμεῖς δ’ ἄτεκνοι τοὐπὶ σ’ · ὦ τάλαιν’ ἐγώ . 
πῶς καί νιν ἐξεπράξατ’ ; 
ἆρ’ αἰδούμενοι ; 
ἢ πρὸς τὸ δεινὸν ἤλθεθ’ ὡς ἐχθράν , γέρον , κτείνοντες ; 
εἰπέ , καίπερ οὐ λέξων φίλα . 
Ταλθύβιος διπλᾶ με χρῄζεις δάκρυα κερδᾶναι , γύναι , σῆς παιδὸς οἴκτῳ · νῦν τε γὰρ λέγων κακὰ τέγξω τόδ’ ὄμμα , πρὸς τάφῳ θ’ ὅτ’ ὤλλυτο . 
παρῆν μὲν ὄχλος πᾶς Ἀχαιικοῦ στρατοῦ πλήρης πρὸ τύμβου σῆς κόρης ἐπὶ σφαγάς · 
λαβὼν δ’ Ἀχιλλέως παῖς Πολυξένην χερὸς ἔστησ’ ἐπ’ ἄκρου χώματος , πέλας δ’ ἐγώ · 
λεκτοί τ’ Ἀχαιῶν ἔκκριτοι νεανίαι , σκίρτημα μόσχου σῆς καθέξοντες χεροῖν , ἕσποντο . 
πλῆρες δ’ ἐν χεροῖν λαβὼν δέπας πάγχρυσον αἴρει χειρὶ παῖς Ἀχιλλέως χοὰς θανόντι πατρί · σημαίνει δέ μοι σιγὴν Ἀχαιῶν παντὶ κηρῦξαι στρατῷ . 
κἀγὼ καταστὰς εἶπον ἐν μέσοις τάδε · 
Σιγᾶτ’ , Ἀχαιοί , σῖγα πᾶς ἔστω λεώς , σίγα σιώπα · νήνεμον δ’ ἔστησ’ ὄχλον . 
ὃ δ’ εἶπεν · Ὦ παῖ Πηλέως , πατὴρ δ’ ἐμός , δέξαι χοάς μοι τάσδε κηλητηρίους , νεκρῶν ἀγωγούς · ἐλθὲ δ’ , ὡς πίῃς μέλαν κόρης ἀκραιφνὲς αἷμ’ , ὅ σοι δωρούμεθα στρατός τε κἀγώ · πρευμενὴς δ’ ἡμῖν γενοῦ λῦσαί τε πρύμνας καὶ χαλινωτήρια νεῶν δὸς ἡμῖν †πρευμενοῦς† 
τ’ ἀπ’ Ἰλίου νόστου τυχόντας πάντας ἐς πάτραν μολεῖν . 
τοσαῦτ’ ἔλεξε , πᾶς δ’ ἐπηύξατο στρατός . 
εἶτ’ ἀμφίχρυσον φάσγανον κώπης λαβὼν ἐξεῖλκε κολεοῦ , λογάσι δ’ Ἀργείων στρατοῦ νεανίαις ἔνευσε παρθένον λαβεῖν . 
ἣ δ’ , ὡς ἐφράσθη , τόνδ’ ἐσήμηνεν λόγον · 
Ὦ τὴν ἐμὴν πέρσαντες Ἀργεῖοι πόλιν , ἑκοῦσα θνῄσκω · μή τις ἅψηται χροὸς τοὐμοῦ · παρέξω γὰρ δέρην εὐκαρδίως . 
ἐλευθέραν δέ μ’ , ὡς ἐλευθέρα θάνω , πρὸς θεῶν , μεθέντες κτείνατ’ · ἐν νεκροῖσι γὰρ δούλη κεκλῆσθαι βασιλὶς οὖσ’ αἰσχύνομαι . 
λαοὶ δ’ ἐπερρόθησαν , Ἀγαμέμνων τ’ ἄναξ εἶπεν μεθεῖναι παρθένον νεανίαις . 
[οἳ δ’ , ὡς τάχιστ’ ἤκουσαν ὑστάτην ὄπα , μεθῆκαν , οὗπερ καὶ μέγιστον ἦν κράτος.] κἀπεὶ τόδ’ εἰσήκουσε δεσποτῶν ἔπος , λαβοῦσα πέπλους ἐξ ἄκρας ἐπωμίδος ἔρρηξε λαγόνας ἐς μέσας παρ’ ὀμφαλόν , μαστούς τ’ ἔδειξε στέρνα θ’ ὡς ἀγάλματος κάλλιστα , καὶ καθεῖσα πρὸς γαῖαν γόνυ ἔλεξε πάντων τλημονέστατον λόγον · 
Ἰδού , τόδ’ , εἰ μὲν στέρνον , ὦ νεανία , παίειν προθυμῇ , παῖσον , εἰ δ’ ὑπ’ αὐχένα χρῄζεις , πάρεστι λαιμὸς εὐτρεπὴς ὅδε . 
ὃ δ’ οὐ θέλων τε καὶ θέλων οἴκτῳ κόρης , τέμνει σιδήρῳ πνεύματος διαρροάς · 
κρουνοὶ δ’ ἐχώρουν . 
ἣ δὲ καὶ θνῄσκουσ’ ὅμως πολλὴν πρόνοιαν εἶχεν εὐσχήμων πεσεῖν , κρύπτουσ’ ἃ κρύπτειν ὄμματ’ ἀρσένων χρεών . 
ἐπεὶ δ’ ἀφῆκε πνεῦμα θανασίμῳ σφαγῇ , οὐδεὶς τὸν αὐτὸν εἶχεν Ἀργείων πόνον · 
ἀλλ’ οἳ μὲν αὐτῶν τὴν θανοῦσαν ἐκ χερῶν φύλλοις ἔβαλλον , οἳ δὲ πληροῦσιν πυρὰν κορμοὺς φέροντες πευκίνους , ὁ δ’ οὐ φέρων πρὸς τοῦ φέροντος τοιάδ’ ἤκουεν κακά · 
Ἕστηκας , ὦ κάκιστε , τῇ νεάνιδι οὐ πέπλον οὐδὲ κόσμον ἐν χεροῖν ἔχων ; 
οὐκ εἶ τι δώσων τῇ περίσσ’ εὐκαρδίῳ ψυχήν τ’ ἀρίστῃ ; 
τοιάδ’ ἀμφὶ σῆς λέγων παιδὸς θανούσης , εὐτεκνωτάτην τέ σε πασῶν γυναικῶν δυστυχεστάτην θ’ ὁρῶ . 
Χορός δεινόν τι πῆμα Πριαμίδαις ἐπέζεσεν πόλει τε τἠμῇ θεῶν ἀνάγκαισιν τόδε . 
Ἑκάβη ὦ θύγατερ , οὐκ οἶδ’ εἰς ὅ τι βλέψω κακῶν , πολλῶν παρόντων · ἢν γὰρ ἅψωμαί τινος , τόδ’ οὐκ ἐᾷ με , παρακαλεῖ δ’ ἐκεῖθεν αὖ λύπη τις ἄλλη διάδοχος κακῶν κακοῖς . 
καὶ νῦν τὸ μὲν σὸν ὥστε μὴ στένειν πάθος οὐκ ἂν δυναίμην ἐξαλείψασθαι φρενός · 
τὸ δ’ αὖ λίαν παρεῖλες ἀγγελθεῖσά μοι γενναῖος . 
οὔκουν δεινόν , εἰ γῆ μὲν κακὴ τυχοῦσα καιροῦ θεόθεν εὖ στάχυν φέρει , χρηστὴ δ’ ἁμαρτοῦσ’ ὧν χρεὼν αὐτὴν τυχεῖν κακὸν δίδωσι καρπόν , ἀνθρώποις δ’ ἀεὶ ὁ μὲν πονηρὸς οὐδὲν ἄλλο πλὴν κακός , ὁ δ’ ἐσθλὸς ἐσθλός , οὐδὲ συμφορᾶς ὕπο φύσιν διέφθειρ’ , ἀλλὰ χρηστός ἐστ’ ἀεί ; 
ἆρ’ οἱ τεκόντες διαφέρουσιν ἢ τροφαί ; 
ἔχει γε μέντοι καὶ τὸ θρεφθῆναι καλῶς δίδαξιν ἐσθλοῦ · τοῦτο δ’ ἤν τις εὖ μάθῃ , οἶδεν τό γ’ αἰσχρόν , κανόνι τοῦ καλοῦ μαθών . 
καὶ ταῦτα μὲν δὴ νοῦς ἐτόξευσεν μάτην · 
σὺ δ’ ἐλθὲ καὶ σήμηνον Ἀργείοις τάδε , μὴ θιγγάνειν μοι μηδέν’ , ἀλλ’ εἴργειν ὄχλον , τῆς παιδός . 
ἔν τοι μυρίῳ στρατεύματι ἀκόλαστος ὄχλος ναυτική τ’ ἀναρχία κρείσσων πυρός , κακὸς δ’ ὁ μή τι δρῶν κακόν . 
σὺ δ’ αὖ λαβοῦσα τεῦχος , ἀρχαία λάτρι , βάψασ’ ἔνεγκε δεῦρο ποντίας ἁλός , ὡς παῖδα λουτροῖς τοῖς πανυστάτοις ἐμήν , νύμφην τ’ ἄνυμφον παρθένον τ’ ἀπάρθενον , λούσω προθῶμαί θ’ — 
ὡς μὲν ἀξία , πόθεν ; 
οὐκ ἂν δυναίμην · ὡς δ’ ἔχω — 
τί γὰρ πάθω ; 
— κόσμον τ’ ἀγείρασ’ αἰχμαλωτίδων πάρα , αἵ μοι πάρεδροι τῶνδ’ ἔσω σκηνωμάτων ναίουσιν , εἴ τις τοὺς νεωστὶ δεσπότας λαθοῦσ’ ἔχει τι κλέμμα τῶν αὑτῆς δόμων . 
ὦ σχήματ’ οἴκων , ὦ ποτ’ εὐτυχεῖς δόμοι , ὦ πλεῖστ’ ἔχων κάλλιστά τ’ , εὐτεκνώτατε 
Πρίαμε , γεραιά θ’ ἥδ’ ἐγὼ μήτηρ τέκνων , ὡς ἐς τὸ μηδὲν ἥκομεν , φρονήματος τοῦ πρὶν στερέντες . 
εἶτα δῆτ’ ὀγκούμεθα , ὃ μέν τις ἡμῶν πλουσίοις ἐν δώμασιν , ὃ δ’ ἐν πολίταις τίμιος κεκλημένος . 
τὰ δ’ οὐδὲν ἄλλως , φροντίδων βουλεύματα γλώσσης τε κόμποι . 
κεῖνος ὀλβιώτατος , ὅτῳ κατ’ ἦμαρ τυγχάνει μηδὲν κακόν . 
Χορός ἐμοὶ χρῆν συμφοράν , ἐμοὶ χρῆν πημονὰν γενέσθαι , 
Ἰδαίαν ὅτε πρῶτον ὕλαν 
Ἀλέξανδρος εἰλατίναν ἐτάμεθ’ , ἅλιον ἐπ’ οἶδμα ναυστολήσων 
Ἑλένας ἐπὶ λέκτρα , τὰν καλλίσταν ὁ χρυσοφαὴς 
Ἅλιος αὐγάζει . 
Χορός πόνοι γὰρ καὶ πόνων ἀνάγκαι κρείσσονες κυκλοῦνται κοινὸν δ’ ἐξ ἰδίας ἀνοίας κακὸν τᾷ Σιμουντίδι γᾷ ὀλέθριον ἔμολε συμφορά τ’ ἀπ’ ἄλλων . 
ἐκρίθη δ’ ἔρις , ἃν ἐν Ἴ‐ δᾳ κρίνει τρισσὰς μακάρων παῖδας ἀνὴρ βούτας , 
Χορός ἐπὶ δορὶ καὶ φόνῳ καὶ ἐμῶν μελάθρων λώβᾳ · 
στένει δὲ καί τις ἀμφὶ τὸν εὔροον Εὐρώταν 
Λάκαινα πολυδάκρυτος ἐν δόμοις κόρα , πολιάν τ’ ἐπὶ κρᾶτα μάτηρ τέκνων θανόντων 
†τίθεται χέρα δρύπτεται παρειάν , † δίαιμον ὄνυχα τιθεμένα σπαραγμοῖς . 
Θεράπαινα γυναῖκες , Ἑκάβη ποῦ ποθ’ ἡ παναθλία , ἡ πάντα νικῶσ’ ἄνδρα καὶ θῆλυν σπορὰν κακοῖσιν ; 
οὐδεὶς στέφανον ἀνθαιρήσεται . 
Χορός τί δ’ , ὦ τάλαινα σῆς κακογλώσσου βοῆς ; 
ὡς οὔποθ’ εὕδει λυπρά σου κηρύγματα . 
Θεράπαινα 
Ἑκάβῃ φέρω τόδ’ ἄλγος · ἐν κακοῖσι δὲ οὐ ῥᾴδιον βροτοῖσιν εὐφημεῖν στόμα . 
Χορός καὶ μὴν περῶσα τυγχάνει δόμων ὕπερ ἥδ’ , ἐς δὲ καιρὸν σοῖσι φαίνεται λόγοις . 
Θεράπαινα ὦ παντάλαινα κἄτι μᾶλλον ἢ λέγω , δέσποιν’ , ὄλωλας κοὐκέτ’ εἶ , βλέπουσα φῶς , ἄπαις ἄνανδρος ἄπολις ἐξεφθαρμένη . 
Ἑκάβη οὐ καινὸν εἶπας , εἰδόσιν δ’ ὠνείδισας . 
ἀτὰρ τί νεκρὸν τόνδε μοι Πολυξένης ἥκεις κομίζουσ’ , ἧς ἀπηγγέλθη τάφος πάντων Ἀχαιῶν διὰ χερὸς σπουδὴν ἔχειν ; 
Θεράπαινα ἥδ’ οὐδὲν οἶδεν , ἀλλά μοι Πολυξένην θρηνεῖ , νέων δὲ πημάτων οὐχ ἅπτεται . 
Ἑκάβη οἲ ’γὼ τάλαινα · μῶν τὸ βακχεῖον κάρα τῆς θεσπιῳδοῦ δεῦρο Κασάνδρας φέρεις ; 
Θεράπαινα ζῶσαν λέλακας , τὸν θανόντα δ’ οὐ στένεις τόνδ’ · ἀλλ’ ἄθρησον σῶμα γυμνωθὲν νεκροῦ , εἴ σοι φανεῖται θαῦμα καὶ παρ’ ἐλπίδας . 
Ἑκάβη οἴμοι , βλέπω δὴ παῖδ’ ἐμὸν τεθνηκότα , 
Πολύδωρον , ὅν μοι Θρὴ|ξ ἔσῳζ’ οἴκοις ἀνήρ . 
ἀπωλόμην δύστηνος , οὐκέτ’ εἰμὶ δή . 
ὦ τέκνον τέκνον , αἰαῖ , κατάρχομαι γόων , βακχεῖον ἐξ ἀλάστορος ἀρτιμαθῆ νόμον . 
Θεράπαινα ἔγνως γὰρ ἄτην παιδός , ὦ δύστηνε σύ ; 
Ἑκάβη ἄπιστ’ ἄπιστα , καινὰ καινὰ δέρκομαι . 
ἕτερα δ’ ἀφ’ ἑτέρων κακὰ κακῶν κυρεῖ · 
οὐδέ ποτ’ ἀστένακτος ἀδάκρυτος ἁ‐ μέρα [μ’] 
ἐπισχήσει . 
Χορός δείν’ , ὦ τάλαινα , δεινὰ πάσχομεν κακά . 
Ἑκάβη ὦ τέκνον τέκνον ταλαίνας ματρός , τίνι μόρῳ θνῄσκεις , τίνι πότμῳ κεῖσαι ; 
πρὸς τίνος ἀνθρώπων ; 
Θεράπαινα οὐκ οἶδ’ · ἐπ’ ἀκταῖς νιν κυρῶ θαλασσίαις . . . 
Ἑκάβη ἔκβλητον , ἢ πέσημα φοινίου δορός , ἐν ψαμάθῳ λευρᾷ ; 
Θεράπαινα πόντου νιν ἐξήνεγκε πελάγιος κλύδων . 
Ἑκάβη ὤμοι , αἰαῖ , ἔμαθον ἔνυπνον ὀμμάτων ἐμῶν ὄψιν · οὔ με παρέβα φάσμα μελανόπτερον , τὰν ἐσεῖδον ἀμφὶ σέ , ὦ τέκνον , οὐκέτ’ ὄντα Διὸς ἐν φάει . 
Χορός τίς γάρ νιν ἔκτειν’ ; 
οἶσθ’ ὀνειρόφρων φράσαι ; 
Ἑκάβη ἐμὸς ἐμὸς ξένος , Θρῄκιος ἱππότας , ἵν’ ὁ γέρων πατὴρ ἔθετό νιν κρύψας . 
Χορός οἴμοι , τί λέξεις ; 
χρυσὸν ὡς ἔχοι κτανών ; 
Ἑκάβη ἄρρητ’ ἀνωνόμαστα , θαυμάτων πέρα , οὐχ ὅσῑ οὐδ’ ἀνεκτά . 
ποῦ δίκα ξένων ; 
ὦ κατάρατ’ ἀνδρῶν , ὡς διεμοιράσω χρόα , σιδαρέῳ τεμὼν φασγάνῳ μέλεα τοῦδε παιδὸς οὐδ’ ᾤκτισας . 
Χορός ὦ τλῆμον , ὥς σε πολυπονωτάτην βροτῶν δαίμων ἔθηκεν ὅστις ἐστί σοι βαρύς . 
ἀλλ’ εἰσορῶ γὰρ τοῦδε δεσπότου δέμας 
Ἀγαμέμνονος , τοὐνθένδε σιγῶμεν , φίλαι . 
Ἀγαμέμνων 
Ἑκάβη , τί μέλλεις παῖδα σὴν κρύπτειν τάφῳ ἐλθοῦσ’ , ἐφ’ οἷσπερ Ταλθύβιος ἤγγειλέ μοι μὴ θιγγάνειν σῆς μηδέν’ Ἀργείων κόρης ; 
ἡμεῖς μὲν οὖν εἰῶμεν οὐδ’ ἐψαύομεν · 
σὺ δὲ σχολάζεις , ὥστε θαυμάζειν ἐμέ . 
ἥκω δ’ ἀποστελῶν σε · τἀκεῖθεν γὰρ εὖ πεπραγμέν’ ἐστίν — 
εἴ τι τῶνδ’ ἐστὶν καλῶς . 
ἔα · τίν’ ἄνδρα τόνδ’ ἐπὶ σκηναῖς ὁρῶ θανόντα Τρώων ; 
οὐ γὰρ Ἀργεῖον πέπλοι δέμας περιπτύσσοντες ἀγγέλλουσί μοι . 
Ἑκάβη δύστην’ , ἐμαυτὴν γὰρ λέγω λέγουσα σέ , 
Ἑκάβη , τί δράσω ; 
πότερα προσπέσω γόνυ 
Ἀγαμέμνονος τοῦδ’ ἢ φέρω σιγῇ κακά ; 
Ἀγαμέμνων τί μοι προσώπῳ νῶτον ἐγκλίνασα σὸν δύρῃ , τὸ πραχθὲν δ’ οὐ λέγεις ; 
— 
τίς ἔσθ’ ὅδε ; 
Ἑκάβη ἀλλ’ , εἴ με δούλην πολεμίαν θ’ ἡγούμενος γονάτων ἀπώσαιτ’ , ἄλγος ἂν προσθείμεθ’ ἄν . 
Ἀγαμέμνων οὔτοι πέφυκα μάντις , ὥστε μὴ κλύων ἐξιστορῆσαι σῶν ὁδὸν βουλευμάτων . 
Ἑκάβη ἆρ’ ἐκλογίζομαί γε πρὸς τὸ δυσμενὲς μᾶλλον φρένας τοῦδ’ , ὄντος οὐχὶ δυσμενοῦς ; 
Ἀγαμέμνων εἴ τοί με βούλῃ τῶνδε μηδὲν εἰδέναι , ἐς ταὐτὸν ἥκεις · καὶ γὰρ οὐδ’ ἐγὼ κλύειν . 
Ἑκάβη οὐκ ἂν δυναίμην τοῦδε τιμωρεῖν ἄτερ τέκνοισι τοῖς ἐμοῖσι . 
τί στρέφω τάδε ; 
τολμᾶν ἀνάγκη , κἂν τύχω κἂν μὴ τύχω . 
— 
Ἀγάμεμνον , ἱκετεύω σε τῶνδε γουνάτων καὶ σοῦ γενείου δεξιᾶς τ’ εὐδαίμονος . . . 
Ἀγαμέμνων τί χρῆμα μαστεύουσα ; 
μῶν ἐλεύθερον αἰῶνα θέσθαι ; 
ῥᾴδιον γάρ ἐστί σοι . 
Ἑκάβη οὐ δῆτα · τοὺς κακοὺς δὲ τιμωρουμένη αἰῶνα τὸν σύμπαντα δουλεύειν θέλω . 
Ἀγαμέμνων καὶ δὴ τίν’ ἡμᾶς εἰς ἐπάρκεσιν καλεῖς ; 
Ἑκάβη οὐδέν τι τούτων ὧν σὺ δοξάζεις , ἄναξ . 
— ὁρᾷς νεκρὸν τόνδ’ , οὗ καταστάζω δάκρυ ; 
Ἀγαμέμνων ὁρῶ · τὸ μέντοι μέλλον οὐκ ἔχω μαθεῖν . 
Ἑκάβη τοῦτόν ποτ’ ἔτεκον κἄφερον ζώνης ὕπο . 
Ἀγαμέμνων ἔστιν δὲ τίς σῶν οὗτος , ὦ τλῆμον , τέκνων ; 
Ἑκάβη οὐ τῶν θανόντων Πριαμιδῶν ὑπ’ Ἰλίῳ . 
Ἀγαμέμνων ἦ γάρ τιν’ ἄλλον ἔτεκες ἢ κείνους , γύναι ; 
Ἑκάβη ἀνόνητά γ’ , ὡς ἔοικε , τόνδ’ ὃν εἰσορᾷς . 
Ἀγαμέμνων ποῦ δ’ ὢν ἐτύγχαν’ , ἡνίκ’ ὤλλυτο πτόλις ; 
Ἑκάβη πατήρ νιν ἐξέπεμψεν ὀρρωδῶν θανεῖν . 
Ἀγαμέμνων ποῖ τῶν τότ’ ὄντων χωρίσας τέκνων μόνον ; 
Ἑκάβη ἐς τήνδε χώραν , οὗπερ ηὑρέθη θανών . 
Ἀγαμέμνων πρὸς ἄνδρ’ ὃς ἄρχει τῆσδε Πολυμήστωρ χθονός ; 
Ἑκάβη ἐνταῦθ’ ἐπέμφθη πικροτάτου χρυσοῦ φύλαξ . 
Ἀγαμέμνων θνῄσκει δὲ πρὸς τοῦ καὶ τίνος πότμου τυχών ; 
Ἑκάβη τίνος γ’ ὑπ’ ἄλλου ; 
Θρῄξ νιν ὤλεσε ξένος . 
Ἀγαμέμνων ὦ τλῆμον · ἦ που χρυσὸν ἠράσθη λαβεῖν ; 
Ἑκάβη τοιαῦτ’ , ἐπειδὴ συμφορὰν ἔγνω Φρυγῶν . 
Ἀγαμέμνων ηὗρες δὲ ποῦ νιν ; 
ἢ τίς ἤνεγκεν νεκρόν ; 
Ἑκάβη ἥδ’ , ἐντυχοῦσα ποντίας ἀκτῆς ἔπι . 
Ἀγαμέμνων τοῦτον ματεύουσ’ ἢ πονοῦσ’ ἄλλον πόνον ; 
Ἑκάβη λούτρ’ ᾤχετ’ οἴσουσ’ ἐξ ἁλὸς Πολυξένῃ . 
Ἀγαμέμνων κτανών νιν , ὡς ἔοικεν , ἐκβάλλει ξένος . 
Ἑκάβη θαλασσόπλαγκτόν γ’ , ὧδε διατεμὼν χρόα . 
Ἀγαμέμνων ὦ σχετλία σὺ τῶν ἀμετρήτων πόνων . 
Ἑκάβη ὄλωλα κοὐδὲν λοιπόν , Ἀγάμεμνον , κακῶν . 
Ἀγαμέμνων φεῦ φεῦ · τίς οὕτω δυστυχὴς ἔφυ γυνή ; 
Ἑκάβη οὐκ ἔστιν , εἰ μὴ τὴν Τύχην αὐτὴν λέγοις . 
ἀλλ’ ὧνπερ οὕνεκ’ ἀμφὶ σὸν πίπτω γόνυ ἄκουσον . 
εἰ μὲν ὅσιά σοι παθεῖν δοκῶ , στέργοιμ’ ἄν · εἰ δὲ τοὔμπαλιν , σύ μοι γενοῦ τιμωρὸς ἀνδρός , ἀνοσιωτάτου ξένου , ὃς οὔτε τοὺς γῆς νέρθεν οὔτε τοὺς ἄνω δείσας δέδρακεν ἔργον ἀνοσιώτατον , κοινῆς τραπέζης πολλάκις τυχὼν ἐμοί , ξενίας τ’ ἀριθμῷ πρῶτ’ ἔχων ἐμῶν φίλων , τυχὼν δ’ ὅσων δεῖ — 
. καὶ λαβὼν προμηθίαν ἔκτεινε · τύμβου δ’ , εἰ κτανεῖν ἐβούλετο , οὐκ ἠξίωσεν , ἀλλ’ ἀφῆκε πόντιον . 
ἡμεῖς μὲν οὖν δοῦλοί τε κἀσθενεῖς ἴσως · 
ἀλλ’ οἱ θεοὶ σθένουσι χὡ κείνων κρατῶν 
Νόμος · νόμῳ γὰρ τοὺς θεοὺς ἡγούμεθα καὶ ζῶμεν ἄδικα καὶ δίκαῑ ὡρισμένοι · 
ὃς ἐς σ’ ἀνελθὼν εἰ διαφθαρήσεται , καὶ μὴ δίκην δώσουσιν οἵτινες ξένους κτείνουσιν ἢ θεῶν ἱερὰ τολμῶσιν φέρειν , οὐκ ἔστιν οὐδὲν τῶν ἐν ἀνθρώποις ἴσον . 
ταῦτ’ οὖν ἐν αἰσχρῷ θέμενος αἰδέσθητί με · 
οἴκτιρον ἡμᾶς , ὡς †γραφεύς† 
τ’ ἀποσταθεὶς ἰδοῦ με κἀνάθρησον οἷ’ ἔχω κακά . 
τύραννος ἦ ποτ’ , ἀλλὰ νῦν δούλη σέθεν , εὔπαις ποτ’ οὖσα , νῦν δὲ γραῦς ἄπαις θ’ ἅμα , ἄπολις ἔρημος , ἀθλιωτάτη βροτῶν . . . 
οἴμοι τάλαινα , ποῖ μ’ ὑπεξάγεις πόδα ; 
ἔοικα πράξειν οὐδέν · ὦ τάλαιν’ ἐγώ . 
τί δῆτα θνητοὶ τἄλλα μὲν μαθήματα μοχθοῦμεν ὡς χρὴ πάντα καὶ ματεύομεν , 
Πειθὼ δὲ τὴν τύραννον ἀνθρώποις μόνην οὐδέν τι μᾶλλον ἐς τέλος σπουδάζομεν μισθοὺς διδόντες μανθάνειν , ἵν’ ἦν ποτε πείθειν ἅ τις βούλοιτο τυγχάνειν θ’ ἅμα ; 
πῶς οὖν ἔτ’ ἄν τις ἐλπίσαι πράξειν καλῶς ; 
οἱ μὲν γὰρ ὄντες παῖδες οὐκέτ’ εἰσί μοι , αὕτη δ’ ἐπ’ αἰσχροῖς αἰχμάλωτος . 
οἴχομαι · 
καπνὸν δὲ πόλεως τόνδ’ ὑπερθρῴσκονθ’ ὁρῶ . 
καὶ μήν — 
ἴσως μὲν τοῦ λόγου κενὸν τόδε , 
Κύπριν προβάλλειν · ἀλλ’ ὅμως εἰρήσεται · 
πρὸς σοῖσι πλευροῖς παῖς ἐμὴ κοιμίζεται ἡ φοιβάς , ἣν καλοῦσι Κασάνδραν Φρύγες . 
ποῦ τὰς φίλας δῆτ’ εὐφρόνας δείξεις , ἄναξ , ἢ τῶν ἐν εὐνῇ φιλτάτων ἀσπασμάτων χάριν τίν’ ἕξει παῖς ἐμή , κείνης δ’ ἐγώ ; 
[ἐκ τοῦ σκότου τε τῶν τε νυκτερησίων φίλτρων μεγίστη γίγνεται βροτοῖς χάρις.] ἄκουε δή νυν · τὸν θανόντα τόνδ’ ὁρᾷς ; 
τοῦτον καλῶς δρῶν ὄντα κηδεστὴν σέθεν δράσεις . 
ἑνός μοι μῦθος ἐνδεὴς ἔτι . 
εἴ μοι γένοιτο φθόγγος ἐν βραχίοσι καὶ χερσὶ καὶ κόμαισι καὶ ποδῶν βάσει ἢ Δαιδάλου τέχναισιν ἢ θεῶν τινος , ὡς πάνθ’ ὁμαρτῇ σῶν ἔχοιντο γουνάτων κλαίοντ’ , ἐπισκήπτοντα παντοίους λόγους . 
ὦ δέσποτ’ , ὦ μέγιστον Ἕλλησιν φάος , πιθοῦ , παράσχες χεῖρα τῇ πρεσβύτιδι τιμωρόν , εἰ καὶ μηδέν ἐστιν , ἀλλ’ ὅμως . 
ἐσθλοῦ γὰρ ἀνδρὸς τῇ δίκῃ θ’ ὑπηρετεῖν καὶ τοὺς κακοὺς δρᾶν πανταχοῦ κακῶς ἀεί . 
Χορός δεινόν γε , θνητοῖς ὡς ἅπαντα συμπίτνει , καὶ τὰς ἀνάγκας οἱ νόμοι διώρισαν , φίλους τιθέντες τούς γε πολεμιωτάτους ἐχθρούς τε τοὺς πρὶν εὐμενεῖς ποιούμενοι . 
Ἀγαμέμνων ἐγὼ σὲ καὶ σὸν παῖδα καὶ τύχας σέθεν , 
Ἑκάβη , δῑ οἴκτου χεῖρά θ’ ἱκεσίαν ἔχω , καὶ βούλομαι θεῶν θ’ οὕνεκ’ ἀνόσιον ξένον καὶ τοῦ δικαίου τήνδε σοι δοῦναι δίκην , εἴ πως φανείη γ’ ὥστε σοί τ’ ἔχειν καλῶς , στρατῷ τε μὴ δόξαιμι Κασάνδρας χάριν 
Θρῄκης ἄνακτι τόνδε βουλεῦσαι φόνον . 
ἔστιν γὰρ ᾗ ταραγμὸς ἐμπέπτωκέ μοι · 
— 
Τὸν ἄνδρα τοῦτον φίλιον ἡγεῖται στρατός , τὸν κατθανόντα δ’ ἐχθρόν · εἰ δὲ σοὶ φίλος ὅδ’ ἐστί , χωρὶς τοῦτο κοὐ κοινὸν στρατῷ . 
— πρὸς ταῦτα φρόντιζ’ · ὡς θέλοντα μέν μ’ ἔχεις σοὶ ξυμπονῆσαι καὶ ταχὺν προσαρκέσαι , βραδὺν δ’ , Ἀχαιοῖς εἰ διαβληθήσομαι . 
Ἑκάβη φεῦ . 
οὐκ ἔστι θνητῶν ὅστις ἔστ’ ἐλεύθερος · 
ἢ χρημάτων γὰρ δοῦλός ἐστιν ἢ τύχης , ἢ πλῆθος αὐτὸν πόλεος ἢ νόμων γραφαὶ εἴργουσι χρῆσθαι μὴ κατὰ γνώμην τρόποις . 
ἐπεὶ δὲ ταρβεῖς τῷ τ’ ὄχλῳ πλέον νέμεις , ἐγώ σε θήσω τοῦδ’ ἐλεύθερον φόβου . 
σύνισθι μὲν γάρ , ἤν τι βουλεύσω κακὸν τῷ τόνδ’ ἀποκτείναντι , συνδράσῃς δὲ μή . 
ἢν δ’ ἐξ Ἀχαιῶν θόρυβος ἢ ’πικουρία πάσχοντος ἀνδρὸς Θρῃκὸς οἷα πείσεται φανῇ τις , εἶργε μὴ δοκῶν ἐμὴν χάριν . 
τὰ δ’ ἄλλα — 
θάρσει — 
πάντ’ ἐγὼ θήσω καλῶς . 
Ἀγαμέμνων πῶς οὖν ; 
τί δράσεις ; 
πότερα φάσγανον χερὶ λαβοῦσα γραίᾳ φῶτα βάρβαρον κτενεῖς , ἢ φαρμάκοισιν ἢ ’πικουρίᾳ τινί ; 
τίς σοι ξυνέσται χείρ ; 
πόθεν κτήσῃ φίλους ; 
Ἑκάβη στέγαι κεκεύθασ’ αἵδε Τρῳάδων ὄχλον . 
Ἀγαμέμνων τὰς αἰχμαλώτους εἶπας , Ἑλλήνων ἄγραν ; 
Ἑκάβη σὺν ταῖσδε τὸν ἐμὸν φονέα τιμωρήσομαι . 
Ἀγαμέμνων καὶ πῶς γυναιξὶν ἀρσένων ἔσται κράτος ; 
Ἑκάβη δεινὸν τὸ πλῆθος σὺν δόλῳ τε δύσμαχον . 
Ἀγαμέμνων δεινόν · τὸ μέντοι θῆλυ μέμφομαι γένος . 
Ἑκάβη τί δ’ ; 
οὐ γυναῖκες εἷλον Αἰγύπτου τέκνα καὶ Λῆμνον ἄρδην ἀρσένων ἐξῴκισαν ; 
ἀλλ’ ὣς γενέσθω · τόνδε μὲν μέθες λόγον , πέμψον δέ μοι τήνδ’ ἀσφαλῶς διὰ στρατοῦ γυναῖκα . 
— 
καὶ σὺ Θρῃκὶ πλαθεῖσα ξένῳ λέξον · Καλεῖ σ’ ἄνασσα δή ποτ’ Ἰλίου 
Ἑκάβη , σὸν οὐκ ἔλασσον ἢ κείνης χρέος , καὶ παῖδας · ὡς δεῖ καὶ τέκν’ εἰδέναι λόγους τοὺς ἐξ ἐκείνης . 
— 
τὸν δὲ τῆς νεοσφαγοῦς 
Πολυξένης ἐπίσχες , Ἀγάμεμνον , τάφον , ὡς τώδ’ ἀδελφὼ πλησίον μιᾷ φλογί , δισσὴ μέριμνα μητρί , κρυφθῆτον χθονί . 
Ἀγαμέμνων ἔσται τάδ’ οὕτω · καὶ γὰρ εἰ μὲν ἦν στρατῷ πλοῦς , οὐκ ἂν εἶχον τήνδε σοι δοῦναι χάριν · 
νῦν δ’ , οὐ γὰρ ἵησ’ οὐρίους πνοὰς θεός , μένειν ἀνάγκη πλοῦν ὁρῶντ’ ἐς ἥσυχον . 
γένοιτο δ’ εὖ πως · πᾶσι γὰρ κοινὸν τόδε , ἰδίᾳ θ’ ἑκάστῳ καὶ πόλει , τὸν μὲν κακὸν κακόν τι πάσχειν , τὸν δὲ χρηστὸν εὐτυχεῖν . 
Χορός σὺ μέν , ὦ πατρὶς Ἰλιάς , τῶν ἀπορθήτων πόλις οὐκέτι λέξῃ · 
τοῖον Ἑλλάνων νέφος ἀμφί σε κρύπτει δορὶ δὴ δορὶ πέρσαν . 
ἀπὸ δὲ στεφάναν κέκαρ‐ σαι πύργων , κατὰ δ’ αἰθάλου κηλῖδ’ οἰκτροτάταν κέχρω‐ σαι · τάλαιν’ , οὐκέτι σ’ ἐμβατεύσω . 
Χορός μεσονύκτιος ὠλλύμαν , ἦμος ἐκ δείπνων ὕπνος ἡδὺς ἐπ’ ὄσσοις σκίδναται , μολπᾶν δ’ ἄπο καὶ χοροποιῶν θυσιᾶν καταλύσας πόσις ἐν θαλάμοις ἔκει‐ το , ξυστὸν δ’ ἐπὶ πασσάλῳ , ναύταν οὐκέθ’ ὁρῶν ὅμι‐ λον Τροίαν 
Ἰλιάδ’ ἐμβεβῶτα . 
Χορός ἐγὼ δὲ πλόκαμον ἀναδέτοις μίτραισιν ἐρρυθμιζόμαν χρυσέων ἐνόπτρων λεύς‐ σουσ’ ἀτέρμονας εἰς αὐγάς , ἐπιδέμνιος ὡς πέσοιμ’ ἐς εὐνάν . 
ἀνὰ δὲ κέλαδος ἔμολε πόλιν · 
κέλευσμα δ’ ἦν κατ’ ἄστυ Τροί‐ ας τόδ’ · Ὦ παῖδες Ἑλλάνων , πότε δὴ πότε τὰν 
Ἰλιάδα σκοπιὰν πέρσαντες ἥξετ’ οἴκους ; 
Χορός λέχη δὲ φίλια μονόπεπλος λιποῦσα , Δωρὶς ὡς κόρα , σεμνὰν προσίζουσ’ οὐκ ἤνυσ’ Ἄρτεμιν ἁ τλάμων · 
ἄγομαι δὲ θανόντ’ ἰδοῦσ’ ἀκοίταν τὸν ἐμὸν ἅλιον ἐπὶ πέλαγος , πόλιν τ’ ἀποσκοποῦσ’ , ἐπεὶ νόστιμον ναῦς ἐκίνησεν πόδα καί μ’ ἀπὸ γᾶς ὥρισεν Ἰλιάδος · 
τάλαιν’ , ἀπεῖπον ἄλγει , 
Χορός τὰν τοῖν Διοσκούροιν Ἑλέναν κάσιν 
Ἰδαῖόν τε βούταν αἰνόπαριν κατάρᾳ διδοῦσ’ , ἐπεί με γᾶς ἐκ πατρῴας ἀπώλεσεν ἐξῴκισέν τ’ οἴκων γάμος , οὐ γάμος ἀλλ’ ἀ‐ λάστορός τις οἰζύς · 
ἃν μήτε πέλαγος ἅλιον ἀπαγάγοι πάλιν , μήτε πα‐ τρῷον ἵκοιτ’ ἐς οἶκον . 
Πολυμήστωρ ὦ φίλτατ’ ἀνδρῶν Πρίαμε , φιλτάτη δὲ σύ , 
Ἑκάβη , δακρύω σ’ εἰσορῶν πόλιν τε σὴν τήν τ’ ἀρτίως θανοῦσαν ἔκγονον σέθεν . 
φεῦ · 
οὐκ ἔστι πιστὸν οὐδέν , οὔτ’ εὐδοξία οὔτ’ αὖ καλῶς πράσσοντα μὴ πράξειν κακῶς . 
φύρουσι δ’ αὐτοὶ θεοὶ πάλιν τε καὶ πρόσω ταραγμὸν ἐντιθέντες , ὡς ἀγνωσίᾳ σέβωμεν αὐτούς . 
ἀλλὰ ταῦτα μὲν τί δεῖ θρηνεῖν , προκόπτοντ’ οὐδὲν ἐς πρόσθεν κακῶν ; 
σὺ δ’ , εἴ τι μέμφῃ τῆς ἐμῆς ἀπουσίας , σχές · τυγχάνω γὰρ ἐν μέσοις Θρῄκης ὅροις ἀπών , ὅτ’ ἦλθες δεῦρ’ · ἐπεὶ δ’ ἀφικόμην , ἤδη πόδ’ ἔξω δωμάτων αἴροντί μοι ἐς ταὐτὸν ἥδε συμπίτνει δμωὶς σέθεν λέγουσα μύθους , ὧν κλύων ἀφικόμην . 
Ἑκάβη αἰσχύνομαί σε προσβλέπειν ἐναντίον , 
Πολυμῆστορ , ἐν τοιοῖσδε κειμένη κακοῖς . 
ὅτῳ γὰρ ὤφθην εὐτυχοῦσ’ , αἰδώς μ’ ἔχει ἐν τῷδε πότμῳ τυγχάνουσ’ ἵν’ εἰμὶ νῦν κοὐκ ἂν δυναίμην προσβλέπειν ὀρθαῖς κόραις . 
ἀλλ’ αὐτὸ μὴ δύσνοιαν ἡγήσῃ σέθεν , 
Πολυμῆστορ · ἄλλως δ’ αἴτιόν τι καὶ νόμος , γυναῖκας ἀνδρῶν μὴ βλέπειν ἐναντίον . 
Πολυμήστωρ καὶ θαῦμά γ’ οὐδέν . 
ἀλλὰ τίς χρεία σ’ ἐμοῦ ; 
τί χρῆμ’ ἐπέμψω τὸν ἐμὸν ἐκ δόμων πόδα · 
Ἑκάβη ἴδιον ἐμαυτῆς δή τι πρὸς σὲ βούλομαι καὶ παῖδας εἰπεῖν σούς · ὀπάονας δέ μοι χωρὶς κέλευσον τῶνδ’ ἀποστῆναι δόμων . 
Πολυμήστωρ χωρεῖτ’ · ἐν ἀσφαλεῖ γὰρ ἥδ’ ἐρημία . 
φίλη μὲν εἶ σύ , προσφιλὲς δέ μοι τόδε στράτευμ’ Ἀχαιῶν . 
ἀλλὰ σημαίνειν σὲ χρῆν · 
τί χρὴ τὸν εὖ πράσσοντα μὴ πράσσουσιν εὖ φίλοις ἐπαρκεῖν ; 
ὡς ἕτοιμός εἰμ’ ἐγώ . 
Ἑκάβη πρῶτον μὲν εἰπὲ παῖδ’ ὃν ἐξ ἐμῆς χερὸς 
Πολύδωρον ἔκ τε πατρὸς ἐν δόμοις ἔχεις , εἰ ζῇ · τὰ δ’ ἄλλα δεύτερόν σ’ ἐρήσομαι . 
Πολυμήστωρ μάλιστα · τοὐκείνου μὲν εὐτυχεῖς μέρος . 
Ἑκάβη ὦ φίλταθ’ , ὡς εὖ κἀξίως λέγεις σέθεν . 
Πολυμήστωρ τί δῆτα βούλῃ δεύτερον μαθεῖν ἐμοῦ ; 
Ἑκάβη εἰ τῆς τεκούσης τῆσδε . . . μέμνηταί τί μου ; 
Πολυμήστωρ καὶ δεῦρό γ’ ὡς σὲ κρύφιος ἐζήτει μολεῖν . 
Ἑκάβη χρυσὸς δὲ σῶς ὃν ἦλθεν ἐκ Τροίας ἔχων ; 
Πολυμήστωρ σῶς , ἐν δόμοις γε τοῖς ἐμοῖς φρουρούμενος . 
Ἑκάβη σῶσόν νυν αὐτὸν μηδ’ ἔρα τῶν πλησίον . 
Πολυμήστωρ ἥκιστ’ · ὀναίμην τοῦ παρόντος , ὦ γύναι . 
Ἑκάβη οἶσθ’ οὖν ἃ λέξαι σοί τε καὶ παισὶν θέλω ; 
Πολυμήστωρ οὐκ οἶδα · τῷ σῷ τοῦτο σημανεῖς λόγῳ . 
Ἑκάβη ἔστ’ , ὦ φιληθεὶς ὡς σὺ νῦν ἐμοὶ φιλῇ — 
Πολυμήστωρ τί χρῆμ’ ὃ κἀμὲ καὶ τέκν’ εἰδέναι χρεών ; 
Ἑκάβη χρυσοῦ παλαιαὶ Πριαμιδῶν κατώρυχες . 
Πολυμήστωρ ταῦτ’ ἔσθ’ ἃ βούλῃ παιδὶ σημῆναι σέθεν ; 
Ἑκάβη μάλιστα , διὰ σοῦ γ’ · εἶ γὰρ εὐσεβὴς ἀνήρ . 
Πολυμήστωρ τί δῆτα τέκνων τῶνδε δεῖ παρουσίας ; 
Ἑκάβη ἄμεινον , ἢν σὺ κατθάνῃς , τούσδ’ εἰδέναι . 
Πολυμήστωρ καλῶς ἔλεξας · τῇδε καὶ σοφώτερον . 
Ἑκάβη οἶσθ’ οὖν Ἀθάνας Ἰλίας ἵνα στέγαι ; 
Πολυμήστωρ ἐνταῦθ’ ὁ χρυσός ἐστι ; 
σημεῖον δὲ τί ; 
Ἑκάβη μέλαινα πέτρα γῆς ὑπερτέλλουσ’ ἄνω . 
Πολυμήστωρ ἔτ’ οὖν τι βούλῃ τῶν ἐκεῖ φράζειν ἐμοί ; 
Ἑκάβη σῶσαί σε χρήμαθ’ οἷς συνεξῆλθον θέλω . 
Πολυμήστωρ ποῦ δῆτα ; 
πέπλων ἐντὸς ἢ κρύψασ’ ἔχεις ; 
Ἑκάβη σκύλων ἐν ὄχλῳ ταῖσδε σῴζεται στέγαις . 
Πολυμήστωρ ποῦ δ’ ; 
αἵδ’ Ἀχαιῶν ναύλοχοι περιπτυχαί . 
Ἑκάβη ἰδίᾳ γυναικῶν αἰχμαλωτίδων στέγαι . 
Πολυμήστωρ τἄνδον δὲ πιστὰ κἀρσένων ἐρημία ; 
Ἑκάβη οὐδεὶς Ἀχαιῶν ἔνδον , ἀλλ’ ἡμεῖς μόναι . 
ἀλλ’ ἕρπ’ ἐς οἴκους · καὶ γὰρ Ἀργεῖοι νεῶν λῦσαι ποθοῦσιν οἴκαδ’ ἐκ Τροίας πόδα · 
ὡς πάντα πράξας ὧν σε δεῖ στείχῃς πάλιν ξὺν παισὶν οὗπερ τὸν ἐμὸν ᾤκισας γόνον . 
Χορός οὔπω δέδωκας , ἀλλ’ ἴσως δώσεις δίκην · 
Χορός ἀλίμενόν τις ὡς εἰς ἄντλον πεσὼν 
†λέχριος ἐκπεσῇ φίλας καρδίας , ἀμέρσας βίοτον . 
τὸ γὰρ ὑπέγγυον 
Δίκᾳ καὶ θεοῖσιν οὐ συμπίτνει · 
ὀλέθριον ὀλέθριον κακόν.† ψεύσει σ’ ὁδοῦ τῆσδ’ ἐλπὶς ἥ σ’ ἐπήγαγεν θανάσιμον πρὸς Ἅιδαν , ἰὼ τάλας · 
ἀπολέμῳ δὲ χειρὶ λείψεις βίον . 
Πολυμήστωρ ἔσωθεννοταμ αδδιδι ὤμοι , τυφλοῦμαι φέγγος ὀμμάτων τάλας . 
Χορός ἠκούσατ’ ἀνδρὸς Θρῃκὸς οἰμωγήν , φίλαι ; 
Πολυμήστωρ ὤμοι μάλ’ αὖθις , τέκνα , δυστήνου σφαγῆς . 
Χορός φίλαι , πέπρακται καίν’ ἔσω δόμων κακά . 
Πολυμήστωρ ἀλλ’ οὔτι μὴ φύγητε λαιψηρῷ ποδί · 
βάλλων γὰρ οἴκων τῶνδ’ ἀναρρήξω μυχούς . 
Χορός ἰδού , βαρείας χειρὸς ὁρμᾶται βέλος . 
βούλεσθ’ ἐπεσπέσωμεν ; 
ὡς ἀκμὴ καλεῖ 
Ἑκάβῃ παρεῖναι Τρῳάσιν τε συμμάχους . 
Ἑκάβη ἄρασσε , φείδου μηδέν , ἐκβάλλων πύλας · 
οὐ γάρ ποτ’ ὄμμα λαμπρὸν ἐνθήσεις κόραις , οὐ παῖδας ὄψῃ ζῶντας οὓς ἔκτειν’ ἐγώ . 
Χορός ἦ γὰρ καθεῖλες Θρῇκα , καὶ κρατεῖς , ξένον , δέσποινα , καὶ δέδρακας οἷάπερ λέγεις ; 
Ἑκάβη ὄψῃ νιν αὐτίκ’ ὄντα δωμάτων πάρος τυφλὸν τυφλῷ στείχοντα παραφόρῳ ποδί , παίδων τε δισσῶν σώμαθ’ , οὓς ἔκτειν’ ἐγὼ σὺν ταῖς ἀρίσταις Τρῳάσιν · δίκην δέ μοι δέδωκε . 
χωρεῖ δ’ , ὡς ὁρᾷς , ὅδ’ ἐκ δόμων . 
ἀλλ’ ἐκποδὼν ἄπειμι κἀποστήσομαι θυμῷ ῥέοντι Θρῃκὶ δυσμαχωτάτῳ . 
Πολυμήστωρ ὤμοι ἐγώ , πᾷ βῶ , πᾷ στῶ , πᾷ κέλσω ; 
τετράποδος βάσιν θηρὸς ὀρεστέρου τιθέμενος ἐπίχειρα κατ’ ἴχνος ; 
ποίαν ἢ ταύταν ἢ τάνδ’ ἐξαλλάξω , τὰς ἀνδροφόνους μάρψαι χρῄζων Ἰλιάδας , αἵ με διώλεσαν ; 
τάλαιναι κόραι τάλαιναι Φρυγῶν , ὦ κατάρατοι , ποῖ καί με φυγᾷ πτώσσουσι μυχῶν ; 
εἴθε μοι ὀμμάτων αἱματόεν βλέφαρον ἀκέσαῑ ἀκέσαιο τυφλόν , Ἅλιε , φέγγος ἐπαλλάξας . 
ἆ ἆ , σίγα · κρυπτὰν βάσιν αἰσθάνομαι τάνδε γυναικῶν . 
πᾷ πόδ’ ἐπᾴξας σαρκῶν ὀστέων τ’ ἐμπλησθῶ , θοίναν ἀγρίων θηρῶν τιθέμενος , ἀρνύμενος λώβαν λύμας ἀντίποιν’ ἐμᾶς ; 
ὦ τάλας . 
ποῖ πᾷ φέρομαι τέκν’ ἔρημα λιπὼν 
Βάκχαις Ἅιδου διαμοιρᾶσαι , σφακτά , κυσίν τε φοινίαν δαῖτ’ ἀνή‐ μερον τ’ οὐρείαν ἐκβολάν ; 
πᾷ στῶ , πᾷ κάμψω , [πᾷ βῶ , ] ναῦς ὅπως ποντίοις πείσμασιν , λινόκροκον φᾶρος στέλλων , ἐπὶ τάνδε συθεὶς τέκνων ἐμῶν φύλαξ ὀλέθριον κοίταν ; 
Χορός ὦ τλῆμον , ὥς σοι δύσφορ’ εἴργασται κακά · 
δράσαντι δ’ αἰσχρὰ δεινὰ τἀπιτίμια . 
[δαίμων ἔδωκεν ὅστις ἐστί σοι βαρύς.] 
Πολυμήστωρ αἰαῖ , ἰὼ Θρῄκης λογχοφόρον ἔνο‐ πλον εὔιππον Ἄρει κάτοχον γένος . 
ἰὼ Ἀχαιοί . 
— 
ἰὼ Ἀτρεῖδαι . 
— 
βοὰν βοὰν ἀυτῶ , βοάν . 
ὢ ἴτε · μόλετε πρὸς θεῶν . 
κλύει τις ἢ οὐδεὶς ἀρκέσει ; 
τί μέλλετε ; 
γυναῖκες ὤλεσάν με , γυναῖκες αἰχμαλωτίδες · δεινὰ δεινὰ πεπόνθαμεν . 
ὤμοι ἐμᾶς λώβας . 
ποῖ τράπωμαι , ποῖ πορευθῶ ; 
ἀμπτάμενος οὐράνιον ὑψιπετὲς ἐς μέλαθρον , 
Ὠαρίων ἢ Σείριος ἔνθα πυρὸς φλογέας ἀφίη‐ σιν ὄσσων αὐγάς , ἢ τὸν ἐς Ἀίδα μελάγχρωτα πορθμὸν ᾄξω τάλας ; 
Χορός συγγνώσθ’ , ὅταν τις κρείσσον’ ἢ φέρειν κακὰ πάθῃ , ταλαίνης ἐξαπαλλάξαι ζόης . 
Ἀγαμέμνων κραυγῆς ἀκούσας ἦλθον · οὐ γὰρ ἥσυχος πέτρας ὀρείας παῖς λέλακ’ ἀνὰ στρατὸν 
Ἠχὼ διδοῦσα θόρυβον · εἰ δὲ μὴ Φρυγῶν πύργους πεσόντας ᾖσμεν Ἑλλήνων δορί , φόβον παρέσχεν οὐ μέσως ὅδε κτύπος . 
Πολυμήστωρ ὦ φίλτατ’ · ᾐσθόμην γάρ , Ἀγάμεμνον , σέθεν φωνῆς ἀκούσας · εἰσορᾷς ἃ πάσχομεν ; 
Ἀγαμέμνων ἔα · 
Πολυμῆστορ · ὦ δύστηνε , τίς σ’ ἀπώλεσεν ; 
τίς ὄμμ’ ἔθηκε τυφλὸν αἱμάξας κόρας , παῖδάς τε τούσδ’ ἔκτεινεν ; 
ἦ μέγαν χόλον σοὶ καὶ τέκνοισιν εἶχεν ὅστις ἦν ἄρα . 
Πολυμήστωρ 
Ἑκάβη με σὺν γυναιξὶν αἰχμαλωτίσιν ἀπώλεσ’ — 
οὐκ ἀπώλεσ’ , ἀλλὰ μειζόνως . 
Ἀγαμέμνων τί φῄς ; 
σὺ τοὔργον εἴργασαι τόδ’ , ὡς λέγει ; 
σὺ τόλμαν , Ἑκάβη , τήνδ’ ἔτλης ἀμήχανον ; 
Πολυμήστωρ ὤμοι , τί λέξεις ; 
ἦ γὰρ ἐγγύς ἐστί που ; 
σήμηνον , εἰπὲ ποῦ ’σθ’ , ἵν’ ἁρπάσας χεροῖν διασπάσωμαι καὶ καθαιμάξω χρόα . 
Ἀγαμέμνων οὗτος , τί πάσχεις ; 
Πολυμήστωρ πρὸς θεῶν σε λίσσομαι , μέθες μ’ ἐφεῖναι τῇδε μαργῶσαν χέρα . 
Ἀγαμέμνων ἴσχ’ · ἐκβαλὼν δὲ καρδίας τὸ βάρβαρον λέγ’ , ὡς ἀκούσας σοῦ τε τῆσδέ τ’ ἐν μέρει κρίνω δικαίως ἀνθ’ ὅτου πάσχεις τάδε . 
Πολυμήστωρ λέγοιμ’ ἄν . 
ἦν τις Πριαμιδῶν νεώτατος , 
Πολύδωρος , Ἑκάβης παῖς , ὃν ἐκ Τροίας ἐμοὶ πατὴρ δίδωσι Πρίαμος ἐν δόμοις τρέφειν , ὕποπτος ὢν δὴ Τρωικῆς ἁλώσεως . 
τοῦτον κατέκτειν’ · ἀνθ’ ὅτου δ’ ἔκτεινά νιν , ἄκουσον , ὡς εὖ καὶ σοφῇ προμηθίᾳ . 
ἔδεισα μὴ σοὶ πολέμιος λειφθεὶς ὁ παῖς 
Τροίαν ἀθροίσῃ καὶ ξυνοικίσῃ πάλιν , γνόντες δ’ Ἀχαιοὶ ζῶντα Πριαμιδῶν τινα 
Φρυγῶν ἐς αἶαν αὖθις ἄρειαν στόλον , κἄπειτα Θρῄκης πεδία τρίβοιεν τάδε λεηλατοῦντες , γείτοσιν δ’ εἴη κακὸν 
Τρώων , ἐν ᾧπερ νῦν , ἄναξ , ἐκάμνομεν . 
Ἑκάβη δὲ παιδὸς γνοῦσα θανάσιμον μόρον λόγῳ με τοιῷδ’ ἤγαγ’ , ὡς κεκρυμμένας θήκας φράσουσα Πριαμιδῶν ἐν Ἰλίῳ χρυσοῦ · μόνον δὲ σὺν τέκνοισί μ’ εἰσάγει δόμους , ἵν’ ἄλλος μή τις εἰδείη τάδε . 
ἵζω δὲ κλίνης ἐν μέσῳ κάμψας γόνυ · 
πολλαὶ δὲ χεῖρες , αἳ μὲν ἐξ ἀριστερᾶς , αἳ δ’ ἔνθεν , ὡς δὴ παρὰ φίλῳ , Τρώων κόραι θάκους ἔχουσαι , κερκίδ’ Ἠδωνῆς χερὸς ᾔνουν , ὑπ’ αὐγὰς τούσδε λεύσσουσαι πέπλους · 
ἄλλαι δὲ κάμακα Θρῃκίαν θεώμεναι γυμνόν μ’ ἔθηκαν διπτύχου στολίσματος . 
ὅσαι δὲ τοκάδες ἦσαν , ἐκπαγλούμεναι τέκν’ ἐν χεροῖν ἔπαλλον , ὡς πρόσω πατρὸς γένοιντο , διαδοχαῖς ἀμείβουσαι χερῶν · 
κᾆτ’ ἐκ γαληνῶν — 
πῶς δοκεῖς ; 
— 
προσφθεγμάτων εὐθὺς λαβοῦσαι φάσγαν’ ἐκ πέπλων ποθὲν κεντοῦσι παῖδας , αἳ δὲ πολεμίων δίκην ξυναρπάσασαι τὰς ἐμὰς εἶχον χέρας καὶ κῶλα · παισὶ δ’ ἀρκέσαι χρῄζων ἐμοῖς , εἰ μὲν πρόσωπον ἐξανισταίην ἐμόν , κόμης κατεῖχον , εἰ δὲ κινοίην χέρας , πλήθει γυναικῶν οὐδὲν ἤνυον τάλας . 
τὸ λοίσθιον δέ , πῆμα πήματος πλέον , ἐξειργάσαντο δείν’ · ἐμῶν γὰρ ὀμμάτων , πόρπας λαβοῦσαι , τὰς ταλαιπώρους κόρας κεντοῦσιν , αἱμάσσουσιν · εἶτ’ ἀνὰ στέγας φυγάδες ἔβησαν · ἐκ δὲ πηδήσας ἐγὼ θὴρ ὣς διώκω τὰς μιαιφόνους κύνας , ἅπαντ’ ἐρευνῶν †τοῖχον ὡς κυνηγέτης† βάλλων ἀράσσων . 
τοιάδε σπεύδων χάριν πέπονθα τὴν σὴν πολέμιόν τε σὸν κτανών , 
Ἀγάμεμνον . 
ὡς δὲ μὴ μακροὺς τείνω λόγους , εἴ τις γυναῖκας τῶν πρὶν εἴρηκεν κακῶς ἢ νῦν λέγων ἔστιν τις ἢ μέλλει λέγειν , ἅπαντα ταῦτα συντεμὼν ἐγὼ φράσω · 
γένος γὰρ οὔτε πόντος οὔτε γῆ τρέφει τοιόνδ’ · ὁ δ’ αἰεὶ ξυντυχὼν ἐπίσταται . 
Χορός μηδὲν θρασύνου μηδὲ τοῖς σαυτοῦ κακοῖς τὸ θῆλυ συνθεὶς ὧδε πᾶν μέμψῃ γένος . 
[πολλαὶ γὰρ ἡμῶν , αἳ μέν εἰσ’ ἐπίφθονοι , αἳ δ’ εἰς ἀριθμὸν τῶν κακῶν πεφύκαμεν.] 
Ἑκάβη 
Ἀγάμεμνον , ἀνθρώποισιν οὐκ ἐχρῆν ποτε τῶν πραγμάτων τὴν γλῶσσαν ἰσχύειν πλέον · 
ἀλλ’ , εἴτε χρήστ’ ἔδρασε , χρήστ’ ἔδει λέγειν , εἴτ’ αὖ πονηρά , τοὺς λόγους εἶναι σαθρούς , καὶ μὴ δύνασθαι τἄδικ’ εὖ λέγειν ποτέ . 
σοφοὶ μὲν οὖν εἰσ’ οἱ τάδ’ ἠκριβωκότες , ἀλλ’ οὐ δύνανται διὰ τέλους εἶναι σοφοί , κακῶς δ’ ἀπώλοντ’ · οὔτις ἐξήλυξέ πω . 
καί μοι τὸ μὲν σὸν ὧδε φροιμίοις ἔχει · 
πρὸς τόνδε δ’ εἶμι καὶ λόγοις ἀμείψομαι · 
ὃς φὴ|ς Ἀχαιῶν πόνον ἀπαλλάσσων διπλοῦν 
Ἀγαμέμνονός θ’ ἕκατι παῖδ’ ἐμὸν κτανεῖν . 
ἀλλ’ , ὦ κάκιστε , πρῶτον οὔποτ’ ἂν φίλον τὸ βάρβαρον γένοιτ’ ἂν Ἕλλησιν γένος οὐδ’ ἂν δύναιτο . 
τίνα δὲ καὶ σπεύδων χάριν πρόθυμος ἦσθα ; 
πότερα κηδεύσων τινὰ ἢ συγγενὴς ὤν , ἢ τίν’ αἰτίαν ἔχων ; 
ἢ σῆς ἔμελλον γῆς τεμεῖν βλαστήματα πλεύσαντες αὖθις ; 
τίνα δοκεῖς πείσειν τάδε ; 
ὁ χρυσός , εἰ βούλοιο τἀληθῆ λέγειν , ἔκτεινε τὸν ἐμὸν παῖδα , καὶ κέρδη τὰ σά . 
ἐπεὶ δίδαξον τοῦτο · πῶς , ὅτ’ εὐτύχει 
Τροία , πέριξ δὲ πύργος εἶχ’ ἔτι πτόλιν , ἔζη τε Πρίαμος Ἕκτορός τ’ ἤνθει δόρυ , τί δ’ οὐ τότ’ , εἴπερ τῷδ’ ἐβουλήθης χάριν θέσθαι , τρέφων τὸν παῖδα κἀν δόμοις ἔχων ἔκτεινας ἢ ζῶντ’ ἦλθες Ἀργείοις ἄγων ; 
ἀλλ’ ἡνίχ’ ἡμεῖς οὐκέτ’ ἐσμὲν ἐν φάει — καπνῷ δ’ ἐσήμην’ ἄστυ — 
πολεμίων ὕπο , ξένον κατέκτας σὴν μολόντ’ ἐφ’ ἑστίαν . 
πρὸς τοῖσδε νῦν ἄκουσον , ὡς φανῇς κακός . 
χρῆν σ’ , εἴπερ ἦσθα τοῖς Ἀχαιοῖσιν φίλος , τὸν χρυσὸν ὃν φὴ|ς οὐ σὸν ἀλλὰ τοῦδ’ ἔχειν δοῦναι φέροντα πενομένοις τε καὶ χρόνον πολὺν πατρῴας γῆς ἀπεξενωμένοις · 
σὺ δ’ οὐδὲ νῦν πω σῆς ἀπαλλάξαι χερὸς τολμᾷς , ἔχων δὲ καρτερεῖς ἔτ’ ἐν δόμοις . 
καὶ μὴν τρέφων μὲν ὥς σε παῖδ’ ἐχρῆν τρέφειν σώσας τε τὸν ἐμόν , εἶχες ἂν καλὸν κλέος · 
ἐν τοῖς κακοῖς γὰρ ἁγαθοὶ σαφέστατοι φίλοι · τὰ χρηστὰ δ’ αὔθ’ ἕκαστ’ ἔχει φίλους . 
εἰ δ’ ἐσπάνιζες χρημάτων , ὃ δ’ εὐτύχει , θησαυρὸς ἄν σοι παῖς ὑπῆρχ’ οὑμὸς μέγας · 
νῦν δ’ οὔτ’ ἐκεῖνον ἄνδρ’ ἔχεις σαυτῷ φίλον , χρυσοῦ τ’ ὄνησις οἴχεται παῖδές τε σοί , αὐτός τε πράσσεις ὧδε . 
σοὶ δ’ ἐγὼ λέγω , 
Ἀγάμεμνον , εἰ τῷδ’ ἀρκέσεις , κακὸς φανῇ · 
οὔτ’ εὐσεβῆ γὰρ οὔτε πιστὸν οἷς ἐχρῆν , οὐχ ὅσιον , οὐ δίκαιον εὖ δράσεις ξένον · 
αὐτὸν δὲ χαίρειν τοῖς κακοῖς σὲ φήσομεν τοιοῦτον ὄντα . . . δεσπότας δ’ οὐ λοιδορῶ . 
Χορός φεῦ φεῦ · βροτοῖσιν ὡς τὰ χρηστὰ πράγματα χρηστῶν ἀφορμὰς ἐνδίδωσ’ ἀεὶ λόγων . 
Ἀγαμέμνων ἀχθεινὰ μέν μοι τἀλλότρια κρίνειν κακά , ὅμως δ’ ἀνάγκη · καὶ γὰρ αἰσχύνην φέρει , πρᾶγμ’ ἐς χέρας λαβόντ’ ἀπώσασθαι τόδε . 
ἐμοὶ δ’ , ἵν’ εἰδῇς , οὔτ’ ἐμὴν δοκεῖς χάριν οὔτ’ οὖν Ἀχαιῶν ἄνδρ’ ἀποκτεῖναι ξένον , ἀλλ’ ὡς ἔχῃς τὸν χρυσὸν ἐν δόμοισι σοῖς . 
λέγεις δὲ σαυτῷ πρόσφορ’ ἐν κακοῖσιν ὤν . 
τάχ’ οὖν παρ’ ὑμῖν ῥᾴδιον ξενοκτονεῖν · 
ἡμῖν δέ γ’ αἰσχρὸν τοῖσιν Ἕλλησιν τόδε . 
πῶς οὖν σε κρίνας μὴ ἀδικεῖν φύγω ψόγον ; 
οὐκ ἂν δυναίμην . 
ἀλλ’ ἐπεὶ τὰ μὴ καλὰ πράσσειν ἐτόλμας , τλῆθι καὶ τὰ μὴ φίλα . 
Πολυμήστωρ οἴμοι , γυναικός , ὡς ἔοιχ’ , ἡσσώμενος δούλης ὑφέξω τοῖς κακίοσιν δίκην . 
Ἀγαμέμνων οὔκουν δικαίως , εἴπερ εἰργάσω κακά ; 
Πολυμήστωρ οἴμοι τέκνων τῶνδ’ ὀμμάτων τ’ ἐμῶν , τάλας . 
Ἑκάβη ἀλγεῖς · τί δ’ ; 
ἦ ’μὲ παιδὸς οὐκ ἀλγεῖν δοκεῖς ; 
Πολυμήστωρ χαίρεις ὑβρίζουσ’ εἰς ἔμ’ , ὦ πανοῦργε σύ ; 
Ἑκάβη οὐ γάρ με χαίρειν χρή σε τιμωρουμένην ; 
Πολυμήστωρ ἀλλ’ οὐ τάχ’ , ἡνίκ’ ἄν σε ποντία νοτὶς — 
Ἑκάβη μῶν ναυστολήσῃ γῆς ὅρους Ἑλληνίδος ; 
Πολυμήστωρ κρύψῃ μὲν οὖν πεσοῦσαν ἐκ καρχησίων . 
Ἑκάβη πρὸς τοῦ βιαίων τυγχάνουσαν ἁλμάτων ; 
Πολυμήστωρ αὐτὴ πρὸς ἱστὸν ναὸς ἀμβήσῃ ποδί . 
Ἑκάβη ὑποπτέροις νώτοισιν ἢ ποίῳ τρόπῳ ; 
Πολυμήστωρ κύων γενήσῃ πύρσ’ ἔχουσα δέργματα . 
Ἑκάβη πῶς δ’ οἶσθα μορφῆς τῆς ἐμῆς μετάστασιν ; 
Πολυμήστωρ ὁ Θρῃξὶ μάντις εἶπε Διόνυσος τάδε . 
Ἑκάβη σοὶ δ’ οὐκ ἔχρησεν οὐδὲν ὧν ἔχεις κακῶν ; 
Πολυμήστωρ οὐ γάρ ποτ’ ἂν σύ μ’ εἷλες ὧδε σὺν δόλῳ . 
Ἑκάβη θανοῦσα δ’ ἢ ζῶσ’ ἐνθάδ’ ἐκπλήσω βίον ; 
Πολυμήστωρ θανοῦσα · τύμβῳ δ’ ὄνομα σῷ κεκλήσεται — 
Ἑκάβη μορφῆς ἐπῳδόν , ἢ τί , τῆς ἐμῆς ἐρεῖς ; 
Πολυμήστωρ κυνὸς ταλαίνης σῆμα , ναυτίλοις τέκμαρ . 
Ἑκάβη οὐδὲν μέλει μοι σοῦ γέ μοι δόντος δίκην . 
Πολυμήστωρ καὶ σήν γ’ ἀνάγκη παῖδα Κασάνδραν θανεῖν . 
Ἑκάβη ἀπέπτυσ’ · αὐτῷ ταῦτα σοὶ δίδωμ’ ἔχειν . 
Πολυμήστωρ κτενεῖ νιν ἡ τοῦδ’ ἄλοχος , οἰκουρὸς πικρά . 
Ἑκάβη μήπω μανείη Τυνδαρὶς τοσόνδε παῖς . 
Πολυμήστωρ καὐτόν γε τοῦτον , πέλεκυν ἐξάρασ’ ἄνω . 
Ἀγαμέμνων οὗτος σύ , μαίνῃ καὶ κακῶν ἐρᾷς τυχεῖν ; 
Πολυμήστωρ κτεῖν’ , ὡς ἐν Ἄργει φόνια λουτρά σ’ ἀμμένει . 
Ἀγαμέμνων οὐχ ἕλξετ’ αὐτόν , δμῶες , ἐκποδὼν βίᾳ ; 
Πολυμήστωρ ἀλγεῖς ἀκούων ; 
Ἀγαμέμνων οὐκ ἐφέξετε στόμα ; 
Πολυμήστωρ ἐγκλῄετ’ · εἴρηται γάρ . 
Ἀγαμέμνων οὐχ ὅσον τάχος νήσων ἐρήμων αὐτὸν ἐκβαλεῖτέ που , ἐπείπερ οὕτω καὶ λίαν θρασυστομεῖ ; 
Ἑκάβη , σὺ δ’ , ὦ τάλαινα , διπτύχους νεκροὺς στείχουσα θάπτε · δεσποτῶν δ’ ὑμᾶς χρεὼν σκηναῖς πελάζειν , Τρῳάδες · καὶ γὰρ πνοὰς πρὸς οἶκον ἤδη τάσδε πομπίμους ὁρῶ . 
εὖ δ’ ἐς πάτραν πλεύσαιμεν , εὖ δὲ τἀν δόμοις ἔχοντ’ ἴδοιμεν τῶνδ’ ἀφειμένοι πόνων . 
Χορός ἴτε πρὸς λιμένας σκηνάς τε , φίλαι , τῶν δεσποσύνων πειρασόμεναι μόχθων · στερρὰ γὰρ ἀνάγκη .
