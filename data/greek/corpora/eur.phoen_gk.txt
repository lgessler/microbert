Ἰοκάστη ὦ τὴν ἐν ἄστροις οὐρανοῦ τέμνων ὁδὸν καὶ χρυσοκολλήτοισιν ἐμβεβὼς δίφροις 
Ἥλιε , θοαῖς ἵπποισιν εἱλίσσων φλόγα , ὡς δυστυχῆ Θήβαισι τῇ τόθ’ ἡμέρᾳ ἀκτῖν’ ἐφῆκας , Κάδμος ἡνίκ’ ἦλθε γῆν τήνδ’ , ἐκλιπὼν Φοίνισσαν ἐναλίαν χθόνα · 
ὃς παῖδα γήμας Κύπριδος Ἁρμονίαν ποτὲ 
Πολύδωρον ἐξέφυσε , τοῦ δὲ Λάβδακον φῦναι λέγουσιν , ἐκ δὲ τοῦδε Λάιον . 
ἐγὼ δὲ παῖς μὲν κλῄζομαι Μενοικέως , 
— 
Κρέων τ’ ἀδελφὸς μητρὸς ἐκ μιᾶς ἔφυ — καλοῦσι δ’ Ἰοκάστην με · τοῦτο γὰρ πατὴρ ἔθετο . 
γαμεῖ δὲ Λάιός μ’ · ἐπεὶ δ’ ἄπαις ἦν χρόνια λέκτρα τἄμ’ ἔχων ἐν δώμασιν , ἐλθὼν ἐρωτᾷ Φοῖβον ἐξαιτεῖ θ’ ἅμα παίδων ἐς οἴκους ἀρσένων κοινωνίαν . 
ὃ δ’ εἶπεν · ὦ Θήβαισιν εὐίπποις ἄναξ , μὴ σπεῖρε τέκνων ἄλοκα δαιμόνων βίᾳ · 
εἰ γὰρ τεκνώσεις παῖδ’ , ἀποκτενεῖ σ’ ὁ φύς , καὶ πᾶς σὸς οἶκος βήσεται δῑ αἵματος . 
ὃ δ’ ἡδονῇ δοὺς ἔς τε βακχείαν πεσὼν ἔσπειρεν ἡμῖν παῖδα · καὶ σπείρας , † 
βρέφος † γνοὺς τἀμπλάκημα τοῦ θεοῦ τε τὴν φάτιν , λειμῶν’ ἐς Ἥρας καὶ Κιθαιρῶνος λέπας δίδωσι βουκόλοισιν ἐκθεῖναι βρέφος , σφυρῶν σιδηρᾶ κέντρα διαπείρας μέσον · 
ὅθεν νιν Ἑλλὰς ὠνόμαζεν Οἰδίπουν . 
Πολύβου δέ νιν λαβόντες ἱπποβουκόλοι φέρουσ’ ἐς οἴκους ἔς τε δεσποίνης χέρας ἔθηκαν . 
ἣ δὲ τὸν ἐμὸν ὠδίνων πόνον μαστοῖς ὑφεῖτο καὶ πόσιν πείθει τεκεῖν . 
ἤδη δὲ πυρσαῖς γένυσιν ἐξανδρούμενος παῖς οὑμὸς ἢ γνοὺς ἤ τινος μαθὼν πάρα ἔστειχε τοὺς φύσαντας ἐκμαθεῖν θέλων πρὸς δῶμα Φοίβου , Λάιός θ’ , οὑμὸς πόσις , τὸν ἐκτεθέντα παῖδα μαστεύων μαθεῖν εἰ μηκέτ’ εἴη . 
καὶ ξυνάπτετον πόδα ἐς ταὐτὸν ἄμφω Φωκίδος σχιστῆς ὁδοῦ . 
καί νιν κελεύει Λαΐου τροχηλάτης · 
ὦ ξένε , τυράννοις ἐκποδὼν μεθίστασο . 
ὃ δ’ εἷρπ’ ἄναυδος , μέγα φρονῶν . 
πῶλοι δέ νιν χηλαῖς τένοντας ἐξεφοίνισσον ποδῶν . 
ὅθεν — 
τί τἀκτὸς τῶν κακῶν με δεῖ λέγειν ; 
— παῖς πατέρα καίνει καὶ λαβὼν ὀχήματα 
Πολύβῳ τροφεῖ δίδωσιν . 
ὡς δ’ ἐπεζάρει 
Σφὶγξ ἁρπαγαῖσι πόλιν ἐμός τ’ οὐκ ἦν πόσις , 
Κρέων ἀδελφὸς τἀμὰ κηρύσσει λέχη , ὅστις σοφῆς αἴνιγμα παρθένου μάθοι , τούτῳ ξυνάψειν λέκτρα . 
τυγχάνει δέ πως μούσας ἐμὸς παῖς Οἰδίπους Σφιγγὸς μαθών · 
[ὅθεν τύραννος τῆσδε γῆς καθίσταται] καὶ σκῆπτρ’ ἔπαθλα τῆσδε λαμβάνει χθονός . 
γαμεῖ δὲ τὴν τεκοῦσαν οὐκ εἰδὼς τάλας οὐδ’ ἡ τεκοῦσα παιδὶ συγκοιμωμένη . 
τίκτω δὲ παῖδας παιδὶ δύο μὲν ἄρσενας , 
Ἐτεοκλέα κλεινήν τε Πολυνείκους βίαν , κόρας τε δισσάς · τὴν μὲν Ἰσμήνην πατὴρ ὠνόμασε , τὴν δὲ πρόσθεν Ἀντιγόνην ἐγώ . 
μαθὼν δὲ τἀμὰ λέκτρα μητρῴων γάμων ὁ πάντ’ ἀνατλὰς Οἰδίπους παθήματα ἐς ὄμμαθ’ αὑτοῦ δεινὸν ἐμβάλλει φόνον , χρυσηλάτοις πόρπαισιν αἱμάξας κόρας . 
ἐπεὶ δὲ τέκνων γένυς ἐμῶν σκιάζεται , κλῄθροις ἔκρυψαν πατέρ’ , ἵν’ ἀμνήμων τύχη γένοιτο πολλῶν δεομένη σοφισμάτων · 
ζῶν δ’ ἔστ’ ἐν οἴκοις . 
πρὸς δὲ τῆς τύχης νοσῶν ἀρὰς ἀρᾶται παισὶν ἀνοσιωτάτας , θηκτῷ σιδήρῳ δῶμα διαλαχεῖν τόδε . 
τὼ δ’ ἐς φόβον πεσόντε , μὴ τελεσφόρους εὐχὰς θεοὶ κραίνωσιν οἰκούντων ὁμοῦ , ξυμβάντ’ ἔταξαν τὸν νεώτερον πάρος φεύγειν ἑκόντα τήνδε Πολυνείκη χθόνα , 
Ἐτεοκλέα δὲ σκῆπτρ’ ἔχειν μένοντα γῆς , ἐνιαυτὸν ἀλλάσσοντε . 
ἐπεὶ δ’ ἐπὶ ζυγοῖς καθέζετ’ ἀρχῆς , οὐ μεθίσταται θρόνων , φυγάδα δ’ ἀπωθεῖ τῆσδε Πολυνείκη χθονός . 
ὃ δ’ Ἄργος ἐλθών , κῆδος Ἀδράστου λαβών , πολλὴν ἀθροίσας ἀσπίδ’ Ἀργείων ἄγει · 
ἐπ’ αὐτὰ δ’ ἐλθὼν ἑπτάπυλα τείχη τάδε , πατρῷ’ ἀπαιτεῖ σκῆπτρα καὶ μέρη χθονός . 
ἐγὼ δ’ ἔριν λύουσ’ ὑπόσπονδον μολεῖν ἔπεισα παιδὶ παῖδα πρὶν ψαῦσαι δορός . 
ἥξειν δ’ ὁ πεμφθείς φησιν αὐτὸν ἄγγελος . 
ἀλλ’ , ὦ φαεννὰς οὐρανοῦ ναίων πτυχὰς 
Ζεῦ , σῶσον ἡμᾶς , δὸς δὲ σύμβασιν τέκνοις . 
χρὴ δ’ , εἰ σοφὸς πέφυκας , οὐκ ἐᾶν βροτὸν τὸν αὐτὸν αἰεὶ δυστυχῆ καθεστάναι . 
Παιδαγωγός ὦ κλεινὸν οἴκοις Ἀντιγόνη θάλος πατρί , ἐπεί σε μήτηρ παρθενῶνας ἐκλιπεῖν μεθῆκε μελάθρων ἐς διῆρες ἔσχατον στράτευμ’ ἰδεῖν Ἀργεῖον ἱκεσίαισι σαῖς , ἐπίσχες , ὡς ἂν προυξερευνήσω στίβον , μή τις πολιτῶν ἐν τρίβῳ φαντάζεται , κἀμοὶ μὲν ἔλθῃ φαῦλος ὡς δούλῳ ψόγος , σοὶ δ’ ὡς ἀνάσσῃ · πάντα δ’ ἐξειδὼς φράσω ἅ τ’ εἶδον εἰσήκουσά τ’ Ἀργείων πάρα , σπονδὰς ὅτ’ ἦλθον σῷ κασιγνήτῳ φέρων ἐνθένδ’ ἐκεῖσε , δεῦρό τ’ αὖ κείνων πάρα . 
ἀλλ’ οὔτις ἀστῶν τοῖσδε χρίμπτεται δόμοις , κέδρου παλαιὰν κλίμακ’ ἐκπέρα ποδί · 
σκόπει δὲ πεδία καὶ παρ’ Ἰσμηνοῦ ῥοὰς 
Δίρκης τε νᾶμα πολεμίων στράτευμ’ ὅσον . 
Ἀντιγόνη ὄρεγέ νυν ὄρεγε γεραιὰν νέᾳ χεῖρ’ ἀπὸ κλιμάκων ποδὸς ἴχνος ἐπαντέλλων . 
Παιδαγωγός ἰδοὺ ξύναψον , παρθέν’ · ἐς καιρὸν δ’ ἔβης · 
κινούμενον γὰρ τυγχάνει Πελασγικὸν στράτευμα , χωρίζουσι δ’ ἀλλήλων λόχους . 
Ἀντιγόνη ἰὼ πότνια παῖ 
Λατοῦς Ἑκάτα , κατάχαλκον ἅπαν πεδίον ἀστράπτει . 
Παιδαγωγός οὐ γάρ τι φαύλως ἦλθε Πολυνείκης χθόνα , πολλοῖς μὲν ἵπποις , μυρίοις δ’ ὅπλοις βρέμων . 
Ἀντιγόνη ἆρα πύλαι κλῄθροις — 
χαλκόδετ’ ἆρ’ ἔμβολα λαϊνέοισιν Ἀμφίονος ὀργάνοις τείχεος ἥρμοσται ; 
Παιδαγωγός θάρσει · τά γ’ ἔνδον ἀσφαλῶς ἔχει πόλις . 
ἀλλ’ εἰσόρα τὸν πρῶτον , εἰ βούλῃ μαθεῖν . 
Ἀντιγόνη τίς οὗτος ὁ λευκολόφας , πρόπαρ ὃς ἁγεῖται στρατοῦ πάγχαλκον ἀσπίδ’ ἀμφὶ βραχίονι κουφίζων ; 
Παιδαγωγός λοχαγός , ὦ δέσποινα . 
Ἀντιγόνη τίς , πόθεν γεγώς ; 
αὔδασον , ὦ γεραιέ , τίς ὀνομάζεται ; 
Παιδαγωγός οὗτος Μυκηναῖος μὲν αὐδᾶται γένος , 
Λερναῖα δ’ οἰκεῖ νάμαθ’ , Ἱππομέδων ἄναξ . 
Ἀντιγόνη ἒ ἒ ὡς γαῦρος , ὡς φοβερὸς εἰσιδεῖν , γίγαντι γηγενέτᾳ προσόμοιος ἀστερωπὸς ἐν γραφαῖσιν , οὐχὶ πρόσφορος ἁμερίῳ γέννᾳ . 
Παιδαγωγός τὸν δ’ ἐξαμείβοντ’ οὐχ ὁρᾷς Δίρκης ὕδωρ ; 
Ἀντιγόνη ἄλλος ἄλλος ὅδε τευχέων τρόπος . 
τίς δ’ ἐστὶν οὗτος ; 
Παιδαγωγός παῖς μὲν Οἰνέως ἔφυ 
Τυδεύς , Ἄρη δ’ Αἰτωλὸν ἐν στέρνοις ἔχει . 
Ἀντιγόνη οὗτος ὁ τᾶς Πολυνείκεος , ὦ γέρον , αὐτοκασιγνήτᾳ νύμφας ὁμόγαμος κυρεῖ ; 
ὡς ἀλλόχρως ὅπλοισι , μειξοβάρβαρος . 
Παιδαγωγός σακεσφόροι γὰρ πάντες Αἰτωλοί , τέκνον , λόγχαις τ’ ἀκοντιστῆρες εὐστοχώτατοι . 
[Ἀντιγόνη ] σὺ δ’ , ὦ γέρον , πῶς αἰσθάνῃ σαφῶς τάδε ; 
Παιδαγωγός σημεῖ’ ἰδὼν τότ’ ἀσπίδων ἐγνώρισα , σπονδὰς ὅτ’ ἦλθον σῷ κασιγνήτῳ φέρων ἃ προσδεδορκὼς οἶδα τοὺς ὡπλισμένους.] 
Ἀντιγόνη τίς δ’ οὗτος ἀμφὶ μνῆμα τὸ Ζήθου περᾷ καταβόστρυχος , ὄμμασι γοργὸς εἰσιδεῖν νεανίας , λοχαγός , ὡς ὄχλος νιν ὑστέρῳ ποδὶ πάνοπλος ἀμφέπει ; 
Παιδαγωγός ὅδ’ ἐστὶ Παρθενοπαῖος , Ἀταλάντης γόνος . 
Ἀντιγόνη ἀλλά νιν ἁ κατ’ ὄρη μετὰ ματέρος 
Ἄρτεμις ἱεμένα τόξοις δαμάσασ’ ὀλέσειεν , ὃς ἐπ’ ἐμὰν πόλιν ἔβα πέρσων . 
Παιδαγωγός εἴη τάδ’ , ὦ παῖ . 
σὺν δίκῃ δ’ ἥκουσι γῆν · 
ὃ καὶ δέδοικα μὴ σκοπῶσ’ ὀρθῶς θεοί . 
Ἀντιγόνη ποῦ δ’ ὃς ἐμοὶ μιᾶς ἐγένετ’ ἐκ ματρὸς πολυπόνῳ μοίρᾳ ; 
ὦ φίλτατ’ , εἰπέ , ποῦ ’στι Πολυνείκης , γέρον . 
Παιδαγωγός ἐκεῖνος ἑπτὰ παρθένων τάφου πέλας 
Νιόβης Ἀδράστῳ πλησίον παραστατεῖ . 
ὁρᾷς ; 
Ἀντιγόνη ὁρῶ δῆτ’ οὐ σαφῶς , ὁρῶ δέ πως μορφῆς τύπωμα στέρνα τ’ ἐξῃκασμένα . 
ἀνεμώκεος εἴθε δρόμον νεφέλας ποσὶν ἐξανύσαιμι δῑ αἰθέρος πρὸς ἐμὸν ὁμογενέτορα , περὶ δ’ ὠλένας δέρᾳ φιλτάτᾳ βάλοιμ’ <ἐν> 
χρόνῳ φυγάδα μέλεον . 
ὡς ὅπλοισι χρυσέοισιν ἐκπρεπής , γέρον , ἑῴοις ὅμοια φλεγέθων βολαῖς [ἀελίου] . 
Παιδαγωγός ἥξει δόμους τούσδ’ , ὥστε σ’ ἐμπλῆσαι χαρᾶς , ἔνσπονδος . 
Ἀντιγόνη οὗτος δ’ , ὦ γεραιέ , τίς κυρεῖ , ὃς ἅρμα λευκὸν ἡνιοστροφεῖ βεβώς ; 
Παιδαγωγός ὁ μάντις Ἀμφιάραος , ὦ δέσποιν’ , ὅδε · 
σφάγια δ’ ἅμ’ αὐτῷ , γῆς φιλαίματοι ῥοαί . 
Ἀντιγόνη ὦ λιπαροζώνου θύγατερ Ἀελίου 
Σελαναία , χρυσεόκυκλον φέγγος , ὡς ἀτρεμαῖα κέντρα καὶ σώφρονα πώλοις μεταφέρων ἰθύνει . 
ποῦ δ’ ὃς τὰ δεινὰ τῇδ’ ἐφυβρίζει πόλει ; 
Παιδαγωγός 
Καπανεύς ; 
ἐκεῖνος προσβάσεις τεκμαίρεται πύργων ἄνω τε καὶ κάτω τείχη μετρῶν . 
Ἀντιγόνη ἰώ , 
Νέμεσι καὶ Διὸς βαρύβρομοι βρονταί , κεραυνῶν τε φῶς αἰθαλόεν , σύ τοι μεγαλαγορίαν ὑπεράνορα κοιμίζεις · 
ὅδ’ ἐστίν , αἰχμαλώτιδας ὃς δορὶ Θηβαίας Μυκηνηΐσιν 
Λερναίᾳ τε δώσειν τριαίνᾳ , 
Ποσειδανίοις Ἀμυμωνίοις ὕδασι δουλείαν περιβαλών — μήποτε μήποτε τάνδ’ , ὦ πότνια , χρυσεοβόστρυχον ὦ Διὸς ἔρνος 
Ἄρτεμι , δουλοσύναν τλαίην . 
Παιδαγωγός ὦ τέκνον , ἔσβα δῶμα καὶ κατὰ στέγας ἐν παρθενῶσι μίμνε σοῖς , ἐπεὶ πόθου ἐς τέρψιν ἦλθες ὧν ἔχρῃζες εἰσιδεῖν . 
ὄχλος γάρ , ὡς ταραγμὸς εἰσῆλθεν πόλιν , χωρεῖ γυναικῶν πρὸς δόμους τυραννικούς , φιλόψογον δὲ χρῆμα θηλειῶν ἔφυ , σμικράς τ’ ἀφορμὰς ἢν λάβωσι τῶν λόγων , πλείους ἐπεσφέρουσιν · ἡδονὴ δέ τις γυναιξὶ μηδὲν ὑγιὲς ἀλλήλας λέγειν . 
Χορός 
Τύριον οἶδμα λιποῦσ’ ἔβαν ἀκροθίνια Λοξίᾳ 
Φοινίσσας ἀπὸ νάσου 
Φοίβῳ δούλα μελάθρων , ἵν’ ὑπὸ δειράσι νιφοβόλοις 
Παρνασοῦ κατενάσθη , 
Ἰόνιον κατὰ πόντον ἐλά‐ τᾳ πλεύσασα περιρρύτῳ ὑπὲρ ἀκαρπίστων πεδίων 
Σικελίας Ζεφύρου πνοαῖς ἱππεύσαντος , ἐν οὐρανῷ κάλλιστον κελάδημα . 
Χορός πόλεος ἐκπροκριθεῖσ’ ἐμᾶς καλλιστεύματα Λοξίᾳ 
Καδμείων ἔμολον γᾶν , κλεινῶν Ἀγηνοριδᾶν ὁμογενεῖς ἐπὶ Λαΐου πεμφθεῖσ’ ἐνθάδε πύργους . 
ἴσα δ’ ἀγάλμασι χρυσοτεύ‐ κτοις Φοίβῳ λάτρις ἐγενόμαν · 
ἔτι δὲ Κασταλίας ὕδωρ περιμένει με κόμας ἐμᾶς δεῦσαι παρθένιον χλιδὰν 
Φοιβείαισι λατρείαις . 
Χορός ἰὼ λάμπουσα πέτρα πυρὸς δικόρυφον σέλας ὑπὲρ ἄκρων βακχειῶν Διονύσου , οἴνα θ’ ἃ καθαμέριον στάζεις τὸν πολύκαρπον οἰνάνθας ἱεῖσα βότρυν , ζάθεά τ’ ἄντρα δράκοντος οὔ‐ ρειαί τε σκοπιαὶ θεῶν νιφόβολόν τ’ ὄρος ἱερόν , εἱ‐ λίσσων ἀθανάτας θεοῦ χορὸς γενοίμαν ἄφοβος παρὰ μεσόμφαλα γύαλα Φοί‐ βου Δίρκαν προλιποῦσα . 
Χορός νῦν δέ μοι πρὸ τειχέων θούριος μολὼν Ἄρης αἷμα δάιον φλέγει τᾷδ’ , ὃ μὴ τύχοι , πόλει · 
κοινὰ γὰρ φίλων ἄχη , κοινὰ δ’ , εἴ τι πείσεται ἑπτάπυργος ἅδε γᾶ , 
Φοινίσσᾳ χώρᾳ . 
φεῦ φεῦ . 
κοινὸν αἷμα , κοινὰ τέκεα τᾶς κερασφόρου πέφυκεν Ἰοῦς · 
ὧν μέτεστί μοι πόνων . 
Χορός ἀμφὶ δὲ πτόλιν νέφος ἀσπίδων πυκνὸν φλέγει σχῆμα φοινίου μάχης , ἃν Ἄρης τάχ’ εἴσεται παισὶν Οἰδίπου φέρων πημονὰν Ἐρινύων . 
Ἄργος ὦ Πελασγικόν , δειμαίνω τὰν σὰν ἀλκάν , καὶ τὸ θεόθεν · οὐ γὰρ ἄδικον εἰς ἀγῶνα τόνδ’ ἔνοπλος ὁρμᾷ [παῖς] ὃς μετέρχεται δόμους . 
Πολυνείκης τὰ μὲν πυλωρῶν κλῇθρά μ’ εἰσεδέξατο δῑ εὐπετείας τειχέων ἔσω μολεῖν . 
ὃ καὶ δέδοικα μή με δικτύων ἔσω λαβόντες οὐκ ἐκφρῶσ’ ἀναίμακτον χρόα . 
ὧν οὕνεκ’ ὄμμα πανταχῇ διοιστέον κἀκεῖσε καὶ τὸ δεῦρο , μὴ δόλος τις ᾖ . 
ὡπλισμένος δὲ χεῖρα τῷδε φασγάνῳ τὰ πίστ’ ἐμαυτῷ τοῦ θράσους παρέξομαι . 
ὠή , τίς οὗτος ; 
ἢ κτύπον φοβούμεθα ; 
ἅπαντα γὰρ τολμῶσι δεινὰ φαίνεται , ὅταν δῑ ἐχθρᾶς ποὺς ἀμείβηται χθονός . 
πέποιθα μέντοι μητρί , κοὐ πέποιθ’ ἅμα , ἥτις μ’ ἔπεισε δεῦρ’ ὑπόσπονδον μολεῖν . 
ἀλλ’ ἐγγὺς ἀλκή · βώμιοι γὰρ ἐσχάραι πέλας πάρεισι , κοὐκ ἔρημα δώματα . 
φέρ’ ἐς σκοτεινὰς περιβολὰς μεθῶ ξίφος καὶ τάσδ’ ἔρωμαι , τίνες ἐφεστᾶσιν δόμοις . 
ξέναι γυναῖκες , εἴπατ’ , ἐκ ποίας πάτρας 
Ἑλληνικοῖσι δώμασιν πελάζετε ; 
Χορός 
Φοίνισσα μὲν γῆ πατρὶς ἡ θρέψασά με , 
Ἀγήνορος δὲ παῖδες ἐκ παίδων δορὸς 
Φοίβῳ μ’ ἔπεμψαν ἐνθάδ’ ἀκροθίνιον . 
μέλλων δὲ πέμπειν μ’ Οἰδίπου κλεινὸς γόνος μαντεῖα σεμνὰ Λοξίου τ’ ἐπ’ ἐσχάρας — ἐν τῷδ’ ἐπεστράτευσαν Ἀργεῖοι πόλιν . 
σὺ δ’ ἀντάμειψαί μ’ , ὅστις ὢν ἐλήλυθας ἑπτάστομον πύργωμα Θηβαίας χθονός . 
Πολυνείκης πατὴρ μὲν ἡμῖν Οἰδίπους ὁ Λαΐου , ἔτικτε δ’ Ἰοκάστη με , παῖς Μενοικέως · 
καλεῖ δὲ Πολυνείκη με Θηβαῖος λεώς . 
Χορός ὦ συγγένεια τῶν Ἀγήνορος τέκνων , ἐμῶν τυράννων , ὧν ἀπεστάλην ὕπο — 
Χορός γονυπετεῖς ἕδρας προσπίτνω σ’ , ἄναξ , τὸν οἴκοθεν νόμον σέβουσ’ — ἔβας ὢ χρόνῳ γᾶν πατρῴαν . 
ἰὼ ἰώ · πότνια , μόλε πρόδομος , ἀμπέτασον πύλας . 
κλύεις , ὦ τεκοῦσα τόνδε μᾶτερ ; 
τί μέλλεις ὑπώροφα μέλαθρα περᾶν θιγεῖν τ’ ὠλέναισιν τέκνου ; 
Ἰοκάστη 
Φοίνισσαν βοὰν κλύουσ’ , ὦ νεάνιδες , γηραιὸν πόδ’ ἕλκω , τρομερὰν βάσιν · ἰὼ τέκνον , χρόνῳ σὸν ὄμμα μυρίαις τ’ ἐν ἁμέραις προσεῖδον · ἀμφίβαλλε μα‐ στὸν ὠλέναισι ματέρος , παρηίδων τ’ ὄρεγμα βο‐ στρύχων τε κυανόχρωτα χαί‐ τας πλόκαμον , δέραν σκιάζων ἁμάν . 
ἰὼ ἰώ , μόλις φανεὶς ἄελπτα κἀδόκητα ματρὸς ὠλέναις . 
τί φῶ σε ; 
πῶς ἅπαντα καὶ χερσὶ καὶ λόγοισι πολυέλικτον ἁδονὰν 
[ἐκεῖσε καὶ τὸ δεῦρο] περιχορεύουσα τέρψιν παλαιᾶν λάβω χαρμονᾶν ; 
ἰὼ τέκος , ἔρημον πατρῷον ἔλιπες δόμον φυγὰς ἀποσταλεὶς ὁμαίμου λώβᾳ , ἦ ποθεινὸς φίλοις , ἦ ποθεινὸς Θήβαις . 
ὅθεν ἐμάν τε λευκόχροα κείρομαι δακρυόεσσ’ ἀνεῖσα πένθει κόμαν , ἄπεπλος φαρέων λευκῶν , <ὦ> 
τέκνον , δυσόρφναια δ’ ἀμφὶ τρύχη τάδε σκότῑ ἀμείβομαι . 
ὁ δ’ ἐν δόμοισι πρέσβυς ὀμματοστερὴς ἀπήνας ὁμοπτέρου τᾶς ἀπο‐ ζυγείσας δόμων πόθον ἀμφιδάκρυτον ἀεὶ κατ‐ έχων ἀνῇξε μὲν ξίφους ἐπ’ αὐτόχειρά τε σφαγάν , ὑπὲρ τέραμνά τ’ ἀγχόνας , στενάζων ἀρὰς τέκνοις · 
σὺν ἀλαλαῖσι δ’ αἰὲν αἰαγμάτων σκότια κρύπτεται . 
σὲ δ’ , ὦ τέκνον , [καὶ] 
γάμοισι δὴ κλύω ζυγέντα παιδοποιὸν ἁδονὰν ξένοισιν ἐν δόμοις ἔχειν ξένον τε κῆδος ἀμφέπειν , ἄλαστα ματρὶ τᾷδε Λα‐ ίῳ τε τῷ παλαιγενεῖ , γάμων ἐπακτὸν ἄταν . 
ἐγὼ δ’ οὔτε σοι πυρὸς ἀνῆψα φῶς νόμιμον ἐν γάμοις 
]ὡς πρέπει[ 
ματέρι μακαρίᾳ · 
ἀνυμέναια δ’ Ἰσμηνὸς ἐκηδεύθη λουτροφόρου χλιδᾶς , ἀνὰ δὲ Θηβαίαν πόλιν ἐσιγάθη σᾶς ἔσοδοι νύμφας . 
ὄλοιτο , τάδ’ εἴτε σίδαρος εἴτ’ ἔρις εἴτε πατὴρ ὁ σὸς αἴτιος , εἴτε τὸ δαιμόνιον κατεκώμασε δώμασιν Οἰδιπόδα · 
πρὸς ἐμὲ γὰρ κακῶν ἔμολε τῶνδ’ ἄχη . 
Χορός δεινὸν γυναιξὶν αἱ δῑ ὠδίνων γοναί , καὶ φιλότεκνόν πως πᾶν γυναικεῖον γένος . 
Πολυνείκης μῆτερ , φρονῶν εὖ κοὐ φρονῶν ἀφικόμην ἐχθροὺς ἐς ἄνδρας · ἀλλ’ ἀναγκαίως ἔχει πατρίδος ἐρᾶν ἅπαντας · ὃς δ’ ἄλλως λέγει , λόγοισι χαίρει τὸν δὲ νοῦν ἐκεῖσ’ ἔχει . 
οὕτω δ’ ἐτάρβουν ἐς φόβον τ’ ἀφικόμην , μή τις δόλος με πρὸς κασιγνήτου κτάνῃ , ὥστε ξιφήρη χεῖρ’ ἔχων δῑ ἄστεως κυκλῶν πρόσωπον ἦλθον . 
ἓν δέ μ’ ὠφελεῖ , σπονδαί τε καὶ σὴ πίστις , ἥ μ’ ἐσήγαγε τείχη πατρῷα · πολύδακρυς δ’ ἀφικόμην , χρόνιος ἰδὼν μέλαθρα καὶ βωμοὺς θεῶν γυμνάσιά θ’ οἷσιν ἐνετράφην Δίρκης θ’ ὕδωρ · 
ὧν οὐ δικαίως ἀπελαθεὶς ξένην πόλιν ναίω , δῑ ὄσσων νᾶμ’ ἔχων δακρύρροον . 
ἀλλ’ ἐκ γὰρ ἄλγους ἄλγος αὖ σὲ δέρκομαι 
[κάρα ξυρῆκες καὶ πέπλους μελαγχίμους] ἔχουσαν , οἴμοι τῶν ἐμῶν ἐγὼ κακῶν . 
ὡς δεινὸν ἔχθρα , μῆτερ , οἰκείων φίλων 
[καὶ δυσλύτους ἔχουσα τὰς διαλλαγάς] . 
τί γὰρ πατήρ μοι πρέσβυς ἐν δόμοισι δρᾷ , σκότον δεδορκώς ; 
τί δὲ κασίγνηται δύο ; 
ἦ που στένουσι τλήμονες φυγὰς ἐμάς ; 
Ἰοκάστη κακῶς θεῶν τις Οἰδίπου φθείρει γένος · 
οὕτω γὰρ ἤρξατ’ , ἄνομα μὲν τεκεῖν ἐμέ , κακῶς δὲ γῆμαι πατέρα σὸν φῦναί τε σέ . 
ἀτὰρ τί ταῦτα ; 
δεῖ φέρειν τὰ τῶν θεῶν . 
ὅπως δ’ ἔρωμαι , μή τι σὴν δάκω φρένα , δέδοιχ’ , ἃ χρῄζω · διὰ πόθου δ’ ἐλήλυθα . 
Πολυνείκης ἀλλ’ ἐξερώτα , μηδὲν ἐνδεὲς λίπῃς · 
ἃ γὰρ σὺ βούλῃ , ταὔτ’ ἐμοί , μῆτερ , φίλα . 
Ἰοκάστη καὶ δή σ’ ἐρωτῶ πρῶτον ὧν χρῄζω τυχεῖν , τί τὸ στέρεσθαι πατρίδος ; 
ἦ κακὸν μέγα ; 
Πολυνείκης μέγιστον · ἔργῳ δ’ ἐστὶ μεῖζον ἢ λόγῳ . 
Ἰοκάστη τίς ὁ τρόπος αὐτοῦ ; 
τί φυγάσιν τὸ δυσχερές ; 
Πολυνείκης ἓν μὲν μέγιστον , οὐκ ἔχει παρρησίαν . 
Ἰοκάστη δούλου τόδ’ εἶπας , μὴ λέγειν ἅ τις φρονεῖ . 
Πολυνείκης τὰς τῶν κρατούντων ἀμαθίας φέρειν χρεών . 
Ἰοκάστη καὶ τοῦτο λυπρόν , συνασοφεῖν τοῖς μὴ σοφοῖς . 
Πολυνείκης ἀλλ’ ἐς τὸ κέρδος παρὰ φύσιν δουλευτέον . 
Ἰοκάστη αἱ δ’ ἐλπίδες βόσκουσι φυγάδας , ὡς λόγος . 
Πολυνείκης καλοῖς βλέπουσαί γ’ ὄμμασιν , μέλλουσι δέ . 
Ἰοκάστη οὐδ’ ὁ χρόνος αὐτὰς διεσάφησ’ οὔσας κενάς ; 
Πολυνείκης ἔχουσιν Ἀφροδίτην τιν’ ἡδεῖαν κακῶν . 
Ἰοκάστη πόθεν δ’ ἐβόσκου , πρὶν γάμοις εὑρεῖν βίον ; 
Πολυνείκης ποτὲ μὲν ἐπ’ ἦμαρ εἶχον , εἶτ’ οὐκ εἶχον ἄν . 
Ἰοκάστη φίλοι δὲ πατρὸς καὶ ξένοι σ’ οὐκ ὠφέλουν ; 
Πολυνείκης εὖ πρᾶσσε · τὰ φίλων δ’ οὐδέν , ἤν τι δυστυχῇς . 
Ἰοκάστη οὐδ’ ηὑγένειά σ’ ἦρεν εἰς ὕψος μέγαν ; 
Πολυνείκης κακὸν τὸ μὴ ἔχειν · τὸ γένος οὐκ ἔβοσκέ με . 
Ἰοκάστη ἡ πατρίς , ὡς ἔοικε , φίλτατον βροτοῖς . 
Πολυνείκης οὐδ’ ὀνομάσαι δύναῑ ἂν ὡς ἐστὶν φίλον . 
Ἰοκάστη πῶς δ’ ἦλθες Ἄργος ; 
τίν’ ἐπίνοιαν ἔσχεθες ; 
Πολυνείκης ἔχρησ’ Ἀδράστῳ Λοξίας χρησμόν τινα . 
Ἰοκάστη ποῖον ; 
τί τοῦτ’ ἔλεξας ; 
οὐκ ἔχω μαθεῖν . 
Πολυνείκης κάπρῳ λέοντί θ’ ἁρμόσαι παίδων γάμους . 
Ἰοκάστη καὶ σοὶ τί θηρῶν ὀνόματος μετῆν , τέκνον ; 
Πολυνείκης οὐκ οἶδ’ · ὁ δαίμων μ’ ἐκάλεσεν πρὸς τὴν τύχην . 
Ἰοκάστη σοφὸς γὰρ ὁ θεός · τίνι τρόπῳ δ’ ἔσχες λέχος ; 
Πολυνείκης νὺξ ἦν , Ἀδράστου δ’ ἦλθον ἐς παραστάδας . 
Ἰοκάστη κοίτας ματεύων , ᾗ φυγὰς πλανώμενος ; 
Πολυνείκης ἦν ταῦτα · κᾆτά γ’ ἦλθεν ἄλλος αὖ φυγάς . 
Ἰοκάστη τίς οὗτος ; 
ὡς ἄρ’ ἄθλιος κἀκεῖνος ἦν . 
Πολυνείκης 
Τυδεύς , ὃν Οἰνέως φασὶν ἐκφῦναι πατρός . 
Ἰοκάστη τί θηρσὶν ὑμᾶς δῆτ’ Ἄδραστος ᾔκασεν ; 
Πολυνείκης στρωμνῆς ἐς ἀλκὴν οὕνεκ’ ἤλθομεν πέρι . 
Ἰοκάστη ἐνταῦθα Ταλαοῦ παῖς συνῆκε θέσφατα ; 
Πολυνείκης κἄδωκέ γ’ ἡμῖν δύο δυοῖν νεάνιδας . 
Ἰοκάστη ἆρ’ εὐτυχεῖς οὖν τοῖς γάμοις ἢ δυστυχεῖς ; 
Πολυνείκης οὐ μεμπτὸς ἡμῖν ὁ γάμος ἐς τόδ’ ἡμέρας . 
Ἰοκάστη πῶς δ’ ἐξέπεισας δεῦρό σοι σπέσθαι στρατόν ; 
Πολυνείκης δισσοῖς Ἄδραστος ὤμοσεν γαμβροῖς τόδε , 
[Τυδεῖ τε κἀμοί · σύγγαμος γάρ ἐστ’ ἐμός · ] ἄμφω κατάξειν ἐς πάτραν , πρόσθεν δ’ ἐμέ . 
πολλοὶ δὲ Δαναῶν καὶ Μυκηναίων ἄκροι πάρεισι , λυπρὰν χάριν , ἀναγκαίαν δ’ , ἐμοὶ διδόντες · ἐπὶ γὰρ τὴν ἐμὴν στρατεύομαι πόλιν . 
θεοὺς δ’ ἐπώμοσ’ ὡς ἀκουσίως τοῖς φιλτάτοις ἑκοῦσιν ἠράμην δόρυ . 
ἀλλ’ ἐς σὲ τείνει τῶνδε διάλυσις κακῶν , μῆτερ , διαλλάξασαν ὁμογενεῖς φίλους παῦσαι πόνων με καὶ σὲ καὶ πᾶσαν πόλιν . 
πάλαι μὲν οὖν ὑμνηθέν , ἀλλ’ ὅμως ἐρῶ · 
τὰ χρήματ’ ἀνθρώποισι τιμιώτατα , δύναμίν τε πλείστην τῶν ἐν ἀνθρώποις ἔχει . 
ἁγὼ μεθήκω δεῦρο μυρίαν ἄγων λόγχην · πένης γὰρ οὐδὲν εὐγενὴς ἀνήρ . 
Χορός καὶ μὴν Ἐτεοκλῆς ἐς διαλλαγὰς ὅδε χωρεῖ · σὸν ἔργον , μῆτερ Ἰοκάστη , λέγειν τοιούσδε μύθους οἷς διαλλάξεις τέκνα . 
Ἐτεοκλῆς μῆτερ , πάρειμι · τὴν χάριν δὲ σοὶ διδοὺς ἦλθον . 
τί χρὴ δρᾶν ; 
ἀρχέτω δέ τις λόγου · 
ὡς ἀμφὶ τείχη καὶ ξυνωρίδας λόχων τάσσων ἐπέσχον πόλιν , ὅπως κλύοιμί σου κοινὰς βραβείας , αἷς ὑπόσπονδον μολεῖν τόνδ’ εἰσεδέξω τειχέων πείσασά με . 
Ἰοκάστη ἐπίσχες · οὔτοι τὸ ταχὺ τὴν δίκην ἔχει , βραδεῖς δὲ μῦθοι πλεῖστον ἀνύουσιν σοφόν . 
σχάσον δὲ δεινὸν ὄμμα καὶ θυμοῦ πνοάς · 
οὐ γὰρ τὸ λαιμότμητον εἰσορᾷς κάρα 
Γοργόνος , ἀδελφὸν δ’ εἰσορᾷς ἥκοντα σόν . 
σύ τ’ αὖ πρόσωπον πρὸς κασίγνητον στρέφε , 
Πολύνεικες · ἐς γὰρ ταὐτὸν ὄμμασιν βλέπων λέξεις τ’ ἄμεινον τοῦδέ τ’ ἐνδέξῃ λόγους . 
παραινέσαι δὲ σφῷν τι βούλομαι σοφόν · 
ὅταν φίλος τις ἀνδρὶ θυμωθεὶς φίλῳ ἐς ἓν συνελθὼν ὄμματ’ ὄμμασιν διδῷ , ἐφ’ οἷσιν ἥκει , ταῦτα χρὴ μόνον σκοπεῖν , κακῶν δὲ τῶν πρὶν μηδενὸς μνείαν ἔχειν . 
λόγος μὲν οὖν σὸς πρόσθε , Πολύνεικες τέκνον · 
σὺ γὰρ στράτευμα Δαναϊδῶν ἥκεις ἄγων , ἄδικα πεπονθώς , ὡς σὺ φῄς · κριτὴς δέ τις θεῶν γένοιτο καὶ διαλλακτὴς κακῶν . 
Πολυνείκης ἁπλοῦς ὁ μῦθος τῆς ἀληθείας ἔφυ , κοὐ ποικίλων δεῖ τἄνδιχ’ ἑρμηνευμάτων · 
ἔχει γὰρ αὐτὰ καιρόν · ὁ δ’ ἄδικος λόγος νοσῶν ἐν αὑτῷ φαρμάκων δεῖται σοφῶν . 
ἐγὼ δὲ πατρὸς δωμάτων προυσκεψάμην τοὐμόν τε καὶ τοῦδ’ , ἐκφυγεῖν χρῄζων ἀρὰς ἃς Οἰδίπους ἐφθέγξατ’ εἰς ἡμᾶς ποτε , ἐξῆλθον ἔξω τῆσδ’ ἑκὼν αὐτὸς χθονός , δοὺς τῷδ’ ἀνάσσειν πατρίδος ἐνιαυτοῦ κύκλον , ὥστ’ αὐτὸς ἄρχειν αὖθις ἀνὰ μέρος λαβὼν καὶ μὴ δῑ ἔχθρας τῷδε καὶ φθόνου μολὼν κακόν τι δρᾶσαι καὶ παθεῖν , ἃ γίγνεται . 
ὃ δ’ αἰνέσας ταῦθ’ ὁρκίους τε δοὺς θεούς , ἔδρασεν οὐδὲν ὧν ὑπέσχετ’ , ἀλλ’ ἔχει τυραννίδ’ αὐτὸς καὶ δόμων ἐμῶν μέρος . 
καὶ νῦν ἕτοιμός εἰμι τἀμαυτοῦ λαβὼν στρατὸν μὲν ἔξω τῆσδ’ ἀποστεῖλαι χθονός , οἰκεῖν δὲ τὸν ἐμὸν οἶκον ἀνὰ μέρος λαβὼν καὶ τῷδ’ ἀφεῖναι τὸν ἴσον αὖθις <αὖ> 
χρόνον , καὶ μήτε πορθεῖν πατρίδα μήτε προσφέρειν πύργοισι πηκτῶν κλιμάκων προσαμβάσεις , ἃ μὴ κυρήσας τῆς δίκης πειράσομαι δρᾶν . 
μάρτυρας δὲ τῶνδε δαίμονας καλῶ , ὡς πάντα πράσσων σὺν δίκῃ , δίκης ἄτερ ἀποστεροῦμαι πατρίδος ἀνοσιώτατα . 
ταῦτ’ αὔθ’ ἕκαστα , μῆτερ , οὐχὶ περιπλοκὰς λόγων ἀθροίσας εἶπον , ἀλλὰ καὶ σοφοῖς καὶ τοῖσι φαύλοις ἔνδιχ’ , ὡς ἐμοὶ δοκεῖ . 
Χορός ἐμοὶ μέν , εἰ καὶ μὴ καθ’ Ἑλλήνων χθόνα τεθράμμεθ’ , ἀλλ’ οὖν ξυνετά μοι δοκεῖς λέγειν . 
Ἐτεοκλῆς εἰ πᾶσι ταὐτὸν καλὸν ἔφυ σοφόν θ’ ἅμα , οὐκ ἦν ἂν ἀμφίλεκτος ἀνθρώποις ἔρις · 
νῦν δ’ οὔθ’ ὅμοιον οὐδὲν οὔτ’ ἴσον βροτοῖς , πλὴν ὀνόμασαι · τὸ δ’ ἔργον οὐκ ἔστιν τόδε . 
ἐγὼ γὰρ οὐδέν , μῆτερ , ἀποκρύψας ἐρῶ · 
ἄστρων ἂν ἔλθοιμ’ ἡλίου πρὸς ἀντολὰς καὶ γῆς ἔνερθεν , δυνατὸς ὢν δρᾶσαι τάδε , τὴν θεῶν μεγίστην ὥστ’ ἔχειν Τυραννίδα . 
τοῦτ’ οὖν τὸ χρηστόν , μῆτερ , οὐχὶ βούλομαι ἄλλῳ παρεῖναι μᾶλλον ἢ σῴζειν ἐμοί · 
ἀνανδρία γάρ , τὸ πλέον ὅστις ἀπολέσας τοὔλασσον ἔλαβε . 
πρὸς δὲ τοῖσδ’ αἰσχύνομαι , ἐλθόντα σὺν ὅπλοις τόνδε καὶ πορθοῦντα γῆν τυχεῖν ἃ χρῄζει · ταῖς γὰρ ἂν Θήβαις τόδε γένοιτ’ ὄνειδος , εἰ Μυκηναίου δορὸς φόβῳ παρείην σκῆπτρα τἀμὰ τῷδ’ ἔχειν . 
χρῆν δ’ αὐτὸν οὐχ ὅπλοισι τὰς διαλλαγάς , μῆτερ , ποιεῖσθαι · πᾶν γὰρ ἐξαιρεῖ λόγος ὃ καὶ σίδηρος πολεμίων δράσειεν ἄν . 
ἀλλ’ , εἰ μὲν ἄλλως τήνδε γῆν οἰκεῖν θέλει , ἔξεστ’ · ἐκεῖνο δ’ οὐχ ἑκὼν μεθήσομαι . 
ἄρχειν παρόν μοι , τῷδε δουλεύσω ποτέ ; 
πρὸς ταῦτ’ ἴτω μὲν πῦρ , ἴτω δὲ φάσγανα , ζεύγνυσθε δ’ ἵππους , πεδία πίμπλαθ’ ἁρμάτων , ὡς οὐ παρήσω τῷδ’ ἐμὴν τυραννίδα . 
εἴπερ γὰρ ἀδικεῖν χρή , τυραννίδος πέρι κάλλιστον ἀδικεῖν , τἄλλα δ’ εὐσεβεῖν χρεών . 
Χορός οὐκ εὖ λέγειν χρὴ μὴ ’πὶ τοῖς ἔργοις καλοῖς · 
οὐ γὰρ καλὸν τοῦτ’ , ἀλλὰ τῇ δίκῃ πικρόν . 
Ἰοκάστη ὦ τέκνον , οὐχ ἅπαντα τῷ γήρᾳ κακά , 
Ἐτεόκλεες , πρόσεστιν · ἀλλ’ ἡμπειρία ἔχει τι λέξαι τῶν νέων σοφώτερον . 
τί τῆς κακίστης δαιμόνων ἐφίεσαι 
Φιλοτιμίας , παῖ ; 
μὴ σύ γ’ · ἄδικος ἡ θεός · 
πολλοὺς δ’ ἐς οἴκους καὶ πόλεις εὐδαίμονας ἐσῆλθε κἀξῆλθ’ ἐπ’ ὀλέθρῳ τῶν χρωμένων · 
ἐφ’ ᾗ σὺ μαίνῃ . 
κεῖνο κάλλιον , τέκνον , 
Ἰσότητα τιμᾶν , ἣ φίλους ἀεὶ φίλοις πόλεις τε πόλεσι συμμάχους τε συμμάχοις συνδεῖ · τὸ γὰρ ἴσον μόνιμον ἀνθρώποις ἔφυ , τῷ πλέονι δ’ αἰεὶ πολέμιον καθίσταται τοὔλασσον ἐχθρᾶς θ’ ἡμέρας κατάρχεται . 
καὶ γὰρ μέτρ’ ἀνθρώποισι καὶ μέρη σταθμῶν 
Ἰσότης ἔταξε κἀριθμὸν διώρισε , νυκτός τ’ ἀφεγγὲς βλέφαρον ἡλίου τε φῶς ἴσον βαδίζει τὸν ἐνιαύσιον κύκλον , κοὐδέτερον αὐτῶν φθόνον ἔχει νικώμενον . 
εἶθ’ ἥλιος μὲν νύξ τε δουλεύει βροτοῖς σὺ δ’ οὐκ ἀνέξῃ δωμάτων ἔχων ἴσον καὶ τῷδε νεῖμαι ; 
κᾆτα ποῦ ’στιν ἡ δίκη ; 
τί τὴν τυραννίδ’ , ἀδικίαν εὐδαίμονα , τιμᾷς ὑπέρφευ καὶ μέγ’ ἥγησαι τόδε ; 
περιβλέπεσθαι τίμιον ; 
κενὸν μὲν οὖν . 
ἢ πολλὰ μοχθεῖν πόλλ’ ἔχων ἐν δώμασι βούλῃ ; 
τί δ’ ἔστι τὸ πλέον ; 
ὄνομ’ ἔχει μόνον · 
ἐπεὶ τά γ’ ἀρκοῦνθ’ ἱκανὰ τοῖς γε σώφροσιν . 
οὔτοι τὰ χρήματ’ ἴδια κέκτηνται βροτοί , τὰ τῶν θεῶν δ’ ἔχοντες ἐπιμελούμεθα · 
ὅταν δὲ χρῄζωσ’ , αὔτ’ ἀφαιροῦνται πάλιν . 
[ὁ δ’ ὄλβος οὐ βέβαιος , ἀλλ’ ἐφήμερος.] ἄγ’ , ἤν σ’ ἔρωμαι δύο λόγω προθεῖσ’ ἅμα , πότερα τυραννεῖν ἢ πόλιν σῷσαι θέλεις , ἐρεῖς τυραννεῖν ; 
ἢν δὲ νικήσῃ σ’ ὅδε ; 
[Ἀργεῖά τ’ ἔγχη δόρυ τὸ Καδμείων ἕλῃ , ] ὄψῃ δαμασθὲν ἄστυ Θηβαῖον τόδε , ὄψῃ δὲ πολλὰς αἰχμαλωτίδας κόρας βίᾳ πρὸς ἀνδρῶν πολεμίων πορθουμένας . 
ὀδυνηρὸς ἆρ’ ὁ πλοῦτος , ὃν ζητεῖς ἔχειν , γενήσεται Θήβαισι , φιλότιμος δὲ σύ . 
σοὶ μὲν τάδ’ αὐδῶ . 
σοὶ δέ , Πολύνεικες , λέγω · 
ἀμαθεῖς Ἄδραστος χάριτας ἔς σ’ ἀνήψατο , ἀσύνετα δ’ ἦλθες καὶ σὺ πορθήσων πόλιν . 
φέρ’ , ἢν ἕλῃς γῆν τήνδ’ — 
ὃ μὴ τύχοι ποτέ — πρὸς θεῶν , τρόπαια πῶς ἀναστήσεις Διί ; 
πῶς δ’ αὖ κατάρξῃ θυμάτων , ἑλὼν πάτραν , καὶ σκῦλα γράψεις πῶς ἐπ’ Ἰνάχου ῥοαῖς ; 
‘Θήβας πυρώσας τάσδε Πολυνείκης θεοῖς ἀσπίδας ἔθηκε ; ’ 
μήποτ’ , ὦ τέκνον , κλέος τοιόνδε σοι γένοιθ’ ὑφ’ Ἑλλήνων λαβεῖν . 
ἢν δ’ αὖ κρατηθῇς καὶ τὰ τοῦδ’ ὑπερδράμῃ , πῶς Ἄργος ἥξεις μυρίους λιπὼν νεκρούς ; 
ἐρεῖ δὲ δή τις · ὦ κακὰ μνηστεύματα 
Ἄδραστε προσθείς , διὰ μιᾶς νύμφης γάμον ἀπωλόμεσθα . 
δύο κακὼ σπεύδεις , τέκνον , κείνων στέρεσθαι τῶνδέ τ’ ἐν μέσῳ πεσεῖν . 
μέθετον τὸ λίαν , μέθετον · ἀμαθία δυοῖν , ἐς ταὔθ’ ὅταν μόλητον , ἔχθιστον κακόν . 
Χορός ὦ θεοί , γένοισθε τῶνδ’ ἀπότροποι κακῶν καὶ ξύμβασίν τιν’ Οἰδίπου τέκνοις δότε . 
Ἐτεοκλῆς μῆτερ , οὐ λόγων ἔθ’ ἁγών , ἀλλ’ ἀναλοῦται χρόνος οὑν μέσῳ μάτην , περαίνει δ’ οὐδὲν ἡ προθυμία · 
οὐ γὰρ ἂν ξυμβαῖμεν ἄλλως ἢ ’πὶ τοῖς εἰρημένοις , ὥστ’ ἐμὲ σκήπτρων κρατοῦντα τῆσδ’ ἄνακτ’ εἶναι χθονός · 
τῶν μακρῶν δ’ ἀπαλλαγεῖσα νουθετημάτων μ’ ἔα . 
καὶ σὺ τῶνδ’ ἔξω κομίζου τειχέων , ἢ κατθανῇ . 
Πολυνείκης πρὸς τίνος ; 
τίς ὧδ’ ἄτρωτος , ὅστις εἰς ἡμᾶς ξίφος φόνιον ἐμβαλὼν τὸν αὐτὸν οὐκ ἀποίσεται μόρον ; 
Ἐτεοκλῆς ἐγγύς , οὐ πρόσω βέβηκεν · ἐς χέρας λεύσσεις ἐμάς ; 
Πολυνείκης εἰσορῶ · δειλὸν δ’ ὁ πλοῦτος καὶ φιλόψυχον κακόν . 
Ἐτεοκλῆς κᾆτα σὺν πολλοῖσιν ἦλθες πρὸς τὸν οὐδὲν ἐς μάχην ; 
Πολυνείκης ἀσφαλὴς γάρ ἐστ’ ἀμείνων ἢ θρασὺς στρατηλάτης . 
Ἐτεοκλῆς κομπὸς εἶ σπονδαῖς πεποιθώς , αἵ σε σῴζουσιν θανεῖν . 
Πολυνείκης καὶ σέ · δεύτερον δ’ ἀπαιτῶ σκῆπτρα καὶ μέρη χθονός . 
Ἐτεοκλῆς οὐκ ἀπαιτούμεσθ’ · ἐγὼ γὰρ τὸν ἐμὸν οἰκήσω δόμον . 
Πολυνείκης τοῦ μέρους ἔχων τὸ πλεῖον ; 
Ἐτεοκλῆς φήμ’ · ἀπαλλάσσου δὲ γῆς . 
Πολυνείκης ὦ θεῶν βωμοὶ πατρῴων — 
Ἐτεοκλῆς οὓς σὺ πορθήσων πάρει . 
Πολυνείκης κλύετέ μου — 
Ἐτεοκλῆς τίς δ’ ἂν κλύοι σου πατρίδ’ ἐπεστρατευμένου ; 
Πολυνείκης καὶ θεῶν τῶν λευκοπώλων δώματα — 
Ἐτεοκλῆς οἳ στυγοῦσί σε . 
Πολυνείκης ἐξελαυνόμεσθα πατρίδος — 
Ἐτεοκλῆς καὶ γὰρ ἦλθες ἐξελῶν . 
Πολυνείκης ἀδικίᾳ γ’ , ὦ θεοί . 
Ἐτεοκλῆς 
Μυκήναις , μὴ ’νθάδ’ ἀνακάλει θεούς . 
Πολυνείκης ἀνόσιος πέφυκας — 
Ἐτεοκλῆς ἀλλ’ οὐ πατρίδος , ὡς σύ , πολέμιος . 
Πολυνείκης ὅς μ’ ἄμοιρον ἐξελαύνεις . 
Ἐτεοκλῆς καὶ κατακτενῶ γε πρός . 
Πολυνείκης ὦ πάτερ , κλύεις ἃ πάσχω ; 
Ἐτεοκλῆς καὶ γὰρ οἷα δρᾷς κλύει . 
Πολυνείκης καὶ σύ , μῆτερ ; 
Ἐτεοκλῆς ἀθέμιτόν σοι μητρὸς ὀνομάζειν κάρα . 
Πολυνείκης ὦ πόλις . 
Ἐτεοκλῆς μολὼν ἐς Ἄργος ἀνακάλει Λέρνης ὕδωρ . 
Πολυνείκης εἶμι , μὴ πόνει · σὲ δ’ αἰνῶ , μῆτερ . 
Ἐτεοκλῆς ἔξιθι χθονός . 
Πολυνείκης ἔξιμεν · πατέρα δέ μοι δὸς εἰσιδεῖν . 
Ἐτεοκλῆς οὐκ ἂν τύχοις . 
Πολυνείκης ἀλλὰ παρθένους ἀδελφάς . 
Ἐτεοκλῆς οὐδὲ τάσδ’ ὄψῃ ποτέ . 
Πολυνείκης ὦ κασίγνηται . 
Ἐτεοκλῆς τί ταύτας ἀνακαλεῖς ἔχθιστος ὤν ; 
Πολυνείκης μῆτερ , ἀλλά μοι σὺ χαῖρε . 
Ἰοκάστη χαρτὰ γοῦν πάσχω , τέκνον . 
Πολυνείκης οὐκέτ’ εἰμὶ παῖς σός . 
Ἰοκάστη ἐς πόλλ’ ἀθλία πέφυκ’ ἐγώ . 
Πολυνείκης ὅδε γὰρ εἰς ἡμᾶς ὑβρίζει . 
Ἐτεοκλῆς καὶ γὰρ ἀνθυβρίζομαι . 
Πολυνείκης ποῦ ποτε στήσῃ πρὸ πύργων ; 
Ἐτεοκλῆς ὡς τί μ’ ἱστορεῖς τόδε ; 
Πολυνείκης ἀντιτάξομαι κτενῶν σε . 
Ἐτεοκλῆς κἀμὲ τοῦδ’ ἔρως ἔχει . 
Ἰοκάστη ὦ τάλαιν’ ἐγώ · τί δράσετ’ , ὦ τέκνα ; 
Πολυνείκης αὐτὸ σημανεῖ . 
Ἰοκάστη πατρὸς οὐ φεύξεσθ’ Ἐρινῦς ; 
Ἐτεοκλῆς ἐρρέτω πρόπας δόμος . 
Πολυνείκης ὡς τάχ’ οὐκέθ’ αἱματηρὸν τοὐμὸν ἀργήσει ξίφος . 
τὴν δὲ θρέψασάν με γαῖαν καὶ θεοὺς μαρτύρομαι , ὡς ἄτιμος οἰκτρὰ πάσχων ἐξελαύνομαι χθονός , δοῦλος ὥς , ἀλλ’ οὐχὶ ταὐτοῦ πατρὸς Οἰδίπου γεγώς · 
κἄν τί σοι , πόλις , γένηται , μὴ ἐμέ , τόνδε δ’ αἰτιῶ · 
οὐχ ἑκὼν γὰρ ἦλθον , ἄκων δ’ ἐξελαύνομαι χθονός . 
καὶ σύ , Φοῖβ’ ἄναξ Ἀγυιεῦ , καὶ μέλαθρα , χαίρετε , ἥλικές θ’ οὑμοί , θεῶν τε δεξίμηλ’ ἀγάλματα . 
οὐ γὰρ οἶδ’ εἴ μοι προσειπεῖν αὖθις ἔσθ’ ὑμᾶς ποτε · 
ἐλπίδες δ’ οὔπω καθεύδουσ’ , αἷς πέποιθα σὺν θεοῖς τόνδ’ ἀποκτείνας κρατήσειν τῆσδε Θηβαίας χθονός . 
Ἐτεοκλῆς ἔξιθ’ ἐκ χώρας · ἀληθῶς δ’ ὄνομα Πολυνείκη πατὴρ ἔθετό σοι θείᾳ προνοίᾳ νεικέων ἐπώνυμον . 
Χορός 
Κάδμος ἔμολε τάνδε γᾶν 
Τύριος , ᾧ τετρασκελὴς μόσχος ἀδάματον πέσημα δίκε τελεσφόρον διδοῦσα χρησμόν , οὗ κατοικίσαι πεδία νιν τὸ θέσφατον πυροφόρα δόμων ἔχρη , καλλιπόταμος ὕδατος ἵνα τε νοτὶς ἐπέρχεται γύας , 
Δίρκας χλοηφόρους καὶ βαθυσπόρους γύας · 
Βρόμιον ἔνθα τέκετο μά‐ τηρ Διὸς γάμοισι , κισσὸς ὃν περιστεφὴς ἕλικος εὐθὺς ἔτι βρέφος χλοηφόροισιν ἔρνεσιν κατασκίοισιν ὀλβίσας ἐνώτισεν , 
Βάκχιον χόρευμα παρθένοισι Θηβαΐαισι καὶ γυναιξὶν εὐίοις . 
Χορός ἔνθα φόνιος ἦν δράκων 
Ἄρεος ὠμόφρων φύλαξ νάματ’ ἔνυδρα καὶ ῥέεθρα χλοερὰ δεργμάτων κόραισι πολυπλάνοις ἐπισκοπῶν · 
ὃν ἐπὶ χέρνιβας μολὼν 
Κάδμος ὄλεσε μαρμάρῳ · 
κρᾶτα φόνιον ὀλεσίθηρος ὠλένας δικὼν βολαῖς , δίας ἀμάτορος <δ’> ἐς βαθυσπόρους γύας γαπετεῖς δικὼν ὀδόν‐ τας [Παλλάδος] 
φραδαῖσιν · 
ἔνθεν ἐξανῆκε γᾶ πάνοπλον ὄψιν ὑπὲρ ἄκρων ὅρων χθονός · σιδαρόφρων δέ νιν φόνος πάλιν ξυνῆψε γᾷ φίλᾳ . 
αἵματος δ’ ἔδευσε γαῖαν , ἅ νιν εὐηλίοισι δεῖξεν αἰθέρος πνοαῖς . 
Χορός καὶ σέ , τὸν προμάτορος 
Ἰοῦς ποτ’ ἔκγονον 
Ἔπαφον , ὦ Διὸς γένεθλον , 
[ἐκάλεσ’] 
ἐκάλεσα βαρβάρῳ βοᾷ , ἰώ , βαρβάροις λιταῖς · 
βᾶθι βᾶθι τάνδε γᾶν · 
— 
σοί νιν ἔκγονοι κτίσαν καὶ διώνυμοι θεαί , 
Περσέφασσα καὶ φίλα 
Δαμάτηρ θεά , πάντων ἄνασσα , πάντων δὲ Γᾶ τροφός , κτήσαντο — 
πέμπε πυρφόρους θεάς , ἄμυνε τᾷδε γᾷ · 
πάντα δ’ εὐπετῆ θεοῖς . 
Ἐτεοκλῆς χώρει σὺ καὶ κόμιζε τὸν Μενοικέως 
Κρέοντ’ , ἀδελφὸν μητρὸς Ἰοκάστης ἐμῆς , λέγων τάδ’ , ὡς οἰκεῖα καὶ κοινὰ χθονὸς θέλω πρὸς αὐτὸν συμβαλεῖν βουλεύματα , πρὶν ἐς μάχην τε καὶ δορὸς τάξιν μολεῖν . 
καίτοι ποδῶν σῶν μόχθον ἐκλύει παρών · 
ὁρῶ γὰρ αὐτὸν πρὸς δόμους στείχοντ’ ἐμούς . 
Κρέων ἦ πόλλ’ ἐπῆλθον εἰσιδεῖν χρῄζων σ’ , ἄναξ 
Ἐτεόκλεες , πέριξ δὲ Καδμείων πύλας φυλακάς τ’ ἐπῆλθον σὸν δέμας θηρώμενος . 
Ἐτεοκλῆς καὶ μὴν ἐγὼ σ’ ἔχρῃζον εἰσιδεῖν , Κρέον · 
πολλῷ γὰρ ηὗρον ἐνδεεῖς διαλλαγάς ὡς ἐς λόγους συνῆψα Πολυνείκει μολών . 
Κρέων ἤκουσα μεῖζον αὐτὸν ἢ Θήβας φρονεῖν , κήδει τ’ Ἀδράστου καὶ στρατῷ πεποιθότα . 
ἀλλ’ ἐς θεοὺς χρὴ ταῦτ’ ἀναρτήσαντ’ ἔχειν · 
ἃ δ’ ἐμποδὼν μάλιστα , ταῦθ’ ἥκω φράσων . 
Ἐτεοκλῆς τὰ ποῖα ταῦτα ; 
τὸν λόγον γὰρ ἀγνοῶ . 
Κρέων ἥκει τις αἰχμάλωτος Ἀργείων πάρα . 
Ἐτεοκλῆς λέγει δὲ δὴ τί τῶν ἐκεῖ νεώτερον ; 
Κρέων μέλλειν [πέριξ πύργοισι Καδμείων πόλιν ὅπλοις] 
ἑλίξειν αὐτίκ’ Ἀργείων στρατόν . 
Ἐτεοκλῆς ἐξοιστέον τἄρ’ ὅπλα Καδμείων πόλει . 
Κρέων ποῖ ; 
μῶν νεάζων οὐχ ὁρᾷς ἃ χρή σ’ ὁρᾶν ; 
Ἐτεοκλῆς ἐκτὸς τάφρων τῶνδ’ , ὡς μαχουμένους τάχα . 
Κρέων σμικρὸν τὸ πλῆθος τῆσδε γῆς , οἳ δ’ ἄφθονοι . 
Ἐτεοκλῆς ἐγᾦδα κείνους τοῖς λόγοις ὄντας θρασεῖς . 
Κρέων ἔχει τιν’ ὄγκον τἄργος Ἑλλήνων πάρα . 
Ἐτεοκλῆς θάρσει · τάχ’ αὐτῶν πεδίον ἐμπλήσω φόνου . 
Κρέων θέλοιμ’ ἄν · ἀλλὰ τοῦθ’ ὁρῶ πολλοῦ πόνου . 
Ἐτεοκλῆς ὡς οὐ καθέξω τειχέων ἔσω στρατόν . 
Κρέων καὶ μὴν τὸ νικᾶν ἐστι πᾶν εὐβουλία . 
Ἐτεοκλῆς βούλῃ τράπωμαι δῆθ’ ὁδοὺς ἄλλας τινάς ; 
Κρέων πάσας γε , πρὶν κίνδυνον εἰς ἅπαξ μολεῖν . 
Ἐτεοκλῆς εἰ νυκτὸς αὐτοῖς προσβάλοιμεν ἐκ λόχου ; 
Κρέων εἴπερ σφαλείς γε δεῦρο σωθήσῃ πάλιν . 
Ἐτεοκλῆς ἴσον φέρει νύξ , τοῖς δὲ τολμῶσιν πλέον . 
Κρέων ἐνδυστυχῆσαι δεινὸν εὐφρόνης κνέφας . 
Ἐτεοκλῆς ἀλλ’ ἀμφὶ δεῖπνον οὖσι προσβάλω δόρυ ; 
Κρέων ἔκπληξις ἂν γένοιτο · νικῆσαι δὲ δεῖ . 
Ἐτεοκλῆς βαθύς γέ τοι Διρκαῖος ἀναχωρεῖν πόρος . 
Κρέων ἅπαν κάκιον τοῦ φυλάσσεσθαι καλῶς . 
Ἐτεοκλῆς τί δ’ , εἰ καθιππεύσαιμεν Ἀργείων στρατόν ; 
Κρέων κἀκεῖ πέφρακται λαὸς ἅρμασιν πέριξ . 
Ἐτεοκλῆς τί δῆτα δράσω ; 
πολεμίοισι δῶ πόλιν ; 
Κρέων μὴ δῆτα · βουλεύου δ’ , ἐπείπερ εἶ σοφός . 
Ἐτεοκλῆς τίς οὖν πρόνοια γίγνεται σοφωτέρα ; 
Κρέων ἕπτ’ ἄνδρας αὐτοῖς φασιν , ὡς ἤκουσ’ ἐγώ — 
Ἐτεοκλῆς τί προστετάχθαι δρᾶν ; 
τὸ γὰρ σθένος βραχύ . 
Κρέων 
† 
λόχων ἀνάσσειν † 
ἑπτὰ προσκεῖσθαι πύλαις . 
Ἐτεοκλῆς τί δῆτα δρῶμεν ; 
ἀπορίαν γὰρ οὐ μενῶ . 
Κρέων ἕπτ’ ἄνδρας αὐτοῖς καὶ σὺ πρὸς πύλαις ἑλοῦ . 
Ἐτεοκλῆς λόχων ἀνάσσειν ἢ μονοστόλου δορός ; 
Κρέων λόχων , προκρίνας οἵπερ ἀλκιμώτατοι . 
Ἐτεοκλῆς ξυνῆκ’ · ἀμύνειν τειχέων προσαμβάσεις . 
Κρέων καὶ ξυστρατήγους <γ’> · εἷς δ’ ἀνὴρ οὐ πάνθ’ ὁρᾷ . 
Ἐτεοκλῆς θάρσει προκρίνας ἢ φρενῶν εὐβουλίᾳ ; 
Κρέων ἀμφότερον · ἀπολειφθὲν γὰρ οὐδὲν θάτερον . 
Ἐτεοκλῆς ἔσται τάδ’ · ἐλθὼν ἑπτάπυργον ἐς πόλιν τάξω λοχαγοὺς πρὸς πύλαισιν , ὡς λέγεις , ἴσους ἴσοισι πολεμίοισιν ἀντιθείς . 
ὄνομα δ’ ἑκάστου διατριβὴ πολλὴ λέγειν , ἐχθρῶν ὑπ’ αὐτοῖς τείχεσιν καθημένων . 
ἀλλ’ εἶμ’ , ὅπως ἂν μὴ καταργῶμεν χέρα . 
καί μοι γένοιτ’ ἀδελφὸν ἀντήρη λαβεῖν καὶ ξυσταθέντα διὰ μάχης ἑλεῖν δορί . 
[κτανεῖν θ’ , ὃς ἦλθε πατρίδα πορθήσων ἐμήν.] γάμους δ’ ἀδελφῆς Ἀντιγόνης παιδός τε σοῦ 
Αἵμονος , ἐάν τι τῆς τύχης ἐγὼ σφαλῶ , σοὶ χρὴ μέλεσθαι · τὴν δόσιν δ’ ἐχέγγυον τὴν πρόσθε ποιῶ νῦν ἐπ’ ἐξόδοις ἐμαῖς . 
μητρὸς δ’ ἀδελφὸς εἶ · τί δεῖ μακρηγορεῖν ; 
τρέφ’ ἀξίως νιν σοῦ τε τήν τ’ ἐμὴν χάριν . 
πατὴρ δ’ ἐς αὑτὸν ἀμαθίαν ὀφλισκάνει , ὄψιν τυφλώσας · οὐκ ἄγαν σφ’ ἐπῄνεσα · 
ἡμᾶς δ’ ἀραῖσιν , ἢν τύχῃ , κατακτενεῖ . 
ἓν δ’ ἐστὶν ἡμῖν ἀργόν , εἴ τι θέσφατον οἰωνόμαντις Τειρεσίας ἔχει φράσαι , τοῦδ’ ἐκπυθέσθαι ταῦτ’ · ἐγὼ δὲ παῖδα σὸν 
Μενοικέα , σοῦ πατρὸς αὐτεπώνυμον , λαβόντα πέμψω δεῦρο Τειρεσίαν , Κρέον · 
σοὶ μὲν γὰρ ἡδὺς ἐς λόγους ἀφίξεται , ἐγὼ δὲ τέχνην μαντικὴν ἐμεμψάμην ἤδη πρὸς αὐτόν , ὥστε μοι μομφὰς ἔχειν . 
πόλει δὲ καὶ σοὶ ταῦτ’ ἐπισκήπτω , Κρέον · 
ἤνπερ κρατήσῃ τἀμά , Πολυνείκους νέκυν μήποτε ταφῆναι τῇδε Θηβαίᾳ χθονί , θνῄσκειν δὲ τὸν θάψαντα , κἂν φίλων τις ᾖ . 
[σοὶ μὲν τάδ’ εἶπον · προσπόλοις δ’ ἐμοῖς λέγω · ] ἐκφέρετε τεύχη πάνοπλά τ’ ἀμφιβλήματα , ὡς εἰς ἀγῶνα τὸν προκείμενον δορὸς ὁρμώμεθ’ ἤδη ξὺν δίκῃ νικηφόρῳ . 
τῇ δ’ Εὐλαβείᾳ , χρησιμωτάτῃ θεῶν , προσευχόμεσθα τήνδε διασῷσαι πόλιν . 
Χορός ὦ πολύμοχθος Ἄρης , τί ποθ’ αἵματι καὶ θανάτῳ κατέχῃ Βρομίου παράμουσος ἑορταῖς ; 
οὐκ ἐπὶ καλλιχόροις στεφάνοισι νεάνιδος ὥρας βόστρυχον ἀμπετάσας λωτοῦ κατὰ πνεύματα μέλπῃ μοῦσαν , ἐν ᾇ χάριτες χοροποιοί , ἀλλὰ σὺν ὁπλοφόροις στρατὸν Ἀργείων ἐπιπνεύσας αἵματι Θήβας κῶμον ἀναυλότατον προχορεύεις . 
οὐδ’ ὑπὸ θυρσομανεῖ νεβρίδων μέτα δίνᾳ , ἅρμασι καὶ ψαλίων τετραβάμοσι μωνυχοπώλων ἱππείαις ἐπὶ χεύμασι βαίνων 
Ἰσμηνοῖο θοάζεις , Ἀργείοις ἐπιπνεύσας 
Σπαρτῶν γένναν , ἀσπιδοφέρμονα θίασον ἐνόπλιον , ἀντίπαλον κατὰ λάινα τείχεα χαλκῷ κοσμήσας . 
ἦ δεινά τις Ἔρις θεός , ἃ τάδε μήσατο πήματα γᾶς βασιλεῦσιν , 
Λαβδακίδαις πολυμόχθοις . 
Χορός ὦ ζαθέων πετάλων πολυθηρότα‐ τον νάπος , Ἀρτέμιδος χιονοτρόφον ὄμμα Κιθαιρών , μήποτε τὸν θανάτῳ προτεθέντα , λόχευμ’ Ἰοκάστας , ὤφελες Οἰδιπόδαν θρέψαι , βρέφος ἔκβολον οἴκων , χρυσοδέτοις περόναις ἐπίσαμον · 
μηδὲ τὸ παρθένιον πτερόν , οὔρειον τέρας , ἐλθεῖν πένθεα γαίας 
Σφιγγὸς ἀμουσοτάταισι σὺν ᾠδαῖς , ἅ ποτε Καδμογενῆ τετραβάμοσι χαλαῖς τείχεσι χριμπτομένα φέρεν αἰθέρος εἰς ἄβατον φῶς γένναν , ἃν ὁ κατὰ χθονὸς Ἅιδας 
Καδμείοις ἐπιπέμπει · δυσδαίμων δ’ ἔρις ἄλλα θάλλει παίδων 
Οἰδιπόδα κατὰ δώματα καὶ πόλιν . 
οὐ γὰρ ὃ μὴ καλὸν οὔποτ’ ἔφυ καλόν , οὐδ’ οἱ μὴ νόμιμοι 
† 
παῖδες ματρὶ λόχευμα , μίασμα πατρός · 
ἣ δὲ συναίμονος ἐς λέχος ἦλθεν . 
† 
Χορός ἔτεκες , ὦ Γαῖ’ , ἔτεκές ποτε , βάρβαρον ὡς ἀκοὰν ἐδάην ἐδάην ποτ’ ἐν οἴκοις , τὰν ἀπὸ θηροτρόφου φοινικολόφοιο δράκοντος γένναν ὀδοντοφυῆ , Θήβαις κάλλιστον ὄνειδος · 
Ἁρμονίας δέ ποτ’ εἰς ὑμεναίους ἤλυθον οὐρανίδαι , φόρμιγγί τε τείχεα Θήβας τᾶς Ἀμφιονίας τε λύρας ὕπο πύργος ἀνέστα διδύμων ποταμῶν πόρον ἀμφὶ μέσον , 
Δίρκα χλοεροτρόφον ᾇ πεδίον πρόπαρ Ἰσμηνοῦ καταδεύει · 
Ἰώ θ’ , ἁ κερόεσσα προμάτωρ , 
Καδμείων βασιλῆας ἐγείνατο , μυριάδας δ’ ἀγαθῶν ἑτέροις ἑτέ‐ ρας μεταμειβομένα πόλις ἅδ’ ἐπ’ ἄκροις ἕστακ’ 
Ἀρηΐοις στεφάνοισιν . 
Τειρεσίας ἡγοῦ πάροιθε , θύγατερ · ὡς τυφλῷ ποδὶ ὀφθαλμὸς εἶ σύ , ναυβάταισιν ἄστρον ὥς · 
δεῦρ’ ἐς τὸ λευρὸν πέδον ἴχνος τιθεῖσ’ ἐμόν , πρόβαινε , μὴ σφαλῶμεν · ἀσθενὴς πατήρ · 
κλήρους τέ μοι φύλασσε παρθένῳ χερί , οὓς ἔλαβον οἰωνίσματ’ ὀρνίθων μαθὼν θάκοισιν ἐν ἱεροῖσιν , οὗ μαντεύομαι . 
τέκνον Μενοικεῦ , παῖ Κρέοντος , εἰπέ μοι πόση τις ἡ ’πίλοιπος ἄστεως ὁδὸς πρὸς πατέρα τὸν σόν · ὡς ἐμὸν κάμνει γόνυ , πυκνὴν δὲ βαίνων ἤλυσιν μόλις περῶ . 
Κρέων θάρσει · πέλας γάρ , Τειρεσία , φίλοισι σοῖς ἐξώρμισαι σὸν πόδα · λαβοῦ δ’ αὐτοῦ , τέκνον · 
ὡς πᾶσ’ ἀπήνη πούς τε πρεσβύτου φιλεῖ χειρὸς θυραίας ἀναμένειν κουφίσματα . 
Τειρεσίας εἶἑν , πάρεσμεν · τί με καλεῖς σπουδῇ , Κρέον ; 
Κρέων οὔπω λελήσμεθ’ · ἀλλὰ σύλλεξαι σθένος καὶ πνεῦμ’ ἄθροισον , αἶπος ἐκβαλὼν ὁδοῦ . 
Τειρεσίας κόπῳ παρεῖμαι γοῦν Ἐρεχθειδῶν ἄπο δεῦρ’ ἐκκομισθεὶς τῆς πάροιθεν ἡμέρας · 
κἀκεῖ γὰρ ἦν τις πόλεμος Εὐμόλπου δορός , οὗ καλλινίκους Κεκροπίδας ἔθηκ’ ἐγώ · 
καὶ τόνδε χρυσοῦν στέφανον , ὡς ὁρᾷς , ἔχω λαβὼν ἀπαρχὰς πολεμίων σκυλευμάτων . 
Κρέων οἰωνὸν ἐθέμην καλλίνικα σὰ στέφη · 
ἐν γὰρ κλύδωνι κείμεθ’ , ὥσπερ οἶσθα σύ , δορὸς Δαναϊδῶν , καὶ μέγας Θήβαις ἀγών . 
βασιλεὺς μὲν οὖν βέβηκε κοσμηθεὶς ὅπλοις ἤδη πρὸς ἀλκὴν Ἐτεοκλῆς Μυκηνίδα · 
ἐμοὶ δ’ ἐπέσταλκ’ ἐκμαθεῖν σέθεν πάρα , τί δρῶντες ἂν μάλιστα σώσαιμεν πόλιν . 
Τειρεσίας 
Ἐτεοκλέους μὲν οὕνεκ’ ἂν κλῄσας στόμα χρησμοὺς ἐπέσχον · σοὶ δ’ , ἐπεὶ χρῄζεις μαθεῖν , λέξω . 
νοσεῖ γὰρ ἥδε γῆ πάλαι , Κρέον , ἐξ οὗ ’τεκνώθη Λάιος βίᾳ θεῶν πόσιν τ’ ἔφυσε μητρὶ μέλεον Οἰδίπουν · 
αἵ θ’ αἱματωποὶ δεργμάτων διαφθοραὶ θεῶν σόφισμα κἀπίδειξις Ἑλλάδι . 
ἃ συγκαλύψαι παῖδες Οἰδίπου χρόνῳ χρῄζοντες , ὡς δὴ θεοὺς ὑπεκδραμούμενοι , ἥμαρτον ἀμαθῶς · οὔτε γὰρ γέρα πατρὶ οὔτ’ ἔξοδον διδόντες , ἄνδρα δυστυχῆ ἐξηγρίωσαν · ἐκ δ’ ἔπνευσ’ αὐτοῖς ἀρὰς δεινάς , νοσῶν τε καὶ πρὸς ἠτιμασμένος . 
ἁγὼ τί <οὐ> 
δρῶν , ποῖα δ’ οὐ λέγων ἔπη ἐς ἔχθος ἦλθον παισὶ τοῖσιν Οἰδίπου ; 
ἐγγὺς δὲ θάνατος αὐτόχειρ αὐτοῖς , Κρέον · 
πολλοὶ δὲ νεκροὶ περὶ νεκροῖς πεπτωκότες 
Ἀργεῖα καὶ Καδμεῖα μείξαντες βέλη πικροὺς γόους δώσουσι Θηβαίᾳ χθονί . 
σύ τ’ ὦ τάλαινα συγκατασκάπτῃ πόλι , εἰ μὴ λόγοισι τοῖς ἐμοῖς τὶς πείσεται . 
ἐκεῖνο μὲν γὰρ πρῶτον ἦν , τῶν Οἰδίπου μηδένα πολίτην μηδ’ ἄνακτ’ εἶναι χθονός , ὡς δαιμονῶντας κἀνατρέψοντας πόλιν . 
ἐπεὶ δὲ κρεῖσσον τὸ κακόν ἐστι τἀγαθοῦ , μί’ ἔστιν ἄλλη μηχανὴ σωτηρίας . 
ἀλλ’ — 
οὐ γὰρ εἰπεῖν οὔτ’ ἐμοὶ τόδ’ ἀσφαλὲς πικρόν τε τοῖσι τὴν τύχην κεκτημένοις πόλει παρασχεῖν φάρμακον σωτηρίας — ἄπειμι . 
χαίρεθ’ · εἷς γὰρ ὢν πολλῶν μέτα τὸ μέλλον , εἰ χρή , πείσομαι · τί γὰρ πάθω ; 
Κρέων ἐπίσχες αὐτοῦ , πρέσβυ . 
Τειρεσίας μὴ ’πιλαμβάνου . 
Κρέων μεῖνον , τί φεύγεις ; 
Τειρεσίας ἡ τύχη σ’ , ἀλλ’ οὐκ ἐγώ . 
Κρέων φράσον πολίταις καὶ πόλει σωτηρίαν . 
Τειρεσίας βούλῃ σὺ μέντοι κοὐχὶ βουλήσῃ τάχα . 
Κρέων καὶ πῶς πατρῴαν γαῖαν οὐ σῷσαι θέλω ; 
Τειρεσίας θέλεις ἀκοῦσαι δῆτα καὶ σπουδὴν ἔχεις ; 
Κρέων ἐς γὰρ τί μᾶλλον δεῖ προθυμίαν ἔχειν ; 
Τειρεσίας κλύοις ἂν ἤδη τῶν ἐμῶν θεσπισμάτων . 
πρῶτον δ’ ἐκεῖνο βούλομαι σαφῶς μαθεῖν , ποῦ ’στιν Μενοικεύς , ὅς με δεῦρ’ ἐπήγαγεν ; 
Κρέων ὅδ’ οὐ μακρὰν ἄπεστι , πλησίον δὲ σοῦ . 
Τειρεσίας ἀπελθέτω νυν θεσφάτων ἐμῶν ἑκάς . 
Κρέων ἐμὸς πεφυκὼς παῖς ἃ δεῖ σιγήσεται . 
Τειρεσίας βούλῃ παρόντος δῆτά σοι τούτου φράσω ; 
Κρέων κλύων γὰρ ἂν τέρποιτο τῆς σωτηρίας . 
Τειρεσίας ἄκουε δή νυν θεσφάτων ἐμῶν ὁδόν · 
[ἃ δρῶντες ἂν σώσαιτε Καδμείων πόλιν] σφάξαι Μενοικέα τόνδε δεῖ σ’ ὑπὲρ πάτρας , σὸν παῖδ’ , ἐπειδὴ τὴν τύχην αὐτὸς καλεῖς . 
Κρέων τί φῄς ; 
τίν’ εἶπας τόνδε μῦθον , ὦ γέρον ; 
Τειρεσίας ἅπερ πέφυκε , ταῦτα κἀνάγκη σὲ δρᾶν . 
Κρέων ὦ πολλὰ λέξας ἐν βραχεῖ χρόνῳ κακά . 
Τειρεσίας σοί γ’ , ἀλλὰ πατρίδι μεγάλα καὶ σωτήρια . 
Κρέων οὐκ ἔκλυον , οὐκ ἤκουσα · χαιρέτω πόλις . 
Τειρεσίας ἁνὴρ ὅδ’ οὐκέθ’ αὑτός · ἐκνεύει πάλιν . 
Κρέων χαίρων ἴθ’ · οὐ γὰρ σῶν με δεῖ μαντευμάτων . 
Τειρεσίας ἀπόλωλεν ἡ ἀλήθεῑ , ἐπεὶ σὺ δυστυχεῖς ; 
Κρέων ὦ πρός σε γονάτων καὶ γερασμίου τριχὸς — 
Τειρεσίας τί προσπίτνεις με ; 
δυσφύλακτ’ αἰτῇ κακά . 
Κρέων σίγα · πόλει δὲ τούσδε μὴ λέξῃς λόγους . 
Τειρεσίας ἀδικεῖν κελεύεις μ’ · οὐ σιωπήσαιμεν ἄν . 
Κρέων τί δή με δράσεις ; 
παῖδά μου κατακτενεῖς ; 
Τειρεσίας ἄλλοις μελήσει ταῦτ’ , ἐμοὶ δ’ εἰρήσεται . 
Κρέων ἐκ τοῦ δ’ ἐμοὶ τόδ’ ἦλθε καὶ τέκνῳ κακόν ; 
Τειρεσίας ὀρθῶς μ’ ἐρωτᾷς κεἰς ἀγῶν’ ἔρχῃ λόγων . 
δεῖ τόνδε θαλάμαις , οὗ δράκων ὁ γηγενὴς ἐγένετο Δίρκης ναμάτων ἐπίσκοπος , σφαγέντα φόνιον αἷμα γῇ δοῦναι χοὰς 
Κάδμου , παλαιῶν Ἄρεος ἐκ μηνιμάτων , ὃς γηγενεῖ δράκοντι τιμωρεῖ φόνον . 
καὶ ταῦτα δρῶντες σύμμαχον κτήσεσθ’ Ἄρη . 
χθὼν δ’ ἀντὶ καρποῦ καρπὸν ἀντί θ’ αἵματος αἷμ’ ἢν λάβῃ βρότειον , ἕξετ’ εὐμενῆ γῆν , ἥ ποθ’ ἡμῖν χρυσοπήληκα στάχυν σπαρτῶν ἀνῆκεν · ἐκ γένους δὲ δεῖ θανεῖν τοῦδ’ , ὃς δράκοντος γένυος ἐκπέφυκε παῖς . 
σὺ δ’ ἐνθάδ’ ἡμῖν λοιπὸς εἶ σπαρτῶν γένους ἀκέραιος , ἔκ τε μητρὸς ἀρσένων τ’ ἄπο , οἱ σοί τε παῖδες . 
Αἵμονος μὲν οὖν γάμοι σφαγὰς ἀπείργουσ’ . 
οὐ γάρ ἐστιν ᾔθεος · 
κεἰ μὴ γὰρ εὐνῆς ἥψατ’ , ἀλλ’ ἔχει λέχος . 
οὗτος δὲ πῶλος τῇδ’ ἀνειμένος πόλει θανὼν πατρῴαν γαῖαν ἐκσώσειεν ἄν . 
πικρὸν δ’ Ἀδράστῳ νόστον Ἀργείοισί τε θήσει , μέλαιναν κῆρ’ ἐπ’ ὄμμασιν βαλών , κλεινάς τε Θήβας . 
τοῖνδ’ ἑλοῦ δυοῖν πότμοιν τὸν ἕτερον · ἢ γὰρ παῖδα σῷσον ἢ πόλιν . 
τὰ μὲν παρ’ ἡμῶν πάντ’ ἔχεις · ἡγοῦ , τέκνον , πρὸς οἶκον . 
ὅστις δ’ ἐμπύρῳ χρῆται τέχνῃ , μάταιος · ἢν μὲν ἐχθρὰ σημήνας τύχῃ , πικρὸς καθέστηχ’ οἷς ἂν οἰωνοσκοπῇ · 
ψευδῆ δ’ ὑπ’ οἴκτου τοῖσι χρωμένοις λέγων ἀδικεῖ τὰ τῶν θεῶν . 
Φοῖβον ἀνθρώποις μόνον χρῆν θεσπιῳδεῖν , ὃς δέδοικεν οὐδένα . 
Χορός 
Κρέον , τί σιγᾷς γῆρυν ἄφθογγον σχάσας ; 
κἀμοὶ γὰρ οὐδὲν ἧσσον ἔκπληξις πάρα . 
Κρέων τί δ’ ἄν τις εἴποι ; 
δῆλον οἵ γ’ ἐμοὶ λόγοι . 
ἐγὼ γὰρ οὔποτ’ ἐς τόδ’ εἶμι συμφορᾶς , ὥστε σφαγέντα παῖδα προσθεῖναι πόλει . 
πᾶσιν γὰρ ἀνθρώποισι φιλότεκνος βίος , οὐδ’ ἂν τὸν αὑτοῦ παῖδά τις δοίη κτανεῖν . 
μή μ’ εὐλογείτω τἀμά τις κτείνων τέκνα . 
αὐτὸς δ’ — 
ἐν ὡραίῳ γὰρ ἕσταμεν βίου — θνῄσκειν ἕτοιμος πατρίδος ἐκλυτήριον . 
ἀλλ’ εἶα , τέκνον , πρὶν μαθεῖν πᾶσαν πόλιν , ἀκόλαστ’ ἐάσας μάντεων θεσπίσματα , φεῦγ’ ὡς τάχιστα τῆσδ’ ἀπαλλαχθεὶς χθονός · 
λέξει γὰρ ἀρχαῖς καὶ στρατηλάταις τάδε , 
[πύλας ἐφ’ ἑπτὰ καὶ λοχαγέτας μολών · ] κἂν μὲν φθάσωμεν , ἔστι σοι σωτηρία · 
ἢν δ’ ὑστερήσῃς , οἰχόμεσθα , κατθανῇ . 
Μενοικεύς ποῖ δῆτα φεύγω ; 
τίνα πόλιν ; 
τίνα ξένων ; 
Κρέων ὅπου χθονὸς τῆσδ’ ἐκποδὼν μάλιστ’ ἔσῃ . 
Μενοικεύς οὐκοῦν σὲ φράζειν εἰκός , ἐκπονεῖν δ’ ἐμέ . 
Κρέων 
Δελφοὺς περάσας — 
Μενοικεύς ποῖ με χρή , πάτερ , μολεῖν ; 
Κρέων 
Αἰτωλίδ’ ἐς γῆν . 
Μενοικεύς ἐκ δὲ τῆσδε ποῖ περῶ ; 
Κρέων 
Θεσπρωτὸν οὖδας . 
Μενοικεύς σεμνὰ Δωδώνης βάθρα ; 
Κρέων ἔγνως . 
Μενοικεύς τί δὴ τόδ’ ἔρυμά μοι γενήσεται ; 
Κρέων πόμπιμος ὁ δαίμων . 
Μενοικεύς χρημάτων δὲ τίς πόρος ; 
Κρέων ἐγὼ πορεύσω χρυσόν . 
Μενοικεύς εὖ λέγεις , πάτερ . 
χώρει νυν · ὡς σὴν πρὸς κασιγνήτην μολών , ἧς πρῶτα μαστὸν εἵλκυσ’ , Ἰοκάστην λέγω , μητρὸς στερηθεὶς ὀρφανός τ’ ἀποζυγείς — 
[προσηγορήσων εἶμι καὶ σῴσων βίον.] ἀλλ’ εἶα , χώρει · μὴ τὸ σὸν κωλυέτω . 
— γυναῖκες , ὡς εὖ πατρὸς ἐξεῖλον φόβον , κλέψας λόγοισιν , ὥσθ’ ἃ βούλομαι τυχεῖν · 
ὅς μ’ ἐκκομίζει , πόλιν ἀποστερῶν τύχης , καὶ δειλίᾳ δίδωσι . 
καὶ συγγνωστὰ μὲν γέροντι , τοὐμὸν δ’ οὐχὶ συγγνώμην ἔχει , προδότην γενέσθαι πατρίδος ἥ μ’ ἐγείνατο . 
ὡς οὖν ἂν εἰδῆτ’ , εἶμι καὶ σῴσω πόλιν ψυχήν τε δώσω τῆσδ’ ὑπερθανεῖν χθονός . 
αἰσχρὸν γάρ · οἱ μὲν θεσφάτων ἐλεύθεροι κοὐκ εἰς ἀνάγκην δαιμόνων ἀφιγμένοι στάντες παρ’ ἀσπίδ’ οὐκ ὀκνήσουσιν θανεῖν , πύργων πάροιθε μαχόμενοι πάτρας ὕπερ · 
ἐγὼ δέ , πατέρα καὶ κασίγνητον προδοὺς πόλιν τ’ ἐμαυτοῦ , δειλὸς ὣς ἔξω χθονὸς ἄπειμ’ · ὅπου δ’ ἂν ζῶ , κακὸς φανήσομαι . 
μὰ τὸν μετ’ ἄστρων Ζῆν’ Ἄρη τε φοίνιον , ὃς τοὺς ὑπερτείλαντας ἐκ γαίας ποτὲ 
Σπαρτοὺς ἄνακτας τῆσδε γῆς ἱδρύσατο . 
ἀλλ’ εἶμι καὶ στὰς ἐξ ἐπάλξεων ἄκρων σφάξας ἐμαυτὸν σηκὸν ἐς μελαμβαθῆ δράκοντος , ἔνθ’ ὁ μάντις ἐξηγήσατο , ἐλευθερώσω γαῖαν · εἴρηται λόγος . 
στείχω δέ , θανάτου δῶρον οὐκ αἰσχρὸν πόλει δώσων , νόσου δὲ τήνδ’ ἀπαλλάξω χθόνα . 
εἰ γὰρ λαβὼν ἕκαστος ὅ τι δύναιτό τις χρηστὸν διέλθοι τοῦτο κἀς κοινὸν φέροι πατρίδι , κακῶν ἂν αἱ πόλεις ἐλασσόνων πειρώμεναι τὸ λοιπὸν εὐτυχοῖεν ἄν . 
Χορός ἔβας ἔβας , ὦ πτεροῦσσα , γᾶς λόχευμα νερτέρου τ’ Ἐχίδνας , 
Καδμείων ἁρπαγά , πολύφθορος πολύστονος μειξοπάρθενος , δάιον τέρας , φοιτάσι πτεροῖς χαλαῖσί τ’ ὠμοσίτοις · 
Διρκαίων ἅ ποτ’ ἐκ τόπων νέους πεδαίρουσ’ ἄλυρον ἀμφὶ μοῦσαν ὀλομέναν τ’ Ἐρινὺν ἔφερες ἔφερες ἄχεα πατρίδι φόνια · φόνιος ἐκ θεῶν ὃς τάδ’ ἦν ὁ πράξας . 
ἰάλεμοι δὲ ματέρων , ἰάλεμοι δὲ παρθένων ἐστέναζον οἴκοις · 
ἰηιήιον βοάν , ἰηιήιον μέλος , ἄλλος ἄλλ’ ἐπωτότυζε διαδοχαῖς ἀνὰ πτόλιν . 
βροντᾷ δὲ στεναγμὸς ἀχά τ’ ἦν ὅμοιος , ὁπότε πόλεος ἀφανίσειεν ἁ πτεροῦσσα παρθένος τιν’ ἀνδρῶν . 
Χορός χρόνῳ δ’ ἔβα 
Πυθίαις ἀποστολαῖσιν 
Οἰδίπους ὁ τλάμων 
Θηβαίαν τάνδε γᾶν τότ’ ἀσμένοις , πάλιν δ’ ἄχη · 
ματρὶ γὰρ γάμους δυσγάμους τάλας καλλίνικος ὢν αἰνιγμάτων συνάπτει , μιαίνει δὲ πτόλιν · 
δῑ αἱμάτων δ’ ἀμείβει μυσαρὸν εἰς ἀγῶνα καταβαλὼν ἀραῖσι τέκεα μέλεος . 
ἀγάμεθ’ ἀγάμεθ’ , ὃς ἐπὶ θάνατον οἴχεται γᾶς ὑπὲρ πατρῴας , 
Κρέοντι μὲν λιπὼν γόους , τὰ δ’ ἑπτάπυργα κλῇθρα γᾶς καλλίνικα θήσων . 
γενοίμεθ’ ὧδε ματέρες γενοίμεθ’ εὔτεκνοι , φίλα 
Παλλάς , ἃ δράκοντος αἷμα λιθόβολον κατειργάσω , 
Καδμείαν μέριμναν ὁρμήσασ’ ἐπ’ ἔργον , ὅθεν ἐπέσυτο τάνδε γαῖαν ἁρπαγαῖσι δαιμόνων τις ἄτα . 
Ἄγγελος ὠή , τίς ἐν πύλαισι δωμάτων κυρεῖ ; 
ἀνοίγετ’ · ἐκπορεύετ’ Ἰοκάστην δόμων . 
ὠὴ μάλ’ αὖθις · διὰ μακροῦ μέν , ἀλλ’ ὅμως ἔξελθ’ , ἄκουσον , Οἰδίπου κλεινὴ δάμαρ , λήξασ’ ὀδυρμῶν πενθίμων τε δακρύων . 
Ἰοκάστη ὦ φίλτατ’ , οὔ που ξυμφορὰν ἥκεις φέρων 
Ἐτεοκλέους θανόντος , οὗ παρ’ ἀσπίδα βέβηκας αἰεὶ πολεμίων εἴργων βέλη ; 
[τί μοί ποθ’ ἥκεις καινὸν ἀγγελῶν ἔπος ; ] τέθνηκεν ἢ ζῇ παῖς ἐμός ; 
σήμαινέ μοι . 
Ἄγγελος ζῇ , μὴ τρέσῃς τόδ’ , ὥς <σ’> 
ἀπαλλάξω φόβου . 
Ἰοκάστη τί δ’ ; 
ἑπτάπυργοι πῶς ἔχουσι περιβολαί ; 
Ἄγγελος ἑστᾶσ’ ἄθραυστοι , κοὐκ ἀνήρπασται πόλις . 
Ἰοκάστη ἦλθον δὲ πρὸς κίνδυνον Ἀργείου δορός ; 
Ἄγγελος ἀκμήν γ’ ἐπ’ αὐτήν · ἀλλ’ ὁ Καδμείων Ἄρης κρείσσων κατέστη τοῦ Μυκηναίου δορός . 
Ἰοκάστη ἓν εἰπὲ πρὸς θεῶν , εἴ τι Πολυνείκους πέρι οἶσθ’ · ὡς μέλει μοι καὶ τόδ’ , εἰ λεύσσει φάος . 
Ἄγγελος ζῇ σοι ξυνωρὶς ἐς τόδ’ ἡμέρας τέκνων . 
Ἰοκάστη εὐδαιμονοίης . 
πῶς γὰρ Ἀργείων δόρυ πυλῶν ἀπεστήσασθε πυργηρούμενοι ; 
λέξον , γέροντα τυφλὸν ὡς κατὰ στέγας ἐλθοῦσα τέρψω , τῆσδε γῆς σεσῳσμένης . 
Ἄγγελος ἐπεὶ Κρέοντος παῖς ὁ γῆς ὑπερθανὼν πύργων ἐπ’ ἄκρων στὰς μελάνδετον ξίφος λαιμῶν διῆκε τῇδε γῇ σωτήριον , λόχους ἔνειμεν ἑπτὰ καὶ λοχαγέτας πύλας ἐφ’ ἑπτά , φύλακας Ἀργείου δορός , σὸς παῖς , ἐφέδρους <δ’> 
ἱππότας μὲν ἱππόταις ἔταξ’ , ὁπλίτας δ’ ἀσπιδηφόροις ἔπι , ὡς τῷ νοσοῦντι τειχέων εἴη δορὸς ἀλκὴ δῑ ὀλίγου . 
περγάμων δ’ ἀπ’ ὀρθίων λεύκασπιν εἰσορῶμεν Ἀργείων στρατὸν 
Τευμησὸν ἐκλιπόντα , καὶ τάφρου πέλας δρόμῳ ξυνῆψαν ἄστυ Καδμείας χθονός . 
παιὰν δὲ καὶ σάλπιγγες ἐκελάδουν ὁμοῦ ἐκεῖθεν ἔκ τε τειχέων ἡμῶν πάρα . 
καὶ πρῶτα μὲν προσῆγε Νηίταις πύλαις λόχον πυκναῖσιν ἀσπίσιν πεφρικότα ὁ τῆς κυναγοῦ Παρθενοπαῖος ἔκγονος , ἐπίσημ’ ἔχων οἰκεῖον ἐν μέσῳ σάκει , ἑκηβόλοις τόξοισιν Ἀταλάντην κάπρον χειρουμένην Αἰτωλόν . 
ἐς δὲ Προιτίδας πύλας ἐχώρει σφάγῑ ἔχων ἐφ’ ἅρματι ὁ μάντις Ἀμφιάραος , οὐ σημεῖ’ ἔχων ὑβρισμέν’ , ἀλλὰ σωφρόνως ἄσημ’ ὅπλα . 
Ὠγύγια δ’ ἐς πυλώμαθ’ Ἱππομέδων ἄναξ ἔστειχ’ ἔχων σημεῖον ἐν μέσῳ σάκει στικτοῖς Πανόπτην ὄμμασιν δεδορκότα , τὰ μὲν σὺν ἄστρων ἐπιτολαῖσιν ὄμματα βλέποντα , τὰ δὲ κρύπτοντα δυνόντων μέτα , ὡς ὕστερον θανόντος εἰσορᾶν παρῆν . 
Ὁμολωίσιν δὲ τάξιν εἶχε πρὸς πύλαις 
Τυδεύς , λέοντος δέρος ἔχων ἐπ’ ἀσπίδι χαίτῃ πεφρικός · δεξιᾷ δὲ λαμπάδα 
Τιτὰν Προμηθεὺς ἔφερεν ὡς πρήσων πόλιν . 
ὁ σὸς δὲ Κρηναίαισι Πολυνείκης πύλαις 
Ἄρη προσῆγε · Ποτνιάδες δ’ ἐπ’ ἀσπίδι ἐπίσημα πῶλοι δρομάδες ἐσκίρτων φόβῳ , εὖ πως στρόφιγξιν ἔνδοθεν κυκλούμεναι πόρπαχ’ ὑπ’ αὐτόν , ὥστε μαίνεσθαι δοκεῖν . 
ὁ δ’ οὐκ ἔλασσον Ἄρεος ἐς μάχην φρονῶν 
Καπανεὺς προσῆγε λόχον ἐπ’ Ἠλέκτραις πύλαις · 
σιδηρονώτοις δ’ ἀσπίδος τύποις ἐπῆν γίγας ἐπ’ ὤμοις γηγενὴς ὅλην πόλιν φέρων μοχλοῖσιν ἐξανασπάσας βάθρων , ὑπόνοιαν ἡμῖν οἷα πείσεται πόλις . 
ταῖς δ’ ἑβδόμαις Ἄδραστος ἐν πύλαισιν ἦν , ἑκατὸν ἐχίδναις ἀσπίδ’ ἐκπληρῶν γραφῇ , 
[ὕδρας ἔχων λαιοῖσιν ἐν βραχίοσιν] 
Ἀργεῖον αὔχημ’ · ἐκ δὲ τειχέων μέσων δράκοντες ἔφερον τέκνα Καδμείων γνάθοις . 
παρῆν δ’ ἑκάστου τῶνδέ μοι θεάματα ξύνθημα παρφέροντι ποιμέσιν λόχων . 
καὶ πρῶτα μὲν τόξοισι καὶ μεσαγκύλοις ἐμαρνάμεσθα σφενδόναις θ’ ἑκηβόλοις πετρῶν τ’ ἀραγμοῖς · ὡς δ’ ἐνικῶμεν μάχῃ , ἔκλαγξε Τυδεὺς καὶ σὸς ἐξαίφνης γόνος · 
ὦ τέκνα Δαναῶν , πρὶν κατεξάνθαι βολαῖς , τί μέλλετ’ ἄρδην πάντες ἐμπίπτειν πύλαις , γυμνῆτες ἱππῆς ἁρμάτων τ’ ἐπιστάται ; 
ἠχῆς δ’ ὅπως ἤκουσαν , οὔτις ἀργὸς ἦν · 
πολλοὶ δ’ ἔπιπτον κρᾶτας αἱματούμενοι , ἡμῶν τ’ ἐς οὖδας εἶδες ἂν πρὸ τειχέων πυκνοὺς κυβιστητῆρας ἐκπεπνευκότας · 
ξηρὰν δ’ ἔδευον γαῖαν αἵματος ῥοαῖς . 
ὁ δ’ Ἀρκάς , οὐκ Ἀργεῖος , Ἀταλάντης γόνος τυφὼς πύλαισιν ὥς τις ἐμπεσὼν βοᾷ πῦρ καὶ δικέλλας , ὡς κατασκάψων πόλιν · 
ἀλλ’ ἔσχε μαργῶντ’ αὐτὸν ἐναλίου θεοῦ 
Περικλύμενος παῖς λᾶαν ἐμβαλὼν κάρᾳ ἁμαξοπληθῆ , γεῖσ’ ἐπάλξεων ἄπο · 
ξανθὸν δὲ κρᾶτα διεπάλυνε καὶ ῥαφὰς ἔρρηξεν ὀστέων , ἄρτι δ’ οἰνωπὸν γένυν καθῃμάτωσεν · οὐδ’ ἀποίσεται βίον τῇ καλλιτόξῳ μητρὶ Μαινάλου κόρῃ . 
ἐπεὶ δὲ τάσδ’ ἐσεῖδεν εὐτυχεῖς πύλας , ἄλλας ἐπῄει παῖς σός , εἱπόμην δ’ ἐγώ . 
ὁρῶ δὲ Τυδέα καὶ παρασπιστὰς πυκνοὺς 
Αἰτωλίσιν λόγχαισιν εἰς ἄκρον στόμα πύργων ἀκοντίζοντας , ὥστ’ ἐπάλξεων λιπεῖν ἐρίπνας φυγάδας · ἀλλά νιν πάλιν κυναγὸς ὡσεὶ παῖς σὸς ἐξαθροίζεται , πύργοις δ’ ἐπέστησ’ αὖθις . 
ἐς δ’ ἄλλας πύλας ἠπειγόμεσθα , τοῦτο παύσαντες νοσοῦν . 
Καπανεὺς δὲ πῶς εἴποιμ’ ἂν ὡς ἐμαίνετο ; 
μακραύχενος γὰρ κλίμακος προσαμβάσεις ἔχων ἐχώρει , καὶ τοσόνδ’ ἐκόμπασε , μηδ’ ἂν τὸ σεμνὸν πῦρ νιν εἰργαθεῖν Διὸς τὸ μὴ οὐ κατ’ ἄκρων περγάμων ἑλεῖν πόλιν . 
καὶ ταῦθ’ ἅμ’ ἠγόρευε καὶ πετρούμενος ἀνεῖρφ’ ὑπ’ αὐτὴν ἀσπίδ’ εἱλίξας δέμας , κλίμακος ἀμείβων ξέστ’ ἐνηλάτων βάθρα . 
ἤδη δ’ ὑπερβαίνοντα γεῖσα τειχέων βάλλει κεραυνῷ Ζεύς νιν · ἐκτύπησε δὲ χθών , ὥστε δεῖσαι πάντας · ἐκ δὲ κλιμάκων 
[ἐσφενδονᾶτο χωρὶς ἀλλήλων μέλη , κόμαι μὲν εἰς Ὄλυμπον , αἷμα δ’ ἐς χθόνα , χεῖρες δὲ καὶ κῶλ’ ὡς κύκλωμ’ Ἰξίονος] εἱλίσσετ’ · ἐς γῆν δ’ ἔμπυρος πίπτει νεκρός . 
ὡς δ’ εἶδ’ Ἄδραστος Ζῆνα πολέμιον στρατῷ , ἔξω τάφρου καθῖσεν Ἀργείων στρατόν . 
οἱ δ’ αὖ παρ’ ἡμῶν δεξιὸν Διὸς τέρας ἰδόντες ἐξήλαυνον ἁρμάτων ὄχους ἱππῆς ὁπλῖται , κἀς μέσ’ Ἀργείων ὅπλα συνῆψαν ἔγχη · πάντα δ’ ἦν ὁμοῦ κακά · 
ἔθνῃσκον ἐξέπιπτον ἀντύγων ἄπο , τροχοί τ’ ἐπήδων ἄξονές τ’ ἐπ’ ἄξοσι , νεκροὶ δὲ νεκροῖς ἐξεσωρεύονθ’ ὁμοῦ . 
πύργων μὲν οὖν γῆς ἔσχομεν κατασκαφὰς ἐς τὴν παροῦσαν ἡμέραν · εἰ δ’ εὐτυχὴς ἔσται τὸ λοιπὸν ἥδε γῆ , θεοῖς μέλει · 
καὶ νῦν γὰρ αὐτὴν δαιμόνων ἔσῳσέ τις . 
Χορός καλὸν τὸ νικᾶν · εἰ δ’ ἀμείνον’ οἱ θεοὶ γνώμην ἔχουσιν — 
εὐτυχὴς εἴην ἐγώ . 
Ἰοκάστη καλῶς τὰ τῶν θεῶν καὶ τὰ τῆς τύχης ἔχει · 
παῖδές τε γάρ μοι ζῶσι κἀκπέφευγε γῆ . 
Κρέων δ’ ἔοικε τῶν ἐμῶν νυμφευμάτων τῶν τ’ Οἰδίπου δύστηνος ἀπολαῦσαι κακῶν , παιδὸς στερηθείς , τῇ πόλει μὲν εὐτυχῶς , ἰδίᾳ δὲ λυπρῶς . 
ἀλλ’ ἄνελθέ μοι πάλιν , τί τἀπὶ τούτοις παῖδ’ ἐμὼ δρασείετον . 
Ἄγγελος ἔα τὰ λοιπά · δεῦρ’ ἀεὶ γὰρ εὐτυχεῖς . 
Ἰοκάστη τοῦτ’ εἰς ὕποπτον εἶπας · οὐκ ἐατέον . 
Ἄγγελος μεῖζον τί χρῄζεις παῖδας ἢ σεσῳσμένους ; 
Ἰοκάστη καὶ τἀπίλοιπά γ’ εἰ καλῶς πράσσω κλύειν . 
Ἄγγελος μέθες μ’ · ἔρημος παῖς ὑπασπιστοῦ σέθεν . 
Ἰοκάστη κακόν τι κεύθεις καὶ στέγεις ὑπὸ σκότῳ . 
Ἄγγελος κοὐκ ἄν γε λέξαιμ’ ἐπ’ ἀγαθοῖσι σοῖς κακά . 
Ἰοκάστη ἢν μή γε φεύγων ἐκφύγῃς πρὸς αἰθέρα . 
Ἄγγελος αἰαῖ · τί μ’ οὐκ εἴασας ἐξ εὐαγγέλου φήμης ἀπελθεῖν , ἀλλὰ μηνῦσαι κακά ; 
τὼ παῖδε τὼ σὼ μέλλετον , τολμήματα αἴσχιστα , χωρὶς μονομαχεῖν παντὸς στρατοῦ , λέξαντες Ἀργείοισι Καδμείοισί τε ἐς κοινὸν οἷον μήποτ’ ὤφελον λόγον . 
Ἐτεοκλέης δ’ ὑπῆρξ’ ἀπ’ ὀρθίου σταθεὶς πύργου , κελεύσας σῖγα κηρῦξαι στρατῷ · 
[ἔλεξε δ’ · ὦ γῆς Ἑλλάδος στρατηλάται] 
Δαναῶν ἀριστῆς , οἵπερ ἤλθετ’ ἐνθάδε , 
Κάδμου τε λαός , μήτε Πολυνείκους χάριν ψυχὰς ἀπεμπολᾶτε μήθ’ ἡμῶν ὕπερ . 
ἐγὼ γὰρ αὐτὸς τόνδε κίνδυνον μεθεὶς μόνος συνάψω συγγόνῳ τὠμῷ μάχην · 
κἂν μὲν κτάνω τόνδ’ , οἶκον οἰκήσω μόνος , ἡσσώμενος δὲ τῷδε παραδώσω μόνῳ · 
ὑμεῖς δ’ ἀγῶν’ ἀφέντες , Ἀργεῖοι , χθόνα νίσεσθε , βίοτον μὴ λιπόντες ἐνθάδε , 
Σπαρτῶν τε λαὸς ἅλις ὅσος κεῖται νεκρός . 
τοσαῦτ’ ἔλεξε · σὸς δὲ Πολυνείκης γόνος ἐκ τάξεων ὤρουσε κἀπῄνει λόγους . 
πάντες δ’ ἐπερρόθησαν Ἀργεῖοι τάδε 
Κάδμου τε λαὸς ὡς δίκαῑ ἡγούμενοι . 
ἐπὶ τοῖσδε δ’ ἐσπείσαντο , κἀν μεταιχμίοις ὅρκους συνῆψαν ἐμμενεῖν στρατηλάται . 
ἤδη δ’ ἔκρυπτον σῶμα παγχάλκοις ὅπλοις δισσοὶ γέροντος Οἰδίπου νεανίαι · 
φίλοι δ’ ἐκόσμουν , τῆσδε μὲν πρόμον χθονὸς 
Σπαρτῶν ἀριστῆς , τὸν δὲ Δαναϊδῶν ἄκροι . 
ἔσταν δὲ λαμπρὼ χρῶμά τ’ οὐκ ἠλλαξάτην μαργῶντ’ ἐπ’ ἀλλήλοισιν ἱέναι δόρυ . 
παρεξιόντες δ’ ἄλλος ἄλλοθεν φίλων λόγοις ἐθάρσυνόν τε κἀξηύδων τάδε · 
Πολύνεικες , ἐν σοὶ Ζηνὸς ὀρθῶσαι βρέτας τρόπαιον Ἄργει τ’ εὐκλεᾶ δοῦναι λόγον · 
Ἐτεοκλέα δ’ αὖ · νῦν πόλεως ὑπερμαχεῖς , νῦν καλλίνικος γενόμενος σκήπτρων κρατεῖς . 
τάδ’ ἠγόρευον παρακαλοῦντες ἐς μάχην . 
μάντεις δὲ μῆλ’ ἔσφαζον , ἐμπύρους τ’ ἀκμὰς ῥήξεις τ’ ἐνώμων ὑγρότητ’ ἐναντίαν ἄκραν τε λαμπάδ’ , ἣ δυοῖν ὅρους ἔχει , νίκης τε σῆμα καὶ τὸ τῶν ἡσσωμένων . 
ἀλλ’ , εἴ τιν’ ἀλκὴν ἢ σοφοὺς ἔχεις λόγους ἢ φίλτρ’ ἐπῳδῶν , στεῖχ’ , ἐρήτυσον τέκνα δεινῆς ἁμίλλης · ὡς ὁ κίνδυνος μέγας · 
κἄπαθλα δεινὰ δάκρυά σοι γενήσεται δισσοῖν στερείσῃ τῇδ’ ἐν ἡμέρᾳ τέκνοιν . 
Ἰοκάστη ὦ τέκνον ἔξελθ’ Ἀντιγόνη δόμων πάρος · 
οὐκ ἐν χορείαις οὐδὲ παρθενεύμασι νῦν σοι προχωρεῖ δαιμόνων κατάστασις , ἀλλ’ ἄνδρ’ ἀρίστω καὶ κασιγνήτω σέθεν ἐς θάνατον ἐκνεύοντε κωλῦσαί σε δεῖ ξὺν μητρὶ τῇ σῇ μὴ πρὸς ἀλλήλοιν θανεῖν . 
Ἀντιγόνη τίν’ , ὦ τεκοῦσα μῆτερ , ἔκπληξιν νέαν φίλοις ἀυτεῖς τῶνδε δωμάτων πάρος ; 
Ἰοκάστη ὦ θύγατερ , ἔρρει σῶν κασιγνήτων βίος . 
Ἀντιγόνη πῶς εἶπας ; 
Ἰοκάστη αἰχμὴν ἐς μίαν καθέστατον . 
Ἀντιγόνη οἲ ’γώ , τί λέξεις , μῆτερ ; 
Ἰοκάστη οὐ φίλ’ , ἀλλ’ ἕπου . 
Ἀντιγόνη ποῖ , παρθενῶνας ἐκλιποῦσ’ ; 
Ἰοκάστη ἀνὰ στρατόν . 
Ἀντιγόνη αἰδούμεθ’ ὄχλον . 
Ἰοκάστη οὐκ ἐν αἰσχύνῃ τὰ σά . 
Ἀντιγόνη δράσω δὲ δὴ τί ; 
Ἰοκάστη συγγόνων λύσεις ἔριν . 
Ἀντιγόνη τί δρῶσα , μῆτερ ; 
Ἰοκάστη προσπίτνουσ’ ἐμοῦ μέτα . 
Ἀντιγόνη ἡγοῦ σὺ πρὸς μεταίχμῑ · οὐ μελλητέον . 
Ἰοκάστη ἔπειγ’ ἔπειγε , θύγατερ · ὡς , ἢν μὲν φθάσω παῖδας πρὸ λόγχης , οὑμὸς ἐν φάει βίος · 
θανοῦσι δ’ αὐτοῖς συνθανοῦσα κείσομαι . 
Χορός αἰαῖ αἰαῖ , τρομερὰν φρίκᾳ τρομερὰν φρέν’ ἔχω · διὰ σάρκα δ’ ἐμὰν ἔλεος ἔλεος ἔμολε μα‐ τέρος δειλαίας . 
δίδυμα τέκεα πότερος ἄρα πότερον αἱμάξει — ἰώ μοι πόνων , ἰὼ Ζεῦ , ἰὼ γᾶ — ὁμογενῆ δέραν , ὁμογενῆ ψυχὰν δῑ ἀσπίδων , δῑ αἱμάτων ; 
τάλαιν’ ἐγὼ τάλαινα , πό‐ τερον ἄρα νέκυν ὀλόμενον ἰαχήσω ; 
Χορός φεῦ δᾶ φεῦ δᾶ , δίδυμοι θῆρες , φόνιαι ψυχαὶ δορὶ παλλόμεναι πέσεα πέσεα δάῑ αὐ‐ τίχ’ αἱμάξετον . 
τάλανες , ὅ τι ποτὲ μονομάχον ἐπὶ φρέν’ ἠλθέτην , βοᾷ βαρβάρῳ στενακτὰν ἰαχὰν μελομέναν νεκροῖς δάκρυσι θρηνήσω . 
σχεδὸν τύχα πέλας φόνου · 
κρινεῖ φάος τὸ μέλλον . 
ἄ‐ ποτμος ἄποτμος ὁ φόνος ἕνεκ’ Ἐρινύων . 
Χορός ἀλλὰ γὰρ Κρέοντα λεύσσω τόνδε δεῦρο συννεφῆ πρὸς δόμους στείχοντα , παύσω τοὺς παρεστῶτας γόους . 
Κρέων οἴμοι , τί δράσω ; 
πότερ’ ἐμαυτὸν ἢ πόλιν στένω δακρύσας , ἣν πέριξ ἔχει νέφος 
[τοιοῦτον ὥστε δῑ Ἀχέροντος ἱέναι ; ] ἐμός τε γὰρ παῖς γῆς ὄλωλ’ ὑπερθανών , τοὔνομα λαβὼν γενναῖον , ἀνιαρὸν δ’ ἐμοί · 
ὃν ἄρτι κρημνῶν ἐκ δρακοντείων ἑλὼν αὐτοσφαγῆ δύστηνος ἐκόμισ’ ἐν χεροῖν , βοᾷ δὲ δῶμα πᾶν · ἐγὼ δ’ ἥκω μέτα γέρων ἀδελφὴν γραῖαν Ἰοκάστην , ὅπως λούσῃ προθῆταί τ’ οὐκέτ’ ὄντα παῖδ’ ἐμόν . 
τοῖς γὰρ θανοῦσι χρὴ τὸν οὐ τεθνηκότα τιμὰς διδόντα χθόνιον εὐσεβεῖν θεόν . 
Χορός βέβηκ’ ἀδελφὴ σή , Κρέων , ἔξω δόμων κόρη τε μητρὸς Ἀντιγόνη κοινῷ ποδί . 
Κρέων ποῖ ; 
κἀπὶ ποίαν συμφοράν ; 
σήμαινέ μοι . 
Χορός ἤκουσε τέκνα μονομάχῳ μέλλειν δορὶ ἐς ἀσπίδ’ ἥξειν βασιλικῶν δόμων ὕπερ . 
Κρέων πῶς φῄς ; 
νέκυν τοι παιδὸς ἀγαπάζων ἐμοῦ οὐκ ἐς τόδ’ ἦλθον ὥστε καὶ τάδ’ εἰδέναι . 
Χορός ἀλλ’ οἴχεται μὲν σὴ κασιγνήτη πάλαι · 
δοκῶ δ’ ἀγῶνα τὸν περὶ ψυχῆς , Κρέον , ἤδη πεπρᾶχθαι παισὶ τοῖσιν Οἰδίπου . 
Κρέων οἴμοι , τὸ μὲν σημεῖον εἰσορῶ τόδε , σκυθρωπὸν ὄμμα καὶ πρόσωπον ἀγγέλου στείχοντος , ὃς πᾶν ἀγγελεῖ τὸ δρώμενον . 
Ἄγγελος ὦ τάλας ἐγώ , τίν’ εἴπω μῦθον ἢ τίνας γόους ; 
Κρέων οἰχόμεσθ’ · οὐκ εὐπροσώποις φροιμίοις ἄρχῃ λόγου . 
Ἄγγελος ὦ τάλας , δισσῶς ἀυτῶ · μεγάλα γὰρ φέρω κακά . 
Κρέων πρὸς πεπραγμένοισιν ἄλλοις πήμασιν . 
λέγεις δὲ τί ; 
Ἄγγελος οὐκέτ’ εἰσὶ σῆς ἀδελφῆς παῖδες ἐν φάει , Κρέον . 
Κρέων αἰαῖ · 
μεγάλα μοι θροεῖς πάθεα καὶ πόλει . 
ὦ δώματ’ εἰσηκούσατ’ Οἰδίπου τάδε παίδων ὁμοίαις συμφοραῖς ὀλωλότων ; 
Χορός ὥστ’ ἂν δακρῦσαί γ’ , εἰ φρονοῦντ’ ἐτύγχανεν . 
Κρέων οἴμοι ξυμφορᾶς βαρυποτμωτάτας , 
[οἴμοι κακῶν δύστηνος · ὦ τάλας ἐγώ.] 
Ἄγγελος εἰ καὶ τὰ πρὸς τούτοισί γ’ εἰδείης κακά . 
Κρέων καὶ πῶς γένοιτ’ ἂν τῶνδε δυσποτμώτερα ; 
Ἄγγελος τέθνηκ’ ἀδελφὴ σὴ δυοῖν παίδοιν μέτα . 
Χορός ἀνάγετ’ ἀνάγετε κωκυ‐ τόν , ἐπὶ κάρα τε λευκοπήχεις κτύπους χεροῖν . 
Κρέων ὦ τλῆμον , οἷον τέρμον’ , Ἰοκάστη , βίου γάμων τε τῶν σῶν Σφιγγὸς αἰνιγμοὺς ἔτλης . 
πῶς καὶ πέπρακται διπτύχων παίδων φόνος ἀρᾶς τ’ ἀγώνισμ’ Οἰδίπου ; 
σήμαινέ μοι . 
Ἄγγελος τὰ μὲν πρὸ πύργων εὐτυχήματα χθονὸς οἶσθ’ · οὐ μακρὰν γὰρ τειχέων περιπτυχαί . 
[ὥστ’ οὐχ ἅπαντά σ’ εἰδέναι τὰ δρώμενα.] ἐπεὶ δὲ χαλκέοις σῶμ’ ἐκοσμήσανθ’ ὅπλοις οἱ τοῦ γέροντος Οἰδίπου νεανίαι , ἔστησαν ἐλθόντ’ ἐς μέσον μεταίχμιον 
[δισσὼ στρατηγὼ καὶ διπλὼ στρατηλάτα] ὡς εἰς ἀγῶνα μονομάχου τ’ ἀλκὴν δορός . 
βλέψας δ’ ἐπ’ Ἄργος ἧκε Πολυνείκης ἀράς · 
ὦ πότνῑ Ἥρα — 
σὸς γάρ εἰμ’ , ἐπεὶ γάμοις ἔζευξ’ Ἀδράστου παῖδα καὶ ναίω χθόνα — δός μοι κτανεῖν ἀδελφόν , ἀντήρη δ’ ἐμὴν καθαιματῶσαι δεξιὰν νικηφόρον · — 
[αἴσχιστον αἰτῶν στέφανον , ὁμογενῆ κτανεῖν . 
πολλοῖς δ’ ἐπῄει δάκρυα τῆς τύχης ὅση , κἄβλεψαν ἀλλήλοισι διαδόντες κόρας.] 
Ἐτεοκλέης δὲ Παλλάδος χρυσάσπιδος βλέψας πρὸς οἶκον ηὔξατ’ · ὦ Διὸς κόρη , δὸς ἔγχος ἡμῖν καλλίνικον ἐκ χερὸς ἐς στέρν’ ἀδελφοῦ τῆσδ’ ἀπ’ ὠλένης βαλεῖν κτανεῖν θ’ ὃς ἦλθε πατρίδα πορθήσων ἐμήν . 
ἐπεὶ δ’ ἀφείθη πυρσὸς ὣς Τυρσηνικῆς σάλπιγγος ἠχὴ σῆμα φοινίου μάχης , ᾖξαν δράμημα δεινὸν ἀλλήλοις ἔπι · 
κάπροι δ’ ὅπως θήγοντες ἀγρίαν γένυν ξυνῆψαν , ἀφρῷ διάβροχοι γενειάδας · 
ᾖσσον δὲ λόγχαις · ἀλλ’ ὑφίζανον κύκλοις , ὅπως σίδηρος ἐξολισθάνοι μάτην . 
εἰ δ’ ὄμμ’ ὑπερσχὸν ἴτυος ἅτερος μάθοι , λόγχην ἐνώμα , στόματι προφθῆναι θέλων . 
ἀλλ’ εὖ προσῆγον ἀσπίδων κεγχρώμασιν ὀφθαλμόν , ἀργὸν ὥστε γίγνεσθαι δόρυ . 
πλείων δὲ τοῖς ὁρῶσιν ἐστάλασσ’ ἱδρὼς ἢ τοῖσι δρῶσι , διὰ φίλων ὀρρωδίαν . 
Ἐτεοκλέης δὲ ποδὶ μεταψαίρων πέτρον ἴχνους ὑπόδρομον , κῶλον ἐκτὸς ἀσπίδος τίθησι · Πολυνείκης δ’ ἀπήντησεν δορί , πληγὴν σιδήρῳ παραδοθεῖσαν εἰσιδών , κνήμην τε διεπέρασεν Ἀργεῖον δόρυ · 
στρατὸς δ’ ἀνηλάλαξε Δαναϊδῶν ἅπας . 
κἀν τῷδε μόχθῳ γυμνὸν ὦμον εἰσιδὼν ὁ πρόσθε τρωθεὶς στέρνα Πολυνείκους βίᾳ διῆκε λόγχην , κἀπέδωκεν ἡδονὰς 
Κάδμου πολίταις , ἀπὸ δ’ ἔθραυσ’ ἄκρον δόρυ . 
ἐς δ’ ἄπορον ἥκων δορὸς ἐπὶ σκέλος πάλιν χωρεῖ , λαβὼν δ’ ἀφῆκε μάρμαρον πέτρον μέσον δ’ ἄκοντ’ ἔθραυσεν · ἐξ ἴσου δ’ Ἄρης ἦν , κάμακος ἀμφοῖν χεῖρ’ ἀπεστερημένοιν . 
ἔνθεν δὲ κώπας ἁρπάσαντε φασγάνων ἐς ταὐτὸν ἧκον , συμβαλόντε δ’ ἀσπίδας πολὺν ταραγμὸν ἀμφιβάντ’ εἶχον μάχης . 
καί πως νοήσας Ἐτεοκλῆς τὸ Θεσσαλὸν ἐσήγαγεν σόφισμ’ ὁμιλίᾳ χθονός . 
ἐξαλλαγεὶς γὰρ τοῦ παρεστῶτος πόνου , λαιὸν μὲν ἐς τοὔπισθεν ἀμφέρει πόδα , πρόσω τὰ κοῖλα γαστρὸς εὐλαβούμενος , προβὰς δὲ κῶλον δεξιὸν δῑ ὀμφαλοῦ καθῆκεν ἔγχος σφονδύλοις τ’ ἐνήρμοσεν . 
ὁμοῦ δὲ κάμψας πλευρὰ καὶ νηδὺν τάλας σὺν αἱματηραῖς σταγόσι Πολυνείκης πίτνει . 
ὃ δ’ , ὡς κρατῶν δὴ καὶ νενικηκὼς μάχῃ , ξίφος δικὼν ἐς γαῖαν ἐσκύλευέ νιν τὸν νοῦν πρὸς αὑτὸν οὐκ ἔχων , ἐκεῖσε δέ . 
ὃ καί νιν ἔσφηλ’ · ἔτι γὰρ ἐμπνέων βραχύ , σῴζων σίδηρον ἐν λυγρῷ πεσήματι , μόλις μέν , ἐξέτεινε δ’ εἰς ἧπαρ ξίφος . 
Ἐτεοκλέους ὁ πρόσθε Πολυνείκης πεσών . 
γαῖαν δ’ ὀδὰξ ἑλόντες ἀλλήλων πέλας πίπτουσιν ἄμφω κοὐ διώρισαν κράτος . 
Χορός φεῦ φεῦ , κακῶν σῶν , Οἰδίπου , σ’ ὅσον στένω · 
τὰς σὰς δ’ ἀρὰς ἔοικεν ἐκπλῆσαι θεός . 
Ἄγγελος ἄκουε δή νυν καὶ τὰ πρὸς τούτοις κακά . 
ἐπεὶ τέκνω πεσόντ’ ἐλειπέτην βίον , ἐν τῷδε μήτηρ ἡ τάλαινα προσπίτνει σὺν παρθένῳ τε καὶ προθυμίᾳ ποδός . 
τετρωμένους δ’ ἰδοῦσα καιρίους σφαγὰς ᾤμωξεν · ὦ τέκν’ , ὑστέρα βοηδρόμος πάρειμι . 
προσπίτνουσα δ’ ἐν μέρει τέκνα ἔκλαῑ , ἐθρήνει , τὸν πολὺν μαστῶν πόνον στένουσ’ , ἀδελφή θ’ ἡ παρασπίζουσ’ ὁμοῦ · 
ὦ γηροβοσκὼ μητρός , ὦ γάμους ἐμοὺς προδόντ’ ἀδελφὼ φιλτάτω . 
στέρνων δ’ ἄπο φύσημ’ ἀνεὶς δύσθνητον Ἐτεοκλῆς ἄναξ ἤκουσε μητρός , κἀπιθεὶς ὑγρὰν χέρα φωνὴν μὲν οὐκ ἀφῆκεν , ὀμμάτων δ’ ἄπο προσεῖπε δακρύοις , ὥστε σημῆναι φίλα . 
ὃ δ’ ἦν ἔτ’ ἔμπνους , πρὸς κασιγνήτην δ’ ἰδὼν γραῖάν τε μητέρ’ εἶπε Πολυνείκης τάδε · 
Ἀπωλόμεσθα , μῆτερ · οἰκτίρω δὲ σὲ καὶ τήνδ’ ἀδελφὴν καὶ κασίγνητον νεκρόν . 
φίλος γὰρ ἐχθρὸς ἐγένετ’ , ἀλλ’ ὅμως φίλος . 
θάψον δέ μ’ , ὦ τεκοῦσα , καὶ σύ , σύγγονε , ἐν γῇ πατρῴᾳ , καὶ πόλιν θυμουμένην παρηγορεῖτον , ὡς τοσόνδε γοῦν τύχω χθονὸς πατρῴας , κεἰ δόμους ἀπώλεσα . 
ξυνάρμοσον δὲ βλέφαρά μου τῇ σῇ χερί , μῆτερ — 
τίθησι δ’ αὐτὸς ὀμμάτων ἔπι — καὶ χαίρετ’ · ἤδη γάρ με περιβάλλει σκότος . 
ἄμφω δ’ ἅμ’ ἐξέπνευσαν ἄθλιον βίον . 
μήτηρ δ’ , ὅπως ἐσεῖδε τήνδε συμφοράν , ὑπερπαθήσασ’ , ἥρπασ’ ἐκ νεκρῶν ξίφος κἄπραξε δεινά · διὰ μέσου γὰρ αὐχένος ὠθεῖ σίδηρον , ἐν δὲ τοῖσι φιλτάτοις θανοῦσα κεῖται περιβαλοῦσ’ ἀμφοῖν χέρας . 
ἀνῇξε δ’ ὀρθὸς λαὸς εἰς ἔριν λόγων , ἡμεῖς μὲν ὡς νικῶντα δεσπότην ἐμόν , οἳ δ’ ὡς ἐκεῖνον . 
ἦν δ’ ἔρις στρατηλάταις , οἳ μὲν πατάξαι πρόσθε Πολυνείκη δορί , οἳ δ’ ὡς θανόντων οὐδαμοῦ νίκη πέλοι . 
κἀν τῷδ’ ὑπεξῆλθ’ Ἀντιγόνη στρατοῦ δίχα . 
οἳ δ’ εἰς ὅπλ’ ᾖσσον · εὖ δέ πως προμηθίᾳ καθῆστο Κάδμου λαὸς ἀσπίδων ἔπι · 
κἄφθημεν οὔπω τεύχεσιν πεφραγμένον 
Ἀργεῖον ἐσπεσόντες ἐξαίφνης στρατόν . 
κοὐδεὶς ὑπέστη , πεδία δ’ ἐξεπίμπλασαν φεύγοντες , ἔρρει δ’ αἷμα μυρίων νεκρῶν λόγχαις πιτνόντων . 
ὡς δ’ ἐνικῶμεν μάχῃ , οἳ μὲν Διὸς τροπαῖον ἵστασαν βρέτας , οἳ δ’ ἀσπίδας συλῶντες Ἀργείων νεκρῶν σκυλεύματ’ εἴσω τειχέων ἐπέμπομεν . 
ἄλλοι δὲ τοὺς θανόντας Ἀντιγόνης μέτα νεκροὺς φέρουσιν ἐνθάδ’ οἰκτίσαι φίλοις . 
πόλει δ’ ἀγῶνες οἳ μὲν εὐτυχέστατοι τῇδ’ ἐξέβησαν , οἳ δὲ δυστυχέστατοι . 
Χορός οὐκ εἰς ἀκοὰς ἔτι δυστυχία δώματος ἥκει · πάρα γὰρ λεύσσειν πτώματα νεκρῶν τρισσῶν ἤδη τάδε πρὸς μελάθροις κοινῷ θανάτῳ σκοτίαν αἰῶνα λαχόντων . 
Ἀντιγόνη οὐ προκαλυπτομένα βοτρυχώδεος ἁβρὰ παρηίδος οὐδ’ ὑπὸ παρθενί‐ ας τὸν ὑπὸ βλεφάροις φοίνικ’ , ἐρύθημα προσώπου , αἰδομένα φέρομαι βάκχα νεκύ‐ ων , κράδεμνα δικοῦσα κόμας ἀπ’ ἐ‐ μᾶς , στολίδος κροκόεσσαν ἀνεῖσα τρυφάν , ἁγεμόνευμα νεκροῖσι πολύστονον . 
αἰαῖ , ἰώ μοι . 
ὦ Πολύνεικες , ἔφυς ἄρ’ ἐπώνυμος · ὤμοι μοι , Θῆβαι · 
σὰ δ’ ἔρις — 
οὐκ ἔρις , ἀλλὰ φόνῳ φόνος — 
Οἰδιπόδα δόμον ὤλεσε κρανθεῖσ’ αἵματι δεινῷ , αἵματι λυγρῷ . 
τίνα προσῳδὸν ἢ τίνα μουσοπόλον στοναχὰν ἐπὶ δάκρυσι δάκρυσιν , ὦ δόμος , ὦ δόμος , ἀγκαλέσωμαι , τρισσὰ φέρουσα τάδ’ αἵματα σύγγονα , ματέρα καὶ τέκνα , χάρματ’ Ἐρινύος ; 
ἃ δόμον Οἰδιπόδα πρόπαν ὤλεσε , τᾶς ἀγρίας ὅτε δυσξυνέτου ξυνετὸν μέλος ἔγνω 
Σφιγγὸς ἀοιδοῦ σῶμα φονεύσας . 
ἰώ μοί μοι , πάτερ , τίς Ἑλλὰς ἢ βάρβαρος ἢ τῶν προπάροιθ’ εὐγενετᾶν ἕτερος ἔτλα κακῶν τοσῶνδ’ αἵματος ἁμερίου τοιάδ’ ἄχεα φανερά ; 
τάλαιν’ , ὡς ἐλελίζει — τίς ἄρ’ ὄρνις , ἢ δρυὸς ἢ ἐλάτας ἀκροκόμοις ἀμφὶ κλάδοις ἑζομένα , μονομάτορσιν ὀδυρμοῖς ἐμοῖς ἄχεσι συνῳδός ; 
αἴλινον αἰάγμασιν ἃ τοῖσδε προκλαίω μονάδ’ αἰ‐ ῶνα διάξουσα τὸν αἰεὶ χρόνον ἐν λειβομένοισιν δάκρυσιν [ἰαχήσω] . 
τίν’ ἐπὶ πρῶτον ἀπὸ χαί‐ τας σπαραγμοῖς ἀπαρχὰς βάλω ; 
ματρὸς ἐμᾶς ἢ διδύμοι‐ σι γάλακτος παρὰ μαστοῖς ἢ πρὸς ἀδελ‐ φῶν οὐλόμεν’ αἰκίσματα νεκρῶν ; 
ὀτοτοτοῖ λεῖπε σοὺς δόμους , ἀλαὸν ὄμμα φέρων , πάτερ γεραιέ , δεῖξον , 
Οἰδιπόδα , σὸν αἰῶνα μέλεον , ὃς † 
ἐπὶ δώμασιν ἀέριον σκότον ὄμμασι † σοῖσι βαλὼν ἕλκεις μακρόπνουν ζόαν . 
κλύεις , ὦ κατ’ αὐλὰν ἀλαίνων γεραιὸν πόδ’ ἢ δεμνίοις δύ‐ στανος ἰαύων ; 
Οἰδίπους τί μ’ , ὦ παρθένε , βακτρεύμασι τυφλοῦ ποδὸς ἐξάγαγες ἐς φῶς λεχήρη σκοτίων ἐκ θαλάμων οἰκ‐ τροτάτοισιν δακρύοισιν , πολιὸν αἰθέρος ἀφανὲς εἴδωλον ἢ νέκυν ἔνερθεν ἢ πτανὸν ὄνειρον ; 
Ἀντιγόνη δυστυχὲς ἀγγελίας ἔπος οἴσῃ , πάτερ , οὐκέτι σοι τέκνα λεύσσει φάος οὐδ’ ἄλοχος , παραβάκτροις ἃ πόδα σὸν τυφλόπουν θεραπεύμασιν αἰὲν ἐμόχθει , 
<ὦ> 
πάτερ , ὤμοι . 
Οἰδίπους ὤμοι ἐμῶν παθέων · πάρα γὰρ στενάχειν τάδ’ , ἀυτεῖν . 
τρισσαὶ ψυχαί · ποίᾳ μοίρᾳ πῶς ἔλιπον φάος ; 
ὦ τέκνον , αὔδα . 
Ἀντιγόνη οὐκ ἐπ’ ὀνείδεσιν οὐδ’ ἐπιχάρμασιν , ἀλλ’ ὀδύναισι λέγω · σὸς ἀλάστωρ ξίφεσιν βρίθων καὶ πυρὶ καὶ σχετλίαισι μάχαις ἐπὶ παῖδας ἔβα σούς , ὦ πάτερ , ὤ μοι . 
Οἰδίπους αἰαῖ . 
Ἀντιγόνη τί τάδε καταστένεις , 
Οἰδίπους τέκνα . 
Ἀντιγόνη δῑ ὀδύνας ἔβας · 
εἰ δὲ τέθριππά γ’ ἔθ’ ἅρματα λεύσσων ἀελίου τάδε σώματα νεκρῶν ὄμματος αὐγαῖς σαῖς ἐπενώμας — 
Οἰδίπους τῶν μὲν ἐμῶν τεκέων φανερὸν κακόν · 
ἁ δὲ τάλαιν’ ἄλοχος τίνι μοι , τέκνον , ὤλετο μοίρᾳ ; 
Ἀντιγόνη δάκρυα γοερὰ φανερὰ πᾶσι τιθεμένα , τέκεσι μαστὸν ἔφερεν ἔφερεν ἱκέτις ἱκέτιν ὀρομένα . 
ηὗρε δ’ ἐν Ἠλέκτραισι πύλαις τέκνα λωτοτρόφον κατὰ λείμακα λόγχαις , κοινὸν ἐνυάλιον , μάτηρ , ὥστε λέοντας ἐναύλους , μαρναμένους ἐπὶ τραύμασιν , αἵματος ἤδη ψυχρὰν λοιβὰν φονίαν , ἃν ἔλαχ’ Ἅιδας , ὤπασε δ’ Ἄρης · 
χαλκόκροτον δὲ λαβοῦσα νεκρῶν πάρα φάσγανον εἴσω σαρκὸς ἔβαψεν , ἄχει δὲ τέκνων ἔπεσ’ ἀμφὶ τέκνοισι . 
πάντα δ’ ἐν ἄματι τῷδε συνάγαγεν , ὦ πάτερ , ἁμετέροισι δόμοισιν ἄχη θεὸς ὃς τάδε τελευτᾷ . 
Χορός πολλῶν κακῶν κατῆρξεν Οἰδίπου δόμοις τόδ’ ἦμαρ · εἴη δ’ εὐτυχέστερος βίος . 
Κρέων οἴκτων μὲν ἤδη λήγεθ’ , ὡς ὥρα τάφου μνήμην τίθεσθαι · τόνδε δ’ , Οἰδίπου , λόγον ἄκουσον · ἀρχὰς τῆσδε γῆς ἔδωκέ μοι 
Ἐτεοκλέης παῖς σός , γάμων φερνὰς διδοὺς 
Αἵμονι κόρης τε λέκτρον Ἀντιγόνης σέθεν . 
οὐκ οὖν σ’ ἐάσω τήνδε γῆν οἰκεῖν ἔτι · 
σαφῶς γὰρ εἶπε Τειρεσίας οὐ μή ποτε σοῦ τήνδε γῆν οἰκοῦντος εὖ πράξειν πόλιν . 
ἀλλ’ ἐκκομίζου . 
καὶ τάδ’ οὐχ ὕβρει λέγω οὐδ’ ἐχθρὸς ὢν σός , διὰ δὲ τοὺς ἀλάστορας τοὺς σοὺς δεδοικὼς μή τι γῆ πάθῃ κακόν . 
Οἰδίπους ὦ μοῖρ’ , ἀπ’ ἀρχῆς ὥς μ’ ἔφυσας ἄθλιον καὶ τλήμον’ , εἴ τις ἄλλος ἀνθρώπων ἔφυ · 
ὃν καὶ πρὶν ἐς φῶς μητρὸς ἐκ γονῆς μολεῖν , ἄγονον Ἀπόλλων Λαΐῳ μ’ ἐθέσπισεν φονέα γενέσθαι πατρός · ὦ τάλας ἐγώ . 
ἐπεὶ δ’ ἐγενόμην , αὖθις ὁ σπείρας πατὴρ κτείνει με νομίσας πολέμιον πεφυκέναι · 
χρῆν γὰρ θανεῖν νιν ἐξ ἐμοῦ · πέμπει δέ με μαστὸν ποθοῦντα θηρσὶν ἄθλιον βοράν · 
οὗ σῳζόμεσθα — 
Ταρτάρου γὰρ ὤφελεν ἐλθεῖν Κιθαιρὼν εἰς ἄβυσσα χάσματα , ὅς μ’ οὐ διώλεσ’ , ἀλλὰ . . . . . 
 . 
. . . . . δουλεῦσαί τέ μοι δαίμων ἔδωκε Πόλυβον ἀμφὶ δεσπότην . 
κτανὼν δ’ ἐμαυτοῦ πατέρ’ ὁ δυσδαίμων ἐγὼ ἐς μητρὸς ἦλθον τῆς ταλαιπώρου λέχος , παῖδάς τ’ ἀδελφοὺς ἔτεκον , οὓς ἀπώλεσα , ἀρὰς παραλαβὼν Λαΐου καὶ παισὶ δούς . 
οὐ γὰρ τοσοῦτον ἀσύνετος πέφυκ’ ἐγὼ ὥστ’ εἰς ἔμ’ ὄμματ’ ἔς τ’ ἐμῶν παίδων βίον ἄνευ θεῶν του ταῦτ’ ἐμηχανησάμην . 
εἶἑν · τί δράσω δῆθ’ ὁ δυσδαίμων ἐγώ ; 
τίς ἡγεμών μοι ποδὸς ὁμαρτήσει τυφλοῦ ; 
ἥδ’ ἡ θανοῦσα ; 
ζῶσά γ’ ἂν σάφ’ οἶδ’ ὅτι . 
ἀλλ’ εὔτεκνος ξυνωρίς ; 
ἀλλ’ οὐκ ἔστι μοι . 
ἀλλ’ ἔτι νεάζων αὐτὸς εὕροιμ’ ἂν βίον ; 
πόθεν ; 
τί μ’ ἄρδην ὧδ’ ἀποκτείνεις , Κρέον ; 
ἀποκτενεῖς γάρ , εἴ με γῆς ἔξω βαλεῖς . 
οὐ μὴν ἑλίξας γ’ ἀμφὶ σὸν χεῖρας γόνυ κακὸς φανοῦμαι · τὸ γὰρ ἐμόν ποτ’ εὐγενὲς οὐκ ἂν προδοίην , οὐδέ περ πράσσων κακῶς . 
Κρέων σοί τ’ εὖ λέλεκται γόνατα μὴ χρῴζειν ἐμά , ἐγὼ δὲ ναίειν σ’ οὐκ ἐάσαιμ’ ἂν χθόνα . 
νεκρῶν δὲ τῶνδε τὸν μὲν ἐς δόμους χρεὼν ἤδη κομίζειν , τόνδε δ’ , ὃς πέρσων πόλιν πατρίδα σὺν ἄλλοις ἦλθε , Πολυνείκους νέκυν ἐκβάλετ’ ἄθαπτον τῆσδ’ ὅρων ἔξω χθονός . 
κηρύξεται δὲ πᾶσι Καδμείοις τάδε · 
ὃς ἂν νεκρὸν τόνδ’ ἢ καταστέφων ἁλῷ ἢ γῇ καλύπτων , θάνατον ἀνταλλάξεται . 
[ἐᾶν δ’ ἄκλαυτον , ἄταφον , οἰωνοῖς βοράν.] σὺ δ’ ἐκλιποῦσα τριπτύχους θρήνους νεκρῶν κόμιζε σαυτήν , Ἀντιγόνη , δόμων ἔσω καὶ παρθενεύου τὴν ἰοῦσαν ἡμέραν μένουσ’ , ἐν ᾗ σε λέκτρον Αἵμονος μένει . 
Ἀντιγόνη ὦ πάτερ , ἐν οἵοις κείμεθ’ ἄθλιοι κακοῖς . 
ὥς σε στενάζω τῶν τεθνηκότων πλέον · 
οὐ γὰρ τὸ μέν σοι βαρὺ κακῶν , τὸ δ’ οὐ βαρύ , ἀλλ’ εἰς ἅπαντα δυστυχὴς ἔφυς , πάτερ . 
ἀτὰρ σ’ ἐρωτῶ τὸν νεωστὶ κοίρανον · 
τί τόνδ’ ὑβρίζεις πατέρ’ ἀποστέλλων χθονός ; 
τί θεσμοποιεῖς ἐπὶ ταλαιπώρῳ νεκρῷ ; 
Κρέων 
Ἐτεοκλέους βουλεύματ’ , οὐχ ἡμῶν , τάδε . 
Ἀντιγόνη ἄφρονά γε , καὶ σὺ μῶρος ὃς ἐπίθου τάδε . 
Κρέων πῶς ; 
τἀντεταλμέν’ οὐ δίκαιον ἐκπονεῖν ; 
Ἀντιγόνη οὔκ , ἢν πονηρά γ’ ᾖ κακῶς τ’ εἰρημένα . 
Κρέων τί δ’ ; 
οὐ δικαίως ὅδε κυσὶν δοθήσεται ; 
Ἀντιγόνη οὐκ ἔννομον γὰρ τὴν δίκην πράσσεσθέ νιν . 
Κρέων εἴπερ γε πόλεως ἐχθρὸς ἦν οὐκ ἐχθρὸς ὤν . 
Ἀντιγόνη οὐκοῦν ἔδωκε τῇ τύχῃ τὸν δαίμονα . 
Κρέων καὶ τῷ τάφῳ νυν τὴν δίκην παρασχέτω . 
Ἀντιγόνη τί πλημμελήσας , τὸ μέρος εἰ μετῆλθε γῆς ; 
Κρέων ἄταφος ὅδ’ ἁνήρ , ὡς μάθῃς , γενήσεται . 
Ἀντιγόνη ἐγώ σφε θάψω , κἂν ἀπεννέπῃ πόλις . 
Κρέων σαυτὴν ἄρ’ ἐγγὺς τῷδε συνθάψεις νεκρῷ . 
Ἀντιγόνη ἀλλ’ εὐκλεές τοι δύο φίλω κεῖσθαι πέλας . 
Κρέων λάζυσθε τήνδε κἀς δόμους κομίζετε . 
Ἀντιγόνη οὐ δῆτ’ , ἐπεὶ τοῦδ’ οὐ μεθήσομαι νεκροῦ . 
Κρέων ἔκριν’ ὁ δαίμων , παρθέν’ , οὐχ ἃ σοὶ δοκεῖ . 
Ἀντιγόνη κἀκεῖνο κέκριται , μὴ ἐφυβρίζεσθαι νεκρούς . 
Κρέων ὡς οὔτις ἀμφὶ τῷδ’ ὑγρὰν θήσει κόνιν . 
Ἀντιγόνη ναὶ πρός σε τῆσδε μητρὸς Ἰοκάστης , Κρέον . 
Κρέων μάταια μοχθεῖς · οὐ γὰρ ἂν τύχοις τάδε . 
Ἀντιγόνη σὺ δ’ ἀλλὰ νεκρῷ λουτρὰ περιβαλεῖν μ’ ἔα . 
Κρέων ἓν τοῦτ’ ἂν εἴη τῶν ἀπορρήτων πόλει . 
Ἀντιγόνη ἀλλ’ ἀμφὶ τραύματ’ ἄγρια τελαμῶνας βαλεῖν . 
Κρέων οὐκ ἔσθ’ ὅπως σὺ τόνδε τιμήσεις νέκυν . 
Ἀντιγόνη ὦ φίλτατ’ , ἀλλὰ στόμα γε σὸν προσπτύξομαι . 
Κρέων οὐ μὴ ἐς γάμους σοὺς συμφορὰν κτήσῃ γόοις . 
Ἀντιγόνη ἦ γὰρ γαμοῦμαι ζῶσα παιδὶ σῷ ποτε ; 
Κρέων πολλή σ’ ἀνάγκη · ποῖ γὰρ ἐκφεύξῃ λέχος ; 
Ἀντιγόνη νὺξ ἆρ’ ἐκείνη Δαναΐδων μ’ ἕξει μίαν . 
Κρέων εἶδες τὸ τόλμημ’ οἷον ἐξωνείδισεν ; 
Ἀντιγόνη ἴστω σίδηρος ὅρκιόν τέ μοι ξίφος . 
Κρέων τί δ’ ἐκπροθυμῇ τῶνδ’ ἀπηλλάχθαι γάμων ; 
Ἀντιγόνη συμφεύξομαι τῷδ’ ἀθλιωτάτῳ πατρί . 
Κρέων γενναιότης σοι , μωρία δ’ ἔνεστί τις . 
Ἀντιγόνη καὶ ξυνθανοῦμαί γ’ , ὡς μάθῃς περαιτέρω . 
Κρέων ἴθ’ , οὐ φονεύσεις παῖδ’ ἐμόν , λίπε χθόνα . 
Οἰδίπους ὦ θύγατερ , αἰνῶ μέν σε τῆς προθυμίας . 
Ἀντιγόνη ἀλλ’ εἰ γαμοίμην , σὺ δὲ μόνος φεύγοις , πάτερ ; 
Οἰδίπους μέν’ εὐτυχοῦσα , τἄμ’ ἐγὼ στέρξω κακά . 
Ἀντιγόνη καὶ τίς σε τυφλὸν ὄντα θεραπεύσει , πάτερ ; 
Οἰδίπους πεσὼν ὅπου μοι μοῖρα κείσομαι πέδῳ . 
Ἀντιγόνη ὁ δ’ Οἰδίπους ποῦ καὶ τὰ κλείν’ αἰνίγματα ; 
Οἰδίπους ὄλωλ’ · ἓν ἦμάρ μ’ ὤλβισ’ , ἓν δ’ ἀπώλεσεν . 
Ἀντιγόνη οὔκουν μετασχεῖν κἀμὲ δεῖ τῶν σῶν κακῶν ; 
Οἰδίπους αἰσχρὰ φυγὴ θυγατρὶ σὺν τυφλῷ πατρί . 
Ἀντιγόνη οὔ , σωφρονούσῃ γ’ , ἀλλὰ γενναία , πάτερ . 
Οἰδίπους προσάγαγέ νύν με , μητρὸς ὡς ψαύσω σέθεν . 
Ἀντιγόνη ἰδού , γεραιᾶς φιλτάτης ψαῦσον χερί . 
Οἰδίπους ὦ μῆτερ , ὦ ξυνάορ’ ἀθλιωτάτη . 
Ἀντιγόνη οἰκτρὰ πρόκειται , πάντ’ ἔχουσ’ ὁμοῦ κακά . 
Οἰδίπους 
Ἐτεοκλέους δὲ πτῶμα Πολυνείκους τε ποῦ ; 
Ἀντιγόνη τώδ’ ἐκτάδην σοι κεῖσθον ἀλλήλοιν πέλας . 
Οἰδίπους πρόσθες τυφλὴν χεῖρ’ ἐπὶ πρόσωπα δυστυχῆ . 
Ἀντιγόνη ἰδού , θανόντων σῶν τέκνων ἅπτου χερί . 
Οἰδίπους ὦ φίλα πεσήματ’ ἄθλῑ ἀθλίου πατρός . 
Ἀντιγόνη ὦ φίλτατον δῆτ’ ὄνομα Πολυνείκους ἐμοί . 
Οἰδίπους νῦν χρησμός , ὦ παῖ , Λοξίου περαίνεται . 
Ἀντιγόνη ὁ ποῖος ; 
ἀλλ’ ἦ πρὸς κακοῖς ἐρεῖς κακά ; 
Οἰδίπους ἐν ταῖς Ἀθήναις κατθανεῖν μ’ ἀλώμενον . 
Ἀντιγόνη ποῦ ; 
τίς σε πύργος Ἀτθίδος προσδέξεται ; 
Οἰδίπους ἱερὸς Κολωνός , δώμαθ’ ἱππίου θεοῦ . 
ἀλλ’ εἶα , τυφλῷ τῷδ’ ὑπηρέτει πατρί , ἐπεὶ προθυμῇ τῆσδε κοινοῦσθαι φυγῆς . 
Ἀντιγόνη ἴθ’ ἐς φυγὰν τάλαιναν · ὄρεγε χέρα φίλαν , πάτερ γεραιέ , πομπίμαν ἔχων ἔμ’ ὥστε ναυσίπομπον αὔραν . 
Οἰδίπους 
<ἰδοὺ> 
ἰδού , πορεύομαι · 
τέκνον , σύ μοι ποδαγὸς ἀθλία γενοῦ . 
Ἀντιγόνη γενόμεθα γενόμεθ’ , ἄθλιαί γε δῆτα Θηβαιᾶν μάλιστα παρθένων . 
Οἰδίπους πόθι γεραιὸν ἴχνος τίθημι ; 
βάκτρα πρόσφερ’ , ὦ τέκνον . 
Ἀντιγόνη τᾷδε τᾷδε βᾶθί μοι , τᾷδε τᾷδε πόδα τιθείς , ὥστ’ ὄνειρον ἰσχύν . 
Οἰδίπους ἰὼ ἰώ , δυστυχεστάτας φυγὰς ἐλαύνων τὸν γέροντά μ’ ἐκ πάτρας . 
ἰὼ ἰώ , δεινὰ δείν’ ἐγὼ τλάς . 
Ἀντιγόνη τί τλάς ; 
τί τλάς ; 
οὐχ ὁρᾷ Δίκα κακούς , οὐδ’ ἀμείβεται βροτῶν ἀσυνεσίας . 
Οἰδίπους ὅδ’ εἰμὶ μοῦσαν ὃς ἐπὶ καλ‐ λίνικον οὐράνιον ἔβαν 
<μειξο>παρθένου κόρας αἴνιγμ’ ἀσύνετον εὑρών . 
Ἀντιγόνη 
Σφιγγὸς ἀναφέρεις ὄνειδος . 
ἄπαγε τὰ πάρος εὐτυχήματ’ αὐδῶν . 
τάδε σ’ ἐπέμενε μέλεα πάθεα φυγάδα πατρίδος ἄπο γενόμενον , ὦ πάτερ , θανεῖν που . 
ποθεινὰ δάκρυα παρὰ φίλαισι παρθένοις λιποῦσ’ ἄπειμι πατρίδος ἀποπρὸ γαίας ἀπαρθένευτ’ ἀλωμένα . 
φεῦ τὸ χρήσιμον φρενῶν ἐς πατρός γε συμφορὰς εὐκλεᾶ με θήσει · 
τάλαιν’ ἐγὼ <σῶν> 
συγγόνου θ’ ὑβρισμάτων , ὃς ἐκ δόμων νέκυς ἄθαπτος οἴχεται μέλεος , ὅν , εἴ με καὶ θανεῖν , πάτερ , χρεών , σκότια γᾷ καλύψω . 
Οἰδίπους πρὸς ἥλικας φάνηθι σάς . 
Ἀντιγόνη ἅλις ὀδυρμάτων ἐμῶν . 
Οἰδίπους σὺ δ’ ἀμφὶ βωμίους λιτὰς — 
Ἀντιγόνη κόρον ἔχουσ’ ἐμῶν κακῶν . 
Οἰδίπους ἴθ’ ἀλλὰ Βρόμιος ἵνα τε σηκὸς ἄβατος ὄρεσι μαινάδων . 
Ἀντιγόνη 
Καδμείαν ᾧ νεβρίδα στολιδωσαμένα ποτ’ ἐγὼ Σεμέλας θίασον ἱερὸν ὄρεσιν ἀνεχόρευσα , χάριν ἀχάριτον ἐς θεοὺς διδοῦσα ; 
Οἰδίπους ὦ πάτρας κλεινῆς πολῖται , λεύσσετ’ , Οἰδίπους ὅδε , ὃς τὰ κλείν’ αἰνίγματ’ ἔγνω καὶ μέγιστος ἦν ἀνήρ , ὃς μόνος Σφιγγὸς κατέσχον τῆς μιαιφόνου κράτη , νῦν ἄτιμος αὐτὸς οἰκτρὸς ἐξελαύνομαι χθονός . 
ἀλλὰ γὰρ τί ταῦτα θρηνῶ καὶ μάτην ὀδύρομαι ; 
τὰς γὰρ ἐκ θεῶν ἀνάγκας θνητὸν ὄντα δεῖ φέρειν . 
Χορός ὦ μέγα σεμνὴ Νίκη , τὸν ἐμὸν βίοτον κατέχοις καὶ μὴ λήγοις στεφανοῦσα .
