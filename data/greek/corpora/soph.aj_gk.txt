Ἀθήνα ἀεὶ μέν , ὦ παῖ Λαρτίου , δέδορκά σε πεῖράν τιν’ ἐχθρῶν ἁρπάσαι θηρώμενον · 
καὶ νῦν ἐπὶ σκηναῖς σε ναυτικαῖς ὁρῶ 
Αἴαντος , ἔνθα τάξιν ἐσχάτην ἔχει , πάλαι κυνηγετοῦντα καὶ μετρούμενον ἴχνη τὰ κείνου νεοχάραχθ’ , ὅπως ἴδῃς εἴτ’ ἔνδον εἴτ’ οὐκ ἔνδον . 
εὖ δέ σ’ ἐκφέρει κυνὸς Λακαίνης ὥς τις εὔρινος βάσις . 
ἔνδον γὰρ ἁνὴρ ἄρτι τυγχάνει , κάρα στάζων ἱδρῶτι καὶ χέρας ξιφοκτόνους . 
καί σ’ οὐδὲν εἴσω τῆσδε παπταίνειν πύλης ἔτ’ ἔργον ἐστίν , ἐννέπειν δ’ ὅτου χάριν σπουδὴν ἔθου τήνδ’ , ὡς παρ’ εἰδυίας μάθῃς . 
Ὀδυσσεύς ὦ φθέγμ’ Ἀθάνας , φιλτάτης ἐμοὶ θεῶν , ὡς εὐμαθές σου , κἂν ἄποπτος ᾖς ὅμως , φώνημ’ ἀκούω καὶ ξυναρπάζω φρενὶ χαλκοστόμου κώδωνος ὡς Τυρσηνικῆς . 
καὶ νῦν ἐπέγνως εὖ μ’ ἐπ’ ἀνδρὶ δυσμενεῖ βάσιν κυκλοῦντ’ , Αἴαντι τῷ σακεσφόρῳ · 
κεῖνον γάρ , οὐδέν’ ἄλλον , ἰχνεύω πάλαι . 
νυκτὸς γὰρ ἡμᾶς τῆσδε πρᾶγος ἄσκοπον ἔχει περάνας , εἴπερ εἴργασται τάδε · 
ἴσμεν γὰρ οὐδὲν τρανές , ἀλλ’ ἀλώμεθα · 
κἀγὼ ’θελοντὴς τῷδ’ ὑπεζύγην πόνῳ . 
ἐφθαρμένας γὰρ ἀρτίως εὑρίσκομεν λείας ἁπάσας καὶ κατηναρισμένας ἐκ χειρὸς αὐτοῖς ποιμνίων ἐπιστάταις . 
τήνδ’ οὖν ἐκείνῳ πᾶς τις αἰτίαν νέμει . 
καί μοί τις ὀπτὴρ αὐτὸν εἰσιδὼν μόνον πηδῶντα πεδία σὺν νεορράντῳ ξίφει φράζει τε κἀδήλωσεν · εὐθέως δ’ ἐγὼ κατ’ ἴχνος ᾄσσω , καὶ τὰ μὲν σημαίνομαι , τὰ δ’ ἐκπέπληγμαι κοὐκ ἔχω μαθεῖν ὅτου . 
καιρὸν δ’ ἐφήκεις · πάντα γὰρ τά τ’ οὖν πάρος τά τ’ εἰσέπειτα σῇ κυβερνῶμαι χερί . 
Ἀθήνα ἔγνων , Ὀδυσσεῦ , καὶ πάλαι φύλαξ ἔβην τῇ σῇ πρόθυμος εἰς ὁδὸν κυναγίᾳ . 
Ὀδυσσεύς ἦ καί , φίλη δέσποινα , πρὸς καιρὸν πονῶ ; 
Ἀθήνα ὡς ἔστιν ἀνδρὸς τοῦδε τἄργα ταῦτά σοι . 
Ὀδυσσεύς καὶ πρὸς τί δυσλόγιστον ὧδ’ ᾖξεν χέρα ; 
Ἀθήνα χόλῳ βαρυνθεὶς τῶν Ἀχιλλείων ὅπλων . 
Ὀδυσσεύς τί δῆτα ποίμναις τήνδ’ ἐπεμπίπτει βάσιν ; 
Ἀθήνα δοκῶν ἐν ὑμῖν χεῖρα χραίνεσθαι φόνῳ . 
Ὀδυσσεύς ἦ καὶ τὸ βούλευμ’ ὡς ἐπ’ Ἀργείοις τόδ’ ἦν ; 
Ἀθήνα κἂν ἐξεπράξατ’ , εἰ κατημέλησ’ ἐγώ . 
Ὀδυσσεύς ποίαισι τόλμαις ταῖσδε καὶ φρενῶν θράσει ; 
Ἀθήνα νύκτωρ ἐφ’ ὑμᾶς δόλιος ὁρμᾶται μόνος . 
Ὀδυσσεύς ἦ καὶ παρέστη κἀπὶ τέρμ’ ἀφίκετο ; 
Ἀθήνα καὶ δὴ ’πὶ δισσαῖς ἦν στρατηγίσιν πύλαις . 
Ὀδυσσεύς καὶ πῶς ἐπέσχε χεῖρα μαιμῶσαν φόνου ; 
Ἀθήνα ἐγώ σφ’ ἀπείργω , δυσφόρους ἐπ’ ὄμμασι γνώμας βαλοῦσα τῆς ἀνηκέστου χαρᾶς , καὶ πρός τε ποίμνας ἐκτρέπω σύμμικτά τε λείας ἄδαστα βουκόλων φρουρήματα · 
ἔνθ’ εἰσπεσὼν ἔκειρε πολύκερων φόνον κύκλῳ ῥαχίζων · κἀδόκει μὲν ἔσθ’ ὅτε δισσοὺς Ἀτρείδας αὐτόχειρ κτείνειν ἔχων , ὅτ’ ἄλλοτ’ ἄλλον ἐμπίτνων στρατηλατῶν . 
ἐγὼ δὲ φοιτῶντ’ ἄνδρα μανιάσιν νόσοις ὤτρυνον , εἰσέβαλλον εἰς ἕρκη κακά . 
κἄπειτ’ ἐπειδὴ τοῦδ’ ἐλώφησεν πόνου , τοὺς ζῶντας αὖ δεσμοῖσι συνδήσας βοῶν ποίμνας τε πάσας εἰς δόμους κομίζεται , ὡς ἄνδρας , οὐχ ὡς εὔκερων ἄγραν ἔχων , καὶ νῦν κατ’ οἴκους συνδέτους αἰκίζεται . 
δείξω δὲ καὶ σοὶ τήνδε περιφανῆ νόσον , ὡς πᾶσιν Ἀργείοισιν εἰσιδὼν θροῇς . 
θαρσῶν δὲ μίμνε μηδὲ συμφορὰν δέχου τὸν ἄνδρ’ · ἐγὼ γὰρ ὀμμάτων ἀποστρόφους αὐγὰς ἀπείρξω σὴν πρόσοψιν εἰσιδεῖν . 
οὗτος , σὲ τὸν τὰς αἰχμαλωτίδας χέρας δεσμοῖς ἀπευθύνοντα προσμολεῖν καλῶ · 
Αἴαντα φωνῶ · στεῖχε δωμάτων πάρος . 
Ὀδυσσεύς τί δρᾷς , Ἀθάνα ; 
μηδαμῶς σφ’ ἔξω κάλει . 
Ἀθήνα οὐ σῖγ’ ἀνέξει μηδὲ δειλίαν ἀρεῖ ; 
Ὀδυσσεύς μὴ πρὸς θεῶν , ἀλλ’ ἔνδον ἀρκείτω μένων . 
Ἀθήνα τί μὴ γένηται ; 
πρόσθεν οὐκ ἀνὴρ ὅδ’ ἦν ; 
Ὀδυσσεύς ἐχθρός γε τῷδε τἀνδρὶ καὶ τανῦν ἔτι . 
Ἀθήνα οὔκουν γέλως ἥδιστος εἰς ἐχθροὺς γελᾶν ; 
Ὀδυσσεύς ἐμοὶ μὲν ἀρκεῖ τοῦτον ἐν δόμοις μένειν . 
Ἀθήνα μεμηνότ’ ἄνδρα περιφανῶς ὀκνεῖς ἰδεῖν ; 
Ὀδυσσεύς φρονοῦντα γάρ νιν οὐκ ἂν ἐξέστην ὄκνῳ . 
Ἀθήνα ἀλλ’ οὐδὲ νῦν σε μὴ παρόντ’ ἴδῃ πέλας . 
Ὀδυσσεύς πῶς , εἴπερ ὀφθαλμοῖς γε τοῖς αὐτοῖς ὁρᾷ ; 
Ἀθήνα ἐγὼ σκοτώσω βλέφαρα καὶ δεδορκότα . 
Ὀδυσσεύς γένοιτο μέντἂν πᾶν θεοῦ τεχνωμένου . 
Ἀθήνα σίγα νυν ἑστὼς καὶ μέν’ ὡς κυρεῖς ἔχων . 
Ὀδυσσεύς μένοιμ’ ἄν · ἤθελον δ’ ἂν ἐκτὸς ὢν τυχεῖν . 
Ἀθήνα ὦ οὕτος , Αἴας , δεύτερόν σε προσκαλῶ . 
τί βαιὸν οὕτως ἐντρέπει τῆς συμμάχου ; 
Αἴας ὦ χαῖρ’ Ἀθάνα , χαῖρε Διογενὲς τέκνον , ὡς εὖ παρέστης · καί σε παγχρύσοις ἐγὼ στέψω λαφύροις τῆσδε τῆς ἄγρας χάριν . 
Ἀθήνα καλῶς ἔλεξας · ἀλλ’ ἐκεῖνό μοι φράσον , ἔβαψας ἔγχος εὖ πρὸς Ἀργείων στρατῷ ; 
Αἴας κόμπος πάρεστι κοὐκ ἀπαρνοῦμαι τὸ μή . 
Ἀθήνα ἦ καὶ πρὸς Ἀτρείδαισιν ᾔχμασας χέρα ; 
Αἴας ὥστ’ οὔποτ’ Αἴανθ’ οἵδ’ ἀτιμάσουσ’ ἔτι . 
Ἀθήνα τεθνᾶσιν ἄνδρες , ὡς τὸ σὸν ξυνῆκ’ ἐγώ . 
Αἴας θανόντες ἤδη τἄμ’ ἀφαιρείσθων ὅπλα . 
Ἀθήνα εἶεν , τί γὰρ δὴ παῖς ὁ τοῦ Λαερτίου , ποῦ σοι τύχης ἕστηκεν ; 
ἢ πέφευγέ σε ; 
Αἴας ἦ τοὐπίτριπτον κίναδος ἐξήρου μ’ ὅπου ; 
Ἀθήνα ἔγωγ’ · Ὀδυσσέα τὸν σὸν ἐνστάτην λέγω . 
Αἴας ἥδιστος , ὦ δέσποινα , δεσμώτης ἔσω θακεῖ · θανεῖν γὰρ αὐτὸν οὔ τί πω θέλω . 
Ἀθήνα πρὶν ἂν τί δράσῃς ἢ τί κερδάνῃς πλέον ; 
Αἴας πρὶν ἂν δεθεὶς πρὸς κίον’ ἑρκείου στέγης . 
Ἀθήνα τί δῆτα τὸν δύστηνον ἐργάσει κακόν ; 
Αἴας μάστιγι πρῶτον νῶτα φοινιχθεὶς θάνῃ . 
Ἀθήνα μὴ δῆτα τὸν δύστηνον ὧδέ γ’ αἰκίσῃ . 
Αἴας χαίρειν , Ἀθάνα , τἄλλ’ ἐγώ σ’ ἐφίεμαι · 
κεῖνος δὲ τίσει τήνδε κοὐκ ἄλλην δίκην . 
Ἀθήνα σὺ δ’ οὖν , ἐπειδὴ τέρψις ἥδε σοι τὸ δρᾶν , χρῶ χειρί , φείδου μηδὲν ὧνπερ ἐννοεῖς . 
Αἴας χωρῶ πρὸς ἔργον · σοὶ δὲ τοῦτ’ ἐφίεμαι , τοιάνδ’ ἀεί μοι σύμμαχον παρεστάναι . 
Ἀθήνα ὁρᾷς , Ὀδυσσεῦ , τὴν θεῶν ἰσχὺν ὅση ; 
τούτου τίς ἄν σοι τἀνδρὸς ἢ προνούστερος ἢ δρᾶν ἀμείνων ηὑρέθη τὰ καίρια ; 
Ὀδυσσεύς ἐγὼ μὲν οὐδέν’ οἶδ’ · ἐποικτίρω δέ νιν δύστηνον ἔμπας , καίπερ ὄντα δυσμενῆ , ὁθούνεκ’ ἄτῃ συγκατέζευκται κακῇ , οὐδὲν τὸ τούτου μᾶλλον ἢ τοὐμὸν σκοπῶν · 
ὁρῶ γὰρ ἡμᾶς οὐδὲν ὄντας ἄλλο πλὴν εἴδωλ’ ὅσοιπερ ζῶμεν ἢ κούφην σκιάν . 
Ἀθήνα τοιαῦτα τοίνυν εἰσορῶν ὑπέρκοπον μηδέν ποτ’ εἴπῃς αὐτὸς εἰς θεοὺς ἔπος , μηδ’ ὄγκον ἄρῃ μηδέν’ , εἴ τινος πλέον ἢ χειρὶ βρίθεις ἢ μακροῦ πλούτου βάθει . 
ὡς ἡμέρα κλίνει τε κἀνάγει πάλιν ἅπαντα τἀνθρώπεια · τοὺς δὲ σώφρονας θεοὶ φιλοῦσι καὶ στυγοῦσι τοὺς κακούς . 
Χορός 
Τελαμώνιε παῖ , τῆς ἀμφιρύτου 
Σαλαμῖνος ἔχων βάθρον ἀγχιάλου , σὲ μὲν εὖ πράσσοντ’ ἐπιχαίρω · 
σὲ δ’ ὅταν πληγὴ Διὸς ἢ ζαμενὴς λόγος ἐκ Δαναῶν κακόθρους ἐπιβῇ , μέγαν ὄκνον ἔχω καὶ πεφόβημαι πτηνῆς ὡς ὄμμα πελείας . 
ὡς καὶ τῆς νῦν φθιμένης νυκτὸς μεγάλοι θόρυβοι κατέχουσ’ ἡμᾶς ἐπὶ δυσκλείᾳ , σὲ τὸν ἱππομανῆ λειμῶν’ ἐπιβάντ’ ὀλέσαι Δαναῶν βοτὰ καὶ λείαν , ἥπερ δορίληπτος ἔτ’ ἦν λοιπή , κτείνοντ’ αἴθωνι σιδήρῳ . 
τοιούσδε λόγους ψιθύρους πλάσσων εἰς ὦτα φέρει πᾶσιν Ὀδυσσεύς , καὶ σφόδρα πείθει · περὶ γὰρ σοῦ νῦν εὔπειστα λέγει , καὶ πᾶς ὁ κλύων τοῦ λέξαντος χαίρει μᾶλλον τοῖς σοῖς ἄχεσιν καθυβρίζων . 
τῶν γὰρ μεγάλων ψυχῶν ἱεὶς οὐκ ἂν ἁμάρτοις · κατὰ δ’ ἄν τις ἐμοῦ τοιαῦτα λέγων οὐκ ἂν πείθοι · 
πρὸς γὰρ τὸν ἔχονθ’ ὁ φθόνος ἕρπει . 
καίτοι σμικροὶ μεγάλων χωρὶς σφαλερὸν πύργου ῥῦμα πέλονται · 
μετὰ γὰρ μεγάλων βαιὸς ἄριστ’ ἂν καὶ μέγας ὀρθοῖθ’ ὑπὸ μικροτέρων . 
ἀλλ’ οὐ δυνατὸν τοὺς ἀνοήτους τούτων γνώμας προδιδάσκειν . 
ὑπὸ τοιούτων ἀνδρῶν θορυβεῖ χἠμεῖς οὐδὲν σθένομεν πρὸς ταῦτ’ ἀπαλέξασθαι σοῦ χωρίς , ἄναξ . 
ἀλλ’ ὅτε γὰρ δὴ τὸ σὸν ὄμμ’ ἀπέδραν , παταγοῦσιν ἅπερ πτηνῶν ἀγέλαι · 
μέγαν αἰγυπιὸν δ’ ὑποδείσαντες τάχ’ ἂν ἐξαίφνης , εἰ σὺ φανείης , σιγῇ πτήξειαν ἄφωνοι . 
Χορός ἦ ῥά σε Ταυροπόλα Διὸς Ἄρτεμις— ὦ μεγάλα φάτις , ὦ μᾶτερ αἰσχύνας ἐμᾶς— ὥρμασε πανδάμους ἐπὶ βοῦς ἀγελαίας , ἦ πού τινος νίκας ἀκάρπωτον χάριν , ἤ ῥα κλυτῶν ἐνάρων ψευσθεῖσ’ , ἀδώροις , εἴτ’ ἐλαφαβολίας ; 
ἢ χαλκοθώραξ μή τιν’ Ἐνυάλιος μομφὰν ἔχων ξυνοῦ δορὸς ἐννυχίοις μαχαναῖς ἐτίσατο λώβαν ; 
Χορός οὔ ποτε γὰρ φρενόθεν γ’ ἐπ’ ἀριστερά , παῖ Τελαμῶνος , ἔβας τόσσον , ἐν ποίμναις πίτνων · 
ἥκοι γὰρ ἂν θεία νόσος · ἀλλ’ ἀπερύκοι καὶ Ζεὺς κακὰν καὶ Φοῖβος Ἀργείων φάτιν . 
εἰ δ’ ὑποβαλλόμενοι κλέπτουσι μύθους οἱ μεγάλοι βασιλῆς ἢ τᾶς ἀσώτου Σισυφιδᾶν γενεᾶς , μὴ μή , ἄναξ , ἔθ’ ὧδ’ ἐφάλοις κλισίαις ὄμμ’ ἔχων κακὰν φάτιν ἄρῃ . 
Χορός ἀλλ’ ἄνα ἐξ ἑδράνων , ὅπου μακραίωνι στηρίζει ποτὲ τᾷδ’ ἀγωνίῳ σχολᾷ ἄταν οὐρανίαν φλέγων . 
ἐχθρῶν δ’ ὕβρις ὧδ’ ἀτάρβητα ὁρμᾶται ἐν εὐανέμοις βάσσαις , πάντων καγχαζόντων γλώσσαις βαρυάλγητα · 
ἐμοὶ δ’ ἄχος ἕστακεν . 
Τέκμησσα ναὸς ἀρωγοὶ τῆς Αἴαντος , γενεᾶς χθονίων ἀπ’ Ἐρεχθειδῶν , ἔχομεν στοναχὰς οἱ κηδόμενοι τοῦ Τελαμῶνος τηλόθεν οἴκου . 
νῦν γὰρ ὁ δεινὸς μέγας ὠμοκρατὴς 
Αἴας θολερῷ κεῖται χειμῶνι νοσήσας . 
Χορός τί δ’ ἐνήλλακται τῆς ἡμερίας νὺξ ἥδε βάρος ; 
παῖ τοῦ Φρυγίου Τελεύταντος , λέγ’ , ἐπεὶ σὲ λέχος δουριάλωτον στέρξας ἀνέχει θούριος Αἴας · 
ὥστ’ οὐκ ἂν ἄϊδρις ὑπείποις . 
Τέκμησσα πῶς δῆτα λέγω λόγον ἄρρητον ; 
θανάτῳ γὰρ ἴσον βάρος ἐκπεύσει . 
μανίᾳ γὰρ ἁλοὺς ἡμὶν ὁ κλεινὸς νύκτερος Αἴας ἀπελωβήθη . 
τοιαῦτ’ ἂν ἴδοις σκηνῆς ἔνδον χειροδάϊκτα σφάγῑ αἱμοβαφῆ , κείνου χρηστήρια τἀνδρός . 
Χορός οἵαν ἐδήλωσας ἀνέρος αἴθονος ἀγγελίαν ἄτλατον οὐδὲ φευκτάν , τῶν μεγάλων Δαναῶν ὕπο κλῃζομέναν , τὰν ὁ μέγας μῦθος ἀέξει . 
οἴμοι φοβοῦμαι τὸ προσέρπον · περίφαντος ἁνὴρ θανεῖται , παραπλάκτῳ χερὶ συγκατακτὰς κελαινοῖς ξίφεσιν βοτὰ καὶ βοτῆρας ἱππονώμας . 
Τέκμησσα ὤμοι · κεῖθεν κεῖθεν ἄρ’ ἡμῖν δεσμῶτιν ἄγων ἤλυθε ποίμνην · 
ὧν τὴν μὲν ἔσω σφάζ’ ἐπὶ γαίας , τὰ δὲ πλευροκοπῶν δίχ’ ἀνερρήγνυ . 
δύο δ’ ἀργίποδας κριοὺς ἀνελὼν τοῦ μὲν κεφαλὴν καὶ γλῶσσαν ἄκραν ῥιπτεῖ θερίσας , τὸν δ’ ὀρθὸν ἄνω κίονι δήσας μέγαν ἱπποδέτην ῥυτῆρα λαβὼν παίει λιγυρᾷ μάστιγι διπλῇ , κακὰ δεννάζων ῥήμαθ’ , ἃ δαίμων κοὐδεὶς ἀνδρῶν ἐδίδαξεν . 
Χορός ὥρα τιν’ ἤδη τοι κρᾶτα καλύμμασι κρυψάμενον ποδοῖν κλοπὰν ἀρέσθαι ἢ θοὸν εἰρεσίας ζυγὸν ἑζόμενον ποντοπόρῳ ναῒ μεθεῖναι . 
τοίας ἐρέσσουσιν ἀπειλὰς δικρατεῖς Ἀτρεῖδαι καθ’ ἡμῶν · πεφόβημαι λιθόλευστον Ἄρη ξυναλγεῖν μετὰ τοῦδε τυπείς , τὸν αἶσ’ ἄπλατος ἴσχει . 
Τέκμησσα οὐκέτι · λαμπρᾶς γὰρ ἄτερ στεροπῆς ᾄξας ὀξὺς νότος ὣς λήγει , καὶ νῦν φρόνιμος νέον ἄλγος ἔχει · 
τὸ γὰρ ἐσλεύσσειν οἰκεῖα πάθη , μηδενὸς ἄλλου παραπράξαντος , μεγάλας ὀδύνας ὑποτείνει . 
Χορός ἀλλ’ εἰ πέπαυται , κάρτ’ ἂν εὐτυχεῖν δοκῶ · 
φρούδου γὰρ ἤδη τοῦ κακοῦ μείων λόγος . 
Τέκμησσα πότερα δ’ ἄν , εἰ νέμοι τις αἵρεσιν , λάβοις , φίλους ἀνιῶν αὐτὸς ἡδονὰς ἔχειν , ἢ κοινὸς ἐν κοινοῖσι λυπεῖσθαι ξυνών ; 
Χορός τό τοι διπλάζον , ὦ γύναι , μεῖζον κακόν . 
Τέκμησσα ἡμεῖς ἄρ’ οὐ νοσοῦντες ἀτώμεσθα νῦν . 
Χορός πῶς τοῦτ’ ἔλεξας ; 
οὐ κάτοιδ’ ὅπως λέγεις . 
Τέκμησσα ἁνὴρ ἐκεῖνος , ἡνίκ’ ἦν ἐν τῇ νόσῳ , αὐτὸς μὲν ἥδεθ’ οἷσιν εἴχετ’ ἐν κακοῖς , ἡμᾶς δὲ τοὺς φρονοῦντας ἠνία ξυνών · 
νῦν δ’ ὡς ἔληξε κἀνέπνευσε τῆς νόσου , κεῖνός τε λύπῃ πᾶς ἐλήλαται κακῇ ἡμεῖς θ’ ὁμοίως οὐδὲν ἧσσον ἢ πάρος . 
ἆρ’ ἔστι ταῦτα δὶς τόσ’ ἐξ ἁπλῶν κακά ; 
Χορός ξύμφημι δή σοι καὶ δέδοικα μὴ ’κ θεοῦ πληγή τις ἥκῃ . 
πῶς γάρ , εἰ πεπαυμένος μηδέν τι μᾶλλον ἢ νοσῶν εὐφραίνεται ; 
Τέκμησσα ὡς ὧδ’ ἐχόντων τῶνδ’ ἐπίστασθαί σε χρή . 
Χορός τίς γάρ ποτ’ ἀρχὴ τοῦ κακοῦ προσέπτατο ; 
δήλωσον ἡμῖν τοῖς ξυναλγοῦσιν τύχας . 
Τέκμησσα ἅπαν μαθήσει τοὔργον ὡς κοινωνὸς ὤν . 
κεῖνος γὰρ ἄκρας νυκτός , ἡνίχ’ ἕσπεροι λαμπτῆρες οὐκέτ’ ᾖθον , ἄμφηκες λαβὼν ἐμαίετ’ ἔγχος ἐξόδους ἕρπειν κενάς . 
κἀγὼ ’πιπλήσσω καὶ λέγω · τί χρῆμα δρᾷς , 
Αἴας ; 
τί τήνδ’ ἄκλητος οὔθ’ ὑπ’ ἀγγέλων κληθεὶς ἀφορμᾷς πεῖραν οὔτε τοῦ κλύων σάλπιγγος ; 
ἀλλὰ νῦν γε πᾶς εὕδει στρατός . 
ὁ δ’ εἶπε πρός με βαί’ , ἀεὶ δ’ ὑμνούμενα · 
γύναι , γυναιξὶ κόσμον ἡ σιγὴ φέρει . 
κἀγὼ μαθοῦσ’ ἔληξ’ , ὁ δ’ ἐσσύθη μόνος . 
καὶ τὰς ἐκεῖ μὲν οὐκ ἔχω λέγειν πάθας · 
ἔσω δ’ ἐσῆλθε συνδέτους ἄγων ὁμοῦ ταύρους , κύνας βοτῆρας , εὔερόν τ’ ἄγραν . 
καὶ τοὺς μὲν ηὐχένιζε , τοὺς δ’ ἄνω τρέπων ἔσφαζε κἀρράχιζε , τοὺς δὲ δεσμίους ᾐκίζεθ’ ὥστε φῶτας ἐν ποίμναις πίτνων . 
τέλος δ’ ὑπᾴξας διὰ θυρῶν σκιᾷ τινι λόγους ἀνέσπα , τοὺς μὲν Ἀτρειδῶν κάτα , τοὺς δ’ ἀμφ’ Ὀδυσσεῖ , συντιθεὶς γέλων πολύν , ὅσην κατ’ αὐτῶν ὕβριν ἐκτίσαιτ’ ἰών · 
κἄπειτ’ ἐπᾴξας αὖθις ἐς δόμους πάλιν , ἔμφρων μόλις πως ξὺν χρόνῳ καθίσταται , καὶ πλῆρες ἄτης ὡς διοπτεύει στέγος , παίσας κάρα ’θώϋξεν · ἐν δ’ ἐρειπίοις νεκρῶν ἐρειφθεὶς ἕζετ’ ἀρνείου φόνου , κόμην ἀπρὶξ ὄνυξι συλλαβὼν χερί . 
καὶ τὸν μὲν ἧστο πλεῖστον ἄφθογγος χρόνον · 
ἔπειτ’ ἐμοὶ τὰ δείν’ ἐπηπείλησ’ ἔπη , εἰ μὴ φανοίην πᾶν τὸ συντυχὸν πάθος , κἀνήρετ’ ἐν τῷ πράγματος κυροῖ ποτέ . 
κἀγώ , φίλοι , δείσασα τοὐξειργασμένον ἔλεξα πᾶν ὅσονπερ ἐξηπιστάμην . 
ὁ δ’ εὐθὺς ἐξῴμωξεν οἰμωγὰς λυγράς , ἃς οὔποτ’ αὐτοῦ πρόσθεν εἰσήκουσ’ ἐγώ · 
πρὸς γὰρ κακοῦ τε καὶ βαρυψύχου γόους τοιούσδ’ ἀεί ποτ’ ἀνδρὸς ἐξηγεῖτ’ ἔχειν · 
ἀλλ’ ἀψόφητος ὀξέων κωκυμάτων ὑπεστέναζε ταῦρος ὣς βρυχώμενος . 
νῦν δ’ ἐν τοιᾷδε κείμενος κακῇ τύχῃ ἄσιτος ἁνήρ , ἄποτος , ἐν μέσοις βοτοῖς σιδηροκμῆσιν ἥσυχος θακεῖ πεσών · 
καὶ δῆλός ἐστιν ὥς τι δρασείων κακόν . 
τοιαῦτα γάρ πως καὶ λέγει κὠδύρεται . 
ἀλλ’ , ὦ φίλοι , τούτων γὰρ οὕνεκ’ ἐστάλην , ἀρήξατ’ εἰσελθόντες , εἰ δύνασθέ τι · 
φίλων γὰρ οἱ τοιοίδε νικῶνται λόγοις . 
Χορός 
Τέκμησσα , δεινά , παῖ Τελεύταντος , λέγεις ἡμῖν , τὸν ἄνδρα διαπεφοιβάσθαι κακοῖς . 
Αἴας ἰώ μοί μοι . 
Τέκμησσα τάχ’ , ὡς ἔοικε , μᾶλλον · ἢ οὐκ ἠκούσατε 
Αἴαντος οἵαν τήνδε θωΰσσει βοήν ; 
Αἴας ἰώ μοί μοι . 
Χορός ἁνὴρ ἔοικεν ἢ νοσεῖν ἢ τοῖς πάλαι νοσήμασιν ξυνοῦσι λυπεῖσθαι παρών . 
Αἴας ἰὼ παῖ παῖ . 
Τέκμησσα ὤμοι τάλαιν’ · Εὐρύσακες , ἀμφὶ σοὶ βοᾷ . 
τί ποτε μενοινᾷ ; 
ποῦ ποτ’ εἶ ; 
τάλαιν’ ἐγώ . 
Αἴας 
Τεῦκρον καλῶ . 
ποῦ Τεῦκρος ; 
ἢ τὸν εἰσαεὶ λεηλατήσει χρόνον , ἐγὼ δ’ ἀπόλλυμαι ; 
Χορός ἁνὴρ φρονεῖν ἔοικεν . 
ἀλλ’ ἀνοίγετε . 
τάχ’ ἄν τιν’ αἰδῶ κἀπ’ ἐμοὶ βλέψας λάβοι . 
Τέκμησσα ἰδού , διοίγω · προσβλέπειν δ’ ἔξεστί σοι τὰ τοῦδε πράγη , καὐτὸς ὡς ἔχων κυρεῖ . 
Αἴας ἰὼ φίλοι ναυβάται , μόνοι ἐμῶν φίλων , μόνοι ἔτ’ ἐμμένοντες ὀρθῷ νόμῳ , ἴδεσθέ μ’ οἷον ἄρτι κῦμα φοινίας ὑπὸ ζάλης ἀμφίδρομον κυκλεῖται . 
Χορός οἴμ’ ὡς ἔοικας ὀρθὰ μαρτυρεῖν ἄγαν . 
δηλοῖ δὲ τοὔργον ὡς ἀφροντίστως ἔχει . 
Αἴας ἰὼ γένος ναΐας ἀρωγὸν τέχνας , ἅλιον ὃς ἐπέβας ἑλίσσων πλάταν , σέ τοι σέ τοι μόνον δέδορκα πημονὰν ἐπαρκέσοντ’ · 
ἀλλά με συνδάϊξον . 
Χορός εὔφημα φώνει · μὴ κακὸν κακῷ διδοὺς ἄκος , πλέον τὸ πῆμα τῆς ἄτης τίθει . 
Αἴας ὁρᾷς τὸν θρασύν , τὸν εὐκάρδιον , τὸν ἐν δαΐοις ἄτρεστον μάχαις , ἐν ἀφόβοις με θηρσὶ δεινὸν χέρας ; 
ὤμοι γέλωτος , οἷον ὑβρίσθην ἄρα . 
Τέκμησσα μή , δέσποτ’ Αἴας , λίσσομαί σ’ , αὔδα τάδε . 
Αἴας οὐκ ἐκτός ; 
οὐκ ἄψορρον ἐκνεμεῖ πόδα ; 
αἰαῖ αἰαῖ . 
Χορός ὦ πρὸς θεῶν ὕπεικε καὶ φρόνησον εὖ . 
Αἴας ὦ δύσμορος , ὃς χερὶ μὲν μεθῆκα τοὺς ἀλάστορας , ἐν δ’ ἑλίκεσσι βουσὶ καὶ κλυτοῖς πεσὼν αἰπολίοις ἐρεμνὸν αἷμ’ ἔδευσα . 
Χορός τί δῆτ’ ἂν ἀλγοίης ἐπ’ ἐξειργασμένοις ; 
οὐ γὰρ γένοιτ’ ἂν ταῦθ’ ὅπως οὐχ ὧδ’ ἔχειν . 
Αἴας ἰὼ πάνθ’ ὁρῶν ἁπάντων τ’ ἀεὶ κακῶν ὄργανον , τέκνον Λαρτίου , κακοπινέστατόν τ’ ἄλημα στρατοῦ , ἦ που πολὺν γέλωθ’ ὑφ’ ἡδονῆς ἄγεις . 
Χορός ξύν τοι θεῷ πᾶς καὶ γελᾷ κὠδύρεται . 
Αἴας ἴδοιμι μήν νιν , καίπερ ὧδ’ ἀτώμενος . 
ἰώ μοί μοι . 
Χορός μηδὲν μέγ’ εἴπῃς · οὐχ ὁρᾷς ἵν’ εἶ κακοῦ ; 
Αἴας ὦ Ζεῦ , προγόνων προπάτωρ , πῶς ἂν τὸν αἱμυλώτατον , ἐχθρὸν ἄλημα , τούς τε δισσάρχας ὀλέσσας βασιλῆς τέλος θάνοιμι καὐτός ; 
Τέκμησσα ὅταν κατεύχῃ ταῦθ’ , ὁμοῦ κἀμοὶ θανεῖν εὔχου · τί γὰρ δεῖ ζῆν με σοῦ τεθνηκότος ; 
Αἴας ἰὼ σκότος , ἐμὸν φάος , ἔρεβος ὦ φαεννότατον , ὡς ἐμοί , ἕλεσθ’ ἕλεσθέ μ’ οἰκήτορα , ἕλεσθέ μ’ · οὔτε γὰρ θεῶν γένος οὔθ’ ἁμερίων ἔτ’ ἄξιος βλέπειν τιν’ εἰς ὄνασιν ἀνθρώπων . 
ἀλλά μ’ ἁ Διὸς ἀλκίμα θεὸς ὀλέθρῑ αἰκίζει . 
ποῖ τις οὖν φύγῃ ; 
ποῖ μολὼν μενῶ ; 
εἰ τὰ μὲν φθίνει , φίλοι , τοιοῖσδ’ ὁμοῦ πέλας , μώραις δ’ ἄγραις προσκείμεθα , πᾶς δὲ στρατὸς δίπαλτος ἄν με χειρὶ φονεύοι . 
Τέκμησσα ὦ δυστάλαινα , τοιάδ’ ἄνδρα χρήσιμον φωνεῖν , ἃ πρόσθεν οὗτος οὐκ ἔτλη ποτ’ ἄν . 
Αἴας ἰὼ πόροι ἁλίρροθοι πάραλά τ’ ἄντρα καὶ νέμος ἐπάκτιον , πολὺν πολύν με δαρόν τε δὴ κατείχετ’ ἀμφὶ Τροίαν χρόνον · ἀλλ’ οὐκέτι μ’ , οὐκ ἔτ’ ἀμπνοὰς ἔχοντα · τοῦτό τις φρονῶν ἴστω . 
ὦ Σκαμάνδριοι γείτονες ῥοαί , εὔφρονες Ἀργείοις , οὐκέτ’ ἄνδρα μὴ τόνδ’ ἴδητ’ , ἔπος ἐξερῶ μέγ’ , οἷον οὔτινα 
Τροία στρατοῦ δέρχθη χθονὸς μολόντ’ ἀπὸ 
Ἑλλανίδος · τανῦν δ’ ἄτιμος ὧδε πρόκειμαι . 
Χορός οὔτοι σ’ ἀπείργειν οὐδ’ ὅπως ἐῶ λέγειν ἔχω , κακοῖς τοιοῖσδε συμπεπτωκότα . 
Αἴας αἰαῖ · τίς ἄν ποτ’ ᾤεθ’ ὧδ’ ἐπώνυμον τοὐμὸν ξυνοίσειν ὄνομα τοῖς ἐμοῖς κακοῖς ; 
νῦν γὰρ πάρεστι καὶ δὶς αἰάζειν ἐμοὶ καὶ τρίς · τοιούτοις γὰρ κακοῖς ἐντυγχάνω · 
ὅτου πατὴρ μὲν τῆσδ’ ἀπ’ Ἰδαίας χθονὸς τὰ πρῶτα καλλιστεῖ’ ἀριστεύσας στρατοῦ πρὸς οἶκον ἦλθε πᾶσαν εὔκλειαν φέρων · 
ἐγὼ δ’ ὁ κείνου παῖς , τὸν αὐτὸν ἐς τόπον 
Τροίας ἐπελθὼν οὐκ ἐλάσσονι σθένει οὐδ’ ἔργα μείω χειρὸς ἀρκέσας ἐμῆς , ἄτιμος Ἀργείοισιν ὧδ’ ἀπόλλυμαι . 
καίτοι τοσοῦτόν γ’ ἐξεπίστασθαι δοκῶ · 
εἰ ζῶν Ἀχιλλεὺς τῶν ὅπλων τῶν ὧν πέρι κρίνειν ἔμελλε κράτος ἀριστείας τινί , οὐκ ἄν τις αὔτ’ ἔμαρψεν ἄλλος ἀντ’ ἐμοῦ . 
νῦν δ’ αὔτ’ Ἀτρεῖδαι φωτὶ παντουργῷ φρένας ἔπραξαν , ἀνδρὸς τοῦδ’ ἀπώσαντες κράτη . 
κεἰ μὴ τόδ’ ὄμμα καὶ φρένες διάστροφοι γνώμης ἀπῇξαν τῆς ἐμῆς , οὐκ ἄν ποτε δίκην κατ’ ἄλλου φωτὸς ὧδ’ ἐψήφισαν . 
νῦν δ’ ἡ Διὸς γοργῶπις ἀδάματος θεὰ ἤδη μ’ ἐπ’ αὐτοῖς χεῖρ’ ἐπεντύνοντ’ ἐμὴν ἔσφηλεν , ἐμβαλοῦσα λυσσώδη νόσον , ὥστ’ ἐν τοιοῖσδε χεῖρας αἱμάξαι βοτοῖς · 
κεῖνοι δ’ ἐπεγγελῶσιν ἐκπεφευγότες , ἐμοῦ μὲν οὐχ ἑκόντος · εἰ δέ τις θεῶν βλάπτοι , φύγοι τἂν χὠ κακὸς τὸν κρείσσονα . 
καὶ νῦν τί χρὴ δρᾶν ; 
ὅστις ἐμφανῶς θεοῖς ἐχθαίρομαι , μισεῖ δέ μ’ Ἑλλήνων στρατός , ἔχθει δὲ Τροία πᾶσα καὶ πεδία τάδε . 
πότερα πρὸς οἴκους , ναυλόχους λιπὼν ἕδρας μόνους τ’ Ἀτρείδας , πέλαγος Αἰγαῖον περῶ ; 
καὶ ποῖον ὄμμα πατρὶ δηλώσω φανεὶς 
Τελαμῶνι ; 
πῶς με τλήσεταί ποτ’ εἰσιδεῖν γυμνὸν φανέντα τῶν ἀριστείων ἄτερ , ὧν αὐτὸς ἔσχε στέφανον εὐκλείας μέγαν ; 
οὐκ ἔστι τοὔργον τλητόν . 
ἀλλὰ δῆτ’ ἰὼν πρὸς ἔρυμα Τρώων , ξυμπεσὼν μόνος μόνοις καὶ δρῶν τι χρηστόν , εἶτα λοίσθιον θάνω ; 
ἀλλ’ ὧδέ γ’ Ἀτρείδας ἂν εὐφράναιμί που . 
οὐκ ἔστι ταῦτα . 
πεῖρά τις ζητητέα τοιάδ’ ἀφ’ ἧς γέροντι δηλώσω πατρὶ μή τοι φύσιν γ’ ἄσπλαγχνος ἐκ κείνου γεγώς . 
αἰσχρὸν γὰρ ἄνδρα τοῦ μακροῦ χρῄζειν βίου , κακοῖσιν ὅστις μηδὲν ἐξαλλάσσεται . 
τί γὰρ παρ’ ἦμαρ ἡμέρα τέρπειν ἔχει προσθεῖσα κἀναθεῖσα τοῦ γε κατθανεῖν ; 
οὐκ ἂν πριαίμην οὐδενὸς λόγου βροτὸν ὅστις κεναῖσιν ἐλπίσιν θερμαίνεται · 
ἀλλ’ ἢ καλῶς ζῆν ἢ καλῶς τεθνηκέναι τὸν εὐγενῆ χρή . 
πάντ’ ἀκήκοας λόγον . 
Χορός οὐδεὶς ἐρεῖ ποθ’ ὡς ὑπόβλητον λόγον , 
Αἴας , ἔλεξας , ἀλλὰ τῆς σαυτοῦ φρενός · 
παῦσαί γε μέντοι καὶ δὸς ἀνδράσιν φίλοις γνώμης κρατῆσαι , τάσδε φροντίδας μεθείς . 
Τέκμησσα ὦ δέσποτ’ Αἴας , τῆς ἀναγκαίας τύχης οὐκ ἔστιν οὐδὲν μεῖζον ἀνθρώποις κακόν . 
ἐγὼ δ’ ἐλευθέρου μὲν ἐξέφυν πατρός , εἴπερ τινὸς σθένοντος ἐν πλούτῳ Φρυγῶν · 
νῦν δ’ εἰμὶ δούλη · θεοῖς γὰρ ὧδ’ ἔδοξέ που καὶ σῇ μάλιστα χειρί . 
τοιγαροῦν , ἐπεὶ τὸ σὸν λέχος ξυνῆλθον , εὖ φρονῶ τὰ σά , καί σ’ ἀντιάζω πρός τ’ ἐφεστίου Διὸς εὐνῆς τε τῆς σῆς , ᾗ συνηλλάχθης ἐμοί , μή μ’ ἀξιώσῃς βάξιν ἀλγεινὴν λαβεῖν τῶν σῶν ὑπ’ ἐχθρῶν , χειρίαν ἐφείς τινι . 
ᾗ γὰρ θάνῃς σὺ καὶ τελευτήσας ἀφῇς , ταύτῃ νόμιζε κἀμὲ τῇ τόθ’ ἡμέρᾳ βίᾳ ξυναρπασθεῖσαν Ἀργείων ὕπο ξὺν παιδὶ τῷ σῷ δουλίαν ἕξειν τροφήν . 
καί τις πικρὸν πρόσφθεγμα δεσποτῶν ἐρεῖ λόγοις ἰάπτων · ἴδετε τὴν ὁμευνέτιν 
Αἴαντος , ὃς μέγιστον ἴσχυσεν στρατοῦ , οἵας λατρείας ἀνθ’ ὅσου ζήλου τρέφει . 
τοιαῦτ’ ἐρεῖ τις · κἀμὲ μὲν δαίμων ἐλᾷ , σοὶ δ’ αἰσχρὰ τἄπη ταῦτα καὶ τῷ σῷ γένει . 
ἀλλ’ αἴδεσαι μὲν πατέρα τὸν σὸν ἐν λυγρῷ γήρᾳ προλείπων , αἴδεσαι δὲ μητέρα πολλῶν ἐτῶν κληροῦχον , ἥ σε πολλάκις θεοῖς ἀρᾶται ζῶντα πρὸς δόμους μολεῖν · 
οἴκτιρε δ’ , ὦναξ , παῖδα τὸν σόν , εἰ νέας τροφῆς στερηθεὶς σοῦ διοίσεται μόνος ὑπ’ ὀρφανιστῶν μὴ φίλων , ὅσον κακὸν κείνῳ τε κἀμοὶ τοῦθ’ , ὅταν θάνῃς , νεμεῖς . 
ἐμοὶ γὰρ οὐκέτ’ ἔστιν εἰς ὅ τι βλέπω πλὴν σοῦ . 
σὺ γάρ μοι πατρίδ’ ᾔστωσας δόρει , καὶ μητέρ’ ἄλλη μοῖρα τὸν φύσαντά τε καθεῖλεν Ἅιδου θανασίμους οἰκήτορας . 
τίς δῆτ’ ἐμοὶ γένοιτ’ ἂν ἀντὶ σοῦ πατρίς ; 
τίς πλοῦτος ; 
ἐν σοὶ πᾶσ’ ἔγωγε σῴζομαι . 
ἀλλ’ ἴσχε κἀμοῦ μνῆστιν · ἀνδρί τοι χρεὼν μνήμην προσεῖναι , τερπνὸν εἴ τί που πάθοι . 
χάρις χάριν γάρ ἐστιν ἡ τίκτουσ’ ἀεί · 
ὅτου δ’ ἀπορρεῖ μνῆστις εὖ πεπονθότος , οὐκ ἂν γένοιτ’ ἔθ’ οὗτος εὐγενὴς ἀνήρ . 
Χορός 
Αἴας , ἔχειν σ’ ἂν οἶκτον ὡς κἀγὼ φρενὶ θέλοιμ’ ἄν · αἰνοίης γὰρ ἂν τὰ τῆσδ’ ἔπη . 
Αἴας καὶ κάρτ’ ἐπαίνου τεύξεται πρὸς γοῦν ἐμοῦ , ἐὰν μόνον τὸ ταχθὲν εὖ τολμᾷ τελεῖν . 
Τέκμησσα ἀλλ’ ὦ φίλ’ Αἴας , πάντ’ ἔγωγε πείσομαι . 
Αἴας κόμιζέ νύν μοι παῖδα τὸν ἐμόν , ὡς ἴδω . 
Τέκμησσα καὶ μὴν φόβοισί γ’ αὐτὸν ἐξελυσάμην . 
Αἴας ἐν τοῖσδε τοῖς κακοῖσιν ; 
ἢ τί μοι λέγεις ; 
Τέκμησσα μὴ σοί γέ που δύστηνος ἀντήσας θάνοι . 
Αἴας πρέπον γέ τἂν ἦν δαίμονος τοὐμοῦ τόδε . 
Τέκμησσα ἀλλ’ οὖν ἐγὼ ’φύλαξα τοῦτό γ’ ἀρκέσαι . 
Αἴας ἐπῄνεσ’ ἔργον καὶ πρόνοιαν ἣν ἔθου . 
Τέκμησσα τί δῆτ’ ἂν ὡς ἐκ τῶνδ’ ἂν ὠφελοῖμί σε ; 
Αἴας δός μοι προσειπεῖν αὐτὸν ἐμφανῆ τ’ ἰδεῖν . 
Τέκμησσα καὶ μὴν πέλας γε προσπόλοις φυλάσσεται . 
Αἴας τί δῆτα μέλλει μὴ οὐ παρουσίαν ἔχειν ; 
Τέκμησσα ὦ παῖ , πατὴρ καλεῖ σε . 
δεῦρο προσπόλων ἄγ’ αὐτὸν ὅσπερ χερσὶν εὐθύνων κυρεῖς . 
Αἴας ἕρποντι φωνεῖς ἢ λελειμμένῳ λόγων ; 
Τέκμησσα καὶ δὴ κομίζει προσπόλων ὅδ’ ἐγγύθεν . 
Αἴας αἶρ’ αὐτόν , αἶρε δεῦρο · ταρβήσει γὰρ οὒ νεοσφαγῆ που τόνδε προσλεύσσων φόνον , εἴπερ δικαίως ἔστ’ ἐμὸς τὰ πατρόθεν . 
ἀλλ’ αὐτίκ’ ὠμοῖς αὐτὸν ἐν νόμοις πατρὸς δεῖ πωλοδαμνεῖν κἀξομοιοῦσθαι φύσιν . 
ὦ παῖ , γένοιο πατρὸς εὐτυχέστερος , τὰ δ’ ἄλλ’ ὅμοιος · καὶ γένοῑ ἂν οὐ κακός . 
καίτοι σε καὶ νῦν τοῦτό γε ζηλοῦν ἔχω , ὁθούνεκ’ οὐδὲν τῶνδ’ ἐπαισθάνει κακῶν · 
ἐν τῷ φρονεῖν γὰρ μηδὲν ἥδιστος βίος , 
[τὸ μὴ φρονεῖν γὰρ κάρτ’ ἀνώδυνον κακόν] ἕως τὸ χαίρειν καὶ τὸ λυπεῖσθαι μάθῃς . 
ὅταν δ’ ἵκῃ πρὸς τοῦτο , δεῖ σ’ ὅπως πατρὸς δείξεις ἐν ἐχθροῖς , οἷος ἐξ οἵου ’τράφης . 
τέως δὲ κούφοις πνεύμασιν βόσκου , νέαν ψυχὴν ἀτάλλων , μητρὶ τῇδε χαρμονήν . 
οὔτοι σ’ Ἀχαιῶν , οἶδα , μή τις ὑβρίσῃ στυγναῖσι λώβαις , οὐδὲ χωρὶς ὄντ’ ἐμοῦ . 
τοῖον πυλωρὸν φύλακα Τεῦκρον ἀμφί σοι λείψω τροφῆ τ’ ἄοκνον ἔμπα , κεἰ τανῦν τηλωπὸς οἰχνεῖ , δυσμενῶν θήραν ἔχων . 
ἀλλ’ , ἄνδρες ἀσπιστῆρες , ἐνάλιος λεώς , ὑμῖν τε κοινὴν τήνδ’ ἐπισκήπτω χάριν , κείνῳ τ’ ἐμὴν ἀγγείλατ’ ἐντολήν , ὅπως τὸν παῖδα τόνδε πρὸς δόμους ἐμοὺς ἄγων 
Τελαμῶνι δείξει μητρί τ’ , Ἐριβοίᾳ λέγω , ὥς σφιν γένηται γηροβοσκὸς εἰσαεί , 
[μέχρις οὗ μυχοὺς κίχωσι τοῦ κάτω θεοῦ] , καὶ τἀμὰ τεύχη μήτ’ ἀγωνάρχαι τινὲς θήσουσ’ Ἀχαιοῖς μήθ’ ὁ λυμεὼν ἐμός . 
ἀλλ’ αὐτό μοι σύ , παῖ , λαβὼν ἐπώνυμον , 
Εὐρύσακες , ἴσχε διὰ πολυρράφου στρέφων πόρπακος , ἑπτάβοιον ἄρρηκτον σάκος · 
τὰ δ’ ἄλλα τεύχη κοίν’ ἐμοὶ τεθάψεται . 
ἀλλ’ ὡς τάχος τὸν παῖδα τόνδ’ ἤδη δέχου καὶ δῶμα πάκτου , μηδ’ ἐπισκήνους γόους δάκρυε · κάρτα τοι φιλοίκτιστον γυνή . 
πύκαζε θᾶσσον · οὐ πρὸς ἰατροῦ σοφοῦ θρηνεῖν ἐπῳδὰς πρὸς τομῶντι πήματι . 
Χορός δέδοικ’ ἀκούων τήνδε τὴν προθυμίαν · 
οὐ γάρ μ’ ἀρέσκει γλῶσσά σου τεθηγμένη . 
Τέκμησσα ὦ δέσποτ’ Αἴας , τί ποτε δρασείεις φρενί ; 
Αἴας μὴ κρῖνε , μὴ ’ξέταζε · σωφρονεῖν καλόν . 
Τέκμησσα οἴμ’ ὡς ἀθυμῶ · καί σε πρὸς τοῦ σοῦ τέκνου καὶ θεῶν ἱκνοῦμαι , μὴ προδοὺς ἡμᾶς γένῃ . 
Αἴας ἄγαν γε λυπεῖς · οὐ κάτοισθ’ ἐγὼ θεοῖς ὡς οὐδὲν ἀρκεῖν εἴμ’ ὀφειλέτης ἔτι ; 
Τέκμησσα εὔφημα φώνει . 
Αἴας τοῖς ἀκούουσιν λέγε . 
Τέκμησσα σὺ δ’ οὐχὶ πείσει ; 
Αἴας πόλλ’ ἄγαν ἤδη θροεῖς . 
Τέκμησσα ταρβῶ γάρ , ὦναξ . 
Αἴας οὐ ξυνέρξεθ’ ὡς τάχος ; 
Τέκμησσα πρὸς θεῶν , μαλάσσου . 
Αἴας μῶρά μοι δοκεῖς φρονεῖν , εἰ τοὐμὸν ἦθος ἄρτι παιδεύειν νοεῖς . 
Χορός ὦ κλεινὰ Σαλαμίς , σὺ μέν που ναίεις ἁλίπλακτος , εὐδαίμων , πᾶσιν περίφαντος ἀεί · 
ἐγὼ δ’ ὁ τλάμων παλαιὸς ἀφ’ οὗ χρόνος 
Ἰδαῖα μίμνων λειμώνῑ ἔπαυλα μηνῶν ἀνήριθμος αἰὲν εὐνῶμαι χρόνῳ τρυχόμενος , κακὰν ἐλπίδ’ ἔχων ἔτι μέ ποτ’ ἀνύσειν τὸν ἀπότροπον ἀΐδηλον Ἅιδαν . 
Χορός καί μοι δυσθεράπευτος Αἴας ξύνεστιν ἔφεδρος , ὤμοι μοι , θείᾳ μανίᾳ ξύναυλος · 
ὃν ἐξεπέμψω πρὶν δή ποτε θουρίῳ κρατοῦντ’ ἐν Ἄρει · νῦν δ’ αὖ φρενὸς οἰοβώτας φίλοις μέγα πένθος ηὕρηται . 
τὰ πρὶν δ’ ἔργα χεροῖν μεγίστας ἀρετᾶς ἄφιλα παρ’ ἀφίλοις ἔπεσ’ ἔπεσε μελέοις Ἀτρείδαις . 
Χορός ἦ που παλαιᾷ μὲν σύντροφος ἁμέρᾳ , λευκῷ δὲ γήρᾳ μάτηρ νιν ὅταν νοσοῦντα φρενομόρως ἀκούσῃ , αἴλινον αἴλινον οὐδ’ οἰκτρᾶς γόον ὄρνιθος ἀηδοῦς ἥσει δύσμορος , ἀλλ’ ὀξυτόνους μὲν ᾠδὰς θρηνήσει , χερόπλακτοι δ’ ἐν στέρνοισι πεσοῦνται δοῦποι καὶ πολιᾶς ἄμυγμα χαίτας . 
Χορός κρείσσων παρ’ Ἅιδᾳ κεύθων ὁ νοσῶν μάταν , ὃς ἐκ πατρῴας ἥκων γενεᾶς ἄριστος πολυπόνων Ἀχαιῶν , οὐκέτι συντρόφοις ὀργαῖς ἔμπεδος , ἀλλ’ ἐκτὸς ὁμιλεῖ . 
ὦ τλᾶμον πάτερ , οἵαν σε μένει πυθέσθαι παιδὸς δύσφορον ἄταν , ἃν οὔπω τις ἔθρεψεν αἰὼν Αἰακιδᾶν ἄτερθε τοῦδε . 
Αἴας ἅπανθ’ ὁ μακρὸς κἀναρίθμητος χρόνος φύει τ’ ἄδηλα καὶ φανέντα κρύπτεται · 
κοὐκ ἔστ’ ἄελπτον οὐδέν , ἀλλ’ ἁλίσκεται χὠ δεινὸς ὅρκος χαἰ περισκελεῖς φρένες . 
κἀγὼ γάρ , ὃς τὰ δείν’ ἐκαρτέρουν τότε , βαφῇ σίδηρος ὣς ἐθηλύνθην στόμα πρὸς τῆσδε τῆς γυναικός · οἰκτίρω δέ νιν χήραν παρ’ ἐχθροῖς παῖδά τ’ ὀρφανὸν λιπεῖν . 
ἀλλ’ εἶμι πρός τε λουτρὰ καὶ παρακτίους λειμῶνας , ὡς ἂν λύμαθ’ ἁγνίσας ἐμὰ μῆνιν βαρεῖαν ἐξαλύξωμαι θεᾶς · 
μολών τε χῶρον ἔνθ’ ἂν ἀστιβῆ κίχω , κρύψω τόδ’ ἔγχος τοὐμόν , ἔχθιστον βελῶν , γαίας ὀρύξας ἔνθα μή τις ὄψεται · 
ἀλλ’ αὐτὸ νὺξ Ἅιδης τε σῳζόντων κάτω . 
ἐγὼ γὰρ ἐξ οὗ χειρὶ τοῦτ’ ἐδεξάμην παρ’ Ἕκτορος δώρημα δυσμενεστάτου , οὔπω τι κεδνὸν ἔσχον Ἀργείων πάρα . 
ἀλλ’ ἔστ’ ἀληθὴς ἡ βροτῶν παροιμία , ἐχθρῶν ἄδωρα δῶρα κοὐκ ὀνήσιμα . 
τοιγὰρ τὸ λοιπὸν εἰσόμεσθα μὲν θεοῖς εἴκειν , μαθησόμεσθα δ’ Ἀτρείδας σέβειν . 
ἄρχοντές εἰσιν , ὥσθ’ ὑπεικτέον . 
τί μήν ; 
καὶ γὰρ τὰ δεινὰ καὶ τὰ καρτερώτατα ἕτοιμ’ ὑπείκει · τοῦτο μὲν νιφοστιβεῖς χειμῶνες ἐκχωροῦσιν εὐκάρπῳ θέρει · 
ἐξίσταται δὲ νυκτὸς αἰανὴς κύκλος τῇ λευκοπώλῳ φέγγος ἡμέρᾳ φλέγειν · 
δεινῶν τ’ ἄημα πνευμάτων ἐκοίμισε στένοντα πόντον · ἐν δ’ ὁ παγκρατὴς ὕπνος λύει πεδήσας , οὐδ’ ἀεὶ λαβὼν ἔχει . 
ἡμεῖς δὲ πῶς οὐ γνωσόμεσθα σωφρονεῖν ; 
ἔγωγ’ · ἐπίσταμαι γὰρ ἀρτίως ὅτι ὅ τ’ ἐχθρὸς ἡμῖν ἐς τοσόνδ’ ἐχθαρτέος , ὡς καὶ φιλήσων αὖθις , ἔς τε τὸν φίλον τοσαῦθ’ ὑπουργῶν ὠφελεῖν βουλήσομαι , ὡς αἰὲν οὐ μενοῦντα · τοῖς πολλοῖσι γὰρ βροτῶν ἄπιστός ἐσθ’ ἑταιρείας λιμήν . 
ἀλλ’ ἀμφὶ μὲν τούτοισιν εὖ σχήσει · σὺ δὲ ἔσω θεοῖς ἐλθοῦσα διὰ τάχους , γύναι , εὔχου τελεῖσθαι τοὐμὸν ὧν ἐρᾷ κέαρ . 
ὑμεῖς δ’ , ἑταῖροι , ταὐτὰ τῇδέ μοι τάδε τιμᾶτε , Τεύκρῳ τ’ , ἢν μόλῃ , σημήνατε μέλειν μὲν ἡμῶν , εὐνοεῖν δ’ ὑμῖν ἅμα . 
ἐγὼ γὰρ εἶμ’ ἐκεῖσ’ ὅποι πορευτέον · 
ὑμεῖς δ’ ἃ φράζω δρᾶτε , καὶ τάχ’ ἄν μ’ ἴσως πύθοισθε , κεἰ νῦν δυστυχῶ , σεσωσμένον . 
Χορός ἔφριξ’ ἔρωτι , περιχαρὴς δ’ ἀνεπτόμαν . 
ἰὼ ἰὼ Πὰν Πάν , ὦ Πὰν Πὰν ἁλίπλαγκτε , Κυλλανίας χιονοκτύπου πετραίας ἀπὸ δειράδος φάνηθ’ , ὦ θεῶν χοροποί’ ἄναξ , ὅπως μοι 
Νύσια Κνώσῑ ὀρχήματ’ αὐτοδαῆ ξυνὼν ἰάψῃς · 
νῦν γὰρ ἐμοὶ μέλει χορεῦσαι . 
Ἰκαρίων δ’ ὑπὲρ πελαγέων μολὼν ἄναξ Ἀπόλλων ὁ Δάλιος εὔγνωστος ἐμοὶ ξυνείη διὰ παντὸς εὔφρων . 
Χορός ἔλυσεν αἰνὸν ἄχος ἀπ’ ὀμμάτων Ἄρης . 
ἰὼ ἰώ , νῦν αὖ , νῦν , ὦ Ζεῦ , πάρα λευκὸν εὐάμερον πελάσαι φάος θοᾶν ὠκυάλων νεῶν , ὅτ’ Αἴας λαθίπονος πάλιν , θεῶν δ’ αὖ πάνθυτα θέσμῑ ἐξήνυσ’ εὐνομίᾳ σέβων μεγίστᾳ . 
πάνθ’ ὁ μέγας χρόνος μαραίνει , κοὐδὲν ἀναύδατον φατίσαιμ’ ἄν , εὖτέ γ’ ἐξ ἀέλπτων 
Αἴας μετανεγνώσθη θυμοῦ τ’ Ἀτρείδαις μεγάλων τε νεικέων . 
Ἄγγελος ἄνδρες φίλοι , τὸ πρῶτον ἀγγεῖλαι θέλω · 
Τεῦκρος πάρεστιν ἄρτι Μυσίων ἀπὸ κρημνῶν · μέσον δὲ προσμολὼν στρατήγιον κυδάζεται τοῖς πᾶσιν Ἀργείοις ὁμοῦ . 
στείχοντα γὰρ πρόσωθεν αὐτὸν ἐν κύκλῳ μαθόντες ἀμφέστησαν , εἶτ’ ὀνείδεσιν ἤρασσον ἔνθεν κἄνθεν οὔτις ἔσθ’ ὃς οὔ , τὸν τοῦ μανέντος κἀπιβουλευτοῦ στρατοῦ ξύναιμον ἀποκαλοῦντες , ὡς οὐκ ἀρκέσοι τὸ μὴ οὐ πέτροισι πᾶς καταξανθεὶς θανεῖν · 
ὥστ’ εἰς τοσοῦτον ἦλθον ὥστε καὶ χεροῖν κολεῶν ἐρυστὰ διεπεραιώθη ξίφη . 
λήγει δ’ ἔρις δραμοῦσα τοῦ προσωτάτω ἀνδρῶν γερόντων ἐν ξυναλλαγῇ λόγου . 
ἀλλ’ ἡμὶν Αἴας ποῦ ’στιν , ὡς φράσω τάδε ; 
τοῖς κυρίοις γὰρ πάντα χρὴ δηλοῦν λόγον . 
Χορός οὐκ ἔνδον , ἀλλὰ φροῦδος ἀρτίως , νέας βουλὰς νέοισιν ἐγκαταζεύξας τρόποις . 
Ἄγγελος ἰοὺ ἰού · 
βραδεῖαν ἡμᾶς ἆρ’ ὁ τήνδε τὴν ὁδὸν πέμπων ἔπεμψεν ἢ ’φάνην ἐγὼ βραδύς . 
Χορός τί δ’ ἐστὶ χρείας τῆσδ’ ὑπεσπανισμένον ; 
Ἄγγελος τὸν ἄνδρ’ ἀπηύδα Τεῦκρος ἔνδοθεν στέγης μὴ ’ξω παρήκειν , πρὶν παρὼν αὐτὸς τύχῃ . 
Χορός ἀλλ’ οἴχεταί τοι , πρὸς τὸ κέρδιστον τραπεὶς γνώμης , θεοῖσιν ὡς καταλλαχθῇ χόλου . 
Ἄγγελος ταῦτ’ ἐστὶ τἄπη μωρίας πολλῆς πλέα , εἴπερ τι Κάλχας εὖ φρονῶν μαντεύεται . 
Χορός ποῖον ; 
τί δ’ εἰδὼς τοῦδε πράγματος πάρει ; 
Ἄγγελος τοσοῦτον οἶδα καὶ παρὼν ἐτύγχανον . 
ἐκ γὰρ συνέδρου καὶ τυραννικοῦ κύκλου 
Κάλχας μεταστὰς οἶος Ἀτρειδῶν δίχα , εἰς χεῖρα Τεύκρου δεξιὰν φιλοφρόνως θεὶς εἶπε κἀπέσκηψε , παντοίᾳ τέχνῃ εἶρξαι κατ’ ἦμαρ τοὐμφανὲς τὸ νῦν τόδε 
Αἴανθ’ ὑπὸ σκηναῖσι μηδ’ ἀφέντ’ ἐᾶν , εἰ ζῶντ’ ἐκεῖνον εἰσιδεῖν θέλοι ποτέ . 
ἐλᾷ γὰρ αὐτὸν τῇδε θἠμέρᾳ μόνῃ δίας Ἀθάνας μῆνις , ὡς ἔφη λέγων . 
τὰ γὰρ περισσὰ κἀνόνητα σώματα πίπτειν βαρείαις πρὸς θεῶν δυσπραξίαις ἔφασχ’ ὁ μάντις , ὅστις ἀνθρώπου φύσιν βλαστὼν ἔπειτα μὴ κατ’ ἄνθρωπον φρονῇ . 
κεῖνος δ’ ἀπ’ οἴκων εὐθὺς ἐξορμώμενος ἄνους καλῶς λέγοντος ηὑρέθη πατρός . 
ὁ μὲν γὰρ αὐτὸν ἐννέπει · τέκνον , δόρει βούλου κρατεῖν μέν , σὺν θεῷ δ’ ἀεὶ κρατεῖν . 
ὁ δ’ ὑψικόμπως κἀφρόνως ἠμείψατο · 
πάτερ , θεοῖς μὲν κἂν ὁ μηδὲν ὢν ὁμοῦ κράτος κατακτήσαιτ’ · ἐγὼ δὲ καὶ δίχα κείνων πέποιθα τοῦτ’ ἐπισπάσειν κλέος . 
τοσόνδ’ ἐκόμπει μῦθον . 
εἶτα δεύτερον δίας Ἀθάνας , ἡνίκ’ ὀτρύνουσά νιν ηὐδᾶτ’ ἐπ’ ἐχθροῖς χεῖρα φοινίαν τρέπειν , τότ’ ἀντιφωνεῖ δεινὸν ἄρρητόν τ’ ἔπος · 
ἄνασσα , τοῖς ἄλλοισιν Ἀργείων πέλας ἵστω , καθ’ ἡμᾶς δ’ οὔποτ’ ἐκρήξει μάχη . 
τοιοῖσδέ τοι λόγοισιν ἀστεργῆ θεᾶς ἐκτήσατ’ ὀργήν , οὐ κατ’ ἄνθρωπον φρονῶν . 
ἀλλ’ εἴπερ ἔστι τῇδε θἠμέρᾳ , τάχ’ ἂν γενοίμεθ’ αὐτοῦ σὺν θεῷ σωτήριοι . 
τοσαῦθ’ ὁ μάντις εἶφ’ · ὁ δ’ εὐθὺς ἐξ ἕδρας πέμπει με σοὶ φέροντα τάσδ’ ἐπιστολὰς 
Τεῦκρος φυλάσσειν . 
εἰ δ’ ἀπεστερήμεθα , οὐκ ἔστιν ἁνὴρ κεῖνος , εἰ Κάλχας σοφός . 
Χορός ὦ δαΐα Τέκμησσα , δύσμορον γένος , ὅρα μολοῦσα τόνδ’ ὁποῖ’ ἔπη θροεῖ · 
ξυρεῖ γὰρ ἐν χρῷ τοῦτο μὴ χαίρειν τινά . 
Τέκμησσα τί μ’ αὖ τάλαιναν , ἀρτίως πεπαυμένην κακῶν ἀτρύτων , ἐξ ἕδρας ἀνίστατε ; 
Χορός τοῦδ’ εἰσάκουε τἀνδρός , ὡς ἥκει φέρων 
Αἴαντος ἡμῖν πρᾶξιν ἣν ἤλγησ’ ἐγώ . 
Τέκμησσα οἴμοι , τί φής , ἄνθρωπε ; 
μῶν ὀλώλαμεν ; 
Ἄγγελος οὐκ οἶδα τὴν σὴν πρᾶξιν , Αἴαντος δ’ ὅτι , θυραῖος εἴπερ ἐστίν , οὐ θαρσῶ πέρι . 
Τέκμησσα καὶ μὴν θυραῖος , ὥστε μ’ ὠδίνειν τί φής . 
Ἄγγελος ἐκεῖνον εἴργειν Τεῦκρος ἐξεφίεται σκηνῆς ὕπαυλον μηδ’ ἀφιέναι μόνον . 
Τέκμησσα ποῦ δ’ ἐστὶ Τεῦκρος , κἀπὶ τῷ λέγει τάδε ; 
Ἄγγελος πάρεστ’ ἐκεῖνος ἄρτι · τήνδε δ’ ἔξοδον ὀλεθρίαν Αἴαντος ἐλπίζει φέρειν . 
Τέκμησσα οἴμοι τάλαινα , τοῦ ποτ’ ἀνθρώπων μαθών ; 
Ἄγγελος τοῦ Θεστορείου μάντεως , καθ’ ἡμέραν τὴν νῦν , ὅτ’ αὐτῷ θάνατον ἢ βίον φέρει . 
Τέκμησσα οἲ ’γώ , φίλοι , πρόστητ’ ἀναγκαίας τύχης , καὶ σπεύσαθ’ , οἱ μὲν Τεῦκρον ἐν τάχει μολεῖν , οἱ δ’ ἑσπέρους ἀγκῶνας , οἱ δ’ ἀντηλίους ζητεῖτ’ ἰόντες τἀνδρὸς ἔξοδον κακήν . 
ἔγνωκα γὰρ δὴ φωτὸς ἠπατημένη καὶ τῆς παλαιᾶς χάριτος ἐκβεβλημένη . 
οἴμοι , τί δράσω , τέκνον ; 
οὐχ ἱδρυτέον · 
ἀλλ’ εἶμι κἀγὼ κεῖσ’ ὅποιπερ ἂν σθένω . 
χωρῶμεν , ἐγκονῶμεν , οὐχ ἕδρας ἀκμὴ σῴζειν θέλοντας ἄνδρα γ’ ὃς σπεύδῃ θανεῖν . 
Χορός χωρεῖν ἕτοιμος , κοὐ λόγῳ δείξω μόνον · 
τάχος γὰρ ἔργου καὶ ποδῶν ἅμ’ ἕψεται , 
Αἴας ὁ μὲν σφαγεὺς ἕστηκεν ᾗ τομώτατος γένοιτ’ ἄν , εἴ τῳ καὶ λογίζεσθαι σχολή · 
δῶρον μὲν ἀνδρὸς Ἕκτορος ξένων ἐμοὶ μάλιστα μισηθέντος ἐχθίστου θ’ ὁρᾶν · 
πέπηγε δ’ ἐν γῇ πολεμίᾳ τῇ Τρῳάδι , σιδηροβρῶτι θηγάνῃ νεηκονής · 
ἔπηξα δ’ αὐτὸν εὖ περιστείλας ἐγώ , εὐνούστατον τῷδ’ ἀνδρὶ διὰ τάχους θανεῖν . 
οὕτω μὲν εὐσκευοῦμεν · ἐκ δὲ τῶνδέ μοι σὺ πρῶτος , ὦ Ζεῦ , καὶ γὰρ εἰκός , ἄρκεσον . 
αἰτήσομαι δέ σ’ οὐ μακρὸν γέρας λαχεῖν . 
πέμψον τιν’ ἡμῖν ἄγγελον , κακὴν φάτιν 
Τεύκρῳ φέροντα , πρῶτος ὥς με βαστάσῃ πεπτῶτα τῷδε περὶ νεορράντῳ ξίφει , καὶ μὴ πρὸς ἐχθρῶν του κατοπτευθεὶς πάρος ῥιφθῶ κυσὶν πρόβλητος οἰωνοῖς θ’ ἕλωρ . 
τοσαῦτά σ’ , ὦ Ζεῦ , προστρέπω , καλῶ δ’ ἅμα πομπαῖον Ἑρμῆν χθόνιον εὖ με κοιμίσαι , ξὺν ἀσφαδάστῳ καὶ ταχεῖ πηδήματι πλευρὰν διαρρήξαντα τῷδε φασγάνῳ . 
καλῶ δ’ ἀρωγοὺς τὰς ἀεί τε παρθένους ἀεί θ’ ὁρώσας πάντα τἀν βροτοῖς πάθη , σεμνὰς Ἐρινῦς τανύποδας , μαθεῖν ἐμὲ πρὸς τῶν Ἀτρειδῶν ὡς διόλλυμαι τάλας , καί σφας κακοὺς κάκιστα καὶ πανωλέθρους ξυναρπάσειαν , ὥσπερ εἰσορῶσ’ ἐμὲ 
[αὐτοσφαγῆ πίπτοντα , τὼς αὐτοσφαγεῖς πρὸς τῶν φιλίστων ἐκγόνων ὀλοίατο.] ἴτ’ , ὦ ταχεῖαι ποίνιμοί τ’ Ἐρινύες , γεύεσθε , μὴ φείδεσθε πανδήμου στρατοῦ · 
σὺ δ’ , ὦ τὸν αἰπὺν οὐρανὸν διφρηλατῶν 
Ἥλιε , πατρῴαν τὴν ἐμὴν ὅταν χθόνα ἴδῃς , ἐπισχὼν χρυσόνωτον ἡνίαν ἄγγειλον ἄτας τὰς ἐμὰς μόρον τ’ ἐμὸν γέροντι πατρὶ τῇ τε δυστήνῳ τροφῷ . 
ἦ που τάλαινα , τήνδ’ ὅταν κλύῃ φάτιν , ἥσει μέγαν κωκυτὸν ἐν πάσῃ πόλει . 
ἀλλ’ οὐδὲν ἔργον ταῦτα θρηνεῖσθαι μάτην , ἀλλ’ ἀρκτέον τὸ πρᾶγμα σὺν τάχει τινί . 
ὦ Θάνατε Θάνατε , νῦν μ’ ἐπίσκεψαι μολών . 
καίτοι σὲ μὲν κἀκεῖ προσαυδήσω ξυνών . 
σὲ δ’ , ὦ φαεννῆς ἡμέρας τὸ νῦν σέλας , καὶ τὸν διφρευτὴν Ἥλιον προσεννέπω , πανύστατον δὴ κοὔποτ’ αὖθις ὕστερον . 
ὦ φέγγος , ὦ γῆς ἱερὸν οἰκείας πέδον 
Σαλαμῖνος , ὦ πατρῷον ἑστίας βάθρον κλειναί τ’ Ἀθῆναι καὶ τὸ σύντροφον γένος κρῆναί τε ποταμοί θ’ οἵδε , καὶ τὰ Τρωϊκὰ πεδία προσαυδῶ , χαίρετ’ , ὦ τροφῆς ἐμοί · 
τοῦθ’ ὑμὶν Αἴας τοὔπος ὕστατον θροεῖ , τὰ δ’ ἄλλ’ ἐν Ἅιδου τοῖς κάτω μυθήσομαι . 
Ἡμιχόριον 1 πόνος πόνῳ πόνον φέρει . 
πᾷ πᾷ πᾷ γὰρ οὐκ ἔβαν ἐγώ ; 
κοὐδεὶς ἐπίσταταί με συμμαθεῖν τόπος . 
ἰδού . 
δοῦπον αὖ κλύω τινά . 
Ἡμιχόριον 2 ἡμῶν γε ναὸς κοινόπλουν ὁμιλίαν . 
Ἡμιχόριον 1 τί οὖν δή ; 
Ἡμιχόριον 2 πᾶν ἐστίβηται πλευρὸν ἕσπερον νεῶν 
Ἡμιχόριον 1 ἔχεις οὖν ; 
Ἡμιχόριον 2 πόνου γε πλῆθος , κοὐδὲν εἰς ὄψιν πλέον . 
Ἡμιχόριον 1 ἀλλ’ οὐδὲ μὲν δὴ τὴν ἀφ’ ἡλίου βολῶν κέλευθον ἁνὴρ οὐδαμοῦ δηλοῖ φανείς . 
Χορός τίς ἂν δῆτά μοι , τίς ἂν φιλοπόνων ἁλιαδᾶν ἔχων ἀΰπνους ἄγρας , ἢ τίς Ὀλυμπιάδων θεᾶν ἢ ῥυτῶν 
Βοσπορίων ποταμῶν , τὸν ὠμόθυμον εἴ ποθι πλαζόμενον λεύσσων ἀπύοι ; 
σχέτλια γὰρ ἐμέ γε τὸν μακρῶν ἀλάταν πόνων οὐρίῳ μὴ πελάσαι δρόμῳ , ἀλλ’ ἀμενηνὸν ἄνδρα μὴ λεύσσειν ὅπου . 
Τέκμησσα ἰώ μοί μοι . 
Χορός τίνος βοὴ πάραυλος ἐξέβη νάπους ; 
Τέκμησσα ἰὼ τλήμων . 
Χορός τὴν δουρίληπτον δύσμορον νύμφην ὁρῶ 
Τέκμησσαν , οἴκτῳ , τῷδε συγκεκραμένην . 
Τέκμησσα ᾤχωκ’ , ὄλωλα , διαπεπόρθημαι , φίλοι . 
Χορός τί δ’ ἔστιν ; 
Τέκμησσα 
Αἴας ὅδ’ ἡμῖν ἀρτίως νεοσφαγὴς κεῖται , κρυφαίῳ φασγάνῳ περιπτυχής . 
Χορός ὤμοι ἐμῶν νόστων · 
ὤμοι , κατέπεφνες , ἄναξ , τόνδε συνναύταν , τάλας ὦ ταλαίφρων γύναι · 
Τέκμησσα ὡς ὧδε τοῦδ’ ἔχοντος αἰάζειν πάρα . 
Χορός τίνος ποτ’ ἆρ’ ἔπραξε χειρὶ δύσμορος ; 
Τέκμησσα αὐτὸς πρὸς αὑτοῦ , δῆλον · ἐν γάρ οἱ χθονὶ πηκτὸν τόδ’ ἔγχος περιπετὲς κατηγορεῖ . 
Χορός ὤμοι ἐμᾶς ἄτας , οἶος ἄρ’ αἱμάχθης , ἄφαρκτος φίλων · 
ἐγὼ δ’ ὁ πάντα κωφός , ὁ πάντ’ ἄϊδρις , κατημέλησα . 
πᾷ πᾷ κεῖται ὁ δυστράπελος , δυσώνυμος Αἴας ; 
Τέκμησσα οὔτοι θεατός · ἀλλά νιν περιπτυχεῖ φάρει καλύψω τῷδε παμπήδην , ἐπεὶ οὐδεὶς ἄν , ὅστις καὶ φίλος , τλαίη βλέπειν φυσῶντ’ ἄνω πρὸς ῥῖνας ἔκ τε φοινίας πληγῆς μελανθὲν αἷμ’ ἀπ’ οἰκείας σφαγῆς . 
οἴμοι , τί δράσω ; 
τίς σε βαστάσει φίλων ; 
ποῦ Τεῦκρος ; 
ὡς ἀκμαῖ’ ἄν , εἰ βαίη , μόλοι , πεπτῶτ’ ἀδελφὸν τόνδε συγκαθαρμόσαι . 
ὦ δύσμορ’ Αἴας , οἷος ὢν οἵως ἔχεις , ὡς καὶ παρ’ ἐχθροῖς ἄξιος θρήνων τυχεῖν . 
Χορός ἔμελλες , τάλας , ἔμελλες χρόνῳ στερεόφρων ἄρ’ ἐξανύσσειν κακὰν μοῖραν ἀπειρεσίων πόνων . 
τοῖά μοι πάννυχα καὶ φαέθοντ’ ἀνεστέναζες ὠμόφρων ἐχθοδόπ’ Ἀτρείδαις οὐλίῳ σὺν πάθει . 
μέγας ἄρ’ ἦν ἐκεῖνος ἄρχων χρόνος πημάτων , ἦμος ἀριστόχειρ 
............ὅπλων ἔκειτ’ ἀγὼν πέρι . 
Τέκμησσα ἰώ μοί μοι . 
Χορός χωρεῖ πρὸς ἧπαρ , οἶδα , γενναία δύη . 
Τέκμησσα ἰώ μοί μοι . 
Χορός οὐδέν σ’ ἀπιστῶ καὶ δὶς οἰμῶξαι , γύναι , τοιοῦδ’ ἀποβλαφθεῖσαν ἀρτίως φίλου . 
Τέκμησσα σοὶ μὲν δοκεῖν ταῦτ’ ἔστ’ , ἐμοὶ δ’ ἄγαν φρονεῖν . 
Χορός ξυναυδῶ . 
Τέκμησσα οἴμοι , τέκνον , πρὸς οἷα δουλείας ζυγὰ χωροῦμεν , οἷοι νῷν ἐφεστᾶσιν σκοποί . 
Χορός ὤμοι , ἀναλγήτων δισσῶν ἐθρόησας ἄναυδ’ ἔργ’ Ἀτρειδᾶν τῷδ’ ἄχει . 
ἀλλ’ ἀπείργοι θεός . 
Τέκμησσα οὐκ ἂν τάδ’ ἔστη τῇδε μὴ θεῶν μέτα . 
Χορός ἄγαν ὑπερβριθὲς γὰρ ἄχθος ἤνυσαν . 
Τέκμησσα τοιόνδε μέντοι Ζηνὸς ἡ δεινὴ θεὸς 
Παλλὰς φυτεύει πῆμ’ Ὀδυσσέως χάριν . 
Χορός ἦ ῥα κελαινώπαν θυμὸν ἐφυβρίζει πολύτλας ἀνήρ , γελᾷ δὲ τοῖσδε μαινομένοις ἄχεσιν πολὺν γέλωτα , φεῦ φεῦ , ξύν τε διπλοῖ βασιλῆς κλύοντες Ἀτρεῖδαι . 
Τέκμησσα οἱ δ’ οὖν γελώντων κἀπιχαιρόντων κακοῖς τοῖς τοῦδ’ · ἴσως τοι , κεἰ βλέποντα μὴ ’πόθουν , θανόντ’ ἂν οἰμώξειαν ἐν χρείᾳ δορός . 
οἱ γὰρ κακοὶ γνώμαισι τἀγαθὸν χεροῖν ἔχοντες οὐκ ἴσασι , πρίν τις ἐκβάλῃ . 
ἐμοὶ πικρὸς τέθνηκεν ἢ κείνοις γλυκύς , αὑτῷ δὲ τερπνός · ὧν γὰρ ἠράσθη τυχεῖν ἐκτήσαθ’ αὑτῷ , θάνατον ὅνπερ ἤθελεν . 
τί δῆτα τοῦδ’ ἐπεγγελῷεν ἂν κάτα ; 
θεοῖς τέθνηκεν οὗτος , οὐ κείνοισιν , οὔ . 
πρὸς ταῦτ’ Ὀδυσσεὺς ἐν κενοῖς ὑβριζέτω . 
Αἴας γὰρ αὐτοῖς οὐκέτ’ ἐστίν , ἀλλ’ ἐμοὶ λιπὼν ἀνίας καὶ γόους διοίχεται . 
Τεῦκρος ἰώ μοί μοι . 
Χορός σίγησον · αὐδὴν γὰρ δοκῶ Τεύκρου κλύειν βοῶντος ἄτης τῆσδ’ ἐπίσκοπον μέλος . 
Τεῦκρος ὦ φίλτατ’ Αἴας , ὦ ξύναιμον ὄμμ’ ἐμοί , ἆρ’ ἠμπόληκας , ὥσπερ ἡ φάτις κρατεῖ ; 
Χορός ὄλωλεν ἁνήρ , Τεῦκρε , τοῦτ’ ἐπίστασο . 
Τεῦκρος ὤμοι βαρείας ἆρα τῆς ἐμῆς τύχης . 
Χορός ὡς ὧδ’ ἐχόντων 
Τεῦκρος ὦ τάλας ἐγώ , τάλας . 
Χορός πάρα στενάζειν . 
Τεῦκρος ὦ περισπερχὲς πάθος . 
Χορός ἄγαν γε , Τεῦκρε . 
Τεῦκρος φεῦ τάλας · τί γὰρ τέκνον τὸ τοῦδε , ποῦ μοι γῆς κυρεῖ τῆς Τρῳάδος ; 
Χορός μόνος παρὰ σκηναῖσιν . 
Τεῦκρος οὐχ ὅσον τάχος δῆτ’ αὐτὸν ἄξεις δεῦρο , μή τις ὡς κενῆς σκύμνον λεαίνης δυσμενῶν ἀναρπάσῃ ; 
ἴθ’ , ἐγκόνει , σύγκαμνε · τοῖς θανοῦσί τοι φιλοῦσι πάντες κειμένοις ἐπεγγελᾶν . 
Χορός καὶ μὴν ἔτι ζῶν , Τεῦκρε , τοῦδέ σοι μέλειν ἐφίεθ’ ἁνὴρ κεῖνος , ὥσπερ οὖν μέλει . 
Τεῦκρος ὦ τῶν ἁπάντων δὴ θεαμάτων ἐμοὶ ἄλγιστον ὧν προσεῖδον ὀφθαλμοῖς ἐγώ , ὁδός θ’ ὁδῶν πασῶν ἀνιάσασα δὴ μάλιστα τοὐμὸν σπλάγχνον , ἣν δὴ νῦν ἔβην . 
ὦ φίλτατ’ Αἴας , τὸν σὸν ὡς ἐπῃσθόμην μόρον διώκων κἀξιχνοσκοπούμενος . 
ὀξεῖα γάρ σου βάξις ὡς θεοῦ τινος διῆλθ’ Ἀχαιοὺς πάντας ὡς οἴχει θανών . 
ἁγὼ κλύων δύστηνος ἐκποδὼν μὲν ὢν ὑπεστέναζον , νῦν δ’ ὁρῶν ἀπόλλυμαι . 
οἴμοι . 
ἴθ’ , ἐκκάλυψον , ὡς ἴδω τὸ πᾶν κακόν . 
ὦ δυσθέατον ὄμμα καὶ τόλμης πικρᾶς , ὅσας ἀνίας μοι κατασπείρας φθίνεις . 
ποῖ γὰρ μολεῖν μοι δυνατόν , εἰς ποίους βροτούς , τοῖς σοῖς ἀρήξαντ’ ἐν πόνοισι μηδαμοῦ ; 
ἦ πού με Τελαμών , σὸς πατὴρ ἐμός θ’ ἅμα , δέξαιτ’ ἂν εὐπρόσωπος ἵλεώς τ’ ἴσως χωροῦντ’ ἄνευ σοῦ . 
πῶς γὰρ οὔχ ; 
ὅτῳ πάρα μηδ’ εὐτυχοῦντι μηδὲν ἥδιον γελᾶν . 
οὗτος τί κρύψει ; 
ποῖον οὐχ ἐρεῖ κακὸν τὸν ἐκ δορὸς γεγῶτα πολεμίου νόθον , τὸν δειλίᾳ προδόντα καὶ κακανδρίᾳ σέ , φίλτατ’ Αἴας , ἢ δόλοισιν , ὡς τὰ σὰ κράτη θανόντος καὶ δόμους νέμοιμι σούς . 
τοιαῦτ’ ἀνὴρ δύσοργος , ἐν γήρᾳ βαρύς , ἐρεῖ , πρὸς οὐδὲν εἰς ἔριν θυμούμενος . 
τέλος δ’ ἀπωστὸς γῆς ἀπορριφθήσομαι , δοῦλος λόγοισιν ἀντ’ ἐλευθέρου φανείς . 
τοιαῦτα μὲν κατ’ οἶκον · ἐν Τροίᾳ δέ μοι πολλοὶ μὲν ἐχθροί , παῦρα δ’ ὠφελήσιμα . 
καὶ ταῦτα πάντα σοῦ θανόντος ηὑρόμην . 
οἴμοι , τί δράσω ; 
πῶς σ’ ἀποσπάσω πικροῦ · 
τοῦδ’ αἰόλου κνώδοντος , ὦ τάλας , ὑφ’ οὗ φονέως ἄρ’ ἐξέπνευσας ; 
εἶδες ὡς χρόνῳ ἔμελλέ σ’ Ἕκτωρ καὶ θανὼν ἀποφθίσειν ; 
σκέψασθε , πρὸς θεῶν , τὴν τύχην δυοῖν βροτοῖν . 
Ἕκτωρ μέν , ᾧ δὴ τοῦδ’ ἐδωρήθη πάρα , ζωστῆρι πρισθεὶς ἱππικῶν ἐξ ἀντύγων ἐκνάπτετ’ αἰέν , ἔστ’ ἀπέψυξεν βίον · 
οὗτος δ’ ἐκείνου τήνδε δωρεὰν ἔχων πρὸς τοῦδ’ ὄλωλε θανασίμῳ πεσήματι . 
ἆρ’ οὐκ Ἐρινὺς τοῦτ’ ἐχάλκευσεν ξίφος κἀκεῖνον Ἅιδης , δημιουργὸς ἄγριος ; 
ἐγὼ μὲν οὖν καὶ ταῦτα καὶ τὰ πάντ’ ἀεὶ φάσκοιμ’ ἂν ἀνθρώποισι μηχανᾶν θεούς · 
ὅτῳ δὲ μὴ τάδ’ ἐστὶν ἐν γνώμῃ φίλα , κεῖνός τ’ ἐκεῖνα στεργέτω κἀγὼ τάδε . 
Χορός μὴ τεῖνε μακράν , ἀλλ’ ὅπως κρύψεις τάφῳ φράζου τὸν ἄνδρα χὤ τι μυθήσει τάχα . 
βλέπω γὰρ ἐχθρὸν φῶτα , καὶ τάχ’ ἂν κακοῖς γελῶν ἃ δὴ κακοῦργος ἐξίκοιτ’ ἀνήρ . 
Τεῦκρος τίς δ’ ἐστὶν ὅντιν’ ἄνδρα προσλεύσσεις στρατοῦ ; 
Χορός 
Μενέλαος , ᾧ δὴ τόνδε πλοῦν ἐστείλαμεν . 
Τεῦκρος ὁρῶ · μαθεῖν γὰρ ἐγγὺς ὢν οὐ δυσπετής . 
Μενέλαος οὗτος , σὲ φωνῶ τόνδε τὸν νεκρὸν χεροῖν μὴ συγκομίζειν , ἀλλ’ ἐᾶν ὅπως ἔχει . 
Τεῦκρος τίνος χάριν τοσόνδ’ ἀνήλωσας λόγον ; 
Μενέλαος δοκοῦντ’ ἐμοί , δοκοῦντα δ’ ὃς κραίνει στρατοῦ . 
Τεῦκρος οὔκουν ἂν εἴποις ἥντιν’ αἰτίαν προθείς ; 
Μενέλαος ὁθούνεκ’ αὐτὸν ἐλπίσαντες οἴκοθεν ἄγειν Ἀχαιοῖς ξύμμαχόν τε καὶ φίλον , ἐξηύρομεν ζητοῦντες ἐχθίω Φρυγῶν · 
ὅστις στρατῷ ξύμπαντι βουλεύσας φόνον νύκτωρ ἐπεστράτευσεν , ὡς ἕλοι δόρει · 
κεἰ μὴ θεῶν τις τήνδε πεῖραν ἔσβεσεν , ἡμεῖς μὲν ἂν τήνδ’ ἣν ὅδ’ εἴληχεν τύχην θανόντες ἂν προυκείμεθ’ αἰσχίστῳ μόρῳ , οὗτος δ’ ἂν ἔζη . 
νῦν δ’ ἐνήλλαξεν θεὸς τὴν τοῦδ’ ὕβριν πρὸς μῆλα καὶ ποίμνας πεσεῖν . 
ὧν εἵνεκ’ αὐτὸν οὔτις ἔστ’ ἀνὴρ σθένων τοσοῦτον ὥστε σῶμα τυμβεῦσαι τάφῳ , ἀλλ’ ἀμφὶ χλωρὰν ψάμαθον ἐκβεβλημένος ὄρνισι φορβὴ παραλίοις γενήσεται . 
πρὸς ταῦτα μηδὲν δεινὸν ἐξάρῃς μένος . 
εἰ γὰρ βλέποντος μὴ ’δυνήθημεν κρατεῖν , πάντως θανόντος γ’ ἄρξομεν , κἂν μὴ θέλῃς , χερσὶν παρευθύνοντες · οὐ γὰρ ἔσθ’ ὅπου λόγων γ’ ἀκοῦσαι ζῶν ποτ’ ἠθέλησ’ ἐμῶν . 
καίτοι κακοῦ πρὸς ἀνδρὸς ὄντα δημότην μηδὲν δικαιοῦν τῶν ἐφεστώτων κλύειν . 
οὐ γάρ ποτ’ οὔτ’ ἂν ἐν πόλει νόμοι καλῶς φέροιντ’ ἄν , ἔνθα μὴ καθεστήκῃ δέος , οὔτ’ ἂν στρατός γε σωφρόνως ἄρχοιτ’ ἔτι , μηδὲν φόβου πρόβλημα μηδ’ αἰδοῦς ἔχων . 
ἀλλ’ ἄνδρα χρή , κἂν σῶμα γεννήσῃ μέγα , δοκεῖν πεσεῖν ἂν κἂν ἀπὸ σμικροῦ κακοῦ . 
δέος γὰρ ᾧ πρόσεστιν αἰσχύνη θ’ ὁμοῦ , σωτηρίαν ἔχοντα τόνδ’ ἐπίστασο · 
ὅπου δ’ ὑβρίζειν δρᾶν θ’ ἃ βούλεται παρῇ , ταύτην νόμιζε τὴν πόλιν χρόνῳ ποτὲ ἐξ οὐρίων δραμοῦσαν εἰς βυθὸν πεσεῖν . 
ἀλλ’ ἑστάτω μοι καὶ δέος τι καίριον , καὶ μὴ δοκῶμεν δρῶντες ἃν ἡδώμεθα οὐκ ἀντιτίσειν αὖθις ἂν λυπώμεθα . 
ἕρπει παραλλὰξ ταῦτα . 
πρόσθεν οὗτος ἦν αἴθων ὑβριστής , νῦν δ’ ἐγὼ μέγ’ αὖ φρονῶ . 
καί σοι προφωνῶ τόνδε μὴ θάπτειν , ὅπως μὴ τόνδε θάπτων αὐτὸς εἰς ταφὰς πέσῃς . 
Χορός 
Μενέλαε , μὴ γνώμας ὑποστήσας σοφὰς εἶτ’ αὐτὸς ἐν θανοῦσιν ὑβριστὴς γένῃ . 
Τεῦκρος οὐκ ἄν ποτ’ , ἄνδρες , ἄνδρα θαυμάσαιμ’ ἔτι , ὃς μηδὲν ὢν γοναῖσιν εἶθ’ ἁμαρτάνει , ὅθ’ οἱ δοκοῦντες εὐγενεῖς πεφυκέναι τοιαῦθ’ ἁμαρτάνουσιν ἐν λόγοις ἔπη · 
ἄγ’ εἴπ’ ἀπ’ ἀρχῆς αὖθις , ἦ σὺ φὴς ἄγειν τόνδ’ ἄνδρ’ Ἀχαιοῖς δεῦρο σύμμαχον λαβών ; 
οὐκ αὐτὸς ἐξέπλευσεν ὡς αὑτοῦ κρατῶν ; 
ποῦ σὺ στρατηγεῖς τοῦδε ; 
ποῦ δὲ σοὶ λεῶν ἔξεστ’ ἀνάσσειν ὧν ὅδ’ ἤγαγ’ οἴκοθεν ; 
Σπάρτης ἀνάσσων ἦλθες , οὐχ ἡμῶν κρατῶν · 
οὐδ’ ἔσθ’ ὅπου σοὶ τόνδε κοσμῆσαι πλέον ἀρχῆς ἔκειτο θεσμὸς ἢ καὶ τῷδε σέ . 
ὕπαρχος ἄλλων δεῦρ’ ἔπλευσας , οὐχ ὅλων στρατηγός , ὥστ’ Αἴαντος ἡγεῖσθαί ποτε . 
ἀλλ’ ὧνπερ ἄρχεις ἄρχε καὶ τὰ σέμν’ ἔπη κόλαζ’ ἐκείνους · τόνδε δ’ , εἴτε μὴ σὺ φὴς εἴθ’ ἅτερος στρατηγός , εἰς ταφὰς ἐγὼ θήσω δικαίως , οὐ τὸ σὸν δείσας στόμα . 
οὐ γάρ τι τῆς σῆς εἵνεκ’ ἐστρατεύσατο γυναικός , ὥσπερ οἱ πόνου πολλοῦ πλέῳ , ἀλλ’ εἵνεχ’ ὅρκων οἷσιν ἦν ἐνώμοτος , σοῦ δ’ οὐδέν · οὐ γὰρ ἠξίου τοὺς μηδένας . 
πρὸς ταῦτα πλείους δεῦρο κήρυκας λαβὼν καὶ τὸν στρατηγὸν ἧκε , τοῦ δὲ σοῦ ψόφου οὐκ ἂν στραφείην , ἕως ἂν ᾖς οἷός περ εἶ . 
Χορός οὐδ’ αὖ τοιαύτην γλῶσσαν ἐν κακοῖς φιλῶ · 
τὰ σκληρὰ γάρ τοι , κἂν ὑπέρδικ’ ᾖ , δάκνει . 
Μενέλαος ὁ τοξότης ἔοικεν οὐ σμικρὸν φρονεῖν . 
Τεῦκρος οὐ γὰρ βάναυσον τὴν τέχνην ἐκτησάμην . 
Μενέλαος μέγ’ ἄν τι κομπάσειας , ἀσπίδ’ εἰ λάβοις . 
Τεῦκρος κἂν ψιλὸς ἀρκέσαιμι σοί γ’ ὡπλισμένῳ . 
Μενέλαος ἡ γλῶσσά σου τὸν θυμὸν ὡς δεινὸν τρέφει . 
Τεῦκρος ξὺν τῷ δικαίῳ γὰρ μέγ’ ἔξεστιν φρονεῖν . 
Μενέλαος δίκαια γὰρ τόνδ’ εὐτυχεῖν κτείναντά με ; 
Τεῦκρος κτείναντα ; 
δεινόν γ’ εἶπας , εἰ καὶ ζῇς θανών . 
Μενέλαος θεὸς γὰρ ἐκσῴζει με , τῷδε δ’ οἴχομαι . 
Τεῦκρος μή νυν ἀτίμα θεούς , θεοῖς σεσωσμένος . 
Μενέλαος ἐγὼ γὰρ ἂν ψέξαιμι δαιμόνων νόμους ; 
Τεῦκρος εἰ τοὺς θανόντας οὐκ ἐᾷς θάπτειν παρών . 
Μενέλαος τούς γ’ αὐτὸς αὑτοῦ πολεμίους . 
οὐ γὰρ καλόν . 
Τεῦκρος ἦ σοὶ γὰρ Αἴας πολέμιος προύστη ποτέ ; 
Μενέλαος μισοῦντ’ ἐμίσει · καὶ σὺ τοῦτ’ ἠπίστασο . 
Τεῦκρος κλέπτης γὰρ αὐτοῦ ψηφοποιὸς ηὑρέθης . 
Μενέλαος ἐν τοῖς δικασταῖς , κοὐκ ἐμοί , τόδ’ ἐσφάλη . 
Τεῦκρος πόλλ’ ἂν κακῶς λάθρᾳ σὺ κλέψειας κακά . 
Μενέλαος τοῦτ’ εἰς ἀνίαν τοὔπος ἔρχεταί τινι . 
Τεῦκρος οὐ μᾶλλον , ὡς ἔοικεν , ἢ λυπήσομεν . 
Μενέλαος ἕν σοι φράσω · τόνδ’ ἐστὶν οὐχὶ θαπτέον . 
Τεῦκρος ἀλλ’ ἀντακούσει τοῦτον ὡς τεθάψεται . 
Μενέλαος ἤδη ποτ’ εἶδον ἄνδρ’ ἐγὼ γλώσσῃ θρασὺν ναύτας ἐφορμήσαντα χειμῶνος τὸ πλεῖν , ᾧ φθέγμ’ ἂν οὐκ ἂν ηὗρες , ἡνίκ’ ἐν κακῷ χειμῶνος εἴχετ’ , ἀλλ’ ὑφ’ εἵματος κρυφεὶς πατεῖν παρεῖχε τῷ θέλοντι ναυτίλων . 
οὕτω δὲ καὶ σὲ καὶ τὸ σὸν λάβρον στόμα σμικροῦ νέφους τάχ’ ἄν τις ἐκπνεύσας μέγας χειμὼν κατασβέσειε τὴν πολλὴν βοήν . 
Τεῦκρος ἐγὼ δέ γ’ ἄνδρ’ ὄπωπα μωρίας πλέων , ὃς ἐν κακοῖς ὕβριζε τοῖσι τῶν πέλας . 
κᾆτ’ αὐτὸν εἰσιδών τις ἐμφερὴς ἐμοὶ ὀργήν θ’ ὅμοιος εἶπε τοιοῦτον λόγον · 
ὤνθρωπε , μὴ δρᾶ τοὺς τεθνηκότας κακῶς · 
εἰ γὰρ ποήσεις , ἴσθι πημανούμενος . 
τοιαῦτ’ ἄνολβον ἄνδρ’ ἐνουθέτει παρών . 
ὁρῶ δέ τοί νιν , κἄστιν , ὡς ἐμοὶ δοκεῖ , οὐδείς ποτ’ ἄλλος ἢ σύ . 
μῶν ᾐνιξάμην ; 
Μενέλαος ἄπειμι · καὶ γὰρ αἰσχρόν , εἰ πύθοιτό τις λόγοις κολάζειν ᾧ βιάζεσθαι πάρα . 
Τεῦκρος ἄφερπέ νυν · κἀμοὶ γὰρ αἴσχιστον κλύειν ἀνδρὸς ματαίου φλαῦρ’ ἔπη μυθουμένου . 
Χορός ἔσται μεγάλης ἔριδός τις ἀγών . 
ἀλλ’ ὡς δύνασαι , Τεῦκρε , ταχύνας σπεῦσον κοίλην κάπετόν τιν’ ἰδεῖν τῷδ’ , ἔνθα βροτοῖς τὸν ἀείμνηστον τάφον εὐρώεντα καθέξει . 
Τεῦκρος καὶ μὴν ἐς αὐτὸν καιρὸν οἵδε πλησίοι πάρεισιν ἀνδρὸς τοῦδε παῖς τε καὶ γυνή , τάφον περιστελοῦντε δυστήνου νεκροῦ . 
ὦ παῖ , πρόσελθε δεῦρο καὶ σταθεὶς πέλας ἱκέτης ἔφαψαι πατρός , ὅς σ’ ἐγείνατο . 
θάκει δὲ προστρόπαιος ἐν χεροῖν ἔχων κόμας ἐμὰς καὶ τῆσδε καὶ σαυτοῦ τρίτου , ἱκτήριον θησαυρόν . 
εἰ δέ τις στρατοῦ βίᾳ σ’ ἀποσπάσειε τοῦδε τοῦ νεκροῦ , κακὸς κακῶς ἄθαπτος ἐκπέσοι χθονός , γένους ἅπαντος ῥίζαν ἐξημημένος , αὔτως ὅπωσπερ τόνδ’ ἐγὼ τέμνω πλόκον . 
ἔχ’ αὐτόν , ὦ παῖ , καὶ φύλασσε , μηδέ σε κινησάτω τις , ἀλλὰ προσπεσὼν ἔχου . 
ὑμεῖς τε μὴ γυναῖκες ἀντ’ ἀνδρῶν πέλας παρέστατ’ , ἀλλ’ ἀρήγετ’ , ἔστ’ ἐγὼ μολὼν τάφου μεληθῶ τῷδε , κἂν μηδεὶς ἐᾷ . 
Χορός τίς ἄρα νέατος ἐς πότε λήξει πολυπλάγκτων ἐτέων ἀριθμός , τὰν ἄπαυστον αἰὲν ἐμοὶ δορυσσοήτων μόχθων ἄταν ἐπάγων ἄν τὰν εὐρώδεα Τρωΐαν , δύστανον ὄνειδος Ἑλλάνων ; 
Χορός ὄφελε πρότερον αἰθέρα δῦναι μέγαν ἢ τὸν πολύκοινον Ἅιδαν κεῖνος ἁνήρ , ὃς στυγερῶν ἔδειξεν ὅπλων 
Ἕλλασιν κοινὸν Ἄρη . 
ἰὼ πόνοι πρόγονοι πόνων · 
κεῖνος γὰρ ἔπερσεν ἀνθρώπους . 
Χορός ἐκεῖνος οὔτε στεφάνων οὔτε βαθεῖαν κυλίκων νεῖμεν ἐμοὶ τέρψιν ὁμιλεῖν , οὔτε γλυκὺν αὐλῶν ὄτοβον , δύσμορος , οὔτ’ ἐννυχίαν τέρψιν ἰαύειν . 
ἐρώτων δ’ ἐρώτων ἀπέπαυσεν , ὤμοι . 
κεῖμαι δ’ , ἀμέριμνος οὕτως , ἀεὶ πυκιναῖς δρόσοις τεγγόμενος κόμας , λυγρᾶς μνήματα Τροίας . 
Χορός καὶ πρὶν μὲν αἰὲν νυχίου δείματος ἦν μοι προβολὰ καὶ βελέων θούριος Αἴας · 
νῦν δ’ οὗτος ἀνεῖται στυγερῷ δαίμονι · τίς μοι , τίς ἔτ’ οὖν τέρψις ἐπέσται ; 
γενοίμαν ἵν’ ὑλᾶεν ἔπεστι πόντου πρόβλημ’ ἁλίκλυστον , ἄκραν ὑπὸ πλάκα Σουνίου , τὰς ἱερὰς ὅπως προσείποιμεν Ἀθάνας . 
Τεῦκρος καὶ μὴν ἰδὼν ἔσπευσα τὸν στρατηλάτην 
Ἀγαμέμνον’ ἡμῖν δεῦρο τόνδ’ ὁρμώμενον · 
δῆλος δέ μοὐστὶ σκαιὸν ἐκλύσων στόμα . 
Ἀγαμέμνων σὲ δὴ τὰ δεινὰ ῥήματ’ ἀγγέλλουσί μοι τλῆναι καθ’ ἡμῶν ὧδ’ ἀνοιμωκτὶ χανεῖν ; 
σέ τοι , τὸν ἐκ τῆς αἰχμαλωτίδος λέγω , ἦ που τραφεὶς ἂν μητρὸς εὐγενοῦς ἄπο ὑψήλ’ ἐκόμπεις κἀπ’ ἄκρων ὡδοιπόρεις , ὅτ’ οὐδὲν ὢν τοῦ μηδὲν ἀντέστης ὕπερ , κοὔτε στρατηγοὺς οὔτε ναυάρχους μολεῖν ἡμᾶς Ἀχαιῶν οὐδὲ σοῦ διωμόσω ἀλλ’ αὐτὸς ἄρχων , ὡς σὺ φής , Αἴας ἔπλει . 
ταῦτ’ οὐκ ἀκούειν μεγάλα πρὸς δούλων κακά ; 
ποίου κέκραγας ἀνδρὸς ὧδ’ ὑπέρφρονα ; 
ποῖ βάντος ἢ ποῦ στάντος οὗπερ οὐκ ἐγώ ; 
οὐκ ἆρ’ Ἀχαιοῖς ἄνδρες εἰσὶ πλὴν ὅδε ; 
πικροὺς ἔοιγμεν τῶν Ἀχιλλείων ὅπλων ἀγῶνας Ἀργείοισι κηρῦξαι τότε , εἰ πανταχοῦ φανούμεθ’ ἐκ Τεύκρου κακοί , κοὐκ ἀρκέσει ποθ’ ὑμὶν οὐδ’ ἡσσημένοις εἴκειν ἃ τοῖς πολλοῖσιν ἤρεσκεν κριταῖς , ἀλλ’ αἰὲν ἡμᾶς ἢ κακοῖς βαλεῖτέ που ἢ σὺν δόλῳ κεντήσεθ’ οἱ λελειμμένοι . 
ἐκ τῶνδε μέντοι τῶν τρόπων οὐκ ἄν ποτε κατάστασις γένοιτ’ ἂν οὐδενὸς νόμου , εἰ τοὺς δίκῃ νικῶντας ἐξωθήσομεν καὶ τοὺς ὄπισθεν εἰς τὸ πρόσθεν ἄξομεν . 
ἀλλ’ εἰρκτέον τάδ’ ἐστίν · οὐ γὰρ οἱ πλατεῖς οὐδ’ εὐρύνωτοι φῶτες ἀσφαλέστατοι , ἀλλ’ οἱ φρονοῦντες εὖ κρατοῦσι πανταχοῦ . 
μέγας δὲ πλευρὰ βοῦς ὑπὸ σμικρᾶς ὅμως μάστιγος ὀρθὸς εἰς ὁδὸν πορεύεται . 
καὶ σοὶ προσέρπον τοῦτ’ ἐγὼ τὸ φάρμακον ὁρῶ τάχ’ , εἰ μὴ νοῦν κατακτήσει τινά · 
ὃς ἀνδρὸς οὐκέτ’ ὄντος , ἀλλ’ ἤδη σκιᾶς , θαρσῶν ὑβρίζεις κἀξελευθεροστομεῖς . 
οὐ σωφρονήσεις ; 
οὐ μαθὼν ὃς εἶ φύσιν ἄλλον τιν’ ἄξεις ἄνδρα δεῦρ’ ἐλεύθερον , ὅστις πρὸς ἡμᾶς ἀντὶ σοῦ λέξει τὰ σά ; 
σοῦ γὰρ λέγοντος οὐκέτ’ ἂν μάθοιμ’ ἐγώ · 
τὴν βάρβαρον γὰρ γλῶσσαν οὐκ ἐπαΐω . 
Χορός εἴθ’ ὑμὶν ἀμφοῖν νοῦς γένοιτο σωφρονεῖν · 
τούτου γὰρ οὐδὲν σφῷν ἔχω λῷον φράσαι . 
Τεῦκρος φεῦ · τοῦ θανόντος ὡς ταχεῖά τις βροτοῖς χάρις διαρρεῖ καὶ προδοῦσ’ ἁλίσκεται , εἰ σοῦ γ’ ὅδ’ ἁνὴρ οὐδ’ ἐπὶ σμικρῶν λόγων , 
Αἴας , ἔτ’ ἴσχει μνῆστιν , οὗ σὺ πολλάκις τὴν σὴν προτείνων προύκαμες ψυχὴν δόρει . 
ἀλλ’ οἴχεται δὴ πάντα ταῦτ’ ἐρριμμένα . 
ὦ πολλὰ λέξας ἄρτι κἀνόητ’ ἔπη , οὐ μνημονεύεις οὐκέτ’ οὐδέν , ἡνίκα ἑρκέων ποθ’ ὑμᾶς οὗτος ἐγκεκλῃμένους , ἤδη τὸ μηδὲν ὄντας , ἐν τροπῇ δορὸς ἐρρύσατ’ ἐλθὼν μοῦνος , ἀμφὶ μὲν νεῶν ἄκροισιν ἤδη ναυτικοῖς ἑδωλίοις πυρὸς φλέγοντος , εἰς δὲ ναυτικὰ σκάφη πηδῶντος ἄρδην Ἕκτορος τάφρων ὕπερ ; 
τίς ταῦτ’ ἀπεῖρξεν ; 
οὐχ ὅδ’ ἦν ὁ δρῶν τάδε , ὃν οὐδαμοῦ φής , οὗ σὺ μή , βῆναι ποδί ; 
ἆρ’ ὑμὶν οὗτος ταῦτ’ ἔδρασεν ἔνδικα ; 
χὤτ’ αὖθις αὐτὸς Ἕκτορος μόνος μόνου λαχών τε κἀκέλευστος ἦλθ’ ἐναντίος , οὐ δραπέτην τὸν κλῆρον ἐς μέσον καθείς , ὑγρᾶς ἀρούρας βῶλον , ἀλλ’ ὃς εὐλόφου κυνῆς ἔμελλε πρῶτος ἅλμα κουφιεῖν ; 
ὅδ’ ἦν ὁ πράσσων ταῦτα , σὺν δ’ ἐγὼ παρών , ὁ δοῦλος , οὑκ τῆς βαρβάρου μητρὸς γεγώς . 
δύστηνε , ποῖ βλέπων ποτ’ αὐτὰ καὶ θροεῖς ; 
οὐκ οἶσθα σοῦ πατρὸς μὲν ὃς προύφυ πατὴρ ἀρχαῖον ὄντα Πέλοπα βάρβαρον Φρύγα ; 
Ἀτρέα δ’ , ὃς αὖ σ’ ἔσπειρε δυσσεβέστατον , προθέντ’ ἀδελφῷ δεῖπνον οἰκείων τέκνων ; 
αὐτὸς δὲ μητρὸς ἐξέφυς Κρήσσης , ἐφ’ ᾗ λαβὼν ἐπακτὸν ἄνδρ’ ὁ φιτύσας πατὴρ ἐφῆκεν ἐλλοῖς ἰχθύσιν διαφθοράν . 
τοιοῦτος ὢν τοιῷδ’ ὀνειδίζεις σποράν ; 
ὃς ἐκ πατρὸς μέν εἰμι Τελαμῶνος γεγώς , ὅστις στρατοῦ τὰ πρῶτ’ ἀριστεύσας ἐμὴν ἴσχει ξύνευνον μητέρ’ , ἣ φύσει μὲν ἦν βασίλεια , Λαομέδοντος · ἔκκριτον δέ νιν δώρημα κείνῳ ’δωκεν Ἀλκμήνης γόνος . 
ἆρ’ ὧδ’ ἄριστος ἐξ ἀριστέοιν δυοῖν βλαστὼν ἂν αἰσχύνοιμι τοὺς πρὸς αἵματος , οὓς νῦν σὺ τοιοῖσδ’ ἐν πόνοισι κειμένους ὠθεῖς ἀθάπτους , οὐδ’ ἐπαισχύνει λέγων ; 
εὖ νυν τόδ’ ἴσθι , τοῦτον εἰ βαλεῖτέ που , βαλεῖτε χἠμᾶς τρεῖς ὁμοῦ συγκειμένους . 
ἐπεὶ καλόν μοι τοῦδ’ ὑπερπονουμένῳ θανεῖν προδήλως μᾶλλον ἢ τῆς σῆς ὑπὲρ γυναικός , ἢ τοῦ σοῦ γ’ ὁμαίμονος λέγω ; 
πρὸς ταῦθ’ ὅρα μὴ τοὐμόν , ἀλλὰ καὶ τὸ σόν · 
ὡς εἴ με πημανεῖς τι , βουλήσει ποτὲ καὶ δειλὸς εἶναι μᾶλλον ἢ ’ν ἐμοὶ θρασύς . 
Χορός ἄναξ , Ὀδυσσεῦ , καιρὸν ἴσθ’ ἐληλυθώς , εἰ μὴ ξυνάψων , ἀλλὰ συλλύσων πάρει . 
Ὀδυσσεύς τί δ’ ἔστιν , ἄνδρες ; 
τηλόθεν γὰρ ᾐσθόμην βοὴν Ἀτρειδῶν τῷδ’ ἐπ’ ἀλκίμῳ νεκρῷ . 
Ἀγαμέμνων οὐ γὰρ κλύοντές ἐσμεν αἰσχίστους λόγους , ἄναξ Ὀδυσσεῦ , τοῦδ’ ὑπ’ ἀνδρὸς ἀρτίως ; 
Ὀδυσσεύς ποίους ; 
ἐγὼ γὰρ ἀνδρὶ συγγνώμην ἔχω κλύοντι φλαῦρα συμβαλεῖν ἔπη κακά . 
Ἀγαμέμνων ἤκουσεν αἰσχρά · δρῶν γὰρ ἦν τοιαῦτά με . 
Ὀδυσσεύς τί γάρ σ’ ἔδρασεν , ὥστε καὶ βλάβην ἔχειν ; 
Ἀγαμέμνων οὔ φησ’ ἐάσειν τόνδε τὸν νεκρὸν ταφῆς ἄμοιρον , ἀλλὰ πρὸς βίαν θάψειν ἐμοῦ . 
Ὀδυσσεύς ἔξεστιν οὖν εἰπόντι τἀληθῆ φίλῳ σοὶ μηδὲν ἧσσον ἢ πάρος ξυνηρετεῖν ; 
Ἀγαμέμνων εἴπ’ · ἦ γὰρ εἴην οὐκ ἂν εὖ φρονῶν , ἐπεὶ φίλον σ’ ἐγὼ μέγιστον Ἀργείων νέμω . 
Ὀδυσσεύς ἄκουέ νυν . 
τὸν ἄνδρα τόνδε πρὸς θεῶν μὴ τλῇς ἄθαπτον ὧδ’ ἀναλγήτως βαλεῖν · 
μηδ’ ἡ βία σε μηδαμῶς νικησάτω τοσόνδε μισεῖν ὥστε τὴν δίκην πατεῖν . 
κἀμοὶ γὰρ ἦν ποθ’ οὗτος ἔχθιστος στρατοῦ , ἐξ οὗ ’κράτησα τῶν Ἀχιλλείων ὅπλων , ἀλλ’ αὐτὸν ἔμπας ὄντ’ ἐγὼ τοιόνδ’ ἐμοὶ οὐκ ἀντατιμάσαιμ’ ἄν , ὥστε μὴ λέγειν ἕν’ ἄνδρ’ ἰδεῖν ἄριστον Ἀργείων , ὅσοι 
Τροίαν ἀφικόμεσθα , πλὴν Ἀχιλλέως . 
ὥστ’ οὐκ ἂν ἐνδίκως γ’ ἀτιμάζοιτό σοι · 
οὐ γάρ τι τοῦτον , ἀλλὰ τοὺς θεῶν νόμους φθείροις ἄν . 
ἄνδρα δ’ οὐ δίκαιον , εἰ θάνοι , βλάπτειν τὸν ἐσθλόν , οὐδ’ ἐὰν μισῶν κυρῇς . 
Ἀγαμέμνων σὺ ταῦτ’ , Ὀδυσσεῦ , τοῦδ’ ὑπερμαχεῖς ἐμοί ; 
Ὀδυσσεύς ἔγωγ’ · ἐμίσουν δ’ , ἡνίκ’ ἦν μισεῖν καλόν . 
Ἀγαμέμνων οὐ γὰρ θανόντι καὶ προσεμβῆναί σε χρή ; 
Ὀδυσσεύς μὴ χαῖρ’ , Ἀτρείδη , κέρδεσιν τοῖς μὴ καλοῖς . 
Ἀγαμέμνων τόν τοι τύραννον εὐσεβεῖν οὐ ῥᾴδιον . 
Ὀδυσσεύς ἀλλ’ εὖ λέγουσι τοῖς φίλοις τιμὰς νέμειν . 
Ἀγαμέμνων κλύειν τὸν ἐσθλὸν ἄνδρα χρὴ τῶν ἐν τέλει . 
Ὀδυσσεύς παῦσαι · κρατεῖς τοι τῶν φίλων νικώμενος . 
Ἀγαμέμνων μέμνησ’ ὁποίῳ φωτὶ τὴν χάριν δίδως . 
Ὀδυσσεύς ὅδ’ ἐχθρὸς ἁνήρ , ἀλλὰ γενναῖός ποτ’ ἦν . 
Ἀγαμέμνων τί ποτε ποήσεις ; 
ἐχθρὸν ὧδ’ αἰδεῖ νέκυν ; 
Ὀδυσσεύς νικᾷ γὰρ ἁρετή με τῆς ἔχθρας πολύ . 
Ἀγαμέμνων τοιοίδε μέντοι φῶτες ἔμπληκτοι βροτῶν . 
Ὀδυσσεύς ἦ κάρτα πολλοὶ νῦν φίλοι καὖθις πικροί . 
Ἀγαμέμνων τοιούσδ’ ἐπαινεῖς δῆτα σὺ κτᾶσθαι φίλους ; 
Ὀδυσσεύς σκληρὰν ἐπαινεῖν οὐ φιλῶ ψυχὴν ἐγώ . 
Ἀγαμέμνων ἡμᾶς σὺ δειλοὺς τῇδε θἠμέρᾳ φανεῖς . 
Ὀδυσσεύς ἄνδρας μὲν οὖν Ἕλλησι πᾶσιν ἐνδίκους . 
Ἀγαμέμνων ἄνωγας οὖν με τὸν νεκρὸν θάπτειν ἐᾶν ; 
Ὀδυσσεύς ἔγωγε · καὶ γὰρ αὐτὸς ἐνθάδ’ ἵξομαι . 
Ἀγαμέμνων ἦ πάνθ’ ὅμοια πᾶς ἀνὴρ αὑτῷ πονεῖ . 
Ὀδυσσεύς τῷ γάρ με μᾶλλον εἰκὸς ἢ ’μαυτῷ πονεῖν ; 
Ἀγαμέμνων σὸν ἆρα τοὔργον , οὐκ ἐμὸν κεκλήσεται . 
Ὀδυσσεύς ὡς ἂν ποήσῃς , πανταχῇ χρηστός γ’ ἔσει . 
Ἀγαμέμνων ἀλλ’ εὖ γε μέντοι τοῦτ’ ἐπίστασ’ ὡς ἐγὼ σοὶ μὲν νέμοιμ’ ἂν τῆσδε καὶ μείζω χάριν , οὗτος δὲ κἀκεῖ κἀνθάδ’ ὢν ἔμοιγ’ ὁμῶς ἔχθιστος ἔσται · σοὶ δὲ δρᾶν ἔξεσθ’ ἃ χρῇς . 
Χορός ὅστις σ’ , Ὀδυσσεῦ , μὴ λέγει γνώμῃ σοφὸν φῦναι , τοιοῦτον ὄντα , μῶρός ἐστ’ ἀνήρ . 
Ὀδυσσεύς καὶ νῦν γε Τεύκρῳ τἀπὸ τοῦδ’ ἀγγέλλομαι , ὅσον τότ’ ἐχθρὸς ἦ , τοσόνδ’ εἶναι φίλος . 
καὶ τὸν θανόντα τόνδε συνθάπτειν θέλω καὶ ξυμπονεῖν καὶ μηδὲν ἐλλείπειν ὅσων χρὴ τοῖς ἀρίστοις ἀνδράσιν πονεῖν βροτούς . 
Τεῦκρος ἄριστ’ Ὀδυσσεῦ , πάντ’ ἔχω σ’ ἐπαινέσαι λόγοισι , καί μ’ ἔψευσας ἐλπίδος πολύ . 
τούτῳ γὰρ ὢν ἔχθιστος Ἀργείων ἀνὴρ μόνος παρέστης χερσίν , οὐδ’ ἔτλης παρὼν θανόντι τῷδε ζῶν ἐφυβρίσαι μέγα , ὡς ὁ στρατηγὸς οὑπιβρόντητος μολὼν αὐτός τε χὠ ξύναιμος ἠθελησάτην λωβητὸν αὐτὸν ἐκβαλεῖν ταφῆς ἄτερ . 
τοιγάρ σφ’ Ὀλύμπου τοῦδ’ ὁ πρεσβεύων πατὴρ μνήμων τ’ Ἐρινὺς καὶ τελεσφόρος Δίκη κακοὺς κακῶς φθείρειαν , ὥσπερ ἤθελον τὸν ἄνδρα λώβαις ἐκβαλεῖν ἀναξίως . 
σὲ δ’ , ὦ γεραιοῦ σπέρμα Λαέρτου πατρός , τάφου μὲν ὀκνῶ τοῦδ’ ἐπιψαύειν ἐᾶν , μὴ τῷ θανόντι τοῦτο δυσχερὲς ποιῶ · 
τὰ δ’ ἄλλα καὶ ξύμπρασσε , κεἴ τινα στρατοῦ θέλεις κομίζειν , οὐδὲν ἄλγος ἕξομεν . 
ἐγὼ δὲ τἄλλα πάντα πορσυνῶ · σὺ δὲ ἀνὴρ καθ’ ἡμᾶς ἐσθλὸς ὢν ἐπίστασο . 
Ὀδυσσεύς ἀλλ’ ἤθελον μέν · εἰ δὲ μή ’στί σοι φίλον πράσσειν τάδ’ ἡμᾶς , εἶμ’ ἐπαινέσας τὸ σόν . 
Τεῦκρος ἅλις · ἤδη γὰρ πολὺς ἐκτέταται χρόνος . 
ἀλλ’ οἱ μὲν κοίλην κάπετον χερσὶ ταχύνατε , τοὶ δ’ ὑψίβατον τρίποδ’ ἀμφίπυρον λουτρῶν ὁσίων θέσθ’ ἐπίκαιρον · 
μία δ’ ἐκ κλισίας ἀνδρῶν ἴλη τὸν ὑπασπίδιον κόσμον φερέτω . 
παῖ , σὺ δὲ πατρός γ’ , ὅσον ἰσχύεις , φιλότητι θιγὼν πλευρὰς σὺν ἐμοὶ τάσδ’ ἐπικούφιζ’ · ἔτι γὰρ θερμαὶ σύριγγες ἄνω φυσῶσι μέλαν μένος . 
ἀλλ’ ἄγε πᾶς , φίλος ὅστις ἀνὴρ φησὶ παρεῖναι , σούσθω , βάτω , τῷδ’ ἀνδρὶ πονῶν τῷ πάντ’ ἀγαθῷ κοὐδενί πω λῴονι θνητῶν 
[Αἴαντος , ὅτ’ ἦν , τότε φωνῶ.] 
Χορός ἦ πολλὰ βροτοῖς ἔστιν ἰδοῦσιν γνῶναι · πρὶν ἰδεῖν δ’ οὐδεὶς μάντις τῶν μελλόντων , ὅ τι πράξει .
