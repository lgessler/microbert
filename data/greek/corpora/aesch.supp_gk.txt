Χορός 
Ζεὺς μὲν ἀφίκτωρ ἐπίδοι προφρόνως στόλον ἡμέτερον νάιον ἀρθέντ’ ἀπὸ προστομίων λεπτοψαμάθων 
Νείλου . 
Δίαν δὲ λιποῦσαι χθόνα σύγχορτον Συρίᾳ φεύγομεν , οὔτιν’ ἐφ’ αἵματι δημηλασίαν ψήφῳ πόλεως γνωσθεῖσαν , ἀλλ’ αὐτογενεῖ φυξανορίᾳ γάμον Αἰγύπτου παίδων ἀσεβῆ 
’ξονοταζόμεναι . 
Δαναὸς δὲ πατὴρ καὶ βούλαρχος καὶ στασίαρχος τάδε πεσσονομῶν κύδιστ’ ἀχέων ἐπέκρανε , φεύγειν ἀνέδην διὰ κῦμ’ ἅλιον , κέλσαι δ’ Ἄργους γαῖαν , ὅθεν δὴ γένος ἡμέτερον τῆς οἰστροδόνου βοὸς ἐξ ἐπαφῆς κἀξ ἐπιπνοίας 
Διὸς εὐχόμενον τετέλεσται . 
τίν’ ἂν οὖν χώραν εὔφρονα μᾶλλον τῆσδ’ ἀφικοίμεθα σὺν τοῖσδ’ ἱκετῶν ἐγχειριδίοις ἐριοστέπτοισι κλάδοισιν ; 
ὦ πόλις , ὦ γῆ , καὶ λευκὸν ὕδωρ , ὕπατοί τε θεοί , καὶ βαρύτιμοι χθόνιοι θήκας κατέχοντες , καὶ Ζεὺς σωτὴρ τρίτος , οἰκοφύλαξ ὁσίων ἀνδρῶν , δέξασθ’ ἱκέτην τὸν θηλυγενῆ στόλον αἰδοίῳ πνεύματι χώρας · ἀρσενοπληθῆ δ’ ἑσμὸν ὑβριστὴν Αἰγυπτογενῆ , πρὶν πόδα χέρσῳ τῆ δ’ ἐν ἀσώδει θεῖναι , ξὺν ὄχῳ ταχυήρει πέμψατε πόντονδ’ · ἔνθα δὲ λαίλαπι χειμωνοτύπῳ , βροντῇ στεροπῇ τ’ ὀμβροφόροισίν τ’ ἀνέμοις ἀγρίας ἁλὸς ἀντήσαντες , ὄλοιντο , πρίν ποτε λέκτρων , ὧν θέμις εἴργει , σφετεριξάμενοι πατραδέλφειαν τήνδ’ ἀεκόντων ἐπιβῆναι . 
Χορός νῦν δ’ ἐπικεκλομένα 
Δῖον πόρτιν ὑπερ‐ πόντιον τιμάορ’ , ἶνίν τ’ ἀνθονομούσας προγόνου βοὸς ἐξ ἐπιπνοίας 
Ζηνὸς ἔφαψιν · ἐπωνυμίᾳ δ’ ἐπεκραίνετο μόρσιμος αἰὼν εὐλόγως , 
Ἔπαφόν τ’ ἐγέννασεν · 
Χορός ὅντ’ ἐπιλεξαμένα , νῦν ἐν ποιονόμοις ματρὸς ἀρχαίας τόποις τῶν πρόσθε πόνων μνασαμένα , τά τε νῦν ἐπιδείξω πιστὰ τεκμήρια γαιονόμοις , τὰ δ’ ἄελπτά περ ὄντα φανεῖται . 
γνώσεται δὲ λόγους τις ἐν μάκει . 
Χορός εἰ δὲ κυρεῖ τις πέλας οἰωνοπόλων ἔγγαιος οἶκτον [οἰκτρὸν] 
ἀίων , δοξάσει τις ἀκούειν ὄπα τᾶς Τηρεΐας 
Μήτιδος οἰκτρᾶς ἀλόχου , κιρκηλάτου τ’ ἀηδόνος , 
Χορός ἅτ’ ἀπὸ χλωρῶν πετάλων ἐργομένα πενθεῖ μὲν οἶκτον ἠθέων · 
ξυντίθησι δὲ παιδὸς μόρον , ὡς αὐτοφόνως ὤλετο πρὸς χειρὸς ἕθεν δυσμάτορος κότου τυχών · 
Χορός τὼς καὶ ἐγὼ φιλόδυρ‐ τος Ἰαονίοισι νόμοισι δάπτω τὰν ἁπαλὰν 
Νειλοθερῆ παρειὰν ἀπειρόδακρύν τε καρδίαν . 
γοεδνὰ δ’ ἀνθεμίζομαι δειμαίνουσα φίλους , τᾶσδε φυγᾶς ἀερίας ἀπὸ γᾶς εἴ τις ἐστὶ κηδεμών . 
Χορός ἀλλά , θεοὶ γενέται κλύετ’ εὖ τὸ δίκαιον ἰδόντες · 
ἥβᾳ μὴ τέλεον δόντες ἔχειν παρ’ αἶσαν , ὕβριν δ’ ἑτοίμως στυγοῦντες , πέλοιτ’ ἂν ἔνδικοι γάμοις . 
ἔστι δὲ κἀκ πολέμου τειρομένοις βωμὸς ἀρῆς φυγάσιν ῥῦμα , δαιμόνων σέβας . 
Χορός εὖ δ’ εἴη Διόθεν παναληθῶς . 
Διὸς ἵμερος οὐκ εὐθήρατος ἐτύχθη . 
παντᾷ τοι φλεγέθει κἀν σκότῳ μελαίνᾳ ξὺν τύχᾳ μερόπεσσι λαοῖς . 
Χορός πίπτει δ’ ἀσφαλὲς οὐδ’ ἐπὶ νώτῳ , κορυφᾷ Διὸς εἰ κρανθῇ , πρᾶγμα τέλειον . 
δαυλοὶ γὰρ πραπίδων δάσκιοί τε τείνουσιν πόροι κατιδεῖν ἄφραστοι . 
Χορός ἰάπτει δ’ ἐλπίδων ἀφ’ ὑψιπύργων πανώλεις βροτούς , βίαν δ’ οὔτιν’ ἐξοπλίζει · 
πᾶν ἄπονον δαιμονίων . 
ἥμενος ὃν φρόνημά πως αὐτόθεν ἐξέπραξεν ἔμπας ἑδράνων ἐφ’ ἁγνῶν . 
Χορός ἰδέσθω δ’ εἰς ὕβριν βρότειον , οἵα νεάζει πυθμὴν δῑ ἁ‐ μὸν γάμον τεθαλὼς δυσπαραβούλοισι φρεσίν , καὶ διάνοιαν μαινόλιν κέντρον ἔχων ἄφυκτον , ἄταν δ’ ἀπάτᾳ μεταγνούς . 
Χορός τοιαῦτα πάθεα μέλεα θρεομένα λέγω λιγέα βαρέα δακρυοπετῆ , ἰὴ ἰή , ἰηλέμοισιν ἐμπρεπῆ · [θρεομένη μέλη] ζῶσα γόοις με τιμῶ . 
Χορός ἱλεοῦμαι μὲν Ἀπίαν βοῦνιν , καρβᾶνα δ’ αὐδὰν εὖ , γᾶ , κοννεῖς . 
πολλάκι δ’ ἐμπίτνω ξὺν λακίδι λινοσινεῖ 
Σιδονία καλύπτρᾳ . 
Χορός θεοῖς δ’ ἐναγέα τέλεα πελομένων καλῶς ἐπίδρομ’ , ὁπόθι θάνατος ἀπῇ . 
ἰὼ ἰώ , ἰὼ δυσάγκριτοι πόνοι . 
ποῖ τόδε κῦμ’ ἀπάξει ; 
Χορός ἱλεοῦμαι μὲν Ἀπίαν βοῦνιν , καρβᾶνα δ’ αὐδὰν εὖ , γᾶ , κοννεῖς . 
πολλάκι δ’ ἐμπίτνω ξὺν λακίδι λινοσινεῖ 
Σιδονίᾳ καλύπτρᾳ . 
Χορός πλάτα μὲν οὖν λινορραφής τε δόμος ἅλα στέγων δορὸς ἀχείματόν μ’ ἔπεμπε σὺν πνοαῖς · 
οὐδὲ μέμφομαι · 
τελευτὰς δ’ ἐν χρόνῳ πατήρ μοι παντόπτας πρευμενεῖς κτίσειεν , 
Χορός σπέρμα σεμνᾶς μέγα ματρὸς εὐνὰς ἀνδρῶν , ἒ ἔ , ἄγαμον ἀδάματον ἐκφυγεῖν . 
Χορός θέλουσα δ’ αὖ θέλουσαν ἁγνά μ’ ἐπιδέτω Διὸς κόρα , ἔχουσα σέμν’ ἐνώπῑ ἀσφαλῶς , παντὶ δὲ σθένει διωγμοῖς ἀσχαλῶσ’ ἀδμήτας ἀδμήτα ῥύσιος γενέσθω , 
Χορός σπέρμα σεμνᾶς μέγα ματρὸς εὐνὰς ἀνδρῶν , ἒ ἔ , ἄγαμον ἀδάματον ἐκφυγεῖν . 
Χορός εἰ δὲ μή , μελανθὲς ἡλιόκτυπον γένος τὸν γάιον , τὸν πολυξενώτατον 
Ζῆνα τῶν κεκμηκότων ἱξόμεθα σὺν κλάδοις ἀρτάναις θανοῦσαι , μὴ τυχοῦσαι θεῶν Ὀλυμπίων . 
Χορός ἆ Ζήν , Ἰοῦς ἰῷ μῆνις μάστειρ’ ἐκ θεῶν · 
κοννῶ δ’ ἄγαν γαμετᾶς οὐρανόνικον . 
χαλεποῦ γὰρ ἐκ πνεύματος εἶσι χειμών . 
Χορός καὶ τότ’ οὐ δικαίοις 
Ζεὺς ἐνέξεται λόγοις , τὸν τᾶς βοὸς παῖδ’ ἀτιμάσας , τὸν αὐ‐ τός ποτ’ ἔκτισεν γόνῳ , νῦν ἔχων παλίντροπον ὄψιν ἐν λιταῖσιν ; 
ὑψόθεν δ’ εὖ κλύοι καλούμενος . 
Χορός 
<ἆ Ζήν , Ἰοῦς ἰῶ , μῆνις μάστειρ’ ἐκ θεῶν · 
κοννῶ δ’ ἄγαν γαμετᾶς οὐρανόνικον χαλεποῦ γὰρ ἐκ πνεύματος εἶσι χειμών.> 
Δαναός παῖδες , φρονεῖν χρή · ξὺν φρονοῦντι δ’ ἥκετε πιστῷ γέροντι τῷ δε ναυκλήρῳ πατρί . 
καὶ τἀπὶ χέρσου νῦν προμηθίαν λαβὼν αἰνῶ φυλάξαι τἄμ’ ἔπη δελτουμένας . 
ὁρῶ κόνιν , ἄναυδον ἄγγελον στρατοῦ · 
σύριγγες οὐ σιγῶσιν ἀξονήλατοι · 
ὄχλον δ’ ὑπασπιστῆρα καὶ δορυσσόον λεύσσω , ξὺν ἵπποις καμπύλοις τ’ ὀχήμασιν · 
τάχ’ ἂν πρὸς ἡμᾶς τῆσδε γῆς ἀρχηγέται ὀπτῆρες εἶεν ἀγγέλων πεπυσμένοι . 
ἀλλ’ εἴτ’ ἀπήμων εἴτε καὶ τεθηγμένος ὠμῇ ξὺν ὀργῇ τόνδ’ ἐπόρνυται στόλον , ἄμεινόν ἐστι παντὸς εἵνεκ’ , ὦ κόραι , πάγον προσίζειν τόνδ’ ἀγωνίων θεῶν . 
κρεῖσσον δὲ πύργου βωμός , ἄρρηκτον σάκος ἀλλ’ ὡς τάχιστα βᾶτε , καὶ λευκοστεφεῖς ἱκετηρίας , ἁγάλματ’ αἰδοίου Διός , σεμνῶς ἔχουσαι διὰ χερῶν εὐωνύμων , αἰδοῖα καὶ γοεδνὰ καὶ ζαχρεῖ’ ἔπη ξένους ἀμείβεσθ’ , ὡς ἐπήλυδας πρέπει , τορῶς λέγουσαι τάσδ’ ἀναιμάκτους φυγάς . 
φθογγῇ δ’ ἑπέσθω πρῶτα μὲν τὸ μὴ θρασύ , τὸ μὴ μάταιον δ’ ἐκ μετωποσωφρόνων ἴτω προσώπων ὄμματος παρ’ ἡσύχου . 
καὶ μὴ πρόλεσχος μηδ’ ἐφολκὸς ἐν λόγῳ γένῃ . 
τὸ τῇδε κάρτ’ ἐπίφθονον γένος . 
μέμνησο δ’ εἴκειν · χρεῖος εἶ ξένη φυγάς . 
θρασυστομεῖν γὰρ οὐ πρέπει τοὺς ἥσσονας . 
Χορός πάτερ , φρονούντως πρὸς φρονοῦντας ἐννέπεις . 
φυλάξομαι δὲ τάσδε μεμνῆσθαι σέθεν κεδνὰς ἐφετμάς . 
Ζεὺς δὲ γεννήτωρ ἴδοι · 
Δαναός ἴδοιτο δῆτα πρευμενοῦς ἀπ’ ὄμματος · 
Χορός θέλοιμ’ ἂν ἤδη σοὶ πέλας θρόνους ἔχειν . 
Δαναός μή νυν σχόλαζε , μηχανῆς δ’ ἔστω κράτος . 
Χορός ὦ Ζεῦ , κόπων οἴκτιρε μὴ ἀπολωλότας . 
Δαναός κείνου θέλοντος εὖ τελευτήσει τάδε . 
Χορός 
Δαναός καὶ Ζηνὸς ὄρνιν τόνδε νῦν κικλῄσκετε . 
Χορός καλοῦμεν αὐγὰς ἡλίου σωτηρίους , — 
Δαναός ἁγνόν τ’ Ἀπόλλω , φυγάδ’ ἀπ’ οὐρανοῦ θεόν . 
Χορός εἰδὼς ἂν αἶσαν τήνδε συγγνοίη βροτοῖς . 
Δαναός συγγνοῖτο δῆτα καὶ παρασταίη πρόφρων . 
Χορός τίν’ οὖν κικλῄσκω τῶνδε δαιμόνων ἔτι ; 
Δαναός ὁρῶ τρίαιναν τήνδε σημεῖον θεοῦ . 
Χορός ἀλλ’ εὖ τ’ ἔπεμψεν εὖ τε δεξάσθω χθονί . 
Δαναός 
Ἑρμῆς ὅδ’ ἄλλος τοῖσιν Ἑλλήνων νόμοις . 
Χορός ἐλευθέροις νυν ἐσθλὰ κηρυκευέτω . 
Δαναός πάντων δ’ ἀνάκτων τῶνδε κοινοβωμίαν σέβεσθ’ · ἐν ἁγνῷ δ’ ἑσμὸς ὡς πελειάδων ἵζεσθε κίρκων τῶν ὁμοπτέρων φόβῳ , ἐχθρῶν ὁμαίμων καὶ μιαινόντων γένος . 
ὄρνιθος ὄρνις πῶς ἂν ἁγνεύοι φαγών ; 
πῶς δ’ ἂν γαμῶν ἄκουσαν ἄκοντος πάρα ἁγνὸς γένοιτ’ ἄν ; 
οὐδὲ μὴ ’ν Ἅιδου θανὼν φύγῃ ματαίων αἰτίας , πράξας τάδε . 
κἀκεῖ δικάζει τἀπλακήμαθ’ , ὡς λόγος , 
Ζεὺς ἄλλος ἐν καμοῦσιν ὑστάτας δίκας . 
σκοπεῖτε , κἀμείβεσθε τόνδε τὸν τρόπον , ὅπως ἂν ὑμῖν πρᾶγος εὖ νικᾷ τόδε . 
Βασιλεύς ποδαπὸν ὅμιλον τόνδ’ ἀνελληνόστολον πέπλοισι βαρβάροισι καὶ πυκνώμασι χλίοντα προσφωνοῦμεν ; 
οὐ γὰρ Ἀργολὶς ἐσθὴς γυναικῶν οὐδ’ ἀφ’ Ἑλλάδος τόπων . 
ὅπως δὲ χώραν οὔτε κηρύκων ὕπο , ἀπρόξενοί τε , νόσφιν ἡγητῶν , μολεῖν ἔτλητ’ ἀτρέστως , τοῦτο θαυμαστὸν πέλει . 
κλάδοι γε μὲν δὴ κατὰ νόμους ἀφικτόρων κεῖνται παρ’ ὑμῖν πρὸς θεοῖς ἀγωνίοις · 
μόνον τόδ’ Ἑλλὰς χθὼν συνοίσεται στόχῳ . 
καὶ τἄλλα πόλλ’ ἔτ’ εἰκάσαι δίκαιον ἦν , εἰ μὴ παρόντι φθόγγος ἦν ὁ σημανῶν . 
Χορός εἴρηκας ἀμφὶ κόσμον ἀψευδῆ λόγον . 
ἐγὼ δὲ πρὸς σὲ πότερον ὡς ἔτην λέγω , ἢ ῥήτορ’ ἱεροράβδον , ἢ πόλεως ἀγόν ; 
Βασιλεύς πρὸς ταῦτ’ ἀμείβου καὶ λέγ’ εὐθαρσὴς ἐμοί . 
τοῦ γηγενοῦς γάρ εἰμ’ ἐγὼ Παλαίχθονος ἶνις Πελασγός , τῆσδε γῆς ἀρχηγέτης . 
ἐμοῦ δ’ ἄνακτος εὐλόγως ἐπώνυμον γένος Πελασγῶν τήνδε καρποῦται χθόνα . 
καὶ πᾶσαν αἶαν , ἧς δῑ ἁγνὸς ἔρχεται 
Στρυμών , τὸ πρὸς δύνοντος ἡλίου , κρατῶ . 
ὁρίζομαι δὲ τήν τε Περραίβων χθόνα , 
Πίνδου τε τἀπέκεινα , Παιόνων πέλας , ὄρη τε Δωδωναῖα . 
συντέμνει δ’ ὅρος ὑγρᾶς θαλάσσης · τῶνδε τἀπὶ τάδε κρατῶ . 
αὐτῆς δὲ χώρας Ἀπίας πέδον τόδε πάλαι κέκληται φωτὸς ἰατροῦ χάριν . 
Ἆπις γὰρ ἐλθὼν ἐκ πέρας Ναυπακτίας ἰατρόμαντις παῖς Ἀπόλλωνος χθόνα τήνδ’ ἐκκαθαίρει κνωδάλων βροτοφθόρων , τὰ δὴ παλαιῶν αἱμάτων μιάσμασιν χρανθεῖσ’ ἀνῆκε γαῖα μηνιταῖ’ ἄχη δρακονθόμιλον δυσμενῆ ξυνοικίαν . 
τούτων ἄκη τομαῖα καὶ λυτήρια πράξας ἀμέμπτως Ἆπις Ἀργείᾳ χθονὶ μνήμην ποτ’ ἀντίμισθον ηὕρετ’ ἐν λιταῖς . 
ἔχουσα δ’ ἤδη τἀπ’ ἐμοῦ τεκμήρια γένος τ’ ἂν ἐξεύχοιο καὶ λέγοις πρόσω . 
μακράν γε μὲν δὴ ῥῆσιν οὐ στέργει πόλις . 
Χορός βραχὺς τορός θ’ ὁ μῦθος · Ἀργεῖαι γένος ἐξευχόμεσθα , σπέρματ’ εὐτέκνου βοός · 
καὶ ταῦτ’ ἀληθῆ πάντα προσφύσω λόγῳ . 
Βασιλεύς ἄπιστα μυθεῖσθ’ , ὦ ξέναι , κλύειν ἐμοί , ὅπως τόδ’ ὑμῖν ἐστιν Ἀργεῖον γένος . 
Λιβυστικαῖς γὰρ μᾶλλον ἐμφερέστεραι γυναιξίν ἐστε κοὐδαμῶς ἐγχωρίαις . 
καὶ Νεῖλος ἂν θρέψειε τοιοῦτον φυτόν , 
Κύπριος χαρακτήρ τ’ ἐν γυναικείοις τύποις εἰκὼς πέπληκται τεκτόνων πρὸς ἀρσένων · 
τοίας τ’ ἀκούω νομάδας ἱπποβάμοσιν εἶναι καμήλοις ἀστραβιζούσας , χθόνα παρ’ Αἰθίοψιν ἀστυγειτονουμένας . 
καὶ τὰς ἀνάνδρους κρεοβόρους τ’ Ἀμαζόνας , εἰ τοξοτευχεῖς ἦτε , κάρτ’ ἂν ᾔκασα ὑμᾶς . 
διδαχθεὶς <δ’> 
ἂν τόδ’ εἰδείην πλέον , ὅπως γένεθλον σπέρμα τ’ Ἀργεῖον τὸ σόν . 
Χορός κλῃδοῦχον Ἥρας φασὶ δωμάτων ποτὲ 
Ἰὼ γενέσθαι τῇ δ’ ἐν Ἀργείᾳ χθονί ; 
Βασιλεύς ἦν ὡς μάλιστα , καὶ φάτις πολλὴ κρατεῖ . 
Χορός μὴ καὶ λόγος τις Ζῆνα μειχθῆναι βροτῷ ; 
Βασιλεύς κἄκρυπτά γ’ Ἥρας ταῦτα τἀμπαλάγματα . 
Χορός πῶς οὖν τελευτᾷ βασιλέων νείκη τάδε ; 
Βασιλεύς βοῦν τὴν γυναῖκ’ ἔθηκεν Ἀργεία θεός . 
Χορός οὔκουν πελάζει Ζεὺς ἐπ’ εὐκραίρῳ βοΐ ; 
Βασιλεύς φασίν , πρέποντα βουθόρῳ ταύρῳ δέμας . 
Χορός τί δῆτα πρὸς ταῦτ’ ἄλοχος ἰσχυρὰ Διός ; 
Βασιλεύς τὸν πάνθ’ ὁρῶντα φύλακ’ ἐπέστησεν βοΐ . 
Χορός ποῖον πανόπτην οἰοβουκόλον λέγεις ; 
Βασιλεύς 
Ἄργον , τὸν Ἑρμῆς παῖδα γῆς κατέκτανεν . 
Χορός τί οὖν ἔτευξεν ἄλλο δυσπότμῳ βοΐ ; 
Βασιλεύς βοηλάτην μύωπα κινητήριον . 
Χορός οἶστρον καλοῦσιν αὐτὸν οἱ Νείλου πέλας . 
Βασιλεύς τοιγάρ νιν ἐκ γῆς ἤλασεν μακρῷ δρόμῳ . 
Χορός καὶ ταῦτ’ ἔλεξας πάντα συγκόλλως ἐμοί . 
Βασιλεύς καὶ μὴν Κάνωβον κἀπὶ Μέμφιν ἵκετο . 
Χορός καὶ Ζεύς γ’ ἐφάπτωρ χειρὶ φιτύει γόνον . 
Βασιλεύς τίς οὖν ὁ Δῖος πόρτις εὔχεται βοός ; 
Χορός 
Ἔπαφος ἀληθῶς ῥυσίων ἐπώνυμος . 
Βασιλεύς 
Χορός 
Λιβύη , μέγιστον γῆς <πέδον> 
καρπουμένη . 
Βασιλεύς 
Χορός 
Βασιλεύς τίν’ οὖν ἔτ’ ἄλλον τῆσδε βλαστημὸν λέγεις ; 
Χορός 
Βῆλον δίπαιδα πατέρα τοῦδ’ ἐμοῦ πατρός . 
Βασιλεύς τὸ πάνσοφον νῦν ὄνομα τοῦτό μοι φράσον . 
Χορός 
Δαναός , ἀδελφὸς δ’ ἐστὶ πεντηκοντάπαις . 
Βασιλεύς καὶ τοῦδ’ ἄνοιγε τοὔνομ’ ἀφθόνῳ λόγῳ . 
Χορός 
Αἴγυπτος . 
εἰδὼς δ’ ἁμὸν ἀρχαῖον γένος πράσσοις ἂν ὡς Ἀργεῖον ἀνστήσῃς στόλον . 
Βασιλεύς δοκεῖτε <δή> 
μοι τῆσδε κοινωνεῖν χθονὸς τἀρχαῖον . 
ἀλλὰ πῶς πατρῷα δώματα λιπεῖν ἔτλητε ; 
τίς κατέσκηψεν τύχη ; 
Χορός ἄναξ Πελασγῶν , αἰόλ’ ἀνθρώπων κακά . 
πόνου δ’ ἴδοις ἂν οὐδαμοῦ ταὐτὸν πτερόν · 
ἐπεὶ τίς ηὔχει τήνδ’ ἀνέλπιστον φυγὴν κέλσειν ἐς Ἄργος κῆδος ἐγγενὲς τὸ πρίν , ἔχθει μεταπτοιοῦσαν εὐναίων γάμων ; 
Βασιλεύς τί φὴς ἱκνεῖσθαι τῶνδ’ ἀγωνίων θεῶν , λευκοστεφεῖς ἔχουσα νεοδρέπτους κλάδους ; 
Χορός ὡς μὴ γένωμαι δμωὶς Αἰγύπτου γένει . 
Βασιλεύς πότερα κατ’ ἔχθραν , ἢ τὸ μὴ θέμις λέγεις ; 
Χορός τίς δ’ ἂν φίλους ὠνοῖτο τοὺς κεκτημένους ; 
Βασιλεύς σθένος μὲν οὕτως μεῖζον αὔξεται βροτοῖς . 
Χορός καὶ δυστυχούντων γ’ εὐμαρὴς ἀπαλλαγή . 
Βασιλεύς πῶς οὖν πρὸς ὑμᾶς εὐσεβὴς ἐγὼ πέλω ; 
Χορός αἰτοῦσι μὴ ’κδοὺς παισὶν Αἰγύπτου πάλιν . 
Βασιλεύς βαρέα σύ γ’ εἶπας , πόλεμον ἄρασθαι νέον . 
Χορός ἀλλ’ ἡ δίκη γε ξυμμάχων ὑπερστατεῖ . 
βασιλεύς εἴπερ γ’ ἀπ’ ἀρχῆς πραγμάτων κοινωνὸς ἦν . 
Χορός αἰδοῦ σὺ πρύμναν πόλεος ὧδ’ ἐστεμμένην . 
Βασιλεύς πέφρικα λεύσσων τάσδ’ ἕδρας κατασκίους . 
Χορός βαρύς γε μέντοι Ζηνὸς ἱκεσίου κότος . 
Χορός 
Παλαίχθονος τέκος , κλῦθί μου πρόφρονι καρδίᾳ , Πελασγῶν ἄναξ . 
ἴδε με τὰν ἱκέτιν φυγάδα περίδρομον , λυκοδίωκτον ὡς δάμαλιν ἂμ πέτραις ἠλιβάτοις , ἵν’ ἀλκᾷ πίσυνος μέμυ‐ κε φράζουσα βοτῆρι μόχθους . 
Βασιλεύς ὁρῶ κλάδοισι νεοδρόποις κατάσκιον νεύονθ’ ὅμιλον τόνδ’ ἀγωνίων θεῶν . 
εἴη δ’ ἄνατον πρᾶγμα τοῦτ’ ἀστοξένων . 
μηδ’ ἐξ ἀέλπτων κἀπρομηθήτων πόλει νεῖκος γένηται · τῶν γὰρ οὐ δεῖται πόλις . 
Χορός ἴδοιτο δῆτ’ ἄνατον φυγὰν ἱκεσία Θέμις Διὸς κλαρίου . 
σὺ δὲ παρ’ ὀψιγόνου μάθε γεραιόφρων · 
ποτιτρόπαιον αἰδόμενος †οὖνπερ ἱεροδόκα† 
. . 
θεῶν λήματ’ ἀπ’ ἀνδρὸς ἁγνοῦ . 
Βασιλεύς οὔτοι κάθησθε δωμάτων ἐφέστιοι ἐμῶν . 
τὸ κοινὸν δ’ εἰ μιαίνεται πόλις , ξυνῇ μελέσθω λαὸς ἐκπονεῖν ἄκη . 
ἐγὼ δ’ ἂν οὐ κραίνοιμ’ ὑπόσχεσιν πάρος , ἀστοῖς δὲ πᾶσι τῶνδε κοινώσας πέρι . 
Χορός σύ τοι πόλις , σὺ δὲ τὸ δάμιον . 
πρύτανις ἄκριτος ὤν , κρατύνεις βωμόν , ἑστίαν χθονός , μονοψήφοισι νεύμασιν σέθεν , μονοσκήπτροισι δ’ ἐν θρόνοις χρέος πᾶν ἐπικραίνεις · ἄγος φυλάσσου . 
Βασιλεύς ἄγος μὲν εἴη τοῖς ἐμοῖς παλιγκότοις , ὑμῖν δ’ ἀρήγειν οὐκ ἔχω βλάβης ἄτερ . 
οὐδ’ αὖ τόδ’ εὖφρον , τάσδ’ ἀτιμάσαι λιτάς . 
ἀμηχανῶ δὲ καὶ φόβος μ’ ἔχει φρένας δρᾶσαί τε μὴ δρᾶσαί τε καὶ τύχην ἑλεῖν . 
Χορός τὸν ὑψόθεν σκοπὸν ἐπισκόπει , φύλακα πολυπόνων βροτῶν , οἳ τοῖς πέλας προσήμενοι δίκας οὐ τυγχάνουσιν ἐννόμου . 
μένει τοι Ζηνὸς ἱκταίου κότος δυσπαραθέλκτους παθόντος οἴκτοις . 
Βασιλεύς εἴ τοι κρατοῦσι παῖδες Αἰγύπτου σέθεν νόμῳ πόλεως , φάσκοντες ἐγγύτατα γένους εἶναι , τίς ἂν τοῖσδ’ ἀντιωθῆναι θέλοι ; 
δεῖ τοί σε φεύγειν κατὰ νόμους τοὺς οἴκοθεν , ὡς οὐκ ἔχουσιν κῦρος οὐδὲν ἀμφὶ σοῦ . 
Χορός μή τί ποτ’ οὖν γενοίμαν ὑποχείριος κράτεσιν ἀρσένων . 
ὕπαστρον δέ τοι μῆχαρ ὁρίζομαι γάμου δύσφρονος φυγάν · ξύμμαχον δ’ ἑλόμενος δίκαν κρῖνε σέβας τὸ πρὸς θεῶν . 
Βασιλεύς οὐκ εὔκριτον τὸ κρῖμα . 
μή μ’ αἱροῦ κριτήν . 
εἶπον δὲ καὶ πρίν , οὐκ ἄνευ δήμου τάδε πράξαιμ’ ἄν , οὐδέ περ κρατῶν , μὴ καί ποτε εἴπῃ λεώς , εἴ πού τι μὴ τοῖον τύχοι , 
“ἐπήλυδας τιμῶν ἀπώλεσας πόλιν.” 
Χορός ἀμφοτέρους ὁμαίμων τάδ’ ἐπισκοπεῖ 
Ζεὺς ἑτερορρεπής , νέμων εἰκότως ἄδικα μὲν κακοῖς , ὅσια δ’ ἐννόμοις . 
τί τῶνδ’ ἐξ ἴσου ῥεπομένων μεταλ‐ γεῖς τὸ δίκαιον ἔρξας ; 
Βασιλεύς δεῖ τοι βαθείας φροντίδος σωτηρίου , δίκην κολυμβητῆρος , ἐς βυθὸν μολεῖν δεδορκὸς ὄμμα , μηδ’ ἄγαν ᾠνωμένον , ὅπως ἄνατα ταῦτα πρῶτα μὲν πόλει , αὐτοῖσί θ’ ἡμῖν ἐκτελευτήσει καλῶς , καὶ μήτε δῆρις ῥυσίων ἐφάψεται μήτ’ ἐν θεῶν ἕδραισιν ὧδ’ ἱδρυμένας ἐκδόντες ὑμᾶς τὸν πανώλεθρον θεὸν βαρὺν ξύνοικον θησόμεσθ’ ἀλάστορα , ὃς οὐδ’ ἐν Ἅιδου τὸν θανόντ’ ἐλευθεροῖ . 
μῶν οὐ δοκεῖ δεῖν φροντίδος σωτηρίου ; 
Χορός φρόντισον καὶ γενοῦ πανδίκως εὐσεβὴς πρόξενος · τὰν φυγάδα μὴ προδῷς , τὰν ἕκαθεν ἐκβολαῖς δυσθέοις ὀρμέναν · 
Χορός μηδ’ ἴδῃς μ’ ἐξ ἑδρᾶν πολυθέων ῥυσια‐ σθεῖσαν , ὦ πᾶν κράτος ἔχων χθονός . 
γνῶθι δ’ ὕβριν ἀνέρων καὶ φύλαξαι κότον . 
Χορός μή τι τλῇς τὰν ἱκέτιν εἰσιδεῖν ἀπὸ βρετέων βίᾳ δίκας ἀγομέναν ἱππηδὸν ἀμπύκων , πολυμίτων πέπλων τ’ ἐπιλαβὰς ἐμῶν . 
Χορός ἴσθι γάρ · παισὶ τάδε καὶ δόμοις , ὁπότερ’ ἂν κτίσῃς , μένει ἄρ ἐκτίνειν ὁμοιΐαν θέμιν . 
τάδε φράσαι δίκαια Διόθεν κράτη . 
Βασιλεύς καὶ δὴ πέφρασμαι . 
δεῦρο δ’ ἐξοκέλλεται . 
ἢ τοῖσιν ἢ τοῖς πόλεμον αἴρεσθαι μέγαν πᾶσ’ ἔστ’ ἀνάγκη , καὶ γεγόμφωται σκάφος στρέβλαισι ναυτικαῖσιν ὡς προσηγμένον . 
ἄνευ δὲ λύπης οὐδαμοῦ καταστροφή . 
καὶ χρημάτων μὲν ἐκ δόμων πορθουμένων , 
†ἄτην γε μείζω καὶ μέγ’ ἐμπλήσας γόμου† γένοιτ’ ἂν ἄλλα Κτησίου Διὸς χάριν · 
καὶ γλῶσσα τοξεύσασα μὴ τὰ καίρια , γένοιτο μύθου μῦθος ἂν θελκτήριος 
[ἀλγεινὰ θυμοῦ κάρτα κινητήρια] . 
ὅπως δ’ ὅμαιμον αἷμα μὴ γενήσεται , δεῖ κάρτα θύειν καὶ πεσεῖν χρηστήρια θεοῖσι πολλοῖς πολλά , πημονῆς ἄκη . 
ἦ κάρτα νείκους τοῦδ’ ἔσω παροίχομαι θέλω δ’ ἄιδρις μᾶλλον ἢ σοφὸς κακῶν εἶναι . 
γένοιτο δ’ εὖ παρὰ γνώμην ἐμήν . 
Χορός πολλῶν ἄκουσον τέρματ’ αἰδοίων λόγων . 
Βασιλεύς ἤκουσα , καὶ λέγοις ἄν . 
οὔ με φεύξεται . 
Χορός ἔχω στρόφους ζώνας τε , συλλαβὰς πέπλων 
Βασιλεύς τάχ’ ἂν γυναιξὶ ταῦτα συμπρεπῆ πέλοι . 
Χορός ἐκ τῶνδε τοίνυν , ἴσθι , μηχανὴ καλή— 
Βασιλεύς λέξον τίν’ αὐδὴν τήνδε γηρυθεῖσ’ ἔσῃ . 
Χορός εἰ μή τι πιστὸν τῷδ’ ὑποστήσεις στόλῳ— 
Βασιλεύς τί σοι περαίνει μηχανὴ συζωμάτων ; 
Χορός νέοις πίναξι βρέτεα κοσμῆσαι τάδε . 
Βασιλεύς αἰνιγματῶδες τοὔπος · ἀλλ’ ἁπλῶς φράσον . 
Χορός ἐκ τῶνδ’ ὅπως τάχιστ’ ἀπάγξασθαι θεῶν . 
Βασιλεύς ἤκουσα μαστικτῆρα καρδίας λόγον . 
Χορός ξυνῆκας · ὠμμάτωσα γὰρ σαφέστερον . 
Βασιλεύς καὶ πολλαχῇ γε δυσπάλαιστα πράγματα , κακῶν δὲ πλῆθος ποταμὸς ὣς ἐπέρχεται · 
ἄτης δ’ ἄβυσσον πέλαγος οὐ μάλ’ εὔπορον τόδ’ ἐσβέβηκα , κοὐδαμοῦ λιμὴν κακῶν . 
εἰ μὲν γὰρ ὑμῖν μὴ τόδ’ ἐκπράξω χρέος , μίασμ’ ἔλεξας οὐχ ὑπερτοξεύσιμον . 
εἰ δ’ αὖθ’ ὁμαίμοις παισὶν Αἰγύπτου σέθεν σταθεὶς πρὸ τειχέων διὰ μάχης ἥξω τέλους , πῶς οὐχὶ τἀνάλωμα γίγνεται πικρόν , ἄνδρας γυναικῶν οὕνεχ’ αἱμάξαι πέδον ; 
ὅμως δ’ ἀνάγκη Ζηνὸς αἰδεῖσθαι κότον ἱκτῆρος · ὕψιστος γὰρ ἐν βροτοῖς φόβος . 
σὺ μέν , πάτερ γεραιὲ τῶνδε παρθένων , κλάδους τε τούτους αἶψ’ ἐν ἀγκάλαις λαβὼν βωμοὺς ἐπ’ ἄλλους δαιμόνων ἐγχωρίων θές , ὡς ἴδωσι τῆσδ’ ἀφίξεως τέκμαρ πάντες πολῖται , μηδ’ ἀπορριφθῇ ψόγος ἐμοῦ · κατ’ ἀρχῆς γὰρ φιλαίτιος λεώς . 
καὶ γὰρ τάχ’ ἄν τις οἰκτίσας ἰδὼν τάδε ὕβριν μὲν ἐχθήρειεν ἄρσενος στόλου , ὑμῖν δ’ ἂν εἴη δῆμος εὐμενέστερος · 
τοῖς ἥσσοσιν γὰρ πᾶς τις εὐνοίας φέρει . 
Δαναός πολλῶν τάδ’ ἡμῖν ἐστιν ἠξιωμένα , αἰδοῖον εὑρεθέντα πρόξενον λαβεῖν . 
ὀπάονας δὲ φράστοράς τ’ ἐγχωρίων ξύμπεμψον , ὡς ἂν τῶν πολισσούχων θεῶν βωμοὺς προνάους καὶ †πολισσούχων ἕδρας εὕρωμεν , ἀσφάλεια δ’ ᾖ δῑ ἄστεως στείχουσι · μορφῆς δ’ οὐχ ὁμόστολος φύσις . 
Νεῖλος γὰρ οὐχ ὅμοιον Ἰνάχῳ γένος τρέφει . 
φύλαξαι μὴ θράσος τέκῃ φόβον · 
καὶ δὴ φίλον τις ἔκταν’ ἀγνοίας ὕπο . 
Βασιλεύς στείχοιτ’ ἄν , ἄνδρες · εὖ γὰρ ὁ ξένος λέγει . 
ἡγεῖσθε βωμοὺς ἀστικούς , θεῶν ἕδρας · 
καὶ ξυμβολοῦσιν οὐ πολυστομεῖν χρεὼν ναύτην ἄγοντας τόνδ’ ἐφέστιον θεῶν . 
Χορός τούτῳ μὲν εἶπας , καὶ τεταγμένος κίοι · 
ἐγὼ δὲ πῶς δρῶ ; 
ποῦ θράσος νέμεις ἐμοί ; 
Βασιλεύς κλάδους μὲν αὐτοῦ λεῖπε , σημεῖον πόνου . 
Χορός καὶ δή σφε λείπω χειρὶ καὶ λόγοις σέθεν . 
Βασιλεύς λευρὸν κατ’ ἄλσος νῦν ἐπιστρέφου τόδε . 
Χορός καὶ πῶς βέβηλον ἄλσος ἂν ῥύοιτό με ; 
Βασιλεύς οὔτοι πτερωτῶν ἁρπαγαῖς <σ’> 
ἐκδώσομεν . 
Χορός ἀλλ’ εἰ δρακόντων δυσφρόνων ἐχθίοσιν ; 
Βασιλεύς εὔφημον εἴη τοὔπος εὐφημουμένῃ . 
Χορός οὔτοι τι θαῦμα δυσφορεῖν φόβῳ φρενός . 
Βασιλεύς ἀεί γ’ ἄναρκτόν ἐστι δεῖμ’ ἐξαίσιον . 
Χορός σὺ καὶ λέγων εὔφραινε καὶ πράσσων φρένα . 
Βασιλεύς ἀλλ’ οὔτι δαρὸν χρόνον ἐρημώσει πατήρ . 
ἐγὼ δὲ λαοὺς συγκαλῶν ἐγχωρίους στείχω , τὸ κοινὸν ὡς ἂν εὐμενὲς τιθῶ · 
καὶ σὸν διδάξω πατέρα ποῖα χρὴ λέγειν . 
πρὸς ταῦτα μίμνε καὶ θεοὺς ἐγχωρίους λιταῖς παραιτοῦ τῶν σ’ ἔρως ἔχει τυχεῖν . 
ἐγὼ δὲ ταῦτα πορσυνῶν ἐλεύσομαι . 
πειθὼ δ’ ἕποιτο καὶ τύχη πρακτήριος . 
Χορός ἄναξ ἀνάκτων , μακάρων μακάρτατε καὶ τελέων τελειότατον κράτος , ὄλβιε Ζεῦ , πιθοῦ τε καὶ γένει σῷ ἄλευσον ἀνδρῶν ὕβριν εὖ στυγήσας . 
λίμνᾳ δ’ ἔμβαλε πορφυροειδεῖ τὰν μελανόζυγ’ ἄταν . 
Χορός τὸ πρὸς γυναικῶν <δ’> 
ἐπιδὼν παλαίφατον ἁμέτερον γένος φιλίας προγόνου γυναικὸς νέωσον εὔφρον’ αἶνον , γενοῦ πολυμνάστωρ , ἔφαπτορ Ἰοῦς · 
Δῖαί τοι γένος εὐχόμεθ’ εἶναι γᾶς ἀπὸ τᾶσδ’ ἄποικοι . 
Χορός παλαιὸν , δ’ εἰς ἴχνος μετέσταν ματέρος ἀνθονόμους ἐπωπάς , λειμῶνα βούχιλον , ἔνθεν Ἰὼ οἴστρῳ ἐρεθομένα φεύγει ἁμαρτίνοος , πολλὰ βροτῶν διαμειβομένα φῦλα , διχῇ δ’ ἀντίπορον γαῖαν ἐν αἴσᾳ διατέμ‐ νουσα πόρον κυματίαν ὁρίζει · 
Χορός ἰάπτει δ’ Ἀσίδος δῑ αἴας μηλοβότου Φρυγίας διαμπάξ . 
περᾷ δὲ Τεύθραντος ἄστυ Μυσῶν , 
Λύδιά τε γύαλα , καὶ δῑ ὀρῶν Κιλίκων 
Παμφύλων τε [γένη] 
διορνυμένα καί ποταμοὺς ἀενάους καὶ βαθύπλουτον χθόνα καὶ τὰν Ἀφροδίτας πολύπυρον αἶαν . 
Χορός ἱκνεῖται δὴ σινουμένα βέλει βουκόλου πτερόεντος 
Δῖον πάμβοτον ἄλσος , λειμῶνα χιονόβοσκον , ὅντ’ ἐπέρχεται 
Τυφῶ μένος , ὕδωρ τε Νείλου νόσοις ἄθικτον , μαινομένα πόνοις ἀτί‐ μοις ὀδύναις τε κεντροδα‐ λήτισι , θυιὰς Ἥρας . 
Χορός βροτοὶ δ’ , οἳ γᾶς τότ’ ἦσαν ἔννομοι χλωρῷ δείματι θυμὸν πάλλοντ’ ὄψιν ἀήθη , βοτὸν ἐσορῶντες δυσχερὲς μειξόμβροτον , τὰν μὲν βοός , τὰν δ’ αὖ γυναικός · τέρας δ’ ἐθάμβουν . 
καὶ τότε δὴ τίς ἦν ὁ θέλ‐ ξας πολύπλαγκτον ἀθλίαν οἰστροδόνητον Ἰώ ; 
Χορός δῑ αἰῶνος κρέων ἀπαύστου 
Ζεὺς.. . 
Διὸς δ’ ἀπημάντῳ σθένει καὶ θείαις ἐπιπνοίαις παύεται , δακρύων δ’ ἀπο‐ στάζει πένθιμον αἰδῶ . 
λαβοῦσα δ’ ἕρμα Δῖον ἀψευδεῖ λόγῳ γείνατο παῖδ’ ἀμεμφῆ , 
Χορός δῑ αἰῶνος μακροῦ πάνολβον · 
ἔνθεν πᾶσα βοᾷ χθών , 
“φυσιζόου γένος τόδε 
Ζηνός ἐστιν ἀληθῶς · 
τίς γὰρ ἂν κατέπαυσεν Ἥ‐ ρας νόσους ἐπιβούλους ; ” 
Διὸς τόδ’ ἔργον καὶ τόδ’ ἂν γένος λέγων ἐξ Ἐπάφου κυρήσαις . 
Χορός τίν’ ἂν θεῶν ἐνδικωτέροισιν κεκλοίμαν εὐλόγως ἐπ’ ἔργοις ; 
<αὐτὸς ὁ> 
πατὴρ φυτουργὸς αὐτόχειρ ἄναξ γένους παλαιόφρων μέγας τέκτων , τὸ πᾶν μῆχαρ οὔριος Ζεύς . 
Χορός ὑπ’ ἀρχᾶς δ’ οὔ τινος θοάζων τὸ μεῖον κρεισσόνων κρατύνει . 
οὔτινος ἄνωθεν ἡμένου σέβει κράτη . 
πάρεστι δ’ ἔργον ὡς ἔπος σπεῦσαί τι τῶν βούλιος φέρει φρήν . 
Δαναός θαρσεῖτε παῖδες . 
εὖ τὰ τῶν ἐγχωρίων · 
δήμου δέδοκται παντελῆ ψηφίσματα . 
Χορός ὦ χαῖρε πρέσβυ , φίλτατ’ ἀγγέλλων ἐμοί ἔνισπε δ’ ἡμῖν ποῖ κεκύρωται τέλος , δήμου κρατοῦσα χεὶρ ὅπῃ πληθύνεται . 
Δαναός ἔδοξεν Ἀργείοισιν οὐ διχορρόπως , ἀλλ’ ὥστ’ ἀνηβῆσαί με γηραιᾷ φρενί · 
πανδημίᾳ γὰρ χερσὶ δεξιωνύμοις ἔφριξεν αἰθὴρ τόνδε κραινόντων λόγον · 
ἡμᾶς μετοικεῖν τῆσδε γῆς ἐλευθέρους κἀρρυσιάστους ξύν τ’ ἀσυλίᾳ βροτῶν · 
καὶ μήτ’ ἐνοίκων μήτ’ ἐπηλύδων τινὰ ἄγειν · ἐὰν δὲ προστιθῇ τὸ καρτερόν , τὸν μὴ βοηθήσαντα τῶνδε γαμόρων ἄτιμον εἶναι ξὺν φυγῇ δημηλάτῳ . 
τοιάνδ’ ἔπειθεν ῥῆσιν ἀμφ’ ἡμῶν λέγων ἄναξ Πελασγῶν , ἱκεσίου Ζηνὸς κότον μέγαν προφωνῶν μήποτ’ εἰσόπιν χρόνου πόλιν παχῦναι , ξενικὸν ἀστικόν θ’ ἅμα λέγων διπλοῦν μίασμα πρὸ πόλεως φανὲν ἀμήχανον βόσκημα πημονῆς πέλειν . 
τοιαῦτ’ ἀκούων χερσὶν Ἀργεῖος λεὼς ἔκραν’ ἄνευ κλητῆρος ὡς εἶναι τάδε . 
δημηγόρους δ’ ἤκουσεν εὐπιθὴς στροφὰς δῆμος Πελασγῶν · Ζεὺς δ’ ἐπέκρανεν τέλος 
Χορός ἄγε δή , λέξωμεν ἐπ’ Ἀργείοις εὐχὰς ἀγαθάς , ἀγαθῶν ποινάς . 
Ζεὺς δ’ ἐφορεύοι ξένιος ξενίου στόματος τιμὰς ἐπ’ ἀληθείᾳ , τέρμον’ ἄμεμπτον προσαπαντᾶν . 
Χορός νῦν ὅτε καί , θεοὶ διογενεῖς , κλύοιτ’ εὐ‐ κταῖα γένει χεούσας · 
μήποτε πυρίφατον γᾶν Πελασγίαν [πόλιν] τὸν ἄκορον βοᾶς , κτίσαι μάχλον Ἄπη , τὸν ἀρότοις θερί‐ ζοντα βροτοὺς ἐν ἄλλοις , οὕνεκ’ ᾤκτισαν ἡμᾶς , ψῆφον δ’ εὔφρον’ ἔθεντο , αἰδοῦνται δ’ ἱκέτας Διός , ποίμναν τάνδ’ ἀμέγαρτον · 
Χορός οὐδὲ μετ’ ἀρσένων ψῆφον ἔθεντ’ ἀτιμώ‐ σαντες ἔριν γυναικῶν , 
Δῖον ἐπιδόμενοι πράκτορά [τε] 
σκοπὸν δυσπολέμητον , ὃν [οὐ] τίς ἂν δόμος ἔχοι ἐπ’ ὀρόφων μιαί‐ νοντα ; 
βαρὺς δ’ ἐφίζει . 
ἅζονται γὰρ ὁμαίμους 
Ζηνὸς ἵκτορας ἁγνοῦ . 
τοιγάρτοι καθαροῖσι βω‐ μοῖς θεοὺς ἀρέσονται . 
Χορός τοιγὰρ ὑποσκίων ἐκ στομάτων ποτά‐ σθω φιλότιμος εὐχά , μήποτε λοιμὸς ἀνδρῶν τάνδε πόλιν κενώσαι · 
μηδ’ ἐπιχωρίοις <ἔρις> πτώμασιν αἱματίσαι πέδον γᾶς . 
ἥβας δ’ ἄνθος ἄδρεπτον ἔστω , μηδ’ Ἀφροδίτας εὐνάτωρ βροτολοιγὸς Ἄ‐ ρης κέρσειεν ἄωτον . 
Χορός 
†καὶ γεραροῖσι πρε‐ σβυτοδόκοι γεμόν‐ των† 
θυμέλαι φλεγόντων . 
τὼς πόλις εὖ νέμοιτο 
Ζῆνα μέγαν σεβόντων , τὸν ξένιον δ’ ὑπερτάτως , ὃς πολιῷ νόμῳ αἶσαν ὀρθοῖ . 
τίκτεσθαι δ’ ἐφόρους γᾶς ἄλλους εὐχόμεθ’ ἀεί , 
Ἄρτεμιν δ’ Ἑκάταν γυναι‐ κῶν λόχους ἐφορεύειν . 
Χορός μηδέ τις ἀνδροκμὴς λοιγὸς ἐπελθέτω τάνδε πόλιν δαΐζων , ἄχορον ἀκίθαριν δακρυογόνον Ἄρη βοάν τ’ ἔνδημον ἐξοπλίζων . 
νούσων δ’ ἑσμὸς ἀπ’ ἀστῶν ἵζοι κρατὸς ἀτερπής · 
εὐμενὴς δ’ ὁ Λύκειος ἔ‐ στω πάσᾳ νεολαίᾳ . 
Χορός καρποτελῆ δέ τοι 
Ζεὺς ἐπικραινέτω φέρματι γᾶν πανώρῳ . 
πρόνομα δὲ βότ’ ἀγροῖς πολύγονα τελέθοι · 
τὸ πᾶν τ’ ἐκ δαιμόνων λάχοιεν . 
εὔφαμον δ’ ἐπὶ βωμοῖς μοῦσαν θείατ’ ἀοιδοί . 
ἁγνῶν τ’ ἐκ στομάτων φερέ‐ σθω φάμα φιλοφόρμιγξ . 
Χορός φυλάσσοι τ’ ἀτρεμαῖα τιμὰς τὸ δάμιον , τὸ πτόλιν κρατύνει , προμαθὶς εὐκοινόμητις ἀρχά . 
ξένοισί τ’ εὐξυμβόλους , πρὶν ἐξοπλίζειν Ἄρη , δίκας ἄτερ πημάτων διδοῖεν . 
Χορός θεοὺς δ’ , οἳ γᾶν ἔχουσιν ἀεὶ τίοιεν ἐγχωρίοις πατρῴαις δαφνηφόροις βουθύτοισι τιμαῖς . 
τὸ γὰρ τεκόντων σέβας τρίτον τόδ’ ἐν θεσμίοις 
Δίκας γέγραπται μεγιστοτίμου . 
Δαναός εὐχὰς μὲν αἰνῶ τάσδε σώφρονας , φίλαι . 
ὑμεῖς δὲ μὴ τρέσητ’ ἀκούσασαι πατρὸς ἀπροσδοκήτους τούσδε καὶ νέους λόγους . 
ἱκεταδόκου γὰρ τῆσδ’ ἀπὸ σκοπῆς ὁρῶ τὸ πλοῖον . 
εὔσημον γὰρ οὔ με λανθάνει · 
στολμοί τε λαίφους καὶ παραρρύσεις νεώς , καὶ πρῷρα πρόσθεν ὄμμασιν βλέπουσ’ ὁδόν , οἴακος εὐθυντῆρος ὑστάτου νεὼς ἄγαν καλῶς κλύουσα , τοῖσιν οὐ φίλη . 
πρέπουσι δ’ ἄνδρες νάιοι μελαγχίμοις γυίοισι λευκῶν ἐκ πεπλωμάτων ἰδεῖν , καὶ τἄλλα πλοῖα πᾶσά θ’ ἡ ’πικουρία εὔπρεπτος · αὐτὴ δ’ ἡγεμὼν ὑπὸ χθόνα στείλασα λαῖφος παγκρότως ἐρέσσεται . 
ἀλλ’ ἡσύχως χρὴ καὶ σεσωφρονισμένως πρὸς πρᾶγμ’ ὁρώσας τῶνδε μὴ ἀμελεῖν θεῶν . 
ἐγὼ δ’ ἀρωγοὺς ξυνδίκους θ’ ἥξω λαβών . 
ἴσως γὰρ ἂν κῆρυξ τις ἢ πρέσβη μόλοι , ἄγειν θέλοντες ῥυσίων ἐφάπτορες . 
ἀλλ’ οὐδὲν ἔσται τῶνδε · μὴ τρέσητέ νιν . 
ὅμως <δ’> 
ἄμεινον , εἰ βραδύνοιμεν βοῇ , ἀλκῆς λαθέσθαι τῆσδε μηδαμῶς ποτε . 
θάρσει · χρόνῳ τοι κυρίῳ τ’ ἐν ἡμέρᾳ θεοὺς ἀτίζων τις βροτῶν δώσει δίκην . 
Χορός πάτερ , φοβοῦμαι , νῆες ὡς ὠκύπτεροι ἥκουσι · μῆκος δ’ οὐδὲν ἐν μέσῳ χρόνου . 
περίφοβόν μ’ ἔχει τάρβος ἐτητύμως πολυδρόμου φυγᾶς ὄφελος εἴ τί μοι . 
παροίχομαι , πάτερ , δείματι . 
Δαναός ἐπεὶ τελεία ψῆφος Ἀργείων , τέκνα , θάρσει , μαχοῦνται περὶ σέθεν , σάφ’ οἶδ’ ἐγώ . 
[Χορός] ἐξῶλές ἐστι μάργον Αἰγύπτου γένος μάχης τ’ ἄπληστον · καὶ λέγω πρὸς εἰδότα . 
δοριπαγεῖς δ’ ἔχοντες κυανώπιδας νῆας ἔπλευσαν ὧδ’ ἐπιτυχεῖ κότῳ πολεῖ μελαγχίμῳ σὺν στρατῷ . 
Δαναός πολλοὺς δέ γ’ εὑρήσουσιν ἐν μεσημβρίας θάλπει βραχίον’ εὖ κατερρινημένους . 
[Χορός] μόνην δὲ μὴ πρόλειπε · λίσσομαι , πάτερ . 
γυνὴ μονωθεῖσ’ οὐδέν · οὐκ ἔνεστ’ Ἄρης . 
οὐλόφρονες , δὲ καὶ δολιομήτιδες δυσάγνοις φρεσίν , κόρακες ὥστε , βω‐ μῶν ἀλέγοντες οὐδέν . 
Δαναός καλῶς ἂν ἡμῖν ξυμφέροι ταῦτ’ ὦ τέκνα , εἰ σοί τε καὶ θεοῖσιν ἐχθαιροίατο . 
[Χορός] οὐ μὴ τριαίνας τάσδε καὶ θεῶν σέβη δείσαντες ἡμῶν χεῖρ’ ἀπόσχωνται , πάτερ . 
περίφρονες δ’ ἄγαν ἀνιέρῳ μένει μεμαργωμένοι κυνοθρασεῖς , θεῶν οὐδὲν ἐπαΐοντες . 
Δαναός ἀλλ’ ἔστι φήμη τοὺς λύκους κρείσσους κυνῶν εἶναι · βύβλου δὲ καρπὸς οὐ κρατεῖ στάχυν . 
[Χορός] ὡς καὶ ματαίων ἀνοσίων τε κνωδάλων ἔχοντας ὀργάς , χρὴ φυλάσσεσθαι τάχος . 
Δαναός οὔτοι ταχεῖα ναυτικοῦ στρατοῦ στολή , οὐδ’ ὅρμος , οὗ δεῖ πεισμάτων σωτήρια ἐς γῆν ἐνεγκεῖν , οὐδ’ ἐν ἀγκυρουχίαις θαρσοῦσι ναῶν ποιμένες παραυτίκα , ἄλλως τε καὶ μολόντες ἀλίμενον χθόνα ἐς νύκτ’ ἀποστείχοντος ἡλίου . 
φιλεῖ ὠδῖνα τίκτειν νὺξ κυβερνήτῃ σοφῷ . 
οὕτω γένοιτ’ ἂν οὐδ’ ἂν ἔκβασις στρατοῦ καλή , πρὶν ὅρμῳ ναῦν θρασυνθῆναι . 
σὺ δὲ φρόνει μὲν ὡς ταρβοῦσα μὴ ἀμελεῖν θεῶν · 
πράξας ἀρωγήν · ἄγγελον δ’ οὐ μέμψεται πόλις γέρονθ’ , ἡβῶντα δ’ εὐγλώσσῳ φρενί . 
Χορός ἰὼ γᾶ βοῦνι , πάνδικον σέβας , τί πεισόμεσθα ; 
ποῖ φύγωμεν Ἀπίας χθονός , κελαινὸν εἴ τι κεῦθός ἐστί που ; 
μέλας γενοίμαν καπνὸς νέφεσσι γειτονῶν Διός · 
τὸ πᾶν δ’ ἄφαντος ἀμπετὴς ἀιδνὸς ὡς κόνις ἄτερθε πτερύγων ὀλοίμαν . 
Χορός ἄφυκτον δ’ οὐκέτ’ ἂν πέλοι κακόν · 
κελαινόχρως δὲ πάλλεταί μου καρδία . 
πατρὸς σκοπαὶ δέ μ’ εἷλον · οἴχομαι φόβῳ . 
θέλοιμι δ’ ἂν μορσίμου βρόχου τυχεῖν ἐν ἀρτάναις , πρὶν ἄνδρ’ ἀπευκτὸν τῷδε χριμφθῆναι χροΐ . 
πρόπαρ θανούσας <δ’> 
Ἀίδας ἀνάσσοι . 
Χορός πόθεν δέ μοι γένοιτ’ ἂν αἰθέρος θρόνος , πρὸς ὃν νέφη μυδηλὰ γίγνεται χιών , ἢ λισσὰς αἰγίλιψ ἀπρός‐ δεικτος οἰόφρων κρεμὰς γυπιὰς πέτρα , βαθὺ πτῶμα μαρτυροῦσά μοι , πρὶν δαΐκτορος βίᾳ καρδίας γάμου κυρῆσαι ; 
Χορός κυσὶν δ’ ἔπειθ’ ἕλωρα κἀπιχωρίοις ὄρνισι δεῖπνον οὐκ ἀναίνομαι πέλειν · 
τὸ γὰρ θανεῖν ἐλευθεροῦ‐ ται φιλαιάκτων κακῶν . 
[ἐλθέτω] ἐλθέτω μόρος , πρὸ κοί‐ τας γαμηλίου τυχών . 
ἀμφυγᾶς τίν’ ἔτι πόρον τέμνω γάμου λυτῆρα ; 
Χορός ἴυζε δ’ ὀμφὰν οὐρανίαν 
<μέλεα> 
μέλη λιτανὰ θεοῖς · 
τέλεα δέ πως πελόμενά μοι λύσιμά τ’ ἄχιμά τ’ ἔπιδε , πάτερ , βίαια μὴ φαιδρῶς ὁρῶν ὄμμασιν ἐνδίκοις . 
σεβίζου δ’ ἱκέτας σέθεν , γαιάοχε παγκρατὲς Ζεῦ . 
Χορός γένος γὰρ Αἰγύπτειον ὕβριν δύσφορον ἀρσενογενὲς μετά με δρόμοισι διόμενοι φυγάδα μάταισι πολυθρόοις βίαια δίζηνται λαβεῖν . 
σὸν δ’ ἐπίπαν ζυγὸν ταλάντου . 
τί δ’ ἄνευ σέθεν θνατοῖσι τέλειόν ἐστιν ; 
Χορός ό ό ό , ά ά ά · 
ὅδε μάρπτις νάιος γάιος . 
τῶν πρό , μάρπτι , κάμνοις · 
†ἰόφ .. ὀμ .. αὖθι κάκκας νυ δυϊαν βοᾶν ἀμφαίνω.† ὁρῶ τάδε φροίμια †πράξαν πόνων βιαίων ἐμῶν . 
ἠὲ ἠέ . 
βαῖνε φυγᾷ πρὸς ἀλκάν · 
†βλοσυρόφρονα χλιδᾷ δύσφορα ναῒ κἀν γᾷ . 
γαϊάναξ προτάσσου.† 
<Κῆρυξ> σοῦσθε σοῦσθ’ ἐπὶ βᾶ‐ ριν ὅπως ποδῶν <ἔχετε> 
†οὐκοῦν οὐκοῦν† τιλμοὶ τιλμοὶ καὶ στιγμοί , πολυαίμων φόνιος ἀποκοπὰ κρατός . 
σοῦσθε σοῦσθ’† 
ὀλύμεναι ὀλόμεν’ ἐπαμίδα . 
<Χορός > εἴθ’ ἀνὰ πολύρυτον ἁλμήεντα πόρον δεσποσίῳ ξὺν ὕβρει , γομφοδέτῳ τε δόρει διώλου . 
†αἵμονες ὡς ἐπάμιδα ησυδουπιάπιτα† 
<Κῆρυξ> 
†κελεύω βοᾶν μεθέσθαι ἴχαρ φρενί τ’ ἄταν.† ἰοὺ ἰού . 
λεῖφ’ ἕδρανα , κί’ ἐς δόρυ . 
ἀτίετον ἄπολιν οὐ σέβω . 
<Χορός > μήποτε πάλιν ἴδοιμ’ ἀλφεσίβοιον ὕδωρ , ἔνθεν ἀεξόμενον ζώφυτον αἷμα βροτοῖσι θάλλει . 
ἔγγαιος ἐγὼ βαθυχαῖος 
†βαθρείας βαθρείας , γέρον.† 
<Κῆρυξ> σὺ δ’ ἐν ναῒ ναῒ βάσῃ τάχα θέλεος ἀθέλεος , βίᾳ βίᾳ τε πολλᾷ φροῦδα . 
†βάτεαι βαθυμιτροκακὰ παθῶν† 
[ὀλόμεναι παλάμαις] . 
<Χορός> αἰαῖ αἰαῖ . 
αἲ γὰρ δυσπαλάμως ὄλοιο δῑ ἁλίρρυτον ἄλσος , κατὰ Σαρπηδόνιον χῶμα πολύψαμμον ἀλαθεὶς 
Εὐρεΐαισιν αὔραις . 
Κῆρυχ ἴυζε καὶ λάκαζε καὶ κάλει θεούς . 
Αἰγυπτίαν γὰρ βᾶριν οὐχ ὑπερθορῇ . 
[ἴυζε καὶ] βόα , χέον πικρότερον οἰζύος νόμον . 
<Χορός> οἰοῖ οἰοῖ , λύμας , ᾇ σὺ πρὸ γᾶς ὑλάσκων περί , χάμψα , βρυάζεις · 
ὃς ἐπωπᾷ σ’ , ὁ μέγας 
Νεῖλος , ὑβρίζοντά σ’ ἀποτρέ‐ ψειεν ἄιστον ὕβριν . 
Κῆρυξ βαίνειν κελεύω βᾶριν εἰς ἀμφίστροφον ὅσον τάχιστα · μηδέ τις σχολαζέτω . 
ὁλκὴ γὰρ οὔτοι πλόκαμον οὐδάμ’ ἅζεται . 
Χορός οἰοῖ , πάτερ , βρέτεος ἄρος ἀτᾷ μ’ · · ἅλαδ’ ἄγει ἄραχνος ὡς βάδην . 
ὄναρ ὄναρ μέλαν , ὀτοτοτοτοῖ , μᾶ Γᾶ μᾶ Γᾶ , βοὰν φοβερὸν ἀπότρεπε , ὦ πᾶ , Γᾶς παῖ , Ζεῦ . 
Κῆρυξ οὔτοι φοβοῦμαι δαίμονας τοὺς ἐνθάδε · 
οὐ γάρ μ’ ἔθρεψαν , οὐδ’ ἐγήρασαν τροφῇ . 
Χορός μαιμᾷ πέλας δίπους ὄφις · 
ἔχιδνα δ’ ὥς μέ τις πόδα δακοῦσ’ ἔχει . 
ὀτοτοτοτοῖ , μᾶ Γᾶ μᾶ Γᾶ βοὰν φοβερὸν ἀπότρεπε , ὦ πᾶ , Γᾶς παῖ , Ζεῦ . 
Κῆρυξ εἰ μή τις ἐς ναῦν εἶσιν αἰνέσας τάδε , λακὶς χιτῶνος ἔργον οὐ κατοικτιεῖ . 
Χορός διωλόμεσθ’ · ἄσεπτ’ , ἄναξ , πάσχομεν— 
Κῆρυξ πολλοὺς ἄνακτας , παῖδας Αἰγύπτου τάχα ὄψεσθε · θαρσεῖτ’ , οὐκ ἐρεῖτ’ ἀναρχίαν . 
<Χορός> ἰὼ πόλεως ἀγοὶ πρόμοι , δάμναμαι . 
<Κῆρυχ> ἕλξειν ἔοιχ’ ὑμᾶς ἀποσπάσας κόμης , ἐπεὶ οὐκ ἀκούετ’ ὀξὺ τῶν ἐμῶν λόγων . 
Βασιλεύς οὗτος , τί ποιεῖς ; 
ἐκ ποίου φρονήματος ἀνδρῶν Πελασγῶν τήνδ’ ἀτιμάζεις χθόνα ; 
ἀλλ’ ἦ γυναικῶν ἐς πόλιν δοκεῖς μολεῖν ; 
κάρβανος ὢν δ’ Ἕλλησιν ἐγχλίεις ἄγαν · 
καὶ πόλλ’ ἁμαρτὼν οὐδὲν ὤρθωσας φρενί . 
Κῆρυξ τί δ’ ἠμπλάκηται τῶνδ’ ἐμοὶ δίκης ἄτερ ; 
Βασιλεύς ξένος μὲν εἶναι πρῶτον οὐκ ἐπίστασαι . 
Κῆρυξ πῶς δ’ οὐχί ; 
τἄμ’ ὀλωλόθ’ εὑρίσκων ἄγω . 
Βασιλεύς ποίοισιν εἰπὼν προξένοις ἐγχωρίοις ; 
Κῆρυξ 
Ἑρμῇ μεγίστῳ προξένῳ μαστηρίῳ . 
Βασιλεύς θεοῖσιν εἰπὼν τοὺς θεοὺς οὐδὲν σέβῃ . 
Κῆρυξ τοὺς ἀμφὶ Νεῖλον δαίμονας σεβίζομαι . 
Βασιλεύς οἱ δ’ ἐνθάδ’ οὐδέν , ὡς ἐγὼ σέθεν κλύω ; 
Κῆρυξ ἄγοιμ’ ἄν , εἴ τις τάσδε μὴ ’ξαιρήσεται . 
Βασιλεύς κλάοις ἄν , εἰ ψαύσειας , οὐ μάλ’ ἐς μακράν . 
Κῆρυξ ἤκουσα τοὔπος <δ’> 
οὐδαμῶς φιλόξενον . 
Βασιλεύς οὐ γὰρ ξενοῦμαι τοὺς θεῶν συλήτορας . 
Κῆρυξ λέγοιμ’ ἂν ἐλθὼν παισὶν Αἰγύπτου τάδε . 
Βασιλεύς ἀβουκόλητον τοῦτ’ ἐμῷ , φρονήματι . 
Κῆρυξ ἀλλ’ ὡς ἂν εἰδὼς ἐννέπω σαφέστερον , — καὶ γὰρ πρέπει κήρυκ’ ἀπαγγέλλειν τορῶς ἕκαστα , —πῶς φῶ , πρὸς τίνος τ’ ἀφαιρεθεὶς ἥκειν γυναικῶν αὐτανέψιον στόλον ; 
οὔτοι δικάζει ταῦτα μαρτύρων ὕπο 
Ἄρης · τὸ νεῖκος δ’ οὐκ ἐν ἀργύρου λαβῇ ἔλυσεν · ἀλλὰ πολλὰ γίγνεται πάρος πεσήματ’ ἀνδρῶν κἀπολακτισμοὶ βίου . 
<Βασιλεύς> τί σοι λέγειν χρὴ τοὔνομ’ ; 
ἐν χρόνῳ μαθὼν εἴσῃ σύ τ’ αὐτὸς χοἰ ξυνέμποροι σέθεν . 
ταύτας δ’ ἑκούσας μὲν κατ’ εὔνοιαν φρενῶν ἄγοις ἄν , εἴπερ εὐσεβὴς πίθοι λόγος . 
τοία δὲ δημόπρακτος ἐκ πόλεως μία ψῆφος κέκρανται , μήποτ’ ἐκδοῦναι βίᾳ στόλον γυναικῶν · τῶνδ’ ἐφήλωται τορῶς γόμφος διαμπάξ , ὡς μένειν ἀραρότως . 
ταῦτ’ οὐ πίναξίν ἐστιν ἐγγεγραμμένα οὐδ’ ἐν πτυχαῖς βίβλων κατεσφραγισμένα , σαφῆ δ’ ἀκούεις ἐξ ἐλευθεροστόμου γλώσσης . 
κομίζου δ’ ὡς τάχιστ’ ἐξ ὀμμάτων . 
<Κῆρυξ> ἔοιγμεν ἤδη πόλεμον ἀρεῖσθαι νέον . 
εἴη δὲ νίκη καὶ κράτη τοῖς ἄρσεσιν . 
<Βασιλεύς> ἀλλ’ ἄρσενάς τοι τῆσδε γῆς οἰκήτορας εὑρήσετ’ οὐ πίνοντας ἐκ κριθῶν μέθυ . 
ὑμεῖς δὲ πᾶσαι σὺν φίλαις ὀπάοσι θράσος λαβοῦσαι στείχετ’ εὐερκῆ πόλιν , πύργων βαθείᾳ μηχανῇ κεκλῃμένην . 
καὶ δώματ’ ἐστὶ πολλὰ μὲν τὰ δήμια , δεδωμάτωμαι δ’ οὐδ’ ἐγὼ σμικρᾷ χερί . 
ἔνθ’ ὑμίν ἐστιν εὐτύκους ναίειν δόμους πολλῶν μετ’ ἄλλων · εἰ δέ τις μείζων χάρις , πάρεστιν οἰκεῖν καὶ μονορρύθμους δόμους . 
τούτων τὰ λῷστα καὶ τὰ θυμηδέστατα πάρεστι , λωτίσασθε . 
προστάτης δ’ ἐγὼ ἀστοί τε πάντες , ὧνπερ ἥδε κραίνεται ψῆφος . 
τί τῶνδε κυριωτέρους μένεις ; 
Χορός ἀλλ’ ἀντ’ ἀγαθῶν ἀγαθοῖσι βρύοις , δῖε Πελασγῶν . 
πέμψον δὲ πρόφρων δεῦρ’ ἡμέτερον πατέρ’ εὐθαρσῆ Δαναόν , πρόνοον καὶ βούλαρχον . 
τοῦ γὰρ προτέρα μῆτις , ὅπου χρὴ δώματα ναίειν καὶ τόπος εὔφρων . 
πᾶς τις ἐπειπεῖν ψόγον ἀλλοθρόοις εὔτυκος · εἴη δὲ τὰ λῷστα . 
σύν τ’ εὐκλείᾳ καὶ ἀμηνίτῳ βάξει λαῶν ἐγχώρων τάσσεσθε , φίλαι δμωίδες , οὕτως ὡς ἐφ’ ἑκάστῃ διεκλήρωσεν 
Δαναὸς θεραποντίδα φερνήν . 
Δαναός ὦ παῖδες , Ἀργείοισιν εὔχεσθαι χρεών , θύειν τε λείβειν θ’ , ὡς θεοῖς , Ὀλυμπίοις , σπονδάς , ἐπεὶ σωτῆρες οὐ διχορρόπως . 
καί μου τὰ μὲν πραχθέντα πρὸς τοὺς ἐγγενεῖς φίλους πικρῶς ἤκουσαν αὐτανεψίοις · 
ἐμοὶ δ’ ὀπαδοὺς τούσδε καὶ δορυσσόους ἔταξαν , ὡς ἔχοιμι τίμιον γέρας , καὶ μὴ ’ξ ἀέλπτων δορικανεῖ μόρῳ θανὼν λάθοιμι , χώρᾳ δ’ ἄχθος ἀείζων πέλοι . 
τοιῶνδε τυγχάνοντας ἐκ πρυμνῆς φρενὸς χάριν σέβεσθαι τιμιωτέραν χρεών . 
καὶ ταῦθ’ ἅμ’ ἐγγράψασθε πρὸς γεγραμμένοις πολλοῖσιν ἄλλοις σωφρονίσμασιν πατρός , ἀγνῶθ’ ὅμιλον ἐξελέγχεσθαι χρόνῳ . 
πᾶς δ’ ἐν μετοίκῳ γλῶσσαν εὔτυκον φέρει κακήν , τό τ’ εἰπεῖν εὐπετὲς μύσαγμά πως . 
ὑμᾶς δ’ ἐπαινῶ μὴ καταισχύνειν ἐμέ , ὥραν ἐχούσας τήνδ’ ἐπίστρεπτον βροτοῖς . 
τέρειν’ ὀπώρα δ’ εὐφύλακτος οὐδαμῶς · 
θῆρες δὲ κηραίνουσι καὶ βροτοί , τί μήν ; 
καὶ κνώδαλα πτεροῦντα καὶ πεδοστιβῆ . 
†καρπώματα στάζοντα κηρύσσει Κύπρις καλωρα κωλύουσαν θωσμένειν ἐρῶ , † καὶ παρθένων χλιδαῖσιν εὐμόρφοις ἔπι πᾶς τις παρελθὼν ὄμματος θελκτήριον τόξευμ’ ἔπεμψεν , ἱμέρου νικώμενος . 
πρὸς ταῦτα μὴ πάθωμεν ὧν πολὺς πόνος πολὺς δὲ πόντος οὕνεκ’ ἠρόθη δορί , μηδ’ αἶσχος ἡμῖν , ἡδονὴν δ’ ἐχθροῖς ἐμοῖς πράξωμεν . 
οἴκησις δὲ καὶ διπλῆ πάρα τὴν μὲν Πελασγός , τὴν δὲ καὶ πόλις διδοῖ , οἰκεῖν λάτρων ἄτερθεν · εὐπετῆ τάδε . 
μόνον φύλαξαι τάσδ’ ἐπιστολὰς πατρός , τὸ σωφρονεῖν τιμῶσα τοῦ βίου πλέον . 
Χορός τἄλλ’ εὐτυχοῖμεν πρὸς θεῶν Ὀλυμπίων . 
ἐμῆς δ’ ὀπώρας οὕνεκ’ εὖ θάρσει , πάτερ . 
εἰ γάρ τι μὴ θεοῖς βεβούλευται νέον , ἴχνος τὸ πρόσθεν οὐ διαστρέψω φρενός . 
Χορός <Δαναΐδων> ἴτε μὰν ἀστυάνακτας μάκαρας θεοὺς γανάοντες πολιούχους τε καὶ οἳ χεῦμ’ Ἐρασίνου περιναίουσιν παλαιόν . 
ὑποδέξασθε <δ’> 
ὀπαδοὶ μέλος · αἶνος δὲ πόλιν τήνδε Πελασγῶν ἐχέτω , μηδ’ ἔτι Νείλου προχοὰς σέβωμεν ὕμνοις . 
Χορός <Δαναΐδων> ποταμοὺς δ’ οἳ διὰ χώρας θελεμὸν πῶμα χέουσιν πολύτεκνοι , λιπαροῖς χεύμασι γαίας τόδε μειλίσσοντες οὖδας . 
ἐπίδοι δ’ Ἄρτεμις ἁγνὰ στόλον οἰκτιζομένα , μηδ’ ὑπ’ ἀνάγκας γάμος ἔλθοι Κυθερείας · 
στυγίων πέλοι τόδ’ ἆθλον . 
<Χορός Θεραπαινῶν> 
Κύπριδος <δ’> 
οὐκ ἀμελεῖ θεσμὸς ὅδ’ εὔφρων δύναται γὰρ Διὸς ἄγχιστα σὺν Ἥρᾳ . 
τίεται δ’ αἰολόμητις θεὸς ἔργοις ἐπὶ σεμνοῖς . 
μετάκοινοι δὲ φίλᾷ ματρὶ πάρεισιν 
Πόθος <ᾇ> 
τ’ οὐδὲν ἄπαρνον τελέθει θέλκτορι Πειθοῖ . 
δέδοται δ’ Ἁρμονίᾳ μοῖρ’ Ἀφροδίτας ψεδυρᾷ τρίβῳ τ’ Ἐρώτων . 
<Χορός Θεραπαινῶν> φυγάδεσσιν δ’ ἐπιπνοίας κακά τ’ ἄλγη πολέμους θ’ αἱματόεντας προφοβοῦμαι . 
τί ποτ’ εὔπλοιαν ἔπραξαν ταχυπόμποισι διωγμοῖς ; 
ὅ τί τοι μόρσιμόν ἐστιν , τὸ γένοιτ’ ἄν . 
Διὸς οὐ παρβατός ἐστιν μεγάλα φρὴν ἀπέρατος · 
μετὰ πολλῶν δὲ γάμων ἅδε τελευτὰ προτερᾶν πέλοι γυναικῶν . 
<Δαναΐς> ὁ μέγας Ζεὺς ἀπαλέξαι γάμον Αἰγυπτογενῆ μοι . 
<Θεράπαινα> τὸ μὲν ἂν βέλτατον εἴη · 
<Δαναΐς> σὺ δὲ θέλγοις ἂν ἄθελκτον . 
<Θεράπαινα> σὺ δέ γ’ οὐκ οἶσθα τὸ μέλλον . 
<Δαναΐς> τί δὲ μέλλω φρένα Δίαν καθορᾶν , ὄψιν ἄβυσσον ; 
<Θεράπαινα> μέτριον νῦν ἔπος εὔχου · 
<Δαναΐς> τίνα καιρόν με διδάσκεις ; 
<Θεράπαινα> τὰ θεῶν μηδὲν ἀγάζειν . 
<Χορός> 
Ζεὺς ἄναξ ἀποστεροί‐ η γάμον δυσάνορα δάιον , ὅσπερ Ἰὼ πημονᾶς ἐλύσατ’ εὖ χειρὶ παιωνίᾳ κατασχεθών , εὐμενῆ βίαν κτίσας . 
<Χορός> καὶ κράτος νέμοι γυναι‐ ξίν · τὸ βέλτερον κακοῦ καὶ τὸ δίμοιρον αἰνῶ , καὶ δίκᾳ δίκας ἕπε‐ σθαι , ξὺν εὐχαῖς ἐμαῖς , λυτηρίοις μαχαναῖς θεοῦ πάρα .
