Ἱππίας μειζών 
ΣωκράτησἹππίας 
Σωκράτης 
Ἱππίας ὁ καλός τε καὶ σοφός · ὡς διὰ χρόνου ἡμῖν κατῆρας εἰς τὰς Ἀθήνας . 
Ἱππίας οὐ γὰρ σχολή , ὦ Σώκρατες . 
ἡ γὰρ Ἦλις ὅταν τι δέηται διαπράξασθαι πρός τινα τῶν πόλεων , ἀεὶ ἐπὶ πρῶτον ἐμὲ ἔρχεται τῶν πολιτῶν αἱρουμένη πρεσβευτήν , ἡγουμένη δικαστὴν καὶ ἄγγελον ἱκανώτατον εἶναι τῶν λόγων οἳ ἂν παρὰ τῶν πόλεων ἑκάστων λέγωνται . 
πολλάκις μὲν οὖν καὶ εἰς ἄλλας πόλεις ἐπρέσβευσα , πλεῖστα δὲ καὶ περὶ πλείστων καὶ μεγίστων εἰς τὴν Λακεδαίμονα · διὸ δή , ὃ σὺ ἐρωτᾷς , οὐ θαμίζω εἰς τούσδε τοὺς τόπους . 
Σωκράτης τοιοῦτον μέντοι , ὦ Ἱππία , ἔστι τὸ τῇ ἀληθείᾳ σοφόν τε καὶ τέλειον ἄνδρα εἶναι . 
σὺ γὰρ καὶ ἰδίᾳ ἱκανὸς εἶ παρὰ τῶν νέων πολλὰ χρήματα λαμβάνων ἔτι πλείω ὠφελεῖν ὧν λαμβάνεις , καὶ αὖ δημοσίᾳ τὴν σαυτοῦ πόλιν ἱκανὸς εὐεργετεῖν , ὥσπερ χρὴ τὸν μέλλοντα μὴ καταφρονήσεσθαι ἀλλ’ εὐδοκιμήσειν ἐν τοῖς πολλοῖς . 
ἀτάρ , ὦ Ἱππία , τί ποτε τὸ αἴτιον ὅτι οἱ παλαιοὶ ἐκεῖνοι , ὧν ὀνόματα μεγάλα λέγεται ἐπὶ σοφίᾳ , Πιττακοῦ τε καὶ Βίαντος καὶ τῶν ἀμφὶ τὸν Μιλήσιον Θαλῆν καὶ ἔτι τῶν ὕστερον μέχρι Ἀναξαγόρου , ὡς ἢ πάντες ἢ οἱ πολλοὶ αὐτῶν φαίνονται ἀπεχόμενοι τῶν πολιτικῶν πράξεων ; 
Ἱππίας τί δ’ οἴει , ὦ Σώκρατες , ἄλλο γε ἢ ἀδύνατοι ἦσαν καὶ οὐχ ἱκανοὶ ἐξικνεῖσθαι φρονήσει ἐπ’ ἀμφότερα , τά τε κοινὰ καὶ τὰ ἴδια ; 
Σωκράτης ἆρ’ οὖν πρὸς Διός , ὥσπερ αἱ ἄλλαι τέχναι ἐπιδεδώκασι καὶ εἰσὶ παρὰ τοὺς νῦν δημιουργοὺς οἱ παλαιοὶ φαῦλοι , οὕτω καὶ τὴν ὑμετέραν τὴν τῶν σοφιστῶν τέχνην ἐπιδεδωκέναι φῶμεν καὶ εἶναι τῶν ἀρχαίων τοὺς περὶ τὴν σοφίαν φαύλους πρὸς ὑμᾶς ; 
Ἱππίας πάνυ μὲν οὖν ὀρθῶς λέγεις . 
Σωκράτης εἰ ἄρα νῦν ἡμῖν , ὦ Ἱππία , ὁ Βίας ἀναβιοίη , γέλωτ’ ἂν ὄφλοι πρὸς ὑμᾶς , ὥσπερ καὶ τὸν Δαίδαλόν φασιν οἱ ἀνδριαντοποιοί , νῦν εἰ γενόμενος τοιαῦτ’ ἐργάζοιτο οἷα ἦν ἀφ’ ὧν τοὔνομ’ ἔσχεν , καταγέλαστον ἂν εἶναι . 
Ἱππίας ἔστι μὲν ταῦτα , ὦ Σώκρατες , οὕτως ὡς σὺ λέγεις · εἴωθα μέντοι ἔγωγε τοὺς παλαιούς τε καὶ προτέρους ἡμῶν προτέρους τε καὶ μᾶλλον ἐγκωμιάζειν ἢ τοὺς νῦν , εὐλαβούμενος μὲν φθόνον τῶν ζώντων , φοβούμενος δὲ μῆνιν τῶν τετελευτηκότων . 
Σωκράτης καλῶς γε σύ , ὦ Ἱππία , ὀνομάζων τε καὶ διανοούμενος , ὡς ἐμοὶ δοκεῖς . 
συμμαρτυρῆσαι δέ σοι ἔχω ὅτι ἀληθῆ λέγεις , καὶ τῷ ὄντι ὑμῶν ἐπιδέδωκεν ἡ τέχνη πρὸς τὸ καὶ τὰ δημόσια πράττειν δύνασθαι μετὰ τῶν ἰδίων . 
Γοργίας τε γὰρ οὗτος ὁ Λεοντῖνος σοφιστὴς δεῦρο ἀφίκετο δημοσίᾳ οἴκοθεν πρεσβεύων , ὡς ἱκανώτατος ὢν Λεοντίνων τὰ κοινὰ πράττειν , καὶ ἔν τε τῷ δήμῳ ἔδοξεν ἄριστα εἰπεῖν , καὶ ἰδίᾳ ἐπιδείξεις ποιούμενος καὶ συνὼν τοῖς νέοις χρήματα πολλὰ ἠργάσατο καὶ ἔλαβεν ἐκ τῆσδε τῆς πόλεως · εἰ δὲ βούλει , ὁ ἡμέτερος ἑταῖρος Πρόδικος οὗτος πολλάκις μὲν καὶ ἄλλοτε δημοσίᾳ ἀφίκετο , ἀτὰρ τὰ τελευταῖα ἔναγχος ἀφικόμενος δημοσίᾳ ἐκ Κέω λέγων τ’ ἐν τῇ βουλῇ πάνυ ηὐδοκίμησεν καὶ ἰδίᾳ ἐπιδείξεις ποιούμενος καὶ τοῖς νέοις συνὼν χρήματα ἔλαβεν θαυμαστὰ ὅσα . 
τῶν δὲ παλαιῶν ἐκείνων οὐδεὶς πώποτε ἠξίωσεν ἀργύριον μισθὸν πράξασθαι οὐδ’ ἐπιδείξεις ποιήσασθαι ἐν παντοδαποῖς ἀνθρώποις τῆς ἑαυτοῦ σοφίας · οὕτως ἦσαν εὐήθεις καὶ ἐλελήθει αὐτοὺς ἀργύριον ὡς πολλοῦ ἄξιον εἴη . 
τούτων δ’ ἑκάτερος πλέον ἀργύριον ἀπὸ σοφίας εἴργασται ἢ ἄλλος δημιουργὸς ἀφ’ ἧστινος τέχνης · καὶ ἔτι πρότερος τούτων Πρωταγόρας . 
Ἱππίας οὐδὲν γάρ , ὦ Σώκρατες , οἶσθα τῶν καλῶν περὶ τοῦτο . 
εἰ γὰρ εἰδείης ὅσον ἀργύριον εἴργασμαι ἐγώ , θαυμάσαις ἄν · καὶ τὰ μὲν ἄλλα ἐῶ , ἀφικόμενος δέ ποτε εἰς Σικελίαν , Πρωταγόρου αὐτόθι ἐπιδημοῦντος καὶ εὐδοκιμοῦντος καὶ πρεσβυτέρου ὄντος πολὺ νεώτερος ὢν ἐν ὀλίγῳ χρόνῳ πάνυ πλέον ἢ πεντήκοντα καὶ ἑκατὸν μνᾶς ἠργασάμην , καὶ ἐξ ἑνός γε χωρίου πάνυ σμικροῦ , Ἰνυκοῦ , πλέον ἢ εἴκοσι μνᾶς · καὶ τοῦτο ἐλθὼν οἴκαδε φέρων τῷ πατρὶ ἔδωκα , ὥστε ἐκεῖνον καὶ τοὺς ἄλλους πολίτας θαυμάζειν τε καὶ ἐκπεπλῆχθαι . 
καὶ σχεδόν τι οἶμαι ἐμὲ πλείω χρήματα εἰργάσθαι ἢ ἄλλους σύνδυο οὕστινας βούλει τῶν σοφιστῶν . 
Σωκράτης καλόν γε , ὦ Ἱππία , λέγεις καὶ μέγα τεκμήριον σοφίας τῆς τε σεαυτοῦ καὶ τῶν νῦν ἀνθρώπων πρὸς τοὺς ἀρχαίους ὅσον διαφέρουσι . 
τῶν γὰρ προτέρων [περὶ Ἀναξαγόρου λέγεται] 
πολλὴ ἀμαθία κατὰ τὸν σὸν λόγον . 
τοὐναντίον γὰρ Ἀναξαγόρᾳ φασὶ συμβῆναι ἢ ὑμῖν · καταλειφθέντων γὰρ αὐτῷ πολλῶν χρημάτων καταμελῆσαι καὶ ἀπολέσαι πάντα—οὕτως αὐτὸν ἀνόητα σοφίζεσθαι—λέγουσι δὲ καὶ περὶ ἄλλων τῶν παλαιῶν ἕτερα τοιαῦτα . 
τοῦτο μὲν οὖν μοι δοκεῖς καλὸν τεκμήριον ἀποφαίνειν περὶ σοφίας τῶν νῦν πρὸς τοὺς προτέρους , καὶ πολλοῖς συνδοκεῖ ὅτι τὸν σοφὸν αὐτὸν αὑτῷ μάλιστα δεῖ σοφὸν εἶναι · τούτου δ’ ὅρος ἐστὶν ἄρα , ὃς ἂν πλεῖστον ἀργύριον ἐργάσηται . 
καὶ ταῦτα μὲν ἱκανῶς ἐχέτω · τόδε δέ μοι εἰπέ , σὺ αὐτὸς πόθεν πλεῖστον ἀργύριον ἠργάσω τῶν πόλεων εἰς ἃς ἀφικνῇ ; 
ἢ δῆλον ὅτι ἐκ Λακεδαίμονος , οἷπερ καὶ πλειστάκις ἀφῖξαι ; 
Ἱππίας οὐ μὰ τὸν Δία , ὦ Σώκρατες . 
Σωκράτης πῶς φῄς ; 
ἀλλ’ ἐλάχιστον ; 
Ἱππίας οὐδὲν μὲν οὖν τὸ παράπαν πώποτε . 
Σωκράτης τέρας λέγεις καὶ θαυμαστόν , ὦ Ἱππία . 
καί μοι εἰπέ · πότερον ἡ σοφία ἡ σὴ οὐχ οἵα τοὺς συνόντας αὐτῇ καὶ μανθάνοντας εἰς ἀρετὴν βελτίους ποιεῖν ; 
Ἱππίας καὶ πολύ γε , ὦ Σώκρατες . 
Σωκράτης ἀλλὰ τοὺς μὲν Ἰνυκίνων ὑεῖς οἷός τε ἦσθα ἀμείνους ποιῆσαι , τοὺς δὲ Σπαρτιατῶν ἠδυνάτεις ; 
Ἱππίας πολλοῦ γε δέω . 
Σωκράτης ἀλλὰ δῆτα Σικελιῶται μὲν ἐπιθυμοῦσιν ἀμείνους γίγνεσθαι , Λακεδαιμόνιοι δ’ οὔ ; 
Ἱππίας πάντως γέ που , ὦ Σώκρατες , καὶ Λακεδαιμόνιοι . 
Σωκράτης ἆρ’ οὖν χρημάτων ἐνδείᾳ ἔφευγον τὴν σὴν ὁμιλίαν ; 
Ἱππίας οὐ δῆτα , ἐπεὶ ἱκανὰ αὐτοῖς ἐστιν . 
Σωκράτης τί δῆτ’ ἂν εἴη ὅτι ἐπιθυμοῦντες καὶ ἔχοντες χρήματα , καὶ σοῦ δυναμένου τὰ μέγιστα αὐτοὺς ὠφελεῖν , οὐ πλήρη σε ἀργυρίου ἀπέπεμψαν ; 
ἀλλ’ ἐκεῖνο , μῶν μὴ Λακεδαιμόνιοι σοῦ βέλτιον ἂν παιδεύσειαν τοὺς αὑτῶν παῖδας ; 
ἢ τοῦτο φῶμεν οὕτω , καὶ σὺ συγχωρεῖς ; 
Ἱππίας οὐδ’ ὁπωστιοῦν . 
Σωκράτης πότερον οὖν τοὺς νέους οὐχ οἷός τ’ ἦσθα πείθειν ἐν Λακεδαίμονι ὡς σοὶ συνόντες πλέον ἂν εἰς ἀρετὴν ἐπιδιδοῖεν ἢ τοῖς ἑαυτῶν , ἢ τοὺς ἐκείνων πατέρας ἠδυνάτεις πείθειν ὅτι σοὶ χρὴ παραδιδόναι μᾶλλον ἢ αὐτοὺς ἐπιμελεῖσθαι , εἴπερ τι τῶν ὑέων κήδονται ; 
οὐ γάρ που ἐφθόνουν γε τοῖς ἑαυτῶν παισὶν ὡς βελτίστοις γενέσθαι . 
Ἱππίας οὐκ οἶμαι ἔγωγε φθονεῖν . 
Σωκράτης ἀλλὰ μὴν εὔνομός γ’ ἡ Λακεδαίμων . 
Ἱππίας πῶς γὰρ οὔ ; 
Σωκράτης ἐν δέ γε ταῖς εὐνόμοις πόλεσιν τιμιώτατον ἡ ἀρετή . 
Ἱππίας πάνυ γε . 
Σωκράτης σὺ δὲ ταύτην παραδιδόναι ἄλλῳ κάλλιστ’ ἀνθρώπων ἐπίστασαι . 
Ἱππίας καὶ πολύ γε , ὦ Σώκρατες . 
Σωκράτης ὁ οὖν κάλλιστ’ ἐπιστάμενος ἱππικὴν παραδιδόναι ἆρ’ οὐκ ἂν ἐν Θετταλίᾳ τῆς Ἑλλάδος μάλιστα τιμῷτο καὶ πλεῖστα χρήματα λαμβάνοι , καὶ ἄλλοθι ὅπου τοῦτο σπουδάζοιτο ; 
Ἱππίας εἰκός γε . 
Σωκράτης ὁ δὴ δυνάμενος παραδιδόναι τὰ πλείστου ἄξια μαθήματα εἰς ἀρετὴν οὐκ ἐν 
Λακεδαίμονι μάλιστα τιμήσεται καὶ πλεῖστα ἐργάσεται χρήματα , ἂν βούληται , καὶ ἐν ἄλλῃ πόλει ἥτις τῶν Ἑλληνίδων εὐνομεῖται ; 
ἀλλ’ ἐν Σικελίᾳ , ὦ ἑταῖρε , οἴει μᾶλλον καὶ ἐν Ἰνυκῷ ; 
ταῦτα πειθώμεθα , ὦ Ἱππία ; 
ἐὰν γὰρ σὺ κελεύῃς , πειστέον . 
Ἱππίας οὐ γὰρ πάτριον , ὦ Σώκρατες , Λακεδαιμονίοις κινεῖν τοὺς νόμους , οὐδὲ παρὰ τὰ εἰωθότα παιδεύειν τοὺς ὑεῖς . 
Σωκράτης πῶς λέγεις ; 
Λακεδαιμονίοις οὐ πάτριον ὀρθῶς πράττειν ἀλλ’ ἐξαμαρτάνειν ; 
Ἱππίας οὐκ ἂν φαίην ἔγωγε , ὦ Σώκρατες . 
Σωκράτης οὐκοῦν ὀρθῶς ἂν πράττοιεν βέλτιον ἀλλὰ μὴ χεῖρον παιδεύοντες τοὺς νέους ; 
Ἱππίας ὀρθῶς · ἀλλὰ ξενικὴν παίδευσιν οὐ νόμιμον αὐτοῖς παιδεύειν , ἐπεὶ εὖ ἴσθι , εἴπερ τις ἄλλος ἐκεῖθεν χρήματα ἔλαβεν πώποτε ἐπὶ παιδεύσει , καὶ ἐμὲ ἂν λαβεῖν πολὺ μάλιστα—χαίρουσι γοῦν ἀκούοντες ἐμοῦ καὶ ἐπαινοῦσιν— 
ἀλλ’ , ὃ λέγω , οὐ νόμος . 
Σωκράτης νόμον δὲ λέγεις , ὦ Ἱππία , βλάβην πόλεως εἶναι ἢ ὠφελίαν ; 
Ἱππίας τίθεται μὲν οἶμαι ὠφελίας ἕνεκα , ἐνίοτε δὲ καὶ βλάπτει , ἐὰν κακῶς τεθῇ ὁ νόμος . 
Σωκράτης τί δέ ; 
οὐχ ὡς ἀγαθὸν μέγιστον πόλει τίθενται τὸν νόμον οἱ τιθέμενοι ; 
καὶ ἄνευ τούτου μετὰ εὐνομίας ἀδύνατον οἰκεῖν ; 
Ἱππίας ἀληθῆ λέγεις . 
Σωκράτης ὅταν ἄρα ἀγαθοῦ ἁμάρτωσιν οἱ ἐπιχειροῦντες τοὺς νόμους τιθέναι , νομίμου τε καὶ νόμου ἡμαρτήκασιν · ἢ πῶς λέγεις ; 
Ἱππίας τῷ μὲν ἀκριβεῖ λόγῳ , ὦ Σώκρατες , οὕτως ἔχει · οὐ μέντοι εἰώθασιν ἅνθρωποι ὀνομάζειν οὕτω . 
Σωκράτης πότερον , ὦ Ἱππία , οἱ εἰδότες ἢ οἱ μὴ εἰδότες ; 
Ἱππίας οἱ πολλοί . 
Σωκράτης εἰσὶν δ’ οὗτοι οἱ εἰδότες τἀληθές , οἱ πολλοί ; 
Ἱππίας οὐ δῆτα . 
Σωκράτης ἀλλὰ μήν που οἵ γ’ εἰδότες τὸ ὠφελιμώτερον τοῦ ἀνωφελεστέρου νομιμώτερον ἡγοῦνται τῇ ἀληθείᾳ πᾶσιν ἀνθρώποις · ἢ οὐ συγχωρεῖς ; 
Ἱππίας ναί , συγχωρῶ , ὅτι γε τῇ ἀληθείᾳ . 
Σωκράτης οὐκοῦν ἔστιν τε καὶ ἔχει οὕτως ὡς οἱ εἰδότες ἡγοῦνται ; 
Ἱππίας πάνυ γε . 
Σωκράτης ἔστι δέ γε Λακεδαιμονίοις , ὡς σὺ φῄς , ὠφελιμώτερον τὴν ὑπὸ σοῦ παίδευσιν , ξενικὴν οὖσαν , παιδεύεσθαι μᾶλλον ἢ τὴν ἐπιχωρίαν . 
Ἱππίας καὶ ἀληθῆ γε λέγω . 
Σωκράτης καὶ γὰρ ὅτι τὰ ὠφελιμώτερα νομιμώτερά ἐστι , καὶ τοῦτο λέγεις , ὦ Ἱππία ; 
Ἱππίας εἶπον γάρ . 
Σωκράτης κατὰ τὸν σὸν ἄρα λόγον τοῖς Λακεδαιμονίων ὑέσιν ὑπὸ Ἱππίου παιδεύεσθαι νομιμώτερόν ἐστιν , ὑπὸ δὲ τῶν πατέρων ἀνομώτερον , εἴπερ τῷ ὄντι ὑπὸ σοῦ πλείω ὠφεληθήσονται . 
Ἱππίας ἀλλὰ μὴν ὠφεληθήσονται , ὦ Σώκρατες . 
Σωκράτης παρανομοῦσιν ἄρα Λακεδαιμόνιοι οὐ διδόντες σοι χρυσίον καὶ ἐπιτρέποντες τοὺς αὑτῶν ὑεῖς . 
Ἱππίας συγχωρῶ ταῦτα · δοκεῖς γάρ μοι τὸν λόγον πρὸς ἐμοῦ λέγειν , καὶ οὐδέν με δεῖ αὐτῷ ἐναντιοῦσθαι . 
Σωκράτης παρανόμους μὲν δή , ὦ ἑταῖρε , τοὺς Λάκωνας εὑρίσκομεν , καὶ ταῦτ’ εἰς τὰ μέγιστα , τοὺς νομιμωτάτους δοκοῦντας εἶναι . 
ἐπαινοῦσι δὲ δή σε πρὸς θεῶν , ὦ Ἱππία , καὶ χαίρουσιν ἀκούοντες ποῖα ; 
ἢ δῆλον δὴ ὅτι ἐκεῖνα ἃ σὺ κάλλιστα ἐπίστασαι , τὰ περὶ τὰ ἄστρα τε καὶ τὰ οὐράνια πάθη ; 
Ἱππίας οὐδ’ ὁπωστιοῦν · ταῦτά γε οὐδ’ ἀνέχονται . 
Σωκράτης ἀλλὰ περὶ γεωμετρίας τι χαίρουσιν ἀκούοντες ; 
Ἱππίας οὐδαμῶς , ἐπεὶ οὐδ’ ἀριθμεῖν ἐκείνων γε , ὡς ἔπος εἰπεῖν , πολλοὶ ἐπίστανται . 
Σωκράτης πολλοῦ ἄρα δέουσιν περί γε λογισμῶν ἀνέχεσθαί σου ἐπιδεικνυμένου . 
Ἱππίας πολλοῦ μέντοι νὴ Δία . 
Σωκράτης ἀλλὰ δῆτα ἐκεῖνα ἃ σὺ ἀκριβέστατα ἐπίστασαι ἀνθρώπων διαιρεῖν , περί τε γραμμάτων δυνάμεως καὶ συλλαβῶν καὶ ῥυθμῶν καὶ ἁρμονιῶν ; 
Ἱππίας ποίων , ὠγαθέ , ἁρμονιῶν καὶ γραμμάτων ; 
Σωκράτης ἀλλὰ τί μήν ἐστιν ἃ ἡδέως σου ἀκροῶνται καὶ ἐπαινοῦσιν ; 
αὐτός μοι εἰπέ , ἐπειδὴ ἐγὼ οὐχ εὑρίσκω . 
Ἱππίας περὶ τῶν γενῶν , ὦ Σώκρατες , τῶν τε ἡρώων καὶ τῶν ἀνθρώπων , καὶ τῶν κατοικίσεων , ὡς τὸ ἀρχαῖον ἐκτίσθησαν αἱ πόλεις , καὶ συλλήβδην πάσης τῆς ἀρχαιολογίας ἥδιστα ἀκροῶνται , ὥστ’ ἔγωγε δῑ αὐτοὺς ἠνάγκασμαι ἐκμεμαθηκέναι τε καὶ ἐκμεμελετηκέναι πάντα τὰ τοιαῦτα . 
Σωκράτης ναὶ μὰ Δί’ , ὦ Ἱππία , ηὐτύχηκάς γε ὅτι Λακεδαιμόνιοι οὐ χαίρουσιν ἄν τις αὐτοῖς ἀπὸ Σόλωνος τοὺς ἄρχοντας τοὺς ἡμετέρους καταλέγῃ · εἰ δὲ μή , πράγματ’ ἂν εἶχες ἐκμανθάνων . 
Ἱππίας πόθεν , ὦ Σώκρατες ; 
ἅπαξ ἀκούσας πεντήκοντα ὀνόματα ἀπομνημονεύσω . 
Σωκράτης ἀληθῆ λέγεις , ἀλλ’ ἐγὼ οὐκ ἐνενόησα ὅτι τὸ μνημονικὸν ἔχεις · ὥστ’ ἐννοῶ ὅτι εἰκότως σοι χαίρουσιν οἱ Λακεδαιμόνιοι ἅτε πολλὰ εἰδότι , καὶ χρῶνται ὥσπερ ταῖς πρεσβύτισιν οἱ παῖδες πρὸς τὸ ἡδέως μυθολογῆσαι . 
Ἱππίας καὶ ναὶ μὰ Δί’ , ὦ Σώκρατες , περί γε ἐπιτηδευμάτων καλῶν καὶ ἔναγχος αὐτόθι ηὐδοκίμησα διεξιὼν ἃ χρὴ τὸν νέον ἐπιτηδεύειν . 
ἔστι γάρ μοι περὶ αὐτῶν παγκάλως λόγος συγκείμενος , καὶ ἄλλως εὖ διακείμενος καὶ τοῖς ὀνόμασι · πρόσχημα δέ μοί ἐστι καὶ ἀρχὴ τοιάδε τις τοῦ λόγου . 
ἐπειδὴ ἡ Τροία ἥλω , λέγει ὁ λόγος ὅτι Νεοπτόλεμος 
Νέστορα ἔροιτο ποῖά ἐστι καλὰ ἐπιτηδεύματα , ἃ ἄν τις ἐπιτηδεύσας νέος ὢν εὐδοκιμώτατος γένοιτο · μετὰ ταῦτα δὴ λέγων ἐστὶν ὁ Νέστωρ καὶ ὑποτιθέμενος αὐτῷ πάμπολλα νόμιμα καὶ πάγκαλα . 
τοῦτον δὴ καὶ ἐκεῖ ἐπεδειξάμην καὶ ἐνθάδε μέλλω ἐπιδεικνύναι εἰς τρίτην ἡμέραν , ἐν τῷ Φειδοστράτου διδασκαλείῳ , καὶ ἄλλα πολλὰ καὶ ἄξια ἀκοῆς · ἐδεήθη γάρ μου Εὔδικος ὁ Ἀπημάντου . 
ἀλλ’ ὅπως παρέσῃ καὶ αὐτὸς καὶ ἄλλους ἄξεις , οἵτινες ἱκανοὶ ἀκούσαντες κρῖναι τὰ λεγόμενα . 
Σωκράτης ἀλλὰ ταῦτ’ ἔσται , ἂν θεὸς θέλῃ , ὦ Ἱππία . 
νυνὶ μέντοι βραχύ τί μοι περὶ αὐτοῦ ἀπόκριναι · καὶ γάρ με εἰς καλὸν ὑπέμνησας . 
ἔναγχος γάρ τις , ὦ ἄριστε , εἰς ἀπορίαν με κατέβαλεν ἐν λόγοις τισὶ τὰ μὲν ψέγοντα ὡς αἰσχρά , τὰ δ’ ἐπαινοῦντα ὡς καλά , οὕτω πως ἐρόμενος καὶ μάλα ὑβριστικῶς · “πόθεν δέ μοι σύ , ” 
ἔφη , “ὦ Σώκρατες , οἶσθα ὁποῖα καλὰ καὶ αἰσχρά ; 
ἐπεὶ φέρε , ἔχοις ἂν εἰπεῖν τί ἐστι τὸ καλόν ; ” 
καὶ ἐγὼ διὰ τὴν ἐμὴν φαυλότητα ἠπορούμην τε καὶ οὐκ εἶχον αὐτῷ κατὰ τρόπον ἀποκρίνασθαι · ἀπιὼν οὖν ἐκ τῆς συνουσίας ἐμαυτῷ τε ὠργιζόμην καὶ ὠνείδιζον , καὶ ἠπείλουν , ὁπότε πρῶτον ὑμῶν τῳ τῶν σοφῶν ἐντύχοιμι , ἀκούσας καὶ μαθὼν καὶ ἐκμελετήσας ἰέναι πάλιν ἐπὶ τὸν ἐρωτήσαντα , ἀναμαχούμενος τὸν λόγον . 
νῦν οὖν , ὃ λέγω , εἰς καλὸν ἥκεις , καί με δίδαξον ἱκανῶς αὐτὸ τὸ καλὸν ὅτι ἐστί , καὶ πειρῶ μοι ὅτι μάλιστα ἀκριβῶς εἰπεῖν ἀποκρινόμενος , μὴ ἐξελεγχθεὶς τὸ δεύτερον αὖθις γέλωτα ὄφλω . 
οἶσθα γὰρ δήπου σαφῶς , καὶ σμικρόν που τοῦτ’ ἂν εἴη μάθημα ὧν σὺ τῶν πολλῶν ἐπίστασαι . 
Ἱππίας σμικρὸν μέντοι νὴ Δί’ , ὦ Σώκρατες , καὶ οὐδενὸς ἄξιον , ὡς ἔπος εἰπεῖν . 
Σωκράτης ῥᾳδίως ἄρα μαθήσομαι καὶ οὐδείς με ἐξελέγξει ἔτι . 
Ἱππίας οὐδεὶς μέντοι · φαῦλον γὰρ ἂν εἴη τὸ ἐμὸν πρᾶγμα καὶ ἰδιωτικόν . 
Σωκράτης εὖ γε νὴ τὴν Ἥραν λέγεις , ὦ Ἱππία , εἰ χειρωσόμεθα τὸν ἄνδρα . 
ἀτὰρ μή τι κωλύω μιμούμενος ἐγὼ ἐκεῖνον , ἐὰν σοῦ ἀποκρινομένου ἀντιλαμβάνωμαι τῶν λόγων , ἵνα ὅτι μάλιστά με ἐκμελετήσῃς ; 
σχεδὸν γάρ τι ἔμπειρός εἰμι τῶν ἀντιλήψεων . 
εἰ οὖν μή τί σοι διαφέρει , βούλομαι ἀντιλαμβάνεσθαι , ἵν’ ἐρρωμενέστερον μάθω . 
Ἱππίας ἀλλ’ ἀντιλαμβάνου . 
καὶ γάρ , ὃ νυνδὴ εἶπον , οὐ μέγα ἐστὶ τὸ ἐρώτημα , ἀλλὰ καὶ πολὺ τούτου χαλεπώτερα ἂν ἀποκρίνασθαι ἐγώ σε διδάξαιμι , ὥστε μηδένα ἀνθρώπων δύνασθαί σε ἐξελέγχειν . 
Σωκράτης φεῦ ὡς εὖ λέγεις · ἀλλ’ ἄγ’ , ἐπειδὴ καὶ σὺ κελεύεις , φέρε ὅτι μάλιστα ἐκεῖνος γενόμενος πειρῶμαί σε ἐρωτᾶν . 
εἰ γὰρ δὴ αὐτῷ τὸν λόγον τοῦτον ἐπιδείξαις ὃν φῄς , τὸν περὶ τῶν καλῶν ἐπιτηδευμάτων , ἀκούσας , ἐπειδὴ παύσαιο λέγων , ἔροιτ’ ἂν οὐ περὶ ἄλλου πρότερον ἢ περὶ τοῦ καλοῦ—ἔθος γάρ τι τοῦτ’ ἔχει—καὶ εἴποι ἄν · “ὦ ξένε Ἠλεῖε , ἆρ’ οὐ δικαιοσύνῃ δίκαιοί εἰσιν οἱ δίκαιοι ; ” 
ἀπόκριναι δή , ὦ Ἱππία , ὡς ἐκείνου ἐρωτῶντος . 
Ἱππίας ἀποκρινοῦμαι ὅτι δικαιοσύνῃ . 
Σωκράτης 
“οὐκοῦν ἔστι τι τοῦτο , ἡ δικαιοσύνη ; ” 
Ἱππίας πάνυ γε . 
Σωκράτης 
“οὐκοῦν καὶ σοφίᾳ οἱ σοφοί εἰσι σοφοὶ καὶ τῷ ἀγαθῷ πάντα τἀγαθὰ ἀγαθά ; ” 
Ἱππίας πῶς δ’ οὔ ; 
Σωκράτης 
“οὖσί γέ τισι τούτοις · οὐ γὰρ δήπου μὴ οὖσί γε.” 
Ἱππίας οὖσι μέντοι . 
Σωκράτης 
“ἆρ’ οὖν οὐ καὶ τὰ καλὰ πάντα τῷ καλῷ ἐστι καλά ; ” 
Ἱππίας ναί , τῷ καλῷ . 
Σωκράτης 
“ὄντι γέ τινι τούτῳ ; ” 
Ἱππίας ὄντι · ἀλλὰ τί γὰρ μέλλει ; 
Σωκράτης 
“εἰπὲ δή , ὦ ξένε , ” 
φήσει , “τί ἐστι τοῦτο τὸ καλόν ; ” 
Ἱππίας ἄλλο τι οὖν , ὦ Σώκρατες , ὁ τοῦτο ἐρωτῶν δεῖται πυθέσθαι τί ἐστι καλόν ; 
Σωκράτης οὔ μοι δοκεῖ , ἀλλ’ ὅτι ἐστὶ τὸ καλόν , ὦ Ἱππία . 
Ἱππίας καὶ τί διαφέρει τοῦτ’ ἐκείνου ; 
Σωκράτης οὐδέν σοι δοκεῖ ; 
Ἱππίας οὐδὲν γὰρ διαφέρει . 
Σωκράτης ἀλλὰ μέντοι δῆλον ὅτι σὺ κάλλιον οἶσθα . 
ὅμως δέ , ὠγαθέ , ἄθρει · ἐρωτᾷ γάρ σε οὐ τί ἐστι καλόν , ἀλλ’ ὅτι ἐστὶ τὸ καλόν . 
Ἱππίας μανθάνω , ὠγαθέ , καὶ ἀποκρινοῦμαί γε αὐτῷ ὅτι ἐστι τὸ καλόν , καὶ οὐ μή ποτε ἐλεγχθῶ . 
ἔστι γάρ , ὦ Σώκρατες , εὖ ἴσθι , εἰ δεῖ τὸ ἀληθὲς λέγειν , παρθένος καλὴ καλόν . 
Σωκράτης καλῶς γε , ὦ Ἱππία , νὴ τὸν κύνα καὶ εὐδόξως ἀπεκρίνω . 
ἄλλο τι οὖν , ἂν ἐγὼ τοῦτο ἀποκρίνωμαι , τὸ ἐρωτώμενόν τε ἀποκεκριμένος ἔσομαι καὶ ὀρθῶς , καὶ οὐ μή ποτε ἐλεγχθῶ ; 
Ἱππίας πῶς γὰρ ἄν , ὦ Σώκρατες , ἐλεγχθείης , ὅ γε πᾶσιν δοκεῖ καὶ πάντες σοι μαρτυρήσουσιν οἱ ἀκούοντες ὅτι ὀρθῶς λέγεις ; 
Σωκράτης εἶεν · πάνυ μὲν οὖν . 
φέρε δή , ὦ Ἱππία , πρὸς ἐμαυτὸν ἀναλάβω ὃ λέγεις . 
ὁ μὲν ἐρήσεταί με οὑτωσί πως · “ἴθι μοι , ὦ Σώκρατες , ἀπόκριναι · ταῦτα πάντα ἃ φὴ|ς καλὰ εἶναι , εἰ τί ἐστιν αὐτὸ τὸ καλόν , ταῦτ’ ἂν εἴη καλά ; ” 
ἐγὼ δὲ δὴ ἐρῶ ὅτι εἰ παρθένος καλὴ καλόν , ἔστι δῑ ὃ ταῦτ’ ἂν εἴη καλά ; 
Ἱππίας οἴει οὖν ἔτι αὐτὸν ἐπιχειρήσειν σε ἐλέγχειν ὡς οὐ καλόν ἐστιν ὃ λέγεις , ἢ ἐὰν ἐπιχειρήσῃ , οὐ καταγέλαστον ἔσεσθαι ; 
Σωκράτης ὅτι μὲν ἐπιχειρήσει , ὦ θαυμάσιε , εὖ οἶδα · εἰ δὲ ἐπιχειρήσας ἔσται καταγέλαστος , αὐτὸ δείξει . 
ἃ μέντοι ἐρεῖ , ἐθέλω σοι λέγειν . 
Ἱππίας λέγε δή . 
Σωκράτης 
“ὡς γλυκὺς εἶ , ” 
φήσει , “ὦ Σώκρατες . 
θήλεια δὲ ἵππος καλὴ οὐ καλόν , ἣν καὶ ὁ θεὸς ἐν τῷ χρησμῷ ἐπῄνεσεν ; ” τί φήσομεν , ὦ Ἱππία ; 
ἄλλο τι ἢ φῶμεν καὶ τὴν ἵππον καλὸν εἶναι , τήν γε καλήν ; 
πῶς γὰρ ἂν τολμῷμεν ἔξαρνοι εἶναι τὸ καλὸν μὴ καλὸν εἶναι ; 
Ἱππίας ἀληθῆ λέγεις , ὦ Σώκρατες · ἐπεί τοι καὶ ὀρθῶς αὐτὸ ὁ θεὸς εἶπεν · πάγκαλαι γὰρ παρ’ ἡμῖν ἵπποι γίγνονται . 
Σωκράτης 
“εἶεν , ” 
φήσει δή · “τί δὲ λύρα καλή ; 
οὐ καλόν ; ” 
φῶμεν , ὦ Ἱππία ; 
Ἱππίας ναί . 
Σωκράτης ἐρεῖ τοίνυν μετὰ τοῦτ’ ἐκεῖνος , σχεδόν τι εὖ οἶδα ἐκ τοῦ τρόπου τεκμαιρόμενος · “ὦ βέλτιστε σύ , τί δὲ χύτρα καλή ; 
οὐ καλὸν ἄρα ; ” 
Ἱππίας ὦ Σώκρατες , τίς δ’ ἐστὶν ὁ ἄνθρωπος ; 
ὡς ἀπαίδευτός τις ὃς οὕτω φαῦλα ὀνόματα ὀνομάζειν τολμᾷ ἐν σεμνῷ πράγματι . 
Σωκράτης τοιοῦτός τις , ὦ Ἱππία , οὐ κομψὸς ἀλλὰ συρφετός , οὐδὲν ἄλλο φροντίζων ἢ τὸ ἀληθές . 
ἀλλ’ ὅμως ἀποκριτέον τῷ ἀνδρί , καὶ ἔγωγε προαποφαίνομαι · εἴπερ ἡ χύτρα κεκεραμευμένη εἴη ὑπὸ ἀγαθοῦ κεραμέως λεία καὶ στρογγύλη καὶ καλῶς ὠπτημένη , οἷαι τῶν καλῶν χυτρῶν εἰσί τινες δίωτοι , τῶν ἓξ χοᾶς χωρουσῶν , πάγκαλαι , εἰ τοιαύτην ἐρωτῴη χύτραν , καλὴν ὁμολογητέον εἶναι . 
πῶς γὰρ ἂν φαῖμεν καλὸν ὂν μὴ καλὸν εἶναι ; 
Ἱππίας οὐδαμῶς , ὦ Σώκρατες . 
Σωκράτης 
“οὐκοῦν καὶ χύτρα , ” 
φήσει , “καλὴ καλόν ; 
ἀποκρίνου.” 
Ἱππίας ἀλλ’ οὕτως , ὦ Σώκρατες , ἔχει , οἶμαι · καλὸν μὲν καὶ τοῦτο τὸ σκεῦός ἐστι καλῶς εἰργασμένον , ἀλλὰ τὸ ὅλον τοῦτο οὐκ ἔστιν ἄξιον κρίνειν ὡς ὂν καλὸν πρὸς ἵππον τε καὶ παρθένον καὶ τἆλλα πάντα τὰ καλά . 
Σωκράτης εἶεν · μανθάνω , ὦ Ἱππία , ὡς ἄρα χρὴ ἀντιλέγειν πρὸς τὸν ταῦτα ἐρωτῶντα τάδε · ὦ ἄνθρωπε , ἀγνοεῖς ὅτι τὸ τοῦ Ἡρακλείτου εὖ ἔχει , ὡς ἄρα “πιθήκων ὁ κάλλιστος αἰσχρὸς ἀνθρώπων γένει συμβάλλειν , ” 
καὶ χυτρῶν ἡ καλλίστη αἰσχρὰ παρθένων γένει συμβάλλειν , ὥς φησιν Ἱππίας ὁ σοφός . 
οὐχ οὕτως , ὦ Ἱππία ; 
Ἱππίας πάνυ μὲν οὖν , ὦ Σώκρατες , ὀρθῶς ἀπεκρίνω . 
Σωκράτης ἄκουε δή . 
μετὰ τοῦτο γὰρ εὖ οἶδ’ ὅτι φήσει · “τί δέ , ὦ Σώκρατες ; 
τὸ τῶν παρθένων γένος θεῶν γένει ἄν τις συμβάλλῃ , οὐ ταὐτὸν πείσεται ὅπερ τὸ τῶν χυτρῶν τῷ τῶν παρθένων συμβαλλόμενον ; 
οὐχ ἡ καλλίστη παρθένος αἰσχρὰ φανεῖται ; 
ἢ οὐ καὶ Ἡράκλειτος αὐτὸ τοῦτο λέγει , ὃν σὺ ἐπάγῃ , ὅτι “ἀνθρώπων ὁ σοφώτατος πρὸς θεὸν πίθηκος φανεῖται καὶ σοφίᾳ καὶ κάλλει καὶ τοῖς ἄλλοις πᾶσιν ; ” 
ὁμολογήσωμεν , Ἱππία , τὴν καλλίστην παρθένον πρὸς θεῶν γένος αἰσχρὰν εἶναι ; 
Ἱππίας τίς γὰρ ἂν ἀντείποι τούτῳ γε , ὦ Σώκρατες ; 
Σωκράτης ἂν τοίνυν ταῦτα ὁμολογήσωμεν , γελάσεταί τε καὶ ἐρεῖ · “ὦ Σώκρατες , μέμνησαι οὖν ὅτι ἠρωτήθης ; ” 
ἔγωγε , φήσω , ὅτι αὐτὸ τὸ καλὸν ὅτι ποτέ ἐστιν . 
“ἔπειτα , ” 
φήσει , “ἐρωτηθεὶς τὸ καλὸν ἀποκρίνῃ ὃ τυγχάνει ὄν , ὡς αὐτὸς φῄς , οὐδὲν μᾶλλον καλὸν ἢ αἰσχρόν ; ” 
ἔοικε , φήσω · ἢ τί μοι συμβουλεύεις , ὦ φίλε , φάναι ; 
Ἱππίας τοῦτο ἔγωγε · καὶ γὰρ δὴ πρός γε θεοὺς ὅτι οὐ καλὸν τὸ ἀνθρώπειον γένος , ἀληθῆ ἐρεῖ . 
Σωκράτης 
“εἰ δέ σε ἠρόμην , ” 
φήσει , “ἐξ ἀρχῆς τί ἐστι καλόν τε καὶ αἰσχρόν , εἴ μοι ἅπερ νῦν ἀπεκρίνω , ἆρ’ οὐκ ἂν ὀρθῶς ἀπεκέκρισο ; 
ἔτι δὲ καὶ δοκεῖ σοι αὐτὸ τὸ καλόν , ᾧ καὶ τἆλλα πάντα κοσμεῖται καὶ καλὰ φαίνεται , ἐπειδὰν προσγένηται ἐκεῖνο τὸ εἶδος , τοῦτ’ εἶναι παρθένος ἢ ἵππος ἢ λύρα ; 
Ἱππίας ἀλλὰ μέντοι , ὦ Σώκρατες , εἰ τοῦτό γε ζητεῖ , πάντων ῥᾷστον ἀποκρίνασθαι αὐτῷ τί ἐστι τὸ καλὸν ᾧ καὶ τὰ ἄλλα πάντα κοσμεῖται καὶ προσγενομένου αὐτοῦ καλὰ φαίνεται . 
εὐηθέστατος οὖν ἐστιν ὁ ἄνθρωπος καὶ οὐδὲν ἐπαΐει περὶ καλῶν κτημάτων . 
ἐὰν γὰρ αὐτῷ ἀποκρίνῃ ὅτι τοῦτ’ ἐστὶν ὃ ἐρωτᾷ τὸ καλὸν οὐδὲν ἄλλο ἢ χρυσός , ἀπορήσει καὶ οὐκ ἐπιχειρήσει σε ἐλέγχειν . 
ἴσμεν γάρ που πάντες ὅτι ὅπου ἂν τοῦτο προσγένηται , κἂν πρότερον αἰσχρὸν φαίνηται , καλὸν φανεῖται χρυσῷ γε κοσμηθέν . 
Σωκράτης ἄπειρος εἶ τοῦ ἀνδρός , ὦ Ἱππία , ὡς σχέτλιός ἐστι καὶ οὐδὲν ῥᾳδίως ἀποδεχόμενος . 
Ἱππίας τί οὖν τοῦτο , ὦ Σώκρατες ; 
τὸ γὰρ ὀρθῶς λεγόμενον ἀνάγκη αὐτῷ ἀποδέχεσθαι , ἢ μὴ ἀποδεχομένῳ καταγελάστῳ εἶναι . 
Σωκράτης καὶ μὲν δὴ ταύτην γε τὴν ἀπόκρισιν , ὦ ἄριστε , οὐ μόνον οὐκ ἀποδέξεται , ἀλλὰ πάνυ με καὶ τωθάσεται , καὶ ἐρεῖ · “ὦ τετυφωμένε σύ , Φειδίαν οἴει κακὸν εἶναι δημιουργόν ; ” 
καὶ ἐγὼ οἶμαι ἐρῶ ὅτι οὐδ’ ὁπωστιοῦν . 
Ἱππίας καὶ ὀρθῶς γ’ ἐρεῖς , ὦ Σώκρατες . 
Σωκράτης ὀρθῶς μέντοι . 
τοιγάρτοι ἐκεῖνος , ἐπειδὰν ἐγὼ ὁμολογῶ ἀγαθὸν εἶναι δημιουργὸν τὸν Φειδίαν , “εἶτα , ” φήσει , “οἴει τοῦτο τὸ καλὸν ὃ σὺ λέγεις ἠγνόει Φειδίας ; ” 
καὶ ἐγώ · τί μάλιστα ; 
φήσω . 
“ὅτι , ” 
ἐρεῖ , “τῆς Ἀθηνᾶς τοὺς ὀφθαλμοὺς οὐ χρυσοῦς ἐποίησεν , οὐδὲ τὸ ἄλλο πρόσωπον οὐδὲ τοὺς πόδας οὐδὲ τὰς χεῖρας , εἴπερ χρυσοῦν γε δὴ ὂν κάλλιστον ἔμελλε φαίνεσθαι , ἀλλ’ ἐλεφάντινον · δῆλον ὅτι τοῦτο ὑπὸ ἀμαθίας ἐξήμαρτεν , ἀγνοῶν ὅτι χρυσὸς ἄρ’ ἐστὶν ὁ πάντα καλὰ ποιῶν , ὅπου ἂν προσγένηται.” 
ταῦτα οὖν λέγοντι τί ἀποκρινώμεθα , ὦ Ἱππία ; 
Ἱππίας οὐδὲν χαλεπόν · ἐροῦμεν γὰρ ὅτι ὀρθῶς ἐποίησε . 
καὶ γὰρ τὸ ἐλεφάντινον οἶμαι καλόν ἐστιν . 
Σωκράτης 
“τοῦ οὖν ἕνεκα , ” 
φήσει , “οὐ καὶ τὰ μέσα τῶν ὀφθαλμῶν ἐλεφάντινα ἠργάσατο , ἀλλὰ λίθινα , ὡς οἷόν τ’ ἦν ὁμοιότητα τοῦ λίθου τῷ ἐλέφαντι ἐξευρών ; 
ἢ καὶ ὁ λίθος ὁ καλὸς καλόν ἐστι ; ” 
φήσομεν , ὦ Ἱππία ; 
Ἱππίας φήσομεν μέντοι , ὅταν γε πρέπων ᾖ . 
Σωκράτης 
“ὅταν δὲ μὴ πρέπων , αἰσχρόν ; ” 
ὁμολογῶ ἢ μή ; 
Ἱππίας ὁμολόγει , ὅταν γε μὴ πρέπῃ . 
Σωκράτης 
“τί δὲ δή ; 
ὁ ἐλέφας καὶ ὁ χρυσός , ” 
φήσει , “ὦ σοφὲ σύ , οὐχ ὅταν μὲν πρέπῃ , καλὰ ποιεῖ φαίνεσθαι , ὅταν δὲ μή , αἰσχρά ; ” 
ἔξαρνοι ἐσόμεθα ἢ ὁμολογήσομεν αὐτῷ ὀρθῶς λέγειν αὐτόν ; 
Ἱππίας ὁμολογήσομεν τοῦτό γε , ὅτι ὃ ἂν πρέπῃ ἑκάστῳ , τοῦτο καλὸν ποιεῖ ἕκαστον . 
Σωκράτης 
“πότερον οὖν πρέπει , ” 
φήσει , “ὅταν τις τὴν χύτραν ἣν ἄρτι ἐλέγομεν , τὴν καλήν , ἕψῃ ἔτνους καλοῦ μεστήν , χρυσῆ τορύνη αὐτῇ ἢ συκίνη ; ” 
Ἱππίας 
Ἡράκλεις , οἷον λέγεις ἄνθρωπον , ὦ Σώκρατες . 
οὐ βούλει μοι εἰπεῖν τίς ἐστιν ; 
Σωκράτης οὐ γὰρ ἂν γνοίης , εἴ σοι εἴποιμι τοὔνομα . 
Ἱππίας ἀλλὰ καὶ νῦν ἔγωγε γιγνώσκω , ὅτι ἀμαθής τίς ἐστιν . 
Σωκράτης μέρμερος πάνυ ἐστίν , ὦ Ἱππία · ἀλλ’ ὅμως τί φήσομεν ; 
ποτέραν πρέπειν τοῖν τορύναιν τῷ ἔτνει καὶ τῇ χύτρᾳ ; 
ἢ δῆλον ὅτι τὴν συκίνην ; 
εὐωδέστερον γάρ που τὸ ἔτνος ποιεῖ , καὶ ἅμα , ὦ ἑταῖρε , οὐκ ἂν συντρίψασα ἡμῖν τὴν χύτραν ἐκχέαι τὸ ἔτνος καὶ τὸ πῦρ ἀποσβέσειεν καὶ τοὺς μέλλοντας ἑστιᾶσθαι ἄνευ ὄψου ἂν πάνυ γενναίου ποιήσειεν · ἡ δὲ χρυσῆ ἐκείνη πάντα ἂν ταῦτα ποιήσειεν , ὥστ’ ἔμοιγε δοκεῖν τὴν συκίνην ἡμᾶς μᾶλλον φάναι πρέπειν ἢ τὴν χρυσῆν , εἰ μή τι σὺ ἄλλο λέγεις . 
Ἱππίας πρέπει μὲν γάρ , ὦ Σώκρατες , μᾶλλον · οὐ μεντἂν ἔγωγε τῷ ἀνθρώπῳ τοιαῦτα ἐρωτῶντι διαλεγοίμην . 
Σωκράτης ὀρθῶς γε , ὦ φίλε · σοὶ μὲν γὰρ οὐκ ἂν πρέποι τοιούτων ὀνομάτων ἀναπίμπλασθαι , καλῶς μὲν οὑτωσὶ ἀμπεχομένῳ , καλῶς δὲ ὑποδεδεμένῳ , εὐδοκιμοῦντι δὲ ἐπὶ σοφίᾳ ἐν πᾶσι τοῖς Ἕλλησιν . 
ἀλλ’ ἐμοὶ οὐδὲν πρᾶγμα φύρεσθαι πρὸς τὸν ἄνθρωπον · ἐμὲ οὖν προδίδασκε καὶ ἐμὴν χάριν ἀποκρίνου . 
“εἰ γὰρ δὴ πρέπει γε μᾶλλον ἡ συκίνη τῆς χρυσῆς , ” 
φήσει ὁ ἄνθρωπος , “ἄλλο τι καὶ καλλίων ἂν εἴη , ἐπειδήπερ τὸ πρέπον , ὦ Σώκρατες , κάλλιον ὡμολόγησας εἶναι τοῦ μὴ πρέποντος ; ” 
ἄλλο τι ὁμολογῶμεν , ὦ Ἱππία , τὴν συκίνην καλλίω τῆς χρυσῆς εἶναι ; 
Ἱππίας βούλει σοι εἴπω , ὦ Σώκρατες , ὃ εἰπὼν εἶναι τὸ καλὸν ἀπαλλάξεις σαυτὸν τῶν πολλῶν λόγων ; 
Σωκράτης πάνυ μὲν οὖν · μὴ μέντοι πρότερόν γε πρὶν ἄν μοι εἴπῃς ποτέραν ἀποκρίνωμαι οἷν ἄρτι ἔλεγον τοῖν τορύναιν πρέπουσάν τε καὶ καλλίω εἶναι . 
Ἱππίας ἀλλ’ , εἰ βούλει , αὐτῷ ἀπόκριναι ὅτι ἡ ἐκ τῆς συκῆς εἰργασμένη . 
Σωκράτης λέγε δὴ νυνὶ ὃ ἄρτι ἔμελλες λέγειν . 
ταύτῃ μὲν γὰρ τῇ ἀποκρίσει , [ᾗ] 
ἂν φῶ τὸ καλὸν χρυσὸν εἶναι , οὐδὲν ὡς ἔοικέ μοι ἀναφανήσεται κάλλιον ὂν χρυσὸς ἢ ξύλον σύκινον · τὸ δὲ νῦν τί αὖ λέγεις τὸ καλὸν εἶναι ; 
Ἱππίας ἐγώ σοι ἐρῶ . 
ζητεῖν γάρ μοι δοκεῖς τοιοῦτόν τι τὸ καλὸν ἀποκρίνασθαι , ὃ μηδέποτε αἰσχρὸν μηδαμοῦ μηδενὶ φανεῖται . 
Σωκράτης πάνυ μὲν οὖν , ὦ Ἱππία · καὶ καλῶς γε νῦν ὑπολαμβάνεις . 
Ἱππίας ἄκουε δή · πρὸς γὰρ τοῦτο ἴσθι , ἐάν τις ἔχῃ ὅτι ἀντείπῃ , φάναι ἐμὲ μηδ’ ὁτιοῦν ἐπαΐειν . 
Σωκράτης λέγε δὴ ὡς τάχιστα πρὸς θεῶν . 
Ἱππίας λέγω τοίνυν ἀεὶ καὶ παντὶ καὶ πανταχοῦ κάλλιστον εἶναι ἀνδρί , πλουτοῦντι , ὑγιαίνοντι , τιμωμένῳ ὑπὸ τῶν Ἑλλήνων , ἀφικομένῳ εἰς γῆρας , τοὺς αὑτοῦ γονέας τελευτήσαντας καλῶς περιστείλαντι , ὑπὸ τῶν αὑτοῦ ἐκγόνων καλῶς καὶ μεγαλοπρεπῶς ταφῆναι . 
Σωκράτης ἰοὺ ἰού , ὦ Ἱππία , ἦ θαυμασίως τε καὶ μεγαλείως καὶ ἀξίως σαυτοῦ εἴρηκας · καὶ νὴ τὴν Ἥραν ἄγαμαί σου ὅτι μοι δοκεῖς εὐνοϊκῶς , καθ’ ὅσον οἷός τ’ εἶ , βοηθεῖν · ἀλλὰ γὰρ τοῦ ἀνδρὸς οὐ τυγχάνομεν , ἀλλ’ ἡμῶν δὴ νῦν καὶ πλεῖστον καταγελάσεται , εὖ ἴσθι . 
Ἱππίας πονηρόν γ’ , ὦ Σώκρατες , γέλωτα · ὅταν γὰρ πρὸς ταῦτα ἔχῃ μὲν μηδὲν ὅτι λέγῃ , γελᾷ δέ , αὑτοῦ καταγελάσεται καὶ ὑπὸ τῶν παρόντων αὐτὸς ἔσται καταγέλαστος . 
Σωκράτης ἴσως οὕτως ἔχει · ἴσως μέντοι ἐπί γε ταύτῃ τῇ ἀποκρίσει , ὡς ἐγὼ μαντεύομαι , κινδυνεύσει οὐ μόνον μου καταγελᾶν . 
Ἱππίας ἀλλὰ τί μήν ; 
Σωκράτης ὅτι , ἂν τύχῃ βακτηρίαν ἔχων , ἂν μὴ ἐκφύγω φεύγων αὐτόν , εὖ μάλα μου ἐφικέσθαι πειράσεται . 
Ἱππίας πῶς λέγεις ; 
δεσπότης τίς σου ὁ ἄνθρωπός ἐστιν , καὶ τοῦτο ποιήσας οὐκ ἀχθήσεται καὶ δίκας ὀφλήσει ; 
ἢ οὐκ ἔνδικος ὑμῖν ἡ πόλις ἐστίν , ἀλλ’ ἐᾷ ἀδίκως τύπτειν ἀλλήλους τοὺς πολίτας ; 
Σωκράτης οὐδ’ ὁπωστιοῦν ἐᾷ . 
Ἱππίας οὐκοῦν δώσει δίκην ἀδίκως γέ σε τύπτων . 
Σωκράτης οὔ μοι δοκεῖ , ὦ Ἱππία , οὔκ , εἰ ταῦτά γε ἀποκριναίμην , ἀλλὰ δικαίως , ἔμοιγε δοκεῖ . 
Ἱππίας καὶ ἐμοὶ τοίνυν δοκεῖ , ὦ Σώκρατες , ἐπειδήπερ γε αὐτὸς ταῦτα οἴει . 
Σωκράτης οὐκοῦν εἴπω σοι καὶ ᾗ αὐτὸς οἴομαι δικαίως ἂν τύπτεσθαι ταῦτα ἀποκρινόμενος ; 
ἢ καὶ σύ με ἄκριτον τυπτήσεις ; 
ἢ δέξῃ λόγον ; 
Ἱππίας δεινὸν γὰρ ἂν εἴη , ὦ Σώκρατες , εἰ μὴ δεχοίμην · ἀλλὰ πῶς λέγεις ; 
Σωκράτης ἐγώ σοι ἐρῶ , τὸν αὐτὸν τρόπον ὅνπερ νυνδή , μιμούμενος ἐκεῖνον , ἵνα μὴ πρὸς σὲ λέγω ῥήματα , οἷα ἐκεῖνος εἰς ἐμὲ ἐρεῖ , χαλεπά τε καὶ ἀλλόκοτα . 
εὖ γὰρ ἴσθι , “εἰπέ μοι , ” 
φήσει , “ὦ Σώκρατες , οἴει ἂν ἀδίκως πληγὰς λαβεῖν , ὅστις διθύραμβον τοσουτονὶ ᾄσας οὕτως ἀμούσως πολὺ ἀπῇσας ἀπὸ τοῦ ἐρωτήματος ; ” 
πῶς δή ; 
φήσω ἐγώ . 
“ὅπως ; ” 
φήσει · “οὐχ οἷός τ’ εἶ μεμνῆσθαι ὅτι τὸ καλὸν αὐτὸ ἠρώτων , ὃ παντὶ ᾧ ἂν προσγένηται , ὑπάρχει ἐκείνῳ καλῷ εἶναι , καὶ λίθῳ καὶ ξύλῳ καὶ ἀνθρώπῳ καὶ θεῷ καὶ πάσῃ πράξει καὶ παντὶ μαθήματι ; 
αὐτὸ γὰρ ἔγωγε , ὤνθρωπε , κάλλος ἐρωτῶ ὅτι ἐστίν , καὶ οὐδέν σοι μᾶλλον γεγωνεῖν δύναμαι ἢ εἴ μοι παρεκάθησο λίθος , καὶ οὗτος μυλίας , μήτε ὦτα μήτε ἐγκέφαλον ἔχων.” 
εἰ οὖν φοβηθεὶς εἴποιμι ἐγὼ ἐπὶ τούτοις τάδε , ἆρα οὐκ ἂν ἄχθοιο , ὦ Ἱππία ; 
ἀλλὰ μέντοι τόδε τὸ καλὸν εἶναι Ἱππίας ἔφη · καίτοι ἐγὼ αὐτὸν ἠρώτων οὕτως ὥσπερ σὺ ἐμέ , ὃ πᾶσι καλὸν καὶ ἀεί ἐστι . 
πῶς οὖν φῄς ; 
οὐκ ἀχθέσῃ , ἂν εἴπω ταῦτα ; 
Ἱππίας εὖ γ’ οὖν οἶδα , ὦ Σώκρατες , ὅτι πᾶσι καλὸν τοῦτ’ ἐστίν , ὃ ἐγὼ εἶπον , καὶ δόξει . 
Σωκράτης 
“ἦ καὶ ἔσται ; ” 
φήσει · “ἀεὶ γάρ που τό γε καλὸν καλόν.” 
Ἱππίας πάνυ γε . 
Σωκράτης 
“οὐκοῦν καὶ ἦν ; ” 
φήσει . 
Ἱππίας καὶ ἦν . 
Σωκράτης 
“ἦ καὶ τῷ Ἀχιλλεῖ , ” 
φήσει , “ὁ ξένος ὁ Ἠλεῖος ἔφη καλὸν εἶναι ὑστέρῳ τῶν προγόνων ταφῆναι , καὶ τῷ πάππῳ αὐτοῦ Αἰακῷ , καὶ τοῖς ἄλλοις ὅσοι ἐκ θεῶν γεγόνασι , καὶ αὐτοῖς τοῖς θεοῖς ; ” 
Ἱππίας τί τοῦτο ; 
βάλλ’ ἐς μακαρίαν . 
τοῦ ἀνθρώπου οὐδ’ εὔφημα , ὦ Σώκρατες , ταῦτά γε τὰ ἐρωτήματα . 
Σωκράτης τί δέ ; 
τὸ ἐρομένου ἑτέρου φάναι ταῦτα οὕτως ἔχειν οὐ πάνυ δύσφημον ; 
Ἱππίας ἴσως . 
Σωκράτης 
“ἴσως τοίνυν σὺ εἶ οὗτος , ” 
φήσει , “ὃς παντὶ φὴ|ς καὶ ἀεὶ καλὸν εἶναι ὑπὸ μὲν τῶν ἐκγόνων ταφῆναι , τοὺς δὲ γονέας θάψαι · ἢ οὐχ εἷς τῶν ἁπάντων καὶ Ἡρακλῆς ἦν καὶ οὓς νυνδὴ ἐλέγομεν πάντες ; ” 
Ἱππίας ἀλλ’ οὐ τοῖς θεοῖς ἔγωγε ἔλεγον . 
Σωκράτης 
“οὐδὲ τοῖς ἥρωσιν , ὡς ἔοικας.” 
Ἱππίας οὐχ ὅσοι γε θεῶν παῖδες ἦσαν . 
Σωκράτης 
“ἀλλ’ ὅσοι μή ; ” 
Ἱππίας πάνυ γε . 
Σωκράτης 
“οὐκοῦν κατὰ τὸν σὸν αὖ λόγον , ὡς φαίνεται , τῶν ἡρώων τῷ μὲν Ταντάλῳ καὶ τῷ Δαρδάνῳ καὶ τῷ Ζήθῳ δεινόν τε καὶ ἀνόσιον καὶ αἰσχρόν ἐστι , Πέλοπι δὲ καὶ τοῖς ἄλλοις τοῖς οὕτω γεγονόσι καλόν.” 
Ἱππίας ἔμοιγε δοκεῖ . 
Σωκράτης 
“σοὶ τοίνυν δοκεῖ , ” 
φήσει , “ὃ ἄρτι οὐκ ἔφησθα , τὸ θάψαντι τοὺς προγόνους ταφῆναι ὑπὸ τῶν ἐκγόνων ἐνίοτε καὶ ἐνίοις αἰσχρὸν εἶναι · ἔτι δὲ μᾶλλον , ὡς ἔοικεν , ἀδύνατον πᾶσι τοῦτο γενέσθαι καὶ εἶναι καλόν , ὥστε τοῦτό γε ὥσπερ καὶ τὰ ἔμπροσθεν ἐκεῖνα , ἥ τε παρθένος καὶ ἡ χύτρα , ταὐτὸν πέπονθε , καὶ ἔτι γελοιοτέρως τοῖς μέν ἐστι καλόν , τοῖς δ’ οὐ καλόν . 
καὶ οὐδέπω καὶ τήμερον , ” 
φήσει , “οἷός τ’ εἶ , ὦ Σώκρατες , περὶ τοῦ καλοῦ ὅτι ἐστὶ τὸ ἐρωτώμενον ἀποκρίνασθαι.” 
ταῦτά μοι καὶ τοιαῦτα ὀνειδιεῖ δικαίως , ἐὰν αὐτῷ οὕτως ἀποκρίνωμαι . 
τὰ μὲν οὖν πολλά , ὦ Ἱππία , σχεδόν τί μοι οὕτω διαλέγεται · ἐνίοτε δὲ ὥσπερ ἐλεήσας μου τὴν ἀπειρίαν καὶ ἀπαιδευσίαν αὐτός μοι προβάλλει ἐρωτῶν εἰ τοιόνδε μοι δοκεῖ εἶναι τὸ καλόν , ἢ καὶ περὶ ἄλλου ὅτου ἂν τύχῃ πυνθανόμενος καὶ περὶ οὗ ἂν λόγος ᾖ . 
Ἱππίας πῶς τοῦτο λέγεις , ὦ Σώκρατες ; 
Σωκράτης ἐγώ σοι φράσω . 
“ὦ δαιμόνιε , ” 
φησί , “Σώκρατες , τὰ μὲν τοιαῦτα ἀποκρινόμενος καὶ οὕτω παῦσαι— 
λίαν γὰρ εὐήθη τε καὶ εὐεξέλεγκτά ἐστιν—ἀλλὰ τὸ τοιόνδε σκόπει εἴ σοι δοκεῖ καλὸν εἶναι , οὗ καὶ νυνδὴ ἐπελαβόμεθα ἐν τῇ ἀποκρίσει , ἡνίκ’ ἔφαμεν τὸν χρυσὸν οἷς μὲν πρέπει καλὸν εἶναι , οἷς δὲ μή , οὔ , καὶ τἆλλα πάντα οἷς ἂν τοῦτο προσῇ · αὐτὸ δὴ τοῦτο τὸ πρέπον καὶ τὴν φύσιν αὐτοῦ τοῦ πρέποντος σκόπει εἰ τοῦτο τυγχάνει ὂν τὸ καλόν.” 
ἐγὼ μὲν οὖν εἴωθα συμφάναι τὰ τοιαῦτα ἑκάστοτε—οὐ γὰρ ἔχω ὅτι λέγω—σοὶ δ’ οὖν δοκεῖ τὸ πρέπον καλὸν εἶναι ; 
Ἱππίας πάντως δήπου , ὦ Σώκρατες . 
Σωκράτης σκοπώμεθα , μή πῃ ἄρ’ ἐξαπατώμεθα . 
Ἱππίας ἀλλὰ χρὴ σκοπεῖν . 
Σωκράτης ὅρα τοίνυν · τὸ πρέπον ἆρα τοῦτο λέγομεν , ὃ παραγενόμενον ποιεῖ ἕκαστα φαίνεσθαι καλὰ τούτων οἷς ἂν παρῇ , ἢ ὃ εἶναι ποιεῖ , ἢ οὐδέτερα τούτων ; 
Ἱππίας ἔμοιγε δοκεῖ [πότερα] 
ὃ ποιεῖ φαίνεσθαι καλά · ὥσπερ γε ἐπειδὰν ἱμάτιά τις λάβῃ ἢ ὑποδήματα ἁρμόττοντα , κἂν ᾖ γελοῖος , καλλίων φαίνεται . 
Σωκράτης οὐκοῦν εἴπερ καλλίω ποιεῖ φαίνεσθαι ἢ ἔστι τὸ πρέπον , ἀπάτη τις ἂν εἴη περὶ τὸ καλὸν τὸ πρέπον , καὶ οὐκ ἂν εἴη τοῦτο ὃ ἡμεῖς ζητοῦμεν , ὦ Ἱππία ; 
ἡμεῖς μὲν γάρ που ἐκεῖνο ἐζητοῦμεν , ᾧ πάντα τὰ καλὰ πράγματα καλά ἐστιν— 
ὥσπερ ᾧ πάντα τὰ μεγάλα ἐστὶ μεγάλα , τῷ ὑπερέχοντι · τούτῳ γὰρ πάντα μεγάλα ἐστί , καὶ ἐὰν μὴ φαίνηται , ὑπερέχῃ δέ , ἀνάγκη αὐτοῖς μεγάλοις εἶναι—οὕτω δή , φαμέν , καὶ τὸ καλόν , ᾧ καλὰ πάντα ἐστίν , ἄντ’ οὖν φαίνηται ἄντε μή , τί ἂν εἴη ; 
τὸ μὲν γὰρ πρέπον οὐκ ἂν εἴη · καλλίω γὰρ ποιεῖ φαίνεσθαι ἢ ἔστιν , ὡς ὁ σὸς λόγος , οἷα δ’ ἔστιν οὐκ ἐᾷ φαίνεσθαι . 
τὸ δὲ ποιοῦν εἶναι καλά , ὅπερ νυνδὴ εἶπον , ἐάντε φαίνηται ἐάντε μή , πειρατέον λέγειν τί ἐστι · τοῦτο γὰρ ζητοῦμεν , εἴπερ τὸ καλὸν ζητοῦμεν . 
Ἱππίας ἀλλὰ τὸ πρέπον , ὦ Σώκρατες , καὶ εἶναι καὶ φαίνεσθαι ποιεῖ καλὰ παρόν . 
Σωκράτης ἀδύνατον ἄρα τῷ ὄντι καλὰ ὄντα μὴ φαίνεσθαι καλὰ εἶναι , παρόντος γε τοῦ ποιοῦντος φαίνεσθαι ; 
Ἱππίας ἀδύνατον . 
Σωκράτης ὁμολογήσομεν οὖν τοῦτο , ὦ Ἱππία , πάντα τὰ τῷ ὄντι καλὰ καὶ νόμιμα καὶ ἐπιτηδεύματα καὶ δοξάζεσθαι καλὰ εἶναι καὶ φαίνεσθαι ἀεὶ πᾶσιν , ἢ πᾶν τοὐναντίον ἀγνοεῖσθαι καὶ πάντων μάλιστα ἔριν καὶ μάχην περὶ αὐτῶν εἶναι καὶ ἰδίᾳ ἑκάστοις καὶ δημοσίᾳ ταῖς πόλεσιν ; 
Ἱππίας οὕτω μᾶλλον , ὦ Σώκρατες · ἀγνοεῖσθαι . 
Σωκράτης οὐκ ἄν , εἴ γέ που τὸ φαίνεσθαι αὐτοῖς προσῆν · προσῆν δ’ ἄν , εἴπερ τὸ πρέπον καλὸν ἦν καὶ μὴ μόνον καλὰ ἐποίει εἶναι ἀλλὰ καὶ φαίνεσθαι . 
ὥστε τὸ πρέπον , εἰ μὲν τὸ καλὰ ποιοῦν ἐστιν εἶναι , τὸ μὲν καλὸν ἂν εἴη , ὃ ἡμεῖς ζητοῦμεν , οὐ μέντοι τό γε ποιοῦν φαίνεσθαι · εἰ δ’ αὖ τὸ φαίνεσθαι ποιοῦν ἐστιν τὸ πρέπον , οὐκ ἂν εἴη τὸ καλόν , ὃ ἡμεῖς ζητοῦμεν . 
εἶναι γὰρ ἐκεῖνό γε ποιεῖ , φαίνεσθαι δὲ καὶ [ποιεῖν] 
εἶναι οὐ μόνον καλὰ οὐκ ἄν ποτε δύναιτο τὸ αὐτό , ἀλλ’ οὐδὲ ἄλλο ὁτιοῦν . 
ἑλώμεθα δὴ πότερα δοκεῖ τὸ πρέπον εἶναι τὸ φαίνεσθαι καλὰ ποιοῦν , ἢ τὸ εἶναι . 
Ἱππίας τὸ φαίνεσθαι , ἔμοιγε δοκεῖ , ὦ Σώκρατες . 
Σωκράτης βαβαῖ , οἴχεται ἄρ’ ἡμᾶς διαπεφευγός , ὦ Ἱππία , τὸ καλὸν γνῶναι ὅτι ποτέ ἐστιν , ἐπειδή γε τὸ πρέπον ἄλλο τι ἐφάνη ὂν ἢ καλόν . 
Ἱππίας ναὶ μὰ Δία , ὦ Σώκρατες , καὶ μάλα ἔμοιγε ἀτόπως . 
Σωκράτης ἀλλὰ μέντοι , ὦ ἑταῖρε , μήπω γε ἀνῶμεν αὐτό · ἔτι γάρ τινα ἐλπίδα ἔχω ἐκφανήσεσθαι τί ποτ’ ἐστὶν τὸ καλόν . 
Ἱππίας πάντως δήπου , ὦ Σώκρατες · οὐδὲ γὰρ χαλεπόν ἐστιν εὑρεῖν . 
ἐγὼ μὲν οὖν εὖ οἶδ’ ὅτι , εἰ ὀλίγον χρόνον εἰς ἐρημίαν ἐλθὼν σκεψαίμην πρὸς ἐμαυτόν , ἀκριβέστερον ἂν αὐτό σοι εἴποιμι τῆς ἁπάσης ἀκριβείας . 
Σωκράτης ἆ μὴ μέγα , ὦ Ἱππία , λέγε . 
ὁρᾷς ὅσα πράγματα ἡμῖν ἤδη παρέσχηκε · μὴ καὶ ὀργισθὲν ἡμῖν ἔτι μᾶλλον ἀποδρᾷ . 
καίτοι οὐδὲν λέγω · σὺ μὲν γὰρ οἶμαι ῥᾳδίως αὐτὸ εὑρήσεις , ἐπειδὰν μόνος γένῃ . 
ἀλλὰ πρὸς θεῶν ἐμοῦ ἐναντίον αὐτὸ ἔξευρε , εἰ δὲ βούλει , ὥσπερ νῦν ἐμοὶ συζήτει · καὶ ἐὰν μὲν εὕρωμεν , κάλλιστα ἕξει , εἰ δὲ μή , στέρξω οἶμαι ἐγὼ τῇ ἐμῇ τύχῃ , σὺ δ’ ἀπελθὼν ῥᾳδίως εὑρήσεις · καὶ ἐὰν μὲν νῦν εὕρωμεν , ἀμέλει οὐκ ὀχληρὸς ἔσομαί σοι πυνθανόμενος ὅτι ἦν ἐκεῖνο ὃ κατὰ σαυτὸν ἐξηῦρες · νῦν δὲ θέασαι αὐτὸ ὅ σοι δοκεῖ εἶναι τὸ καλόν . 
λέγω δὴ αὐτὸ εἶναι—ἀλλὰ γὰρ ἐπισκόπει μοι πάνυ προσέχων τὸν νοῦν μὴ παραληρήσω—τοῦτο γὰρ δὴ ἔστω ἡμῖν καλόν , ὃ ἂν χρήσιμον ᾖ . 
εἶπον δὲ ἐκ τῶνδε ἐννοούμενος · καλοί , φαμέν , οἱ ὀφθαλμοί εἰσιν , οὐχ οἳ ἂν δοκῶσι τοιοῦτοι εἶναι οἷοι μὴ δυνατοὶ ὁρᾶν , ἀλλ’ οἳ ἂν δυνατοί τε καὶ χρήσιμοι πρὸς τὸ ἰδεῖν . 
ἦ γάρ ; 
Ἱππίας ναί . 
Σωκράτης οὐκοῦν καὶ τὸ ὅλον σῶμα οὕτω λέγομεν καλὸν εἶναι , τὸ μὲν πρὸς δρόμον , τὸ δὲ πρὸς πάλην , καὶ αὖ τὰ ζῷα πάντα , ἵππον καλὸν καὶ ἀλεκτρυόνα καὶ ὄρτυγα , καὶ τὰ σκεύη πάντα καὶ τὰ ὀχήματα τά τε πεζὰ καὶ τὰ ἐν τῇ θαλάττῃ πλοῖά τε καὶ τριήρεις , καὶ τά γε ὄργανα πάντα τά τε ὑπὸ τῇ μουσικῇ καὶ τὰ ὑπὸ ταῖς ἄλλαις τέχναις , εἰ δὲ βούλει , τὰ ἐπιτηδεύματα καὶ τοὺς νόμους , σχεδόν τι πάντα ταῦτα καλὰ προσαγορεύομεν τῷ αὐτῷ τρόπῳ · ἀποβλέποντες πρὸς ἕκαστον αὐτῶν ᾗ πέφυκεν , ᾗ εἴργασται , ᾗ κεῖται , τὸ μὲν χρήσιμον καὶ ᾗ χρήσιμον καὶ πρὸς ὃ χρήσιμον καὶ ὁπότε χρήσιμον καλόν φαμεν εἶναι , τὸ δὲ ταύτῃ πάντῃ ἄχρηστον αἰσχρόν · ἆρ’ οὐ καὶ σοὶ δοκεῖ οὕτως , ὦ Ἱππία ; 
Ἱππίας ἔμοιγε . 
Σωκράτης ὀρθῶς ἄρα νῦν λέγομεν ὅτι τυγχάνει παντὸς ὂν μᾶλλον καλὸν τὸ χρήσιμον ; 
Ἱππίας ὀρθῶς μέντοι , ὦ Σώκρατες . 
Σωκράτης οὐκοῦν τὸ δυνατὸν ἕκαστον ἀπεργάζεσθαι , εἰς ὅπερ δυνατόν , εἰς τοῦτο καὶ χρήσιμον , τὸ δὲ ἀδύνατον ἄχρηστον ; 
Ἱππίας πάνυ γε . 
Σωκράτης δύναμις μὲν ἄρα καλόν , ἀδυναμία δὲ αἰσχρόν ; 
Ἱππίας σφόδρα γε . 
τά τε γοῦν ἄλλα , ὦ Σώκρατες , μαρτυρεῖ ἡμῖν ὅτι τοῦτο οὕτως ἔχει , ἀτὰρ οὖν καὶ τὰ πολιτικά · ἐν γὰρ τοῖς πολιτικοῖς τε καὶ τῇ ἑαυτοῦ πόλει τὸ μὲν δυνατὸν εἶναι πάντων κάλλιστον , τὸ δὲ ἀδύνατον πάντων αἴσχιστον . 
Σωκράτης εὖ λέγεις . 
ἆρ’ οὖν πρὸς θεῶν , Ἱππία , διὰ ταῦτα καὶ ἡ σοφία πάντων κάλλιστον , ἡ δὲ ἀμαθία πάντων αἴσχιστον ; 
Ἱππίας ἀλλὰ τί οἴει , ὦ Σώκρατες ; 
Σωκράτης ἔχε δὴ ἠρέμα , ὦ φίλε ἑταῖρε · ὡς φοβοῦμαι τί ποτ’ αὖ λέγομεν . 
Ἱππίας τί δ’ αὖ φοβῇ , ὦ Σώκρατες , ἐπεὶ νῦν γέ σοι ὁ λόγος παγκάλως προβέβηκε ; 
Σωκράτης βουλοίμην ἄν , ἀλλά μοι τόδε συνεπίσκεψαι · ἆρ’ ἄν τίς τι ποιήσειεν ὃ μήτ’ ἐπίσταιτο μήτε τὸ παράπαν δύναιτο ; 
Ἱππίας οὐδαμῶς · πῶς γὰρ ἂν ὅ γε μὴ δύναιτο ; 
Σωκράτης οἱ οὖν ἐξαμαρτάνοντες καὶ κακὰ ἐργαζόμενοί τε καὶ ποιοῦντες ἄκοντες , ἄλλο τι οὗτοι , εἰ μὴ ἐδύναντο ταῦτα ποιεῖν , οὐκ ἄν ποτε ἐποίουν ; 
Ἱππίας δῆλον δή . 
Σωκράτης ἀλλὰ μέντοι δυνάμει γε δύνανται οἱ δυνάμενοι · οὐ γάρ που ἀδυναμίᾳ γε . 
Ἱππίας οὐ δῆτα . 
Σωκράτης δύνανται δέ γε πάντες ποιεῖν οἱ ποιοῦντες ἃ ποιοῦσιν ; 
Ἱππίας ναί . 
Σωκράτης κακὰ δέ γε πολὺ πλείω ποιοῦσιν ἢ ἀγαθὰ πάντες ἄνθρωποι , ἀρξάμενοι ἐκ παίδων , καὶ ἐξαμαρτάνουσιν ἄκοντες . 
Ἱππίας ἔστι ταῦτα . 
Σωκράτης τί οὖν ; 
ταύτην τὴν δύναμιν καὶ ταῦτα τὰ χρήσιμα , ἃ ἂν ᾖ ἐπὶ τὸ κακόν τι ἐργάζεσθαι χρήσιμα , ἆρα φήσομεν ταῦτα εἶναι καλά , ἢ πολλοῦ δεῖ ; 
Ἱππίας πολλοῦ , ἔμοιγε δοκεῖ , ὦ Σώκρατες . 
Σωκράτης οὐκ ἄρα , ὦ Ἱππία , τὸ δυνατόν τε καὶ τὸ χρήσιμον ἡμῖν , ὡς ἔοικεν , ἐστὶ τὸ καλόν . 
Ἱππίας ἐάν γε , ὦ Σώκρατες , ἀγαθὰ δύνηται καὶ ἐπὶ τοιαῦτα χρήσιμον ᾖ . 
Σωκράτης ἐκεῖνο μὲν τοίνυν οἴχεται , τὸ δυνατόν τε καὶ χρήσιμον ἁπλῶς εἶναι καλόν · ἀλλ’ ἄρα τοῦτ’ ἦν ἐκεῖνο , ὦ Ἱππία , ὃ ἐβούλετο ἡμῶν ἡ ψυχὴ εἰπεῖν , ὅτι τὸ χρήσιμόν τε καὶ τὸ δυνατὸν ἐπὶ τὸ ἀγαθόν τι ποιῆσαι , τοῦτ’ ἐστὶ τὸ καλόν ; 
Ἱππίας ἔμοιγε δοκεῖ . 
Σωκράτης ἀλλὰ μὴν τοῦτό γε ὠφέλιμόν ἐστιν . 
ἢ οὔ ; 
Ἱππίας πάνυ γε . 
Σωκράτης οὕτω δὴ καὶ τὰ καλὰ σώματα καὶ τὰ καλὰ νόμιμα καὶ ἡ σοφία καὶ ἃ νυνδὴ ἐλέγομεν πάντα καλά ἐστιν , ὅτι ὠφέλιμα . 
Ἱππίας δῆλον ὅτι . 
Σωκράτης τὸ ὠφέλιμον ἄρα ἔοικεν ἡμῖν εἶναι τὸ καλόν , ὦ Ἱππία . 
Ἱππίας πάντως δήπου , ὦ Σώκρατες . 
Σωκράτης ἀλλὰ μὴν τό γε ὠφέλιμον τὸ ποιοῦν ἀγαθόν ἐστιν . 
Ἱππίας ἔστι γάρ . 
Σωκράτης τὸ ποιοῦν δέ γ’ ἐστὶν οὐκ ἄλλο τι ἢ τὸ αἴτιον · ἦ γάρ ; 
Ἱππίας οὕτως . 
Σωκράτης τοῦ ἀγαθοῦ ἄρα αἴτιόν ἐστιν τὸ καλόν . 
Ἱππίας ἔστι γάρ . 
Σωκράτης ἀλλὰ μὴν τό γε αἴτιον , ὦ Ἱππία , καὶ οὗ ἂν αἴτιον ᾖ τὸ αἴτιον , ἄλλο ἐστίν · οὐ γάρ που τό γε αἴτιον αἰτίου αἴτιον ἂν εἴη . 
ὧδε δὲ σκόπει · οὐ τὸ αἴτιον ποιοῦν ἐφάνη ; 
Ἱππίας πάνυ γε . 
Σωκράτης οὐκοῦν ὑπὸ τοῦ ποιοῦντος ποιεῖται οὐκ ἄλλο τι ἢ τὸ γιγνόμενον , ἀλλ’ οὐ τὸ ποιοῦν ; 
Ἱππίας ἔστι ταῦτα . 
Σωκράτης οὐκοῦν ἄλλο τι τὸ γιγνόμενον , ἄλλο δὲ τὸ ποιοῦν ; 
Ἱππίας ναί . 
Σωκράτης οὐκ ἄρα τό γ’ αἴτιον αἴτιον αἰτίου ἐστίν , ἀλλὰ τοῦ γιγνομένου ὑφ’ ἑαυτοῦ . 
Ἱππίας πάνυ γε . 
Σωκράτης εἰ ἄρα τὸ καλόν ἐστιν αἴτιον ἀγαθοῦ , γίγνοιτ’ ἂν ὑπὸ τοῦ καλοῦ τὸ ἀγαθόν · καὶ διὰ ταῦτα , ὡς ἔοικε , σπουδάζομεν καὶ τὴν φρόνησιν καὶ τἆλλα πάντα τὰ καλά , ὅτι τὸ ἔργον αὐτῶν καὶ τὸ ἔκγονον σπουδαστόν ἐστι , τὸ ἀγαθόν , καὶ κινδυνεύει ἐξ ὧν εὑρίσκομεν ἐν πατρός τινος ἰδέᾳ εἶναι τὸ καλὸν τοῦ ἀγαθοῦ . 
Ἱππίας πάνυ μὲν οὖν · καλῶς γὰρ λέγεις , ὦ Σώκρατες . 
Σωκράτης οὐκοῦν καὶ τόδε καλῶς λέγω , ὅτι οὔτε ὁ πατὴρ ὑός ἐστιν , οὔτε ὁ ὑὸς πατήρ ; 
Ἱππίας καλῶς μέντοι . 
Σωκράτης οὐδέ γε τὸ αἴτιον γιγνόμενόν ἐστιν , οὐδὲ τὸ γιγνόμενον αὖ αἴτιον . 
Ἱππίας ἀληθῆ λέγεις . 
Σωκράτης μὰ Δία , ὦ ἄριστε , οὐδὲ ἄρα τὸ καλὸν ἀγαθόν ἐστιν , οὐδὲ τὸ ἀγαθὸν καλόν · ἢ δοκεῖ σοι οἷόν τε εἶναι ἐκ τῶν προειρημένων ; 
Ἱππίας οὐ μὰ τὸν Δία , οὔ μοι φαίνεται . 
Σωκράτης ἀρέσκει οὖν ἡμῖν καὶ ἐθέλοιμεν ἂν λέγειν ὡς τὸ καλὸν οὐκ ἀγαθὸν οὐδὲ τὸ ἀγαθὸν καλόν ; 
Ἱππίας οὐ μὰ τὸν Δία , οὐ πάνυ μοι ἀρέσκει . 
Σωκράτης ναὶ μὰ τὸν Δία , ὦ Ἱππία · ἐμοὶ δέ γε πάντων ἥκιστα ἀρέσκει ὧν εἰρήκαμεν λόγων . 
Ἱππίας ἔοικε γὰρ οὕτως . 
Σωκράτης κινδυνεύει ἄρα ἡμῖν , οὐχ ὥσπερ ἄρτι ἐφαίνετο κάλλιστος εἶναι τῶν λόγων τὸ ὠφέλιμον καὶ τὸ χρήσιμόν τε καὶ τὸ δυνατὸν ἀγαθόν τι ποιεῖν καλὸν εἶναι , οὐχ οὕτως ἔχειν , ἀλλ’ , εἰ οἷόν τέ ἐστιν , ἐκείνων εἶναι γελοιότερος τῶν πρώτων , ἐν οἷς τήν τε παρθένον ᾠόμεθα εἶναι τὸ καλὸν καὶ ἓν ἕκαστον τῶν ἔμπροσθεν λεχθέντων . 
Ἱππίας ἔοικεν . 
Σωκράτης καὶ ἐγὼ μέν γε οὐκ ἔτι ἔχω , ὦ Ἱππία , ὅποι τράπωμαι , ἀλλ’ ἀπορῶ · σὺ δὲ ἔχεις τι λέγειν ; 
Ἱππίας οὐκ ἔν γε τῷ παρόντι , ἀλλ’ , ὥσπερ ἄρτι ἔλεγον , σκεψάμενος εὖ οἶδ’ ὅτι εὑρήσω . 
Σωκράτης ἀλλ’ ἐγώ μοι δοκῶ ὑπὸ ἐπιθυμίας τοῦ εἰδέναι οὐχ οἷός τε σὲ εἶναι περιμένειν μέλλοντα · καὶ γὰρ οὖν δή τι καὶ οἶμαι ἄρτι ηὐπορηκέναι . 
ὅρα γάρ · εἰ ὃ ἂν χαίρειν ἡμᾶς ποιῇ , μήτι πάσας τὰς ἡδονάς , ἀλλ’ ὃ ἂν διὰ τῆς ἀκοῆς καὶ τῆς ὄψεως , τοῦτο φαῖμεν εἶναι καλόν , πῶς τι ἄρ’ ἂν ἀγωνιζοίμεθα ; 
οἵ τέ γέ που καλοὶ ἄνθρωποι , ὦ Ἱππία , καὶ τὰ ποικίλματα πάντα καὶ τὰ ζωγραφήματα καὶ τὰ πλάσματα τέρπει ἡμᾶς ὁρῶντας , ἃ ἂν καλὰ ᾖ · καὶ οἱ φθόγγοι οἱ καλοὶ καὶ ἡ μουσικὴ σύμπασα καὶ οἱ λόγοι καὶ αἱ μυθολογίαι ταὐτὸν τοῦτο ἐργάζονται , ὥστ’ εἰ ἀποκριναίμεθα τῷ θρασεῖ ἐκείνῳ ἀνθρώπῳ ὅτι ὦ γενναῖε , τὸ καλόν ἐστι τὸ δῑ ἀκοῆς τε καὶ δῑ ὄψεως ἡδύ , οὐκ ἂν οἴει αὐτὸν τοῦ θράσους ἐπίσχοιμεν ; 
Ἱππίας ἐμοὶ γοῦν δοκεῖ νῦν γε , ὦ Σώκρατες , εὖ λέγεσθαι τὸ καλὸν ὃ ἔστιν . 
Σωκράτης τί δ’ ; 
ἆρα τὰ ἐπιτηδεύματα τὰ καλὰ καὶ τοὺς νόμους , ὦ Ἱππία , δῑ ἀκοῆς ἢ δῑ ὄψεως φήσομεν ἡδέα ὄντα καλὰ εἶναι , ἢ ἄλλο τι εἶδος ἔχειν ; 
Ἱππίας ταῦτα δ’ ἴσως , ὦ Σώκρατες , κἂν παραλάθοι τὸν ἄνθρωπον . 
Σωκράτης μὰ τὸν κύνα , ὦ Ἱππία , οὐχ ὅν γ’ ἂν ἐγὼ μάλιστα αἰσχυνοίμην ληρῶν καὶ προσποιούμενός τι λέγειν μηδὲν λέγων . 
Ἱππίας τίνα τοῦτον ; 
Σωκράτης τὸν Σωφρονίσκου , ὃς ἐμοὶ οὐδὲν ἂν μᾶλλον ταῦτα ἐπιτρέποι ἀνερεύνητα ὄντα ῥᾳδίως λέγειν ἢ ὡς εἰδότα ἃ μὴ οἶδα . 
Ἱππίας ἀλλὰ μὴν ἔμοιγε καὶ αὐτῷ , ἐπειδὴ σὺ εἶπες , δοκεῖ τι ἄλλο εἶναι τοῦτο τὸ περὶ τοὺς νόμους . 
Σωκράτης ἔχ’ ἡσυχῇ , ὦ Ἱππία · κινδυνεύομεν γάρ τοι , ἐν τῇ αὐτῇ ἐμπεπτωκότες ἀπορίᾳ περὶ τοῦ καλοῦ ἐν ᾗπερ νυνδή , οἴεσθαι ἐν ἄλλῃ τινὶ εὐπορίᾳ εἶναι . 
Ἱππίας πῶς τοῦτο λέγεις , ὦ Σώκρατες ; 
Σωκράτης ἐγώ σοι φράσω ὅ γ’ ἐμοὶ καταφαίνεται , εἰ ἄρα τὶ λέγω . 
ταῦτα μὲν γὰρ τὰ περὶ τοὺς νόμους τε καὶ τὰ ἐπιτηδεύματα τάχ’ ἂν φανείη οὐκ ἐκτὸς ὄντα τῆς αἰσθήσεως ἣ διὰ τῆς ἀκοῆς τε καὶ ὄψεως ἡμῖν οὖσα τυγχάνει · ἀλλ’ ὑπομείνωμεν τοῦτον τὸν λόγον , τὸ διὰ τούτων ἡδὺ καλὸν εἶναι , μηδὲν τὸ τῶν νόμων εἰς μέσον παράγοντες . 
ἀλλ’ εἰ ἡμᾶς ἔροιτο εἴτε οὗτος ὃν λέγω , εἴτε ἄλλος ὁστισοῦν · “τί δή , ὦ Ἱππία τε καὶ Σώκρατες , ἀφωρίσατε τοῦ ἡδέος τὸ ταύτῃ ἡδὺ ᾗ λέγετε καλὸν εἶναι , τὸ δὲ κατὰ τὰς ἄλλας αἰσθήσεις σίτων τε καὶ ποτῶν καὶ τῶν περὶ τἀφροδίσια καὶ τἆλλα πάντα τὰ τοιαῦτα οὔ φατε καλὰ εἶναι ; 
ἢ οὐδὲ ἡδέα , οὐδὲ ἡδονὰς τὸ παράπαν ἐν τοῖς τοιούτοις φατὲ εἶναι , οὐδ’ ἐν ἄλλῳ ἢ τῷ ἰδεῖν τε καὶ ἀκοῦσαι ; ” 
τί φήσομεν , ὦ Ἱππία ; 
Ἱππίας πάντως δήπου φήσομεν , ὦ Σώκρατες , καὶ ἐν τοῖς ἄλλοις μεγάλας πάνυ ἡδονὰς εἶναι . 
Σωκράτης 
“τί οὖν , ” 
φήσει , “ἡδονὰς οὔσας οὐδὲν ἧττον ἢ καὶ ἐκείνας ἀφαιρεῖσθε τοῦτο τοὔνομα καὶ ἀποστερεῖτε τοῦ καλὰς εἶναι ; ” 
ὅτι , φήσομεν , καταγελῴη ἂν ἡμῶν οὐδεὶς ὅστις οὔ , εἰ φαῖμεν μὴ ἡδὺ εἶναι φαγεῖν , ἀλλὰ καλόν , καὶ ὄζειν ἡδὺ μὴ ἡδὺ ἀλλὰ καλόν · τὰ δέ που περὶ τὰ ἀφροδίσια πάντες ἂν ἡμῖν μάχοιντο ὡς ἥδιστον ὄν , δεῖν δὲ αὐτό , ἐάν τις καὶ πράττῃ , οὕτω πράττειν ὥστε μηδένα ὁρᾶν , ὡς αἴσχιστον ὂν ὁρᾶσθαι . 
ταῦτα ἡμῶν λεγόντων , ὦ Ἱππία , “μανθάνω , ” 
ἂν ἴσως φαίη , “καὶ ἐγὼ ὅτι πάλαι αἰσχύνεσθε ταύτας τὰς ἡδονὰς φάναι καλὰς εἶναι , ὅτι οὐ δοκεῖ τοῖς ἀνθρώποις · ἀλλ’ ἐγὼ οὐ τοῦτο ἠρώτων , ὃ δοκεῖ τοῖς πολλοῖς καλὸν εἶναι , ἀλλ’ ὅτι ἔστιν.” 
ἐροῦμεν δὴ οἶμαι ὅπερ ὑπεθέμεθα , ὅτι “τοῦθ’ ἡμεῖς γέ φαμεν τὸ μέρος τοῦ ἡδέος , τὸ ἐπὶ τῇ ὄψει τε καὶ ἀκοῇ γιγνόμενον , καλὸν εἶναι . 
ἀλλὰ ἔχεις ἔτι τι χρῆσθαι τῷ λόγῳ , ἤ τι καὶ ἄλλο ἐροῦμεν , ὦ Ἱππία ; 
Ἱππίας ἀνάγκη πρός γε τὰ εἰρημένα , ὦ Σώκρατες , μὴ ἄλλ’ ἄττα ἢ ταῦτα λέγειν . 
Σωκράτης 
“καλῶς δὴ λέγετε , ” 
φήσει . 
“οὐκοῦν εἴπερ τὸ δῑ ὄψεως καὶ ἀκοῆς ἡδὺ καλόν ἐστιν , ὃ μὴ τοῦτο τυγχάνει ὂν τῶν ἡδέων , δῆλον ὅτι οὐκ ἂν καλὸν εἴη ; ” 
ὁμολογήσομεν ; 
Ἱππίας ναί . 
Σωκράτης 
“ἦ οὖν τὸ δῑ ὄψεως ἡδύ , ” 
φήσει , “δῑ ὄψεως καὶ ἀκοῆς ἐστιν ἡδύ , ἢ τὸ δῑ ἀκοῆς ἡδὺ δῑ ἀκοῆς καὶ δῑ ὄψεώς ἐστιν ἡδύ ; ” 
οὐδαμῶς , φήσομεν , τὸ διὰ τοῦ ἑτέρου ὂν τοῦτο δῑ ἀμφοτέρων εἴη ἄν—τοῦτο γὰρ δοκεῖς ἡμῖν λέγειν—ἀλλ’ ἡμεῖς ἐλέγομεν ὅτι καὶ ἑκάτερον τούτων αὐτὸ καθ’ αὑτὸ τῶν ἡδέων καλὸν εἴη , καὶ ἀμφότερα . 
οὐχ οὕτως ἀποκρινούμεθα ; 
Ἱππίας πάνυ μὲν οὖν . 
Σωκράτης 
“ἆρ’ οὖν , ” 
φήσει , “ἡδὺ ἡδέος ὁτιοῦν ὁτουοῦν διαφέρει τούτῳ , τῷ ἡδὺ εἶναι ; 
μὴ γὰρ εἰ μείζων τις ἡδονὴ ἢ ἐλάττων ἢ μᾶλλον ἢ ἧττόν ἐστιν , ἀλλ’ εἴ τις αὐτῷ τούτῳ διαφέρει , τῷ ἡ μὲν ἡδονὴ εἶναι , ἡ δὲ μὴ ἡδονή , τῶν ἡδονῶν ; ” 
οὐχ ἡμῖν γε δοκεῖ · οὐ γάρ ; 
Ἱππίας οὐ γὰρ οὖν δοκεῖ . 
Σωκράτης 
“οὐκοῦν , ” 
φήσει , “δῑ ἄλλο τι ἢ ὅτι ἡδοναί εἰσι προείλεσθε ταύτας τὰς ἡδονὰς ἐκ τῶν ἄλλων ἡδονῶν , τοιοῦτόν τι ὁρῶντες ἐπ’ ἀμφοῖν , ὅτι ἔχουσί τι διάφορον τῶν ἄλλων , εἰς ὃ ἀποβλέποντες καλάς φατε αὐτὰς εἶναι ; 
οὐ γάρ που διὰ τοῦτο καλή ἐστιν ἡδονὴ ἡ διὰ τῆς ὄψεως , ὅτι δῑ ὄψεώς ἐστιν · εἰ γὰρ τοῦτο αὐτῇ ἦν τὸ αἴτιον καλῇ εἶναι , οὐκ ἄν ποτε ἦν ἡ ἑτέρα , ἡ διὰ τῆς ἀκοῆς , καλή · οὔκουν ἔστι γε δῑ ὄψεως ἡδονή.” 
ἀληθῆ λέγεις , φήσομεν ; 
Ἱππίας φήσομεν γάρ . 
Σωκράτης 
“οὐδέ γ’ αὖ ἡ δῑ ἀκοῆς ἡδονή , ὅτι δῑ ἀκοῆς ἐστι , διὰ ταῦτα τυγχάνει καλή · οὐ γὰρ ἄν ποτε αὖ ἡ διὰ τῆς ὄψεως καλὴ ἦν · οὔκουν ἔστι γε δῑ ἀκοῆς ἡδονή.” 
ἀληθῆ φήσομεν , ὦ Ἱππία , λέγειν τὸν ἄνδρα ταῦτα λέγοντα ; 
Ἱππίας ἀληθῆ . 
Σωκράτης 
“ἀλλὰ μέντοι ἀμφότεραί γ’ εἰσὶ καλαί , ὡς φατέ.” 
φαμὲν γάρ ; 
Ἱππίας φαμέν . 
Σωκράτης 
“ἔχουσιν ἄρα τι τὸ αὐτὸ ὃ ποιεῖ αὐτὰς καλὰς εἶναι , τὸ κοινὸν τοῦτο , ὃ καὶ ἀμφοτέραις αὐταῖς ἔπεστι κοινῇ καὶ ἑκατέρᾳ ἰδίᾳ · οὐ γὰρ ἄν που ἄλλως ἀμφότεραί γε καλαὶ ἦσαν καὶ ἑκατέρα.” 
ἀποκρίνου ἐμοὶ ὡς ἐκείνῳ . 
Ἱππίας ἀποκρίνομαι , καὶ ἐμοὶ δοκεῖ ἔχειν ὡς λέγεις . 
Σωκράτης εἰ ἄρα τι αὗται αἱ ἡδοναὶ ἀμφότεραι πεπόνθασιν , ἑκατέρα δὲ μή , οὐκ ἂν τούτῳ γε τῷ παθήματι εἶεν καλαί . 
Ἱππίας καὶ πῶς ἂν εἴη τοῦτο , ὦ Σώκρατες , μηδετέρας πεπονθυίας τι τῶν ὄντων ὁτιοῦν , ἔπειτα τοῦτο τὸ πάθος , ὃ μηδετέρα πέπονθεν , ἀμφοτέρας πεπονθέναι ; 
Σωκράτης οὐ δοκεῖ σοι ; 
Ἱππίας πολλὴ γὰρ ἄν μ’ ἔχοι ἀπειρία καὶ τῆς τούτων φύσεως καὶ τῆς τῶν παρόντων λέξεως λόγων . 
Σωκράτης ἡδέως γε , ὦ Ἱππία . 
ἀλλὰ γὰρ ἐγὼ ἴσως κινδυνεύω δοκεῖν μέν τι ὁρᾶν οὕτως ἔχον ὡς σὺ φὴ|ς ἀδύνατον εἶναι , ὁρῶ δ’ οὐδέν . 
Ἱππίας οὐ κινδυνεύεις , ὦ Σώκρατες , ἀλλὰ πάνυ ἑτοίμως παρορᾷς . 
Σωκράτης καὶ μὴν πολλά γέ μοι προφαίνεται τοιαῦτα πρὸ τῆς ψυχῆς , ἀλλὰ ἀπιστῶ αὐτοῖς , ὅτι σοὶ μὲν οὐ φαντάζεται , ἀνδρὶ πλεῖστον ἀργύριον εἰργασμένῳ τῶν νῦν ἐπὶ σοφίᾳ , ἐμοὶ δέ , ὃς οὐδὲν πώποτε ἠργασάμην . 
καὶ ἐνθυμοῦμαι , ὦ ἑταῖρε , μὴ παίζῃς πρός με καὶ ἑκὼν ἐξαπατᾷς · οὕτως μοι σφόδρα καὶ πολλὰ φαίνεται . 
Ἱππίας οὐδεὶς σοῦ , ὦ Σώκρατες , κάλλιον εἴσεται εἴτε παίζω εἴτε μή , ἐὰν ἐπιχειρήσῃς λέγειν τὰ προφαινόμενά σοι ταῦτα · φανήσῃ γὰρ οὐδὲν λέγων . 
οὐ γὰρ μήποτε εὕρῃς , ὃ μήτ’ ἐγὼ πέπονθα μήτε σύ , τοῦτ’ ἀμφοτέρους ἡμᾶς πεπονθότας . 
Σωκράτης πῶς λέγεις , ὦ Ἱππία ; 
ἴσως μὲν τὶ λέγεις , ἐγὼ δ’ οὐ μανθάνω · ἀλλά μου σαφέστερον ἄκουσον ὃ βούλομαι λέγειν . 
ἐμοὶ γὰρ φαίνεται , ὃ μήτ’ ἐγὼ πέπονθα εἶναι μήτ’ εἰμὶ μηδ’ αὖ σὺ εἶ , τοῦτο ἀμφοτέρους πεπονθέναι ἡμᾶς οἷόν τ’ εἶναι · ἕτερα δ’ αὖ , ἃ ἀμφότεροι πεπόνθαμεν εἶναι , ταῦτα οὐδέτερον εἶναι ἡμῶν . 
Ἱππίας τέρατα αὖ ἀποκρινομένῳ ἔοικας , ὦ Σώκρατες , ἔτι μείζω ἢ ὀλίγον πρότερον ἀπεκρίνω . 
σκόπει γάρ · πότερον εἰ ἀμφότεροι δίκαιοί ἐσμεν , οὐ καὶ ἑκάτερος ἡμῶν εἴη ἄν , ἢ εἰ ἄδικος ἑκάτερος , οὐ καὶ ἀμφότεροι , ἢ εἰ ὑγιαίνοντες , οὐ καὶ ἑκάτερος ; 
ἢ εἰ κεκμηκώς τι ἢ τετρωμένος ἢ πεπληγμένος ἢ ἄλλ’ ὁτιοῦν πεπονθὼς ἑκάτερος ἡμῶν εἴη , οὐ καὶ ἀμφότεροι αὖ ἂν τοῦτο πεπόνθοιμεν ; 
ἔτι τοίνυν εἰ χρυσοῖ ἢ ἀργυροῖ ἢ ἐλεφάντινοι , εἰ δὲ βούλει , γενναῖοι ἢ σοφοὶ ἢ τίμιοι ἢ γέροντές γε ἢ νέοι ἢ ἄλλο ὅτι βούλει τῶν ἐν ἀνθρώποις ἀμφότεροι τύχοιμεν ὄντες , ἆρ’ οὐ μεγάλη ἀνάγκη καὶ ἑκάτερον ἡμῶν τοῦτο εἶναι ; 
Σωκράτης πάντως γε δήπου . 
Ἱππίας ἀλλὰ γὰρ δὴ σύ , ὦ Σώκρατες , τὰ μὲν ὅλα τῶν πραγμάτων οὐ σκοπεῖς , οὐδ’ ἐκεῖνοι οἷς σὺ εἴωθας διαλέγεσθαι , κρούετε δὲ ἀπολαμβάνοντες τὸ καλὸν καὶ ἕκαστον τῶν ὄντων ἐν τοῖς λόγοις κατατέμνοντες . 
διὰ ταῦτα οὕτω μεγάλα ὑμᾶς λανθάνει καὶ διανεκῆ σώματα τῆς οὐσίας πεφυκότα . 
καὶ νῦν τοσοῦτόν σε λέληθεν , ὥστε οἴει εἶναί τι ἢ πάθος ἢ οὐσίαν , ἣ περὶ μὲν ἀμφότερα ταῦτα ἔστιν ἅμα , περὶ δὲ ἑκάτερον οὔ , ἢ αὖ περὶ μὲν ἑκάτερον , περὶ δὲ ἀμφότερα οὔ · οὕτως ἀλογίστως καὶ ἀσκέπτως καὶ εὐήθως καὶ ἀδιανοήτως διάκεισθε . 
Σωκράτης τοιαῦτα , ὦ Ἱππία , τὰ ἡμέτερά ἐστιν , οὐχ οἷα βούλεταί τις , φασὶν ἄνθρωποι ἑκάστοτε παροιμιαζόμενοι , ἀλλ’ οἷα δύναται · ἀλλὰ σὺ ἡμᾶς ὀνίνης ἀεὶ νουθετῶν . 
ἐπεὶ καὶ νῦν , πρὶν ὑπὸ σοῦ ταῦτα νουθετηθῆναι , ὡς εὐήθως διεκείμεθα , ἔτι σοι μᾶλλον ἐγὼ ἐπιδείξω εἰπὼν ἃ διενοούμεθα περὶ αὐτῶν , ἢ μὴ εἴπω ; 
Ἱππίας εἰδότι μὲν ἐρεῖς , ὦ Σώκρατες · οἶδα γὰρ ἑκάστους τῶν περὶ τοὺς λόγους ὡς διάκεινται . 
ὅμως δ’ εἴ τι σοὶ ἥδιον , λέγε . 
Σωκράτης ἀλλὰ μὴν ἥδιόν γε . 
ἡμεῖς γάρ , ὦ βέλτιστε , οὕτως ἀβέλτεροι ἦμεν , πρίν σε ταῦτ’ εἰπεῖν , ὥστε δόξαν εἴχομεν περὶ ἐμοῦ τε καὶ σοῦ ὡς ἑκάτερος ἡμῶν εἷς ἐστι , τοῦτο δὲ ὃ ἑκάτερος ἡμῶν εἴη οὐκ ἄρα εἶμεν ἀμφότεροι—οὐ γὰρ εἷς ἐσμεν , ἀλλὰ δύο—οὕτως εὐηθικῶς εἴχομεν · νῦν δὲ παρὰ σοῦ ἤδη ἀνεδιδάχθημεν ὅτι εἰ μὲν δύο ἀμφότεροί ἐσμεν , δύο καὶ ἑκάτερον ἡμῶν ἀνάγκη εἶναι , εἰ δὲ εἷς ἑκάτερος , ἕνα καὶ ἀμφοτέρους ἀνάγκη · οὐ γὰρ οἷόν τε διανεκεῖ λόγῳ τῆς οὐσίας κατὰ Ἱππίαν ἄλλως ἔχειν , ἀλλ’ ὃ ἂν ἀμφότερα ᾖ , τοῦτο καὶ ἑκάτερον , καὶ ὃ ἑκάτερον , ἀμφότερα εἶναι . 
πεπεισμένος δὴ νῦν ἐγὼ ὑπὸ σοῦ ἐνθάδε κάθημαι . 
πρότερον μέντοι , ὦ Ἱππία , ὑπόμνησόν με · πότερον εἷς ἐσμεν ἐγώ τε καὶ σύ , ἢ σύ τε δύο εἶ κἀγὼ δύο ; 
Ἱππίας τί λέγεις , ὦ Σώκρατες ; 
Σωκράτης ταῦτα ἅπερ λέγω · φοβοῦμαι γάρ σε σαφῶς λέγειν , ὅτι μοι χαλεπαίνεις , ἐπειδὰν τὶ δόξῃς σαυτῷ λέγειν . 
ὅμως δ’ ἔτι μοι εἰπέ · οὐχ εἷς ἡμῶν ἑκάτερός ἐστι καὶ πέπονθε τοῦτο , εἷς εἶναι ; 
Ἱππίας πάνυ γε . 
Σωκράτης οὐκοῦν εἴπερ εἷς , καὶ περιττὸς ἂν εἴη ἑκάτερος ἡμῶν · ἢ οὐ τὸ ἓν περιττὸν ἡγῇ ; 
Ἱππίας ἔγωγε . 
Σωκράτης ἦ καὶ ἀμφότεροι οὖν περιττοί ἐσμεν δύο ὄντες ; 
Ἱππίας οὐκ ἂν εἴη , ὦ Σώκρατες . 
Σωκράτης ἀλλ’ ἄρτιοί γε ἀμφότεροι · ἦ γάρ ; 
Ἱππίας πάνυ γε . 
Σωκράτης μῶν οὖν , ὅτι ἀμφότεροι ἄρτιοι , τούτου ἕνεκα καὶ ἑκάτερος ἄρτιος ἡμῶν ἐστιν ; 
Ἱππίας οὐ δῆτα . 
Σωκράτης οὐκ ἄρα πᾶσα ἀνάγκη , ὡς νυνδὴ ἔλεγες , ἃ ἂν ἀμφότεροι καὶ ἑκάτερον , καὶ ἃ ἂν ἑκάτερος καὶ ἀμφοτέρους εἶναι . 
Ἱππίας οὐ τά γε τοιαῦτα , ἀλλ’ οἷα ἐγὼ πρότερον ἔλεγον . 
Σωκράτης ἐξαρκεῖ , ὦ Ἱππία · ἀγαπητὰ γὰρ καὶ ταῦτα , ἐπειδὴ τὰ μὲν οὕτω φαίνεται , τὰ δ’ οὐχ οὕτως ἔχοντα . 
καὶ γὰρ ἐγὼ ἔλεγον , εἰ μέμνησαι ὅθεν οὗτος ὁ λόγος ἐλέχθη , ὅτι ἡ διὰ τῆς ὄψεως καὶ ἀκοῆς ἡδονὴ οὐ τούτῳ εἶεν καλαί , ὅτι τυγχάνοιεν ἑκατέρα μὲν αὐτῶν εἶναι πεπονθυῖα , ἀμφότεραι δὲ μή , ἢ ἀμφότεραι μέν , ἑκατέρα δὲ μή , ἀλλ’ ἐκείνῳ ᾧ ἀμφότεραί τε καὶ ἑκατέρα , διότι συνεχώρεις ἀμφοτέρας τε αὐτὰς εἶναι καλὰς καὶ ἑκατέραν . 
τούτου δὴ ἕνεκα τῇ οὐσίᾳ τῇ ἐπ’ ἀμφότερα ἑπομένῃ ᾤμην , εἴπερ ἀμφότερά ἐστι καλά , ταύτῃ δεῖν αὐτὰ καλὰ εἶναι , τῇ δὲ κατὰ τὰ ἕτερα ἀπολειπομένῃ μή · καὶ ἔτι νῦν οἴομαι . 
ἀλλά μοι λέγε , ὥσπερ ἐξ ἀρχῆς · ἡ δῑ ὄψεως ἡδονὴ καὶ ἡ δῑ ἀκοῆς , εἴπερ ἀμφότεραί τ’ εἰσὶ καλαὶ καὶ ἑκατέρα , ἆρα καὶ ὃ ποιεῖ αὐτὰς καλὰς οὐχὶ καὶ ἀμφοτέραις γε αὐταῖς ἕπεται καὶ ἑκατέρᾳ ; 
Ἱππίας πάνυ γε . 
Σωκράτης ἆρ’ οὖν ὅτι ἡδονὴ ἑκατέρα τ’ ἐστὶ καὶ ἀμφότεραι , διὰ τοῦτο ἂν εἶεν καλαί ; 
ἢ διὰ τοῦτο μὲν καὶ αἱ ἄλλαι πᾶσαι ἂν οὐδὲν τούτων ἧττον εἶεν καλαί ; 
οὐδὲν γὰρ ἧττον ἡδοναὶ ἐφάνησαν οὖσαι , εἰ μέμνησαι . 
Ἱππίας μέμνημαι . 
Σωκράτης ἀλλ’ ὅτι γε δῑ ὄψεως καὶ ἀκοῆς αὗταί εἰσι , διὰ τοῦτο ἐλέγετο καλὰς αὐτὰς εἶναι . 
Ἱππίας καὶ ἐρρήθη οὕτως . 
Σωκράτης σκόπει δὲ εἰ ἀληθῆ λέγω . 
ἐλέγετο γάρ , ὡς ἐγὼ μνήμης ἔχω , τοῦτ’ εἶναι καλὸν τὸ ἡδύ , οὐ πᾶν , ἀλλ’ ὃ ἂν δῑ ὄψεως καὶ ἀκοῆς ᾖ . 
Ἱππίας ἀληθῆ . 
Σωκράτης οὐκοῦν τοῦτό γε τὸ πάθος ἀμφοτέραις μὲν ἕπεται , ἑκατέρᾳ δ’ οὔ ; 
οὐ γάρ που ἑκάτερόν γε αὐτῶν , ὅπερ ἐν τοῖς πρόσθεν ἐλέγετο , δῑ ἀμφοτέρων ἐστίν , ἀλλ’ ἀμφότερα μὲν δῑ ἀμφοῖν , ἑκάτερον δ’ οὔ · ἔστι ταῦτα ; 
Ἱππίας ἔστιν . 
Σωκράτης οὐκ ἄρα τούτῳ γε ἑκάτερον αὐτῶν ἐστι καλόν , ὃ μὴ ἕπεται ἑκατέρῳ (τὸ γὰρ ἀμφότερον ἑκατέρῳ οὐχ ἕπεταἰ 
ὥστε ἀμφότερα μὲν αὐτὰ φάναι καλὰ κατὰ τὴν ὑπόθεσιν ἔξεστιν , ἑκάτερον δὲ οὐκ ἔξεστιν · ἢ πῶς λέγομεν ; 
οὐκ ἀνάγκη ; 
Ἱππίας φαίνεται . 
Σωκράτης φῶμεν οὖν ἀμφότερα μὲν καλὰ εἶναι , ἑκάτερον δὲ μὴ φῶμεν ; 
Ἱππίας τί γὰρ κωλύει ; 
Σωκράτης τόδε ἔμοιγε δοκεῖ , ὦ φίλε , κωλύειν , ὅτι ἦν που ἡμῖν τὰ μὲν οὕτως ἐπιγιγνόμενα ἑκάστοις , εἴπερ ἀμφοτέροις ἐπιγίγνοιτο , καὶ ἑκατέρῳ , καὶ εἴπερ ἑκατέρῳ , καὶ ἀμφοτέροις , ἅπαντα ὅσα σὺ διῆλθες · ἦ γάρ ; 
Ἱππίας ναί . 
Σωκράτης ἃ δέ γε αὖ ἐγὼ διῆλθον , οὔ · ὧν δὴ ἦν καὶ αὐτὸ τὸ ἑκάτερον καὶ τὸ ἀμφότερον . 
ἔστιν οὕτως ; 
Ἱππίας ἔστιν . 
Σωκράτης ποτέρων οὖν , ὦ Ἱππία , δοκεῖ σοι τὸ καλὸν εἶναι ; 
πότερον ὧν σὺ ἔλεγες · εἴπερ ἐγὼ ἰσχυρὸς καὶ σύ , καὶ ἀμφότεροι , καὶ εἴπερ ἐγὼ δίκαιος καὶ σύ , καὶ ἀμφότεροι , καὶ εἴπερ ἀμφότεροι , καὶ ἑκάτερος · οὕτω δὴ καὶ εἴπερ ἐγὼ καλὸς καὶ σύ , καὶ ἀμφότεροι , καὶ εἴπερ ἀμφότεροι , καὶ ἑκάτερος ; 
ἢ οὐδὲν κωλύει , ὥσπερ ἀρτίων ὄντων τινῶν ἀμφοτέρων τάχα μὲν ἑκάτερα περιττὰ εἶναι , τάχα δ’ ἄρτια , καὶ αὖ ἀρρήτων ἑκατέρων ὄντων τάχα μὲν ῥητὰ τὰ συναμφότερα εἶναι , τάχα δ’ ἄρρητα , καὶ ἄλλα μυρία τοιαῦτα , ἃ δὴ καὶ ἐγὼ ἔφην ἐμοὶ προφαίνεσθαι ; 
ποτέρων δὴ τιθεῖς τὸ καλόν ; 
ἢ ὥσπερ ἐμοὶ περὶ αὐτοῦ καταφαίνεται , καὶ σοί ; 
πολλὴ γὰρ ἀλογία ἔμοιγε δοκεῖ εἶναι ἀμφοτέρους μὲν ἡμᾶς εἶναι καλούς , ἑκάτερον δὲ μή , ἢ ἑκάτερον μέν , ἀμφοτέρους δὲ μή , ἢ ἄλλο ὁτιοῦν τῶν τοιούτων . 
οὕτως αἱρῇ , ὥσπερ ἐγώ , ἢ ’κείνως ; 
Ἱππίας οὕτως ἔγωγε , ὦ Σώκρατες . 
Σωκράτης εὖ γε σὺ ποιῶν , ὦ Ἱππία , ἵνα καὶ ἀπαλλαγῶμεν πλείονος ζητήσεως · εἰ γὰρ τούτων γ’ ἐστὶ τὸ καλόν , οὐκ ἂν ἔτι εἴη τὸ δῑ ὄψεως καὶ ἀκοῆς ἡδὺ καλόν . 
ἀμφότερα μὲν γὰρ ποιεῖ καλὰ τὸ δῑ ὄψεως καὶ ἀκοῆς , ἑκάτερον δ’ οὔ · τοῦτο δ’ ἦν ἀδύνατον , ὡς ἐγώ τε καὶ σὺ δὴ ὁμολογοῦμεν , ὦ Ἱππία . 
Ἱππίας ὁμολογοῦμεν γάρ . 
Σωκράτης ἀδύνατον ἄρα τὸ δῑ ὄψεως καὶ ἀκοῆς ἡδὺ καλὸν εἶναι , ἐπειδή γε καλὸν γιγνόμενον τῶν ἀδυνάτων τι παρέχεται . 
Ἱππίας ἔστι ταῦτα . 
Σωκράτης 
“λέγετε δὴ πάλιν , ” 
φήσει , “ἐξ ἀρχῆς , ἐπειδὴ τούτου διημάρτετε · τί φατε εἶναι τοῦτο τὸ καλὸν τὸ ἐπ’ ἀμφοτέραις ταῖς ἡδοναῖς , δῑ ὅτι ταύτας πρὸ τῶν ἄλλων τιμήσαντες καλὰς ὠνομάσατε ; ” 
ἀνάγκη δή μοι δοκεῖ εἶναι , ὦ Ἱππία , λέγειν ὅτι ἀσινέσταται αὗται τῶν ἡδονῶν εἰσι καὶ βέλτισται , καὶ ἀμφότεραι καὶ ἑκατέρα · ἢ σύ τι ἔχεις λέγειν ἄλλο ᾧ διαφέρουσι τῶν ἄλλων ; 
Ἱππίας οὐδαμῶς · τῷ ὄντι γὰρ βέλτισταί εἰσιν . 
Σωκράτης 
“τοῦτ’ ἄρα , ” 
φήσει , “λέγετε δὴ τὸ καλὸν εἶναι , ἡδονὴν ὠφέλιμον ; ” 
ἐοίκαμεν , φήσω ἔγωγε · σὺ δέ ; 
Ἱππίας καὶ ἐγώ . 
Σωκράτης 
“οὐκοῦν ὠφέλιμον , ” 
φήσει , “τὸ ποιοῦν τἀγαθόν , τὸ δὲ ποιοῦν καὶ τὸ ποιούμενον ἕτερον νυνδὴ ἐφάνη , καὶ εἰς τὸν πρότερον λόγον ἥκει ὑμῖν ὁ λόγος ; 
οὔτε γὰρ τὸ ἀγαθὸν ἂν εἴη καλὸν οὔτε τὸ καλὸν ἀγαθόν , εἴπερ ἄλλο αὐτῶν ἑκάτερόν ἐστι.” 
παντός γε μᾶλλον , φήσομεν , ὦ Ἱππία , ἂν σωφρονῶμεν · οὐ γάρ που θέμις τῷ ὀρθῶς λέγοντι μὴ συγχωρεῖν . 
Ἱππίας ἀλλὰ δή γ’ , ὦ Σώκρατες , τί οἴει ταῦτα εἶναι συνάπαντα ; 
κνήσματά τοί ἐστι καὶ περιτμήματα τῶν λόγων , ὅπερ ἄρτι ἔλεγον , κατὰ βραχὺ διῃρημένα · ἀλλ’ ἐκεῖνο καὶ καλὸν καὶ πολλοῦ ἄξιον , οἷόν τ’ εἶναι εὖ καὶ καλῶς λόγον καταστησάμενον ἐν δικαστηρίῳ ἢ ἐν βουλευτηρίῳ ἢ ἐπὶ ἄλλῃ τινὶ ἀρχῇ , πρὸς ἣν ἂν ὁ λόγος ᾖ , πείσαντα οἴχεσθαι φέροντα οὐ τὰ σμικρότατα ἀλλὰ τὰ μέγιστα τῶν ἄθλων , σωτηρίαν αὑτοῦ τε καὶ τῶν αὑτοῦ χρημάτων καὶ φίλων . 
τούτων οὖν χρὴ ἀντέχεσθαι , χαίρειν ἐάσαντα τὰς σμικρολογίας ταύτας , ἵνα μὴ δοκῇ λίαν ἀνόητος εἶναι λήρους καὶ φλυαρίας ὥσπερ νῦν μεταχειριζόμενος . 
Σωκράτης ὦ Ἱππία φίλε , σὺ μὲν μακάριος εἶ , ὅτι τε οἶσθα ἃ χρὴ ἐπιτηδεύειν ἄνθρωπον , καὶ ἐπιτετήδευκας ἱκανῶς , ὡς φῄς · ἐμὲ δὲ δαιμονία τις τύχη , ὡς ἔοικε , κατέχει , ὅστις πλανῶμαι μὲν καὶ ἀπορῶ ἀεί , ἐπιδεικνὺς δὲ τὴν ἐμαυτοῦ ἀπορίαν ὑμῖν τοῖς σοφοῖς λόγῳ αὖ ὑπὸ ὑμῶν προπηλακίζομαι , ἐπειδὰν ἐπιδείξω . 
λέγετε γάρ με , ἅπερ καὶ σὺ νῦν λέγεις , ὡς ἠλίθιά τε καὶ σμικρὰ καὶ οὐδενὸς ἄξια πραγματεύομαι · ἐπειδὰν δὲ αὖ ἀναπεισθεὶς ὑπὸ ὑμῶν λέγω ἅπερ ὑμεῖς , ὡς πολὺ κράτιστόν ἐστιν οἷόν τ’ εἶναι λόγον εὖ καὶ καλῶς καταστησάμενον περαίνειν ἐν δικαστηρίῳ ἢ ἐν ἄλλῳ τινὶ συλλόγῳ , ὑπό τε ἄλλων τινῶν τῶν ἐνθάδε καὶ ὑπὸ τούτου τοῦ ἀνθρώπου τοῦ ἀεί με ἐλέγχοντος πάντα κακὰ ἀκούω . 
καὶ γάρ μοι τυγχάνει ἐγγύτατα γένους ὢν καὶ ἐν τῷ αὐτῷ οἰκῶν · ἐπειδὰν οὖν εἰσέλθω οἴκαδε εἰς ἐμαυτοῦ καί μου ἀκούσῃ ταῦτα λέγοντος , ἐρωτᾷ εἰ οὐκ αἰσχύνομαι τολμῶν περὶ καλῶν ἐπιτηδευμάτων διαλέγεσθαι , οὕτω φανερῶς ἐξελεγχόμενος περὶ τοῦ καλοῦ ὅτι οὐδ’ αὐτὸ τοῦτο ὅτι ποτέ ἐστιν οἶδα . 
“καίτοι πῶς σὺ εἴσῃ , ” 
φησίν , “ἢ λόγον ὅστις καλῶς κατεστήσατο ἢ μή , ἢ ἄλλην πρᾶξιν ἡντινοῦν , τὸ καλὸν ἀγνοῶν ; 
καὶ ὁπότε οὕτω διάκεισαι , οἴει σοι κρεῖττον εἶναι ζῆν μᾶλλον ἢ τεθνάναι ; ” 
συμβέβηκε δή μοι , ὅπερ λέγω , κακῶς μὲν ὑπὸ ὑμῶν ἀκούειν καὶ ὀνειδίζεσθαι , κακῶς δὲ ὑπ’ ἐκείνου . 
ἀλλὰ γὰρ ἴσως ἀναγκαῖον ὑπομένειν ταῦτα πάντα · οὐδὲν γὰρ ἄτοπον εἰ ὠφελοίμην . 
ἐγὼ οὖν μοι δοκῶ , ὦ Ἱππία , ὠφελῆσθαι ἀπὸ τῆς ἀμφοτέρων ὑμῶν ὁμιλίας · τὴν γὰρ παροιμίαν ὅτι ποτὲ λέγει , τὸ “χαλεπὰ τὰ καλά , ” 
δοκῶ μοι εἰδέναι . 
Ἱππίας Ἐλαττών 
ΕὔδικοσΣωκράτησἹππίας 
Εὔδικος σὺ δὲ δὴ τί σιγᾷς , ὦ Σώκρατες , Ἱππίου τοσαῦτα ἐπιδειξαμένου , καὶ οὐχὶ ἢ συνεπαινεῖς τι τῶν εἰρημένων ἢ καὶ ἐλέγχεις , εἴ τί σοι μὴ καλῶς δοκεῖ εἰρηκέναι ; 
ἄλλως τε ἐπειδὴ καὶ αὐτοὶ λελείμμεθα , οἳ μάλιστ’ ἂν ἀντιποιησαίμεθα μετεῖναι ἡμῖν τῆς ἐν φιλοσοφίᾳ διατριβῆς . 
Σωκράτης καὶ μήν , ὦ Εὔδικε , ἔστι γε ἃ ἡδέως ἂν πυθοίμην 
Ἱππίου ὧν νυνδὴ ἔλεγεν περὶ Ὁμήρου . 
καὶ γὰρ τοῦ σοῦ πατρὸς Ἀπημάντου ἤκουον ὅτι ἡ Ἰλιὰς κάλλιον εἴη ποίημα τῷ Ὁμήρῳ ἢ ἡ Ὀδύσσεια , τοσούτῳ δὲ κάλλιον , ὅσῳ ἀμείνων Ἀχιλλεὺς Ὀδυσσέως εἴη · ἑκάτερον γὰρ τούτων τὸ μὲν εἰς Ὀδυσσέα ἔφη πεποιῆσθαι , τὸ δ’ εἰς Ἀχιλλέα . 
περὶ ἐκείνου οὖν ἡδέως ἄν , εἰ βουλομένῳ ἐστὶν Ἱππίᾳ , ἀναπυθοίμην ὅπως αὐτῷ δοκεῖ περὶ τοῖν ἀνδροῖν τούτοιν , πότερον ἀμείνω φησὶν εἶναι , ἐπειδὴ καὶ ἄλλα πολλὰ καὶ παντοδαπὰ ἡμῖν ἐπιδέδεικται καὶ περὶ ποιητῶν τε ἄλλων καὶ περὶ Ὁμήρου . 
Εὔδικος ἀλλὰ δῆλον ὅτι οὐ φθονήσει Ἱππίας , ἐάν τι αὐτὸν ἐρωτᾷς , ἀποκρίνεσθαι . 
ἦ γάρ , ὦ Ἱππία , ἐάν τι ἐρωτᾷ σε Σωκράτης , ἀποκρινῇ ; 
ἢ πῶς ποιήσεις ; 
Ἱππίας καὶ γὰρ ἂν δεινὰ ποιοίην , ὦ Εὔδικε , εἰ Ὀλυμπίαζε μὲν εἰς τὴν τῶν Ἑλλήνων πανήγυριν , ὅταν τὰ Ὀλύμπια ᾖ , ἀεὶ ἐπανιὼν οἴκοθεν ἐξ Ἤλιδος εἰς τὸ ἱερὸν παρέχω ἐμαυτὸν καὶ λέγοντα ὅτι ἄν τις βούληται ὧν ἄν μοι εἰς ἐπίδειξιν παρεσκευασμένον ᾖ , καὶ ἀποκρινόμενον τῷ βουλομένῳ ὅτι ἄν τις ἐρωτᾷ , νῦν δὲ τὴν Σωκράτους ἐρώτησιν φύγοιμι . 
Σωκράτης μακάριόν γε , ὦ Ἱππία , πάθος πέπονθας , εἰ ἑκάστης Ὀλυμπιάδος οὕτως εὔελπις ὢν περὶ τῆς ψυχῆς εἰς σοφίαν ἀφικνῇ εἰς τὸ ἱερόν · καὶ θαυμάσαιμ’ ἂν εἴ τις τῶν περὶ τὸ σῶμα ἀθλητῶν οὕτως ἀφόβως τε καὶ πιστευτικῶς ἔχων τῷ σώματι ἔρχεται αὐτόσε ἀγωνιούμενος , ὥσπερ σὺ φὴ|ς τῇ διανοίᾳ . 
Ἱππίας εἰκότως , ὦ Σώκρατες , ἐγὼ τοῦτο πέπονθα · ἐξ οὗ γὰρ ἦργμαι Ὀλυμπίασιν ἀγωνίζεσθαι , οὐδενὶ πώποτε κρείττονι εἰς οὐδὲν ἐμαυτοῦ ἐνέτυχον . 
Σωκράτης καλόν γε λέγεις , ὦ Ἱππία , καὶ τῇ Ἠλείων πόλει τῆς σοφίας ἀνάθημα τὴν δόξαν εἶναι τὴν σὴν καὶ τοῖς γονεῦσι τοῖς σοῖς . 
ἀτὰρ τί δὴ λέγεις ἡμῖν περὶ τοῦ Ἀχιλλέως τε καὶ τοῦ Ὀδυσσέως ; 
πότερον ἀμείνω καὶ κατὰ τί φὴ|ς εἶναι ; 
ἡνίκα μὲν γὰρ πολλοὶ ἔνδον ἦμεν καὶ σὺ τὴν ἐπίδειξιν ἐποιοῦ , ἀπελείφθην σου τῶν λεγομένων—ὤκνουν γὰρ ἐπανερέσθαι , διότι ὄχλος τε πολὺς ἔνδον ἦν , καὶ μή σοι ἐμποδὼν εἴην ἐρωτῶν τῇ ἐπιδείξει—νυνὶ δὲ ἐπειδὴ ἐλάττους τέ ἐσμεν καὶ Εὔδικος ὅδε κελεύει ἐρέσθαι , εἰπέ τε καὶ δίδαξον ἡμᾶς σαφῶς , τί ἔλεγες περὶ τούτοιν τοῖν ἀνδροῖν ; 
πῶς διέκρινες αὐτούς ; 
Ἱππίας ἀλλ’ ἐγώ σοι , ὦ Σώκρατες , ἐθέλω ἔτι σαφέστερον ἢ τότε διελθεῖν ἃ λέγω καὶ περὶ τούτων καὶ ἄλλων . 
φημὶ γὰρ Ὅμηρον πεποιηκέναι ἄριστον μὲν ἄνδρα Ἀχιλλέα τῶν εἰς Τροίαν ἀφικομένων , σοφώτατον δὲ Νέστορα , πολυτροπώτατον δὲ Ὀδυσσέα . 
Σωκράτης βαβαῖ , ὦ Ἱππία · ἆρ’ ἄν τί μοι χαρίσαιο τοιόνδε , μή μου καταγελᾶν , ἐὰν μόγις μανθάνω τὰ λεγόμενα καὶ πολλάκις ἀνερωτῶ ; 
ἀλλά μοι πειρῶ πρᾴως τε καὶ εὐκόλως ἀποκρίνεσθαι . 
Ἱππίας αἰσχρὸν γὰρ ἂν εἴη , ὦ Σώκρατες , εἰ ἄλλους μὲν αὐτὰ ταῦτα παιδεύω καὶ ἀξιῶ διὰ ταῦτα χρήματα λαμβάνειν , αὐτὸς δὲ ὑπὸ σοῦ ἐρωτώμενος μὴ συγγνώμην τ’ ἔχοιμι καὶ πρᾴως ἀποκρινοίμην . 
Σωκράτης πάνυ καλῶς λέγεις . 
ἐγὼ γάρ τοι , ἡνίκα μὲν ἄριστον τὸν Ἀχιλλέα ἔφησθα πεποιῆσθαι , ἐδόκουν σου μανθάνειν ὅτι ἔλεγες , καὶ ἡνίκα τὸν Νέστορα σοφώτατον · ἐπειδὴ δὲ τὸν Ὀδυσσέα εἶπες ὅτι πεποιηκὼς εἴη ὁ ποιητὴς πολυτροπώτατον , τοῦτο δ’ , ὥς γε πρὸς σὲ τἀληθῆ εἰρῆσθαι , παντάπασιν οὐκ οἶδ’ ὅτι λέγεις . 
καί μοι εἰπέ , ἄν τι ἐνθένδε μᾶλλον μάθω · ὁ Ἀχιλλεὺς οὐ πολύτροπος τῷ Ὁμήρῳ πεποίηται ; 
Ἱππίας ἥκιστά γε , ὦ Σώκρατες , ἀλλ’ ἁπλούστατος καὶ ἀληθέστατος , ἐπεὶ καὶ ἐν Λιταῖς , ἡνίκα πρὸς ἀλλήλους ποιεῖ αὐτοὺς διαλεγομένους , λέγει αὐτῷ ὁ Ἀχιλλεὺς πρὸς τὸν Ὀδυσσέα— 
διογενὲς Λαερτιάδη , πολυμήχαν’ Ὀδυσσεῦ , χρὴ μὲν δὴ τὸν μῦθον ἀπηλεγέως ἀποειπεῖν , ὥσπερ δὴ κρανέω τε καὶ ὡς τελέεσθαι ὀίω · ἐχθρὸς γάρ μοι κεῖνος ὁμῶς Ἀΐδαο πύλῃσιν , ηομ . 
ιλ . 
9.308 ὅς χ’ ἕτερον μὲν κεύθῃ ἐνὶ φρεσίν , ἄλλο δὲ εἴπῃ.αὐτὰρ ἐγὼν ἐρέω , ὡς καὶ τετελεσμένον ἔσται . 
ἐν τούτοις δηλοῖ τοῖς ἔπεσιν τὸν πρότον ἑκατέρον τοῦ ἀνδρός , ὡς ὁ μὲν Ἀχιλλεὺς εἴη ἀληθής τε καὶ ἁπλοῦς , ὁ δὲ Ὀδυσσεὺς πολύπροπός τε καὶ ψευδὴς · ποιεῖ γὰρ τὸν Ἀχιλλέα εἰς τὸν Ὀδυσσέα λέγοντα ταῦτα τὰ ἔπη . 
Σωκράτης νῦν ἤδη , ὦ Ἱππία , κινδυνεύω μανθάνειν ὃ λέγεις · τὸν πολύτροπον ψευδῆ λέγεις , ὥς γε φαίνεται . 
Ἱππίας μάλιστα , ὦ Σώκρατες · τοιοῦτον γὰρ πεποίηκεν τὸν Ὀδυσσέα Ὅμηρος πολλαχοῦ καὶ ἐν Ἰλιάδι καὶ ἐν Ὀδυσσείᾳ . 
Σωκράτης ἐδόκει ἄρα , ὡς ἔοικεν , Ὁμήρῳ ἕτερος μὲν εἶναι ἀνὴρ ἀληθής , ἕτερος δὲ ψευδής , ἀλλ’ οὐχ ὁ αὐτός . 
Ἱππίας πῶς γὰρ οὐ μέλλει , ὦ Σώκρατες ; 
Σωκράτης ἦ καὶ σοὶ δοκεῖ αὐτῷ , ὦ Ἱππία ; 
Ἱππίας πάντων μάλιστα · καὶ γὰρ ἂν δεινὸν εἴη εἰ μή . 
Σωκράτης τὸν μὲν Ὅμηρον τοίνυν ἐάσωμεν , ἐπειδὴ καὶ ἀδύνατον ἐπανερέσθαι τί ποτε νοῶν ταῦτα ἐποίησεν τὰ ἔπη · σὺ δ’ ἐπειδὴ φαίνῃ ἀναδεχόμενος τὴν αἰτίαν , καὶ σοὶ συνδοκεῖ ταῦτα ἅπερ φὴ|ς Ὅμηρον λέγειν , ἀπόκριναι κοινῇ ὑπὲρ Ὁμήρου τε καὶ σαυτοῦ . 
Ἱππίας ἔσται ταῦτα · ἀλλ’ ἐρώτα ἔμβραχυ ὅτι βούλει . 
Σωκράτης τοὺς ψευδεῖς λέγεις οἷον ἀδυνάτους τι ποιεῖν , ὥσπερ τοὺς κάμνοντας , ἢ δυνατούς τι ποιεῖν ; 
Ἱππίας δυνατοὺς ἔγωγε καὶ μάλα σφόδρα ἄλλα τε πολλὰ καὶ ἐξαπατᾶν ἀνθρώπους . 
Σωκράτης δυνατοὶ μὲν δή , ὡς ἔοικεν , εἰσὶ κατὰ τὸν σὸν λόγον καὶ πολύτροποι · ἦ γάρ ; 
Ἱππίας ναί . 
Σωκράτης πολύτροποι δ’ εἰσὶ καὶ ἀπατεῶνες ὑπὸ ἠλιθιότητος καὶ ἀφροσύνης , ἢ ὑπὸ πανουργίας καὶ φρονήσεώς τινος ; 
Ἱππίας ὑπὸ πανουργίας πάντων μάλιστα καὶ φρονήσεως . 
Σωκράτης φρόνιμοι μὲν ἄρα εἰσίν , ὡς ἔοικεν . 
Ἱππίας ναὶ μὰ Δία , λίαν γε . 
Σωκράτης φρόνιμοι δὲ ὄντες οὐκ ἐπίστανται ὅτι ποιοῦσιν , ἢ ἐπίστανται ; 
Ἱππίας καὶ μάλα σφόδρα ἐπίστανται · διὰ ταῦτα καὶ κακουργοῦσιν . 
Σωκράτης ἐπιστάμενοι δὲ ταῦτα ἃ ἐπίστανται πότερον ἀμαθεῖς εἰσιν ἢ σοφοί ; 
Ἱππίας σοφοὶ μὲν οὖν αὐτά γε ταῦτα , ἐξαπατᾶν . 
Σωκράτης ἔχε δή · ἀναμνησθῶμεν τί ἐστιν ὃ λέγεις . 
τοὺς ψευδεῖς φὴ|ς εἶναι δυνατοὺς καὶ φρονίμους καὶ ἐπιστήμονας καὶ σοφοὺς εἰς ἅπερ ψευδεῖς ; 
Ἱππίας φημὶ γὰρ οὖν . 
Σωκράτης ἄλλους δὲ τοὺς ἀληθεῖς τε καὶ ψευδεῖς , καὶ ἐναντιωτάτους ἀλλήλοις ; 
Ἱππίας λέγω ταῦτα . 
Σωκράτης φέρε δή · τῶν μὲν δυνατῶν τινες καὶ σοφῶν , ὡς ἔοικεν , εἰσὶν οἱ ψευδεῖς κατὰ τὸν σὸν λόγον . 
Ἱππίας μάλιστά γε . 
Σωκράτης ὅταν δὲ λέγῃς δυνατοὺς καὶ σοφοὺς εἶναι τοὺς ψευδεῖς εἰς αὐτὰ ταῦτα , πότερον λέγεις δυνατοὺς εἶναι ψεύδεσθαι ἐὰν βούλωνται , ἢ ἀδυνάτους εἰς ταῦτα ἅπερ ψεύδονται ; 
Ἱππίας δυνατοὺς ἔγωγε . 
Σωκράτης ὡς ἐν κεφαλαίῳ ἄρα εἰρῆσθαι , οἱ ψευδεῖς εἰσιν οἱ σοφοί τε καὶ δυνατοὶ ψεύδεσθαι . 
Ἱππίας ναί . 
Σωκράτης ἀδύνατος ἄρα ψεύδεσθαι ἀνὴρ καὶ ἀμαθὴς οὐκ ἂν εἴη ψευδής . 
Ἱππίας ἔχει οὕτως . 
Σωκράτης δυνατὸς δέ γ’ ἐστὶν ἕκαστος ἄρα , ὃς ἂν ποιῇ τότε ὃ ἂν βούληται , ὅταν βούληται · 
οὐχ ὑπὸ νόσου λέγω ἐξειργόμενον οὐδὲ τῶν τοιούτων , ἀλλὰ ὥσπερ σὺ δυνατὸς εἶ γράψαι τοὐμὸν ὄνομα ὅταν βούλῃ , οὕτω λέγω . 
ἢ οὐχ , ὃς ἂν οὕτως ἔχῃ , καλεῖς σὺ δυνατόν ; 
Ἱππίας ναί . 
Σωκράτης λέγε δή μοι , ὦ Ἱππία , οὐ σὺ μέντοι ἔμπειρος εἶ λογισμῶν καὶ λογιστικῆς ; 
Ἱππίας πάντων μάλιστα , ὦ Σώκρατες . 
Σωκράτης οὐκοῦν εἰ καί τίς σε ἔροιτο τὰ τρὶς ἑπτακόσια ὁπόσος ἐστὶν ἀριθμός , εἰ βούλοιο , πάντων τάχιστα καὶ μάλιστ’ ἂν εἴποις τἀληθῆ περὶ τούτου ; 
Ἱππίας πάνυ γε . 
Σωκράτης ἆρα ὅτι δυνατώτατός τε εἶ καὶ σοφώτατος κατὰ ταῦτα ; 
Ἱππίας ναί . 
Σωκράτης πότερον οὖν σοφώτατός τε εἶ καὶ δυνατώτατος μόνον , ἢ καὶ ἄριστος ταῦτα ἅπερ δυνατώτατός τε καὶ σοφώτατος , τὰ λογιστικά ; 
Ἱππίας καὶ ἄριστος δήπου , ὦ Σώκρατες . 
Σωκράτης τὰ μὲν δὴ ἀληθῆ σὺ ἂν δυνατώτατα εἴποις περὶ τούτων · ἦ γάρ ; 
Ἱππίας οἶμαι ἔγωγε . 
Σωκράτης τί δὲ τὰ ψευδῆ περὶ τῶν αὐτῶν τούτων ; 
καί μοι , ὥσπερ τὰ πρότερα , γενναίως καὶ μεγαλοπρεπῶς ἀπόκριναι , ὦ Ἱππία · εἴ τίς σε ἔροιτο τὰ τρὶς ἑπτακόσια πόσα ἐστί , πότερον σὺ ἂν μάλιστα ψεύδοιο καὶ ἀεὶ κατὰ ταὐτὰ ψευδῆ λέγοις περὶ τούτων , βουλόμενος ψεύδεσθαι καὶ μηδέποτε ἀληθῆ ἀποκρίνεσθαι , ἢ ὁ ἀμαθὴς εἰς λογισμοὺς δύναιτ’ ἂν σοῦ μᾶλλον ψεύδεσθαι βουλομένου ; 
ἢ ὁ μὲν ἀμαθὴς πολλάκις ἂν βουλόμενος ψευδῆ λέγειν τἀληθῆ ἂν εἴποι ἄκων , εἰ τύχοι , διὰ τὸ μὴ εἰδέναι , σὺ δὲ ὁ σοφός , εἴπερ βούλοιο ψεύδεσθαι , ἀεὶ ἂν κατὰ τὰ αὐτὰ ψεύδοιο ; 
Ἱππίας ναί , οὕτως ἔχει ὡς σὺ λέγεις . 
Σωκράτης ὁ ψευδὴς οὖν πότερον περὶ μὲν τἆλλα ψευδής ἐστιν , οὐ μέντοι περὶ ἀριθμόν , οὐδὲ ἀριθμῶν ἂν ψεύσαιτο ; 
Ἱππίας καὶ ναὶ μὰ Δία περὶ ἀριθμόν . 
Σωκράτης θῶμεν ἄρα καὶ τοῦτο , ὦ Ἱππία , περὶ λογισμόν τε καὶ ἀριθμὸν εἶναί τινα ἄνθρωπον ψευδῆ ; 
Ἱππίας ναί . 
Σωκράτης τίς οὖν ἂν εἴη οὗτος ; 
οὐχὶ δεῖ ὑπάρχειν αὐτῷ , εἴπερ μέλλει ψευδὴς ἔσεσθαι , ὡς σὺ ἄρτι ὡμολόγεις , δυνατὸν εἶναι ψεύδεσθαι ; 
ὁ γὰρ ἀδύνατος ψεύδεσθαι , εἰ μέμνησαι , ὑπὸ σοῦ ἐλέγετο ὅτι οὐκ ἄν ποτε ψευδὴς γένοιτο . 
Ἱππίας ἀλλὰ μέμνημαι καὶ ἐλέχθη οὕτως . 
Σωκράτης οὐκοῦν ἄρτι ἐφάνης σὺ δυνατώτατος ὢν ψεύδεσθαι περὶ λογισμῶν ; 
Ἱππίας ναί , ἐλέχθη γέ τοι καὶ τοῦτο . 
Σωκράτης ἆρ’ οὖν καὶ δυνατώτατος εἶ ἀληθῆ λέγειν περὶ λογισμῶν ; 
Ἱππίας πάνυ γε . 
Σωκράτης οὐκοῦν ὁ αὐτὸς ψευδῆ καὶ ἀληθῆ λέγειν περὶ λογισμῶν δυνατώτατος · οὗτος δ’ ἐστὶν ὁ ἀγαθὸς περὶ τούτων , ὁ λογιστικός . 
Ἱππίας ναί . 
Σωκράτης τίς οὖν ψευδὴς περὶ λογισμὸν γίγνεται , ὦ Ἱππία , ἄλλος ἢ ὁ ἀγαθός ; 
ὁ αὐτὸς γὰρ καὶ δυνατός · οὗτος δὲ καὶ ἀληθής . 
Ἱππίας φαίνεται . 
Σωκράτης ὁρᾷς οὖν ὅτι ὁ αὐτὸς ψευδής τε καὶ ἀληθὴς περὶ τούτων , καὶ οὐδὲν ἀμείνων ὁ ἀληθὴς τοῦ ψευδοῦς ; 
ὁ αὐτὸς γὰρ δήπου ἐστὶ καὶ οὐκ ἐναντιώτατα ἔχει , ὥσπερ σὺ ᾤου ἄρτι . 
Ἱππίας οὐ φαίνεται ἐνταῦθά γε . 
Σωκράτης βούλει οὖν σκεψώμεθα καὶ ἄλλοθι ; 
Ἱππίας εἰ [ἄλλως] 
γε σὺ βούλει . 
Σωκράτης οὐκοῦν καὶ γεωμετρίας ἔμπειρος εἶ ; 
Ἱππίας ἔγωγε . 
Σωκράτης τί οὖν ; 
οὐ καὶ ἐν γεωμετρίᾳ οὕτως ἔχει · ὁ αὐτὸς δυνατώτατος ψεύδεσθαι καὶ ἀληθῆ λέγειν περὶ τῶν διαγραμμάτων , ὁ γεωμετρικός ; 
Ἱππίας ναί . 
Σωκράτης περὶ ταῦτα οὖν ἀγαθὸς ἄλλος τις ἢ οὗτος ; 
Ἱππίας οὐκ ἄλλος . 
Σωκράτης οὐκοῦν ὁ ἀγαθὸς καὶ σοφὸς γεωμέτρης δυνατώτατός γε ἀμφότερα ; 
καὶ εἴπερ τις ἄλλος ψευδὴς περὶ διαγράμματα , οὗτος ἂν εἴη , ὁ ἀγαθός ; 
οὗτος γὰρ δυνατός , ὁ δὲ κακὸς ἀδύνατος ἦν ψεύδεσθαι · ὥστε οὐκ ἂν γένοιτο ψευδὴς ὁ μὴ δυνάμενος ψεύδεσθαι , ὡς ὡμολόγηται . 
Ἱππίας ἔστι ταῦτα . 
Σωκράτης ἔτι τοίνυν καὶ τὸν τρίτον ἐπισκεψώμεθα , τὸν ἀστρονόμον , ἧς αὖ σὺ τέχνης ἔτι μᾶλλον ἐπιστήμων οἴει εἶναι ἢ τῶν ἔμπροσθεν . 
ἦ γάρ , ὦ Ἱππία ; 
Ἱππίας ναί . 
Σωκράτης οὐκοῦν καὶ ἐν ἀστρονομίᾳ ταὐτὰ ταῦτά ἐστιν ; 
Ἱππίας εἰκός γε , ὦ Σώκρατες . 
Σωκράτης καὶ ἐν ἀστρονομίᾳ ἄρα εἴπερ τις καὶ ἄλλος ψευδής , ὁ ἀγαθὸς ἀστρονόμος ψευδὴς ἔσται , ὁ δυνατὸς ψεύδεσθαι . 
οὐ γὰρ ὅ γε ἀδύνατος · ἀμαθὴς γάρ . 
Ἱππίας φαίνεται οὕτως . 
Σωκράτης ὁ αὐτὸς ἄρα καὶ ἐν ἀστρονομίᾳ ἀληθής τε καὶ ψευδὴς ἔσται . 
Ἱππίας ἔοικεν . 
Σωκράτης ἴθι δή , ὦ Ἱππία , ἀνέδην οὑτωσὶ ἐπίσκεψαι κατὰ πασῶν τῶν ἐπιστημῶν , εἴ που ἔστιν ἄλλως ἔχον ἢ οὕτως . 
πάντως δὲ πλείστας τέχνας πάντων σοφώτατος εἶ ἀνθρώπων , ὡς ἐγώ ποτέ σου ἤκουον μεγαλαυχουμένου , πολλὴν σοφίαν καὶ ζηλωτὴν σαυτοῦ διεξιόντος ἐν ἀγορᾷ ἐπὶ ταῖς τραπέζαις . 
ἔφησθα δὲ ἀφικέσθαι ποτὲ εἰς Ὀλυμπίαν ἃ εἶχες περὶ τὸ σῶμα ἅπαντα σαυτοῦ ἔργα ἔχων · πρῶτον μὲν δακτύλιον—ἐντεῦθεν γὰρ ἤρχου—ὃν εἶχες σαυτοῦ ἔχειν ἔργον , ὡς ἐπιστάμενος δακτυλίους γλύφειν , καὶ ἄλλην σφραγῖδα σὸν ἔργον , καὶ στλεγγίδα καὶ λήκυθον ἃ αὐτὸς ἠργάσω · ἔπειτα ὑποδήματα ἃ εἶχες ἔφησθα αὐτὸς σκυτοτομῆσαι , καὶ τὸ ἱμάτιον ὑφῆναι καὶ τὸν χιτωνίσκον · καὶ ὅ γε πᾶσιν ἔδοξεν ἀτοπώτατον καὶ σοφίας πλείστης ἐπίδειγμα , ἐπειδὴ τὴν ζώνην ἔφησθα τοῦ χιτωνίσκου , ἣν εἶχες , εἶναι μὲν οἷαι αἱ Περσικαὶ τῶν πολυτελῶν , ταύτην δὲ αὐτὸς πλέξαι · πρὸς δὲ τούτοις ποιήματα ἔχων ἐλθεῖν , καὶ ἔπη καὶ τραγῳδίας καὶ διθυράμβους , καὶ καταλογάδην πολλοὺς λόγους καὶ παντοδαποὺς συγκειμένους · καὶ περὶ τῶν τεχνῶν δὴ ὧν ἄρτι ἐγὼ ἔλεγον ἐπιστήμων ἀφικέσθαι διαφερόντως τῶν ἄλλων , καὶ περὶ ῥυθμῶν καὶ ἁρμονιῶν καὶ γραμμάτων ὀρθότητος , καὶ ἄλλα ἔτι πρὸς τούτοις πάνυ πολλά , ὡς ἐγὼ δοκῶ μνημονεύειν · καίτοι τό γε μνημονικὸν ἐπελαθόμην σου , ὡς ἔοικε , τέχνημα , ἐν ᾧ σὺ οἴει λαμπρότατος εἶναι · οἶμαι δὲ καὶ ἄλλα πάμπολλα ἐπιλελῆσθαι . 
ἀλλ’ ὅπερ ἐγὼ λέγω , καὶ εἰς τὰς σαυτοῦ τέχνας βλέψας—ἱκαναὶ δέ—καὶ εἰς τὰς τῶν ἄλλων εἰπέ μοι , ἐάν που εὕρῃς ἐκ τῶν ὡμολογημένων ἐμοί τε καὶ σοί , ὅπου ἐστὶν ὁ μὲν ἀληθής , ὁ δὲ ψευδής , χωρὶς καὶ οὐχ ὁ αὐτός ; 
ἐν ᾗτινι βούλει σοφίᾳ τοῦτο σκέψαι ἢ πανουργίᾳ ἢ ὁτιοῦν χαίρεις ὀνομάζων · ἀλλ’ οὐχ εὑρήσεις , ὦ ἑταῖρε— 
οὐ γὰρ ἔστιν—ἐπεὶ σὺ εἰπέ . 
Ἱππίας ἀλλ’ οὐκ ἔχω , ὦ Σώκρατες , νῦν γε οὕτως . 
Σωκράτης οὐδέ γε ἕξεις , ὡς ἐγὼ οἶμαι · εἰ δ’ ἐγὼ ἀληθῆ λέγω , μέμνησαι ὃ ἡμῖν συμβαίνει ἐκ τοῦ λόγου , ὦ Ἱππία . 
Ἱππίας οὐ πάνυ τι ἐννοῶ , ὦ Σώκρατες , ὃ λέγεις . 
Σωκράτης νυνὶ γὰρ ἴσως οὐ χρῇ τῷ μνημονικῷ τεχνήματι— 
δῆλον γὰρ ὅτι οὐκ οἴει δεῖν—ἀλλὰ ἐγώ σε ὑπομνήσω . 
οἶσθα ὅτι τὸν μὲν Ἀχιλλέα ἔφησθα ἀληθῆ εἶναι , τὸν δὲ Ὀδυσσέα ψευδῆ καὶ πολύτροπον ; 
Ἱππίας ναί . 
Σωκράτης νῦν οὖν αἰσθάνῃ ὅτι ἀναπέφανται ὁ αὐτὸς ὢν ψευδής τε καὶ ἀληθής , ὥστε εἰ ψευδὴς ὁ Ὀδυσσεὺς ἦν , καὶ ἀληθὴς γίγνεται , καὶ εἰ ἀληθὴς ὁ Ἀχιλλεύς , καὶ ψευδής , καὶ οὐ διάφοροι ἀλλήλων οἱ ἄνδρες οὐδ’ ἐναντίοι , ἀλλ’ ὅμοιοι ; 
Ἱππίας ὦ Σώκρατες , ἀεὶ σύ τινας τοιούτους πλέκεις λόγους , καὶ ἀπολαμβάνων ὃ ἂν ᾖ δυσχερέστατον τοῦ λόγου , τούτου ἔχῃ κατὰ σμικρὸν ἐφαπτόμενος , καὶ οὐχ ὅλῳ ἀγωνίζῃ τῷ πράγματι περὶ ὅτου ἂν ὁ λόγος ᾖ · ἐπεὶ καὶ νῦν , ἐὰν βούλῃ , ἐπὶ πολλῶν τεκμηρίων ἀποδείξω σοι ἱκανῷ λόγῳ Ὅμηρον Ἀχιλλέα πεποιηκέναι ἀμείνω Ὀδυσσέως καὶ ἀψευδῆ , τὸν δὲ δολερόν τε καὶ πολλὰ ψευδόμενον καὶ χείρω Ἀχιλλέως . 
εἰ δὲ βούλει , σὺ αὖ ἀντιπαράβαλλε λόγον παρὰ λόγον , ὡς ὁ ἕτερος ἀμείνων ἐστί · καὶ μᾶλλον εἴσονται οὗτοι ὁπότερος ἄμεινον λέγει . 
Σωκράτης ὦ Ἱππία , ἐγώ τοι οὐκ ἀμφισβητῶ μὴ οὐχὶ σὲ εἶναι σοφώτερον ἢ ἐμέ · ἀλλ’ ἀεὶ εἴωθα , ἐπειδάν τις λέγῃ τι , προσέχειν τὸν νοῦν , ἄλλως τε καὶ ἐπειδάν μοι δοκῇ σοφὸς εἶναι ὁ λέγων , καὶ ἐπιθυμῶν μαθεῖν ὅτι λέγει διαπυνθάνομαι καὶ ἐπανασκοπῶ καὶ συμβιβάζω τὰ λεγόμενα , ἵνα μάθω · ἐὰν δὲ φαῦλος δοκῇ μοι εἶναι ὁ λέγων , οὔτε ἐπανερωτῶ οὔτε μοι μέλει ὧν λέγει . 
καὶ γνώσῃ τούτῳ οὓς ἂν ἐγὼ ἡγῶμαι σοφοὺς εἶναι · εὑρήσεις γάρ με λιπαρῆ ὄντα περὶ τὰ λεγόμενα ὑπὸ τούτου καὶ πυνθανόμενον παρ’ αὐτοῦ , ἵνα μαθών τι ὠφεληθῶ . 
ἐπεὶ καὶ νῦν ἐννενόηκα σοῦ λέγοντος , ὅτι ἐν τοῖς ἔπεσιν οἷς σὺ ἄρτι ἔλεγες , ἐνδεικνύμενος τὸν Ἀχιλλέα εἰς τὸν Ὀδυσσέα λέγειν ὡς ἀλαζόνα ὄντα , ἄτοπόν μοι δοκεῖ εἶναι , εἰ σὺ ἀληθῆ λέγεις , ὅτι ὁ μὲν Ὀδυσσεὺς οὐδαμοῦ 
φαίνεται ψευσάμενος , ὁ πολύτροπος , ὁ δὲ Ἀχιλλεὺς πολύτροπός τις φαίνεται κατὰ τὸν σὸν λόγον · ψεύδεται γοῦν . 
προειπὼν γὰρ ταῦτα τὰ ἔπη , ἅπερ καὶ σὺ εἶπες ἄρτι—ἐχθρὸς γάρ μοι κεῖνος ὁμῶς Ἀίδαο πύλῃσιν , ὅς χ’ ἕτερον μὲν κεύθῃ ἐνὶ φρεσίν , ἄλλο δὲ εἴπῃ , ηομ . 
ιλ . 
9.312φ . 
ὀλίγον ὕστερον λέγει ὡς οὔτ’ ἂν ἀναπεισθείη ὑπὸ τοῦ Ὀδυσσέως τε καὶ τοῦ Ἀγαμέμνονος οὔτε μένοι τὸ παράπαν ἐν τῇ Τροίᾳ , ἀλλ’—αὔριον ἱρὰ Διὶ ῥέξας , φησί , καὶ πᾶσι θεοῖσιν , νηήσας εὖ νῆας , ἐπὴν ἅλαδε προερύσσω , ὄψεαι , αἴ κ’ ἐθέλῃσθα καὶ αἴ κέν τοι τὰ μεμήλῃ , ἦρι μάλ’ Ἑλλήσποντον ἐπ’ ἰχθυόεντα πλεούσας νῆας ἐμάς , ἐν δ’ ἄνδρας ἐρεσσέμεναι μεμαῶτας · εἰ δέ κεν εὐπλοΐην δώῃ κλυτὸς Ἐννοσίγαιος , ἤματί κεν τριτάτῳ Φθίην ἐρίβωλον ἱκοίμην.ηομ . 
ιλ . 
9.357ἔτι δὲ πρότερον τούτων πρὸς τὸν Ἀγαμέμνονα λοιδορούμενος εἶπεν—νῦν δ’ εἶμι Φθίηνδ’ , ἐπεὶ ἦ πολὺ λώϊόν ἐστινοἴκαδ’ ἴμεν σὺν νηυσὶ κορωνίσιν , οὐδέ σ’ ὀίω ἐνθάδ’ ἄτιμος ἐὼν ἄφενος καὶ πλοῦτον ἀφύξειν.ηομ . 
ιλ . 
1.169ταῦτα εἰπὼν τοτὲ μὲν ἐναντίον τῆς στρατιᾶς ἁπάσης , τοτὲ δὲ πρὸς τοὺς ἑαυτοῦ ἑταίρους , οὐδαμοῦ φαίνεται οὔτε παρασκευασάμενος οὔτ’ ἐπιχειρήσας καθέλκειν τὰς ναῦς ὡς ἀποπλευσούμενος οἴκαδε , ἀλλὰ πάνυ γενναίως ὀλιγωρῶν τοῦ τἀληθῆ λέγειν . 
ἐγὼ μὲν οὖν , ὦ Ἱππία , καὶ ἐξ ἀρχῆς σε ἠρόμην ἀπορῶν ὁπότερος τούτοιν τοῖν ἀνδροῖν ἀμείνων πεποίηται τῷ ποιητῇ , καὶ ἡγούμενος ἀμφοτέρω ἀρίστω εἶναι καὶ δύσκριτον ὁπότερος ἀμείνων εἴη καὶ περὶ ψεύδους καὶ ἀληθείας καὶ τῆς ἄλλης ἀρετῆς · ἀμφοτέρω γὰρ καὶ κατὰ τοῦτο παραπλησίω ἐστόν . 
Ἱππίας οὐ γὰρ καλῶς σκοπεῖς , ὦ Σώκρατες . 
ἃ μὲν γὰρ ὁ Ἀχιλλεὺς ψεύδεται , οὐκ ἐξ ἐπιβουλῆς φαίνεται ψευδόμενος ἀλλ’ ἄκων , διὰ τὴν συμφορὰν τὴν τοῦ στρατοπέδου ἀναγκασθεὶς καταμεῖναι καὶ βοηθῆσαι · ἃ δὲ ὁ Ὀδυσσεύς , ἑκών τε καὶ ἐξ ἐπιβουλῆς . 
Σωκράτης ἐξαπατᾷς με , ὦ φίλτατε Ἱππία , καὶ αὐτὸς τὸν Ὀδυσσέα μιμῇ . 
Ἱππίας οὐδαμῶς , ὦ Σώκρατες · λέγεις δὴ τί καὶ πρὸς τί ; 
Σωκράτης ὅτι οὐκ ἐξ ἐπιβουλῆς φὴ|ς τὸν Ἀχιλλέα ψεύδεσθαι , ὃς ἦν οὕτω γόης καὶ ἐπίβουλος πρὸς τῇ ἀλαζονείᾳ , ὡς πεποίηκεν Ὅμηρος , ὥστε καὶ τοῦ Ὀδυσσέως τοσοῦτον φαίνεται φρονεῖν πλέον πρὸς τὸ ῥᾳδίως λανθάνειν αὐτὸν ἀλαζονευόμενος , ὥστε ἐναντίον αὐτοῦ αὐτὸς ἑαυτῷ ἐτόλμα ἐναντία λέγειν καὶ ἐλάνθανεν τὸν Ὀδυσσέα · οὐδὲν γοῦν φαίνεται εἰπὼν πρὸς αὐτὸν ὡς αἰσθανόμενος αὐτοῦ ψευδομένου ὁ Ὀδυσσεύς . 
Ἱππίας ποῖα δὴ ταῦτα λέγεις , ὦ Σώκρατες ; 
Σωκράτης οὐκ οἶσθα ὅτι λέγων ὕστερον ἢ ὡς πρὸς τὸν Ὀδυσσέα ἔφη ἅμα τῇ ἠοῖ ἀποπλευσεῖσθαι , πρὸς τὸν Αἴαντα οὐκ αὖ φησιν ἀποπλευσεῖσθαι , ἀλλὰ ἄλλα λέγει ; 
Ἱππίας ποῦ δή ; 
Σωκράτης ἐν οἷς λέγει—οὐ γὰρ πρὶν πολέμοιο μεδήσομαι αἱματόεντος , πρίν γ’ υἱὸν Πριάμοιο δαΐφρονος , Ἕκτορα δῖον , Μυρμιδόνων ἐπί τε κλισίας καὶ νῆας ἱκέσθαικτείνοντ’ Ἀργείους , κατά τε φλέξαι πυρὶ νῆας · ἀμφὶ δέ μιν τῇ ’μῇ κλισίῃ καὶ νηῒ μελαίνῃἝκτορα καὶ μεμαῶτα μάχης σχήσεσθαι ὀίω.ηομ . 
ιλ . 
9.360σὺ δὴ οὖν , ὦ Ἱππία , πότερον οὕτως ἐπιλήσμονα οἴει εἶναι τὸν τῆς Θέτιδός τε καὶ ὑπὸ τοῦ σοφωτάτου Χείρωνος πεπαιδευμένον , ὥστε ὀλίγον πρότερον λοιδοροῦντα τοὺς ἀλαζόνας τῇ ἐσχάτῃ λοιδορίᾳ αὐτὸν παραχρῆμα πρὸς μὲν τὸν Ὀδυσσέα φάναι ἀποπλευσεῖσθαι , πρὸς δὲ τὸν Αἴαντα μενεῖν , ἀλλ’ οὐκ ἐπιβουλεύοντά τε καὶ ἡγούμενον ἀρχαῖον εἶναι τὸν Ὀδυσσέα καὶ αὐτοῦ αὐτῷ τούτῳ τῷ τεχνάζειν τε καὶ ψεύδεσθαι περιέσεσθαι ; 
Ἱππίας οὔκουν ἔμοιγε δοκεῖ , ὦ Σώκρατες · ἀλλὰ καὶ αὐτὰ ταῦτα ὑπὸ εὐνοίας ἀναπεισθεὶς πρὸς τὸν Αἴαντα ἄλλα εἶπεν ἢ πρὸς τὸν Ὀδυσσέα · ὁ δὲ Ὀδυσσεὺς ἅ τε ἀληθῆ λέγει , ἐπιβουλεύσας ἀεὶ λέγει , καὶ ὅσα ψεύδεται , ὡσαύτως . 
Σωκράτης ἀμείνων ἄρ’ ἐστίν , ὡς ἔοικεν , ὁ Ὀδυσσεὺς Ἀχιλλέως . 
Ἱππίας ἥκιστά γε δήπου , ὦ Σώκρατες . 
Σωκράτης τί δέ ; 
οὐκ ἄρτι ἐφάνησαν οἱ ἑκόντες ψευδόμενοι βελτίους ἢ οἱ ἄκοντες ; 
Ἱππίας καὶ πῶς ἄν , ὦ Σώκρατες , οἱ ἑκόντες ἀδικοῦντες καὶ ἑκόντες ἐπιβουλεύσαντες καὶ κακὰ ἐργασάμενοι βελτίους ἂν εἶεν τῶν ἀκόντων , οἷς πολλὴ δοκεῖ συγγνώμη εἶναι , ἐὰν μὴ εἰδώς τις ἀδικήσῃ ἢ ψεύσηται ἢ ἄλλο τι κακὸν ποιήσῃ ; 
καὶ οἱ νόμοι δήπου πολὺ χαλεπώτεροί εἰσι τοῖς ἑκοῦσι κακὰ ἐργαζομένοις καὶ ψευδομένοις ἢ τοῖς ἄκουσιν . 
Σωκράτης ὁρᾷς , ὦ Ἱππία , ὅτι ἐγὼ ἀληθῆ λέγω , λέγων ὡς λιπαρής εἰμι πρὸς τὰς ἐρωτήσεις τῶν σοφῶν ; 
καὶ κινδυνεύω ἓν μόνον ἔχειν τοῦτο ἀγαθόν , τἆλλα ἔχων πάνυ φαῦλα · τῶν μὲν γὰρ πραγμάτων ᾗ ἔχει ἔσφαλμαι , καὶ οὐκ οἶδ’ ὅπῃ ἐστί . 
τεκμήριον δέ μοι τούτου ἱκανόν , ὅτι ἐπειδὰν συγγένωμαί τῳ ὑμῶν τῶν εὐδοκιμούντων ἐπὶ σοφίᾳ καὶ οἷς οἱ Ἕλληνες πάντες μάρτυρές εἰσι τῆς σοφίας , φαίνομαι οὐδὲν εἰδώς · οὐδὲν γάρ μοι δοκεῖ τῶν αὐτῶν καὶ ὑμῖν , ὡς ἔπος εἰπεῖν . 
καίτοι τί μεῖζον ἀμαθίας τεκμήριον ἢ ἐπειδάν τις σοφοῖς ἀνδράσι διαφέρηται ; 
ἓν δὲ τοῦτο θαυμάσιον ἔχω ἀγαθόν , ὅ με σῴζει · οὐ γὰρ αἰσχύνομαι μανθάνων , ἀλλὰ πυνθάνομαι καὶ ἐρωτῶ καὶ χάριν πολλὴν ἔχω τῷ ἀποκρινομένῳ , καὶ οὐδένα πώποτε ἀπεστέρησα χάριτος . 
οὐ γὰρ πώποτε ἔξαρνος ἐγενόμην μαθών τι , ἐμαυτοῦ ποιούμενος τὸ μάθημα εἶναι ὡς εὕρημα · ἀλλ’ ἐγκωμιάζω τὸν διδάξαντά με ὡς σοφὸν ὄντα , ἀποφαίνων ἃ ἔμαθον παρ’ αὐτοῦ . 
καὶ δὴ καὶ νῦν ἃ σὺ λέγεις οὐχ ὁμολογῶ σοι , ἀλλὰ διαφέρομαι πάνυ σφόδρα · καὶ τοῦτ’ εὖ οἶδα ὅτι δῑ ἐμὲ γίγνεται , ὅτι τοιοῦτός εἰμι οἷόσπερ εἰμί , ἵνα μηδὲν ἐμαυτὸν μεῖζον εἴπω . 
ἐμοὶ γὰρ φαίνεται , ὦ Ἱππία , πᾶν τοὐναντίον ἢ ὃ σὺ λέγεις · οἱ βλάπτοντες τοὺς ἀνθρώπους καὶ ἀδικοῦντες καὶ ψευδόμενοι καὶ ἐξαπατῶντες καὶ ἁμαρτάνοντες ἑκόντες ἀλλὰ μὴ ἄκοντες , βελτίους εἶναι ἢ οἱ ἄκοντες . 
ἐνίοτε μέντοι καὶ τοὐναντίον δοκεῖ μοι τούτων καὶ πλανῶμαι περὶ ταῦτα , δῆλον ὅτι διὰ τὸ μὴ εἰδέναι · νυνὶ δὲ ἐν τῷ παρόντι μοι ὥσπερ κατηβολὴ περιελήλυθεν , καὶ δοκοῦσί μοι οἱ ἑκόντες ἐξαμαρτάνοντες περί τι βελτίους εἶναι τῶν ἀκόντων . 
αἰτιῶμαι δὲ τοῦ νῦν παρόντος παθήματος τοὺς ἔμπροσθεν λόγους αἰτίους εἶναι , ὥστε φαίνεσθαι νῦν ἐν τῷ παρόντι τοὺς ἄκοντας τούτων ἕκαστα ποιοῦντας πονηροτέρους ἢ τοὺς ἑκόντας . 
σὺ οὖν χάρισαι καὶ μὴ φθονήσῃς ἰάσασθαι τὴν ψυχήν μου · πολὺ γάρ τοι μεῖζόν με ἀγαθὸν ἐργάσῃ ἀμαθίας παύσας τὴν ψυχὴν ἢ νόσου τὸ σῶμα . 
μακρὸν μὲν οὖν λόγον εἰ ’θέλεις λέγειν , προλέγω σοι ὅτι οὐκ ἄν με ἰάσαιο—οὐ γὰρ ἂν ἀκολουθήσαιμι —ὥσπερ δὲ ἄρτι εἰ ’θέλεις μοι ἀποκρίνεσθαι , πάνυ ὀνήσεις , οἶμαι δὲ οὐδ’ αὐτὸν σὲ βλαβήσεσθαι . 
δικαίως δ’ ἂν καὶ σὲ παρακαλοίην , ὦ παῖ Ἀπημάντου · σὺ γάρ με ἐπῆρας Ἱππίᾳ διαλέγεσθαι , καὶ νῦν , ἐὰν μή μοι ἐθέλῃ Ἱππίας ἀποκρίνεσθαι , δέου αὐτοῦ ὑπὲρ ἐμοῦ . 
Εὔδικος ἀλλ’ , ὦ Σώκρατες , οἶμαι οὐδὲν δεήσεσθαι Ἱππίαν τῆς ἡμετέρας δεήσεως · οὐ γὰρ τοιαῦτα αὐτῷ ἐστι τὰ προειρημένα , ἀλλ’ ὅτι οὐδενὸς ἂν φύγοι ἀνδρὸς ἐρώτησιν . 
ἦ γάρ , ὦ Ἱππία ; 
οὐ ταῦτα ἦν ἃ ἔλεγες ; 
Ἱππίας ἔγωγε · ἀλλὰ Σωκράτης , ὦ Εὔδικε , ἀεὶ ταράττει ἐν τοῖς λόγοις καὶ ἔοικεν ὥσπερ κακουργοῦντι . 
Σωκράτης ὦ βέλτιστε Ἱππία , οὔτι ἑκών γε ταῦτα ἐγὼ ποιῶ— 
σοφὸς γὰρ ἂν ἦ καὶ δεινὸς κατὰ τὸν σὸν λόγον—ἀλλὰ ἄκων , ὥστε μοι συγγνώμην ἔχε · φὴ|ς γὰρ αὖ δεῖν , ὃς ἂν κακουργῇ ἄκων , συγγνώμην ἔχειν . 
Εὔδικος καὶ μηδαμῶς γε , ὦ Ἱππία , ἄλλως ποίει , ἀλλὰ καὶ ἡμῶν ἕνεκα καὶ τῶν προειρημένων σοι λόγων ἀποκρίνου ἃ ἄν σε ἐρωτᾷ Σωκράτης . 
Ἱππίας ἀλλ’ ἀποκρινοῦμαι , σοῦ γε δεομένου . 
ἀλλ’ ἐρώτα ὅτι βούλει . 
Σωκράτης καὶ μὴν σφόδρα γε ἐπιθυμῶ , ὦ Ἱππία , διασκέψασθαι τὸ νυνδὴ λεγόμενον , πότεροί ποτε ἀμείνους , οἱ ἑκόντες ἢ οἱ ἄκοντες ἁμαρτάνοντες . 
οἶμαι οὖν ἐπὶ τὴν σκέψιν ὀρθότατ’ ἂν ὧδε ἐλθεῖν . 
ἀλλ’ ἀπόκριναι · καλεῖς τινα δρομέα ἀγαθόν ; 
Ἱππίας ἔγωγε . 
Σωκράτης καὶ κακόν ; 
Ἱππίας ναί . 
Σωκράτης οὐκοῦν ἀγαθὸς μὲν ὁ εὖ θέων , κακὸς δὲ ὁ κακῶς ; 
Ἱππίας ναί . 
Σωκράτης οὐκοῦν ὁ βραδέως θέων κακῶς θεῖ , ὁ δὲ ταχέως εὖ ; 
Ἱππίας ναί . 
Σωκράτης ἐν δρόμῳ μὲν ἄρα καὶ τῷ θεῖν τάχος μὲν ἀγαθόν , βραδυτὴς δὲ κακόν ; 
Ἱππίας ἀλλὰ τί μέλλει ; 
Σωκράτης πότερος οὖν ἀμείνων δρομεύς , ὁ ἑκὼν βραδέως θέων ἢ ὁ ἄκων ; 
Ἱππίας ὁ ἑκών . 
Σωκράτης ἆρ’ οὖν οὐ ποιεῖν τί ἐστι τὸ θεῖν ; 
Ἱππίας ποιεῖν μὲν οὖν . 
Σωκράτης εἰ δὲ ποιεῖν , οὐ καὶ ἐργάζεσθαί τι ; 
Ἱππίας ναί . 
Σωκράτης ὁ κακῶς ἄρα θέων κακὸν καὶ αἰσχρὸν ἐν δρόμῳ τοῦτο ἐργάζεται ; 
Ἱππίας κακόν · πῶς γὰρ οὔ ; 
Σωκράτης κακῶς δὲ θεῖ ὁ βραδέως θέων ; 
Ἱππίας ναί . 
Σωκράτης οὐκοῦν ὁ μὲν ἀγαθὸς δρομεὺς ἑκὼν τὸ κακὸν τοῦτο ἐργάζεται καὶ τὸ αἰσχρόν , ὁ δὲ κακὸς ἄκων ; 
Ἱππίας ἔοικέν γε . 
Σωκράτης ἐν δρόμῳ μὲν ἄρα πονηρότερος ὁ ἄκων κακὰ ἐργαζόμενος ἢ ὁ ἑκών ; 
Ἱππίας ἐν δρόμῳ γε . 
Σωκράτης τί δ’ ἐν πάλῃ ; 
πότερος παλαιστὴς ἀμείνων , ὁ ἑκὼν πίπτων ἢ ὁ ἄκων ; 
Ἱππίας ὁ ἑκών , ὡς ἔοικεν . 
Σωκράτης πονηρότερον δὲ καὶ αἴσχιον ἐν πάλῃ τὸ πίπτειν ἢ τὸ καταβάλλειν ; 
Ἱππίας τὸ πίπτειν . 
Σωκράτης καὶ ἐν πάλῃ ἄρα ὁ ἑκὼν τὰ πονηρὰ καὶ αἰσχρὰ ἐργαζόμενος βελτίων παλαιστὴς ἢ ὁ ἄκων . 
Ἱππίας ἔοικεν . 
Σωκράτης τί δὲ ἐν τῇ ἄλλῃ πάσῃ τῇ τοῦ σώματος χρείᾳ ; 
οὐχ ὁ βελτίων τὸ σῶμα δύναται ἀμφότερα ἐργάζεσθαι , καὶ τὰ ἰσχυρὰ καὶ τὰ ἀσθενῆ , καὶ τὰ αἰσχρὰ καὶ τὰ καλά · ὥστε ὅταν κατὰ τὸ σῶμα πονηρὰ ἐργάζηται , ἑκὼν ἐργάζεται ὁ βελτίων τὸ σῶμα , ὁ δὲ πονηρότερος ἄκων ; 
Ἱππίας ἔοικεν καὶ τὰ κατὰ τὴν ἰσχὺν οὕτως ἔχειν . 
Σωκράτης τί δὲ κατ’ εὐσχημοσύνην , ὦ Ἱππία ; 
οὐ τοῦ βελτίονος σώματός ἐστιν ἑκόντος τὰ αἰσχρὰ καὶ πονηρὰ σχήματα σχηματίζειν , τοῦ δὲ πονηροτέρου ἄκοντος ; 
ἢ πῶς σοι δοκεῖ ; 
Ἱππίας οὕτως . 
Σωκράτης καὶ ἀσχημοσύνη ἄρα ἡ μὲν ἑκούσιος πρὸς ἀρετῆς ἐστιν , ἡ δὲ ἀκούσιος πρὸς πονηρίας σώματος . 
Ἱππίας φαίνεται . 
Σωκράτης τί δὲ φωνῆς πέρι λέγεις ; 
ποτέραν φὴ|ς εἶναι βελτίω , τὴν ἑκουσίως ἀπᾴδουσαν ἢ τὴν ἀκουσίως ; 
Ἱππίας τὴν ἑκουσίως . 
Σωκράτης μοχθηροτέραν δὲ τὴν ἀκουσίως ; 
Ἱππίας ναί . 
Σωκράτης δέξαιο δ’ ἂν πότερον τἀγαθὰ κεκτῆσθαι ἢ τὰ κακά ; 
Ἱππίας τἀγαθά . 
Σωκράτης πότερον οὖν ἂν δέξαιο πόδας κεκτῆσθαι ἑκουσίως χωλαίνοντας ἢ ἀκουσίως ; 
Ἱππίας ἑκουσίως . 
Σωκράτης χωλεία δὲ ποδῶν οὐχὶ πονηρία καὶ ἀσχημοσύνη ἐστίν ; 
Ἱππίας ναί . 
Σωκράτης τί δέ ; 
ἀμβλυωπία οὐ πονηρία ὀφθαλμῶν ; 
Ἱππίας ναί . 
Σωκράτης ποτέρους οὖν ἂν βούλοιο ὀφθαλμοὺς κεκτῆσθαι καὶ ποτέροις συνεῖναι ; 
οἷς ἑκὼν ἄν τις ἀμβλυώττοι καὶ παρορῴη ἢ οἷς ἄκων ; 
Ἱππίας οἷς ἑκών . 
Σωκράτης βελτίω ἄρα ἥγησαι τῶν σαυτοῦ τὰ ἑκουσίως πονηρὰ ἐργαζόμενα ἢ τὰ ἀκουσίως ; 
Ἱππίας τὰ γοῦν τοιαῦτα . 
Σωκράτης οὐκοῦν πάντα , οἷον καὶ ὦτα καὶ ῥῖνας καὶ στόμα καὶ πάσας τὰς αἰσθήσεις , εἷς λόγος συνέχει , τὰς μὲν ἀκόντως κακὰ ἐργαζομένας ἀκτήτους εἶναι ὡς πονηρὰς οὔσας , τὰς δὲ ἑκουσίως κτητὰς ὡς ἀγαθὰς οὔσας . 
Ἱππίας ἔμοιγε δοκεῖ . 
Σωκράτης τί δέ ; 
ὀργάνων ποτέρων βελτίων ἡ κοινωνία , οἷς ἑκών τις κακὰ ἐργάζεται ἢ οἷς ἄκων ; 
οἷον πηδάλιον ᾧ ἄκων κακῶς τις κυβερνήσει βέλτιον ἢ ᾧ ἑκών ; 
Ἱππίας ὧι ἑκών . 
Σωκράτης οὐ καὶ τόξον ὡσαύτως καὶ λύρα καὶ αὐλοὶ καὶ τἆλλα σύμπαντα ; 
Ἱππίας ἀληθῆ λέγεις . 
Σωκράτης τί δέ ; 
ψυχὴν κεκτῆσθαι ἵππου , ᾗ ἑκών τις κακῶς ἱππεύσει , ἄμεινον ἢ <ᾗ> 
ἄκων ; 
Ἱππίας ἧι ἑκών . 
Σωκράτης ἀμείνων ἄρα ἐστίν . 
Ἱππίας ναί . 
Σωκράτης τῇ ἀμείνονι ἄρα ψυχῇ ἵππου τὰ τῆς ψυχῆς ἔργα ταύτης τὰ πονηρὰ ἑκουσίως ἂν ποιοῖ , τῇ δὲ τῆς πονηρᾶς ἀκουσίως ; 
Ἱππίας πάνυ γε . 
Σωκράτης οὐκοῦν καὶ κυνὸς καὶ τῶν ἄλλων ζῴων πάντων ; 
Ἱππίας ναί . 
Σωκράτης τί δὲ δή ; 
ἀνθρώπου ψυχὴν ἐκτῆσθαι τοξότου ἄμεινόν ἐστιν , ἥτις ἑκουσίως ἁμαρτάνει τοῦ σκοποῦ , ἢ ἥτις ἀκουσίως ; 
Ἱππίας ἥτις ἑκουσίως . 
Σωκράτης οὐκοῦν καὶ αὕτη ἀμείνων εἰς τοξικήν ἐστιν ; 
Ἱππίας ναί . 
Σωκράτης καὶ ψυχὴ ἄρα ἀκουσίως ἁμαρτάνουσα πονηροτέρα ἢ ἑκουσίως ; 
Ἱππίας ἐν τοξικῇ γε . 
Σωκράτης τί δ’ ἐν ἰατρικῇ ; 
οὐχὶ ἡ ἑκοῦσα κακὰ ἐργαζομένη περὶ τὰ σώματα ἰατρικωτέρα ; 
Ἱππίας ναί . 
Σωκράτης ἀμείνων ἄρα αὕτη ἐν ταύτῃ τῇ τέχνῃ τῆς μὴ [ἰατρικῆς] . 
Ἱππίας ἀμείνων . 
Σωκράτης τί δέ ; 
ἡ κιθαριστικωτέρα καὶ αὐλητικωτέρα καὶ τἆλλα πάντα τὰ κατὰ τὰς τέχνας τε καὶ τὰς ἐπιστήμας , οὐχὶ ἡ ἀμείνων ἑκοῦσα τὰ κακὰ ἐργάζεται καὶ τὰ αἰσχρὰ καὶ ἐξαμαρτάνει , ἡ δὲ πονηροτέρα ἄκουσα ; 
Ἱππίας φαίνεται . 
Σωκράτης ἀλλὰ μήν που τάς γε τῶν δούλων ψυχὰς κεκτῆσθαι δεξαίμεθ’ ἂν μᾶλλον τὰς ἑκουσίως ἢ τὰς ἀκουσίως ἁμαρτανούσας τε καὶ κακουργούσας , ὡς ἀμείνους οὔσας εἰς ταῦτα . 
Ἱππίας ναί . 
Σωκράτης τί δέ ; 
τὴν ἡμετέραν αὐτῶν οὐ βουλοίμεθ’ ἂν ὡς βελτίστην ἐκτῆσθαι ; 
Ἱππίας ναί . 
Σωκράτης οὐκοῦν βελτίων ἔσται , ἐὰν ἑκοῦσα κακουργῇ τε καὶ ἐξαμαρτάνῃ , ἢ ἐὰν ἄκουσα ; 
Ἱππίας δεινὸν μεντἂν εἴη , ὦ Σώκρατες , εἰ οἱ ἑκόντες ἀδικοῦντες βελτίους ἔσονται ἢ οἱ ἄκοντες . 
Σωκράτης ἀλλὰ μὴν φαίνονταί γε ἐκ τῶν εἰρημένων . 
Ἱππίας οὔκουν ἔμοιγε . 
Σωκράτης ἐγὼ δ’ ᾤμην , ὦ Ἱππία , καὶ σοὶ φανῆναι . 
πάλιν δ’ ἀπόκριναι · ἡ δικαιοσύνη οὐχὶ ἢ δύναμίς τίς ἐστιν ἢ ἐπιστήμη ἢ ἀμφότερα ; 
ἢ οὐκ ἀνάγκη ἕν γέ τι τούτων εἶναι τὴν δικαιοσύνην ; 
Ἱππίας ναί . 
Σωκράτης οὐκοῦν εἰ μὲν δύναμίς ἐστι τῆς ψυχῆς ἡ δικαιοσύνη , ἡ δυνατωτέρα ψυχὴ δικαιοτέρα ἐστί ; 
βελτίων γάρ που ἡμῖν ἐφάνη , ὦ ἄριστε , ἡ τοιαύτη . 
Ἱππίας ἐφάνη γάρ . 
Σωκράτης τί δ’ εἰ ἐπιστήμη ; 
οὐχ ἡ σοφωτέρα ψυχὴ δικαιοτέρα , ἡ δὲ ἀμαθεστέρα ἀδικωτέρα ; < 
Ἱππίας ναί.> 
Σωκράτης τί δ’ εἰ ἀμφότερα ; 
οὐχ ἡ ἀμφοτέρας ἔχουσα , ἐπιστήμην καὶ δύναμιν , δικαιοτέρα , ἡ δ’ ἀμαθεστέρα ἀδικωτέρα ; 
οὐχ οὕτως ἀνάγκη ἔχειν ; 
Ἱππίας φαίνεται . 
Σωκράτης οὐκοῦν ἡ δυνατωτέρα καὶ σοφωτέρα αὕτη ἀμείνων οὖσα ἐφάνη καὶ ἀμφότερα μᾶλλον δυναμένη ποιεῖν , καὶ τὰ καλὰ καὶ τὰ αἰσχρά , περὶ πᾶσαν ἐργασίαν ; 
Ἱππίας ναί . 
Σωκράτης ὅταν ἄρα τὰ αἰσχρὰ ἐργάζηται , ἑκοῦσα ἐργάζεται διὰ δύναμιν καὶ τέχνην · ταῦτα δὲ δικαιοσύνης φαίνεται , ἤτοι ἀμφότερα ἢ τὸ ἕτερον . 
Ἱππίας ἔοικεν . 
Σωκράτης καὶ τὸ μέν γε ἀδικεῖν κακὰ ποιεῖν ἐστιν , τὸ δὲ μὴ ἀδικεῖν καλά . 
Ἱππίας ναί . 
Σωκράτης οὐκοῦν ἡ δυνατωτέρα καὶ ἀμείνων ψυχή , ὅτανπερ ἀδικῇ , ἑκοῦσα ἀδικήσει , ἡ δὲ πονηρὰ ἄκουσα ; 
Ἱππίας φαίνεται . 
Σωκράτης οὐκοῦν ἀγαθὸς ἀνὴρ ὁ τὴν ἀγαθὴν ψυχὴν ἔχων , κακὸς δὲ ὁ τὴν κακήν ; 
Ἱππίας ναί . 
Σωκράτης ἀγαθοῦ μὲν ἄρα ἀνδρός ἐστιν ἑκόντα ἀδικεῖν , κακοῦ δὲ ἄκοντα , εἴπερ ὁ ἀγαθὸς ἀγαθὴν ψυχὴν ἔχει . 
Ἱππίας ἀλλὰ μὴν ἔχει γε . 
Σωκράτης ὁ ἄρα ἑκὼν ἁμαρτάνων καὶ αἰσχρὰ καὶ ἄδικα ποιῶν , ὦ Ἱππία , εἴπερ τίς ἐστιν οὗτος , οὐκ ἂν ἄλλος εἴη ἢ ὁ ἀγαθός . 
Ἱππίας οὐκ ἔχω ὅπως σοι συγχωρήσω , ὦ Σώκρατες , ταῦτα . 
Σωκράτης οὐδὲ γὰρ ἐγὼ ἐμοί , ὦ Ἱππία · ἀλλ’ ἀναγκαῖον οὕτω φαίνεσθαι νῦν γε ἡμῖν ἐκ τοῦ λόγου . 
ὅπερ μέντοι πάλαι ἔλεγον , ἐγὼ περὶ ταῦτα ἄνω καὶ κάτω πλανῶμαι καὶ οὐδέποτε ταὐτά μοι δοκεῖ . 
καὶ ἐμὲ μὲν οὐδὲν θαυμαστὸν πλανᾶσθαι οὐδὲ ἄλλον ἰδιώτην · εἰ δὲ καὶ ὑμεῖς πλανήσεσθε οἱ σοφοί , τοῦτο ἤδη καὶ ἡμῖν δεινὸν εἰ μηδὲ παρ’ ὑμᾶς ἀφικόμενοι παυσόμεθα τῆς πλάνης . 
Ἴων 
ΣωκράτησἼων 
Σωκράτης τὸν Ἴωνα χαίρειν . 
πόθεν τὰ νῦν ἡμῖν ἐπιδεδήμηκας ; 
ἢ οἴκοθεν ἐξ Ἐφέσου ; 
Ἴων οὐδαμῶς , ὦ Σώκρατες , ἀλλ’ ἐξ Ἐπιδαύρου ἐκ τῶν Ἀσκληπιείων . 
Σωκράτης μῶν καὶ ῥαψῳδῶν ἀγῶνα τιθέασιν τῷ θεῷ οἱ Ἐπιδαύριοι ; 
Ἴων πάνυ γε , καὶ τῆς ἄλλης γε μουσικῆς . 
Σωκράτης τί οὖν ; 
ἠγωνίζου τι ἡμῖν ; 
καὶ πῶς τι ἠγωνίσω ; 
Ἴων τὰ πρῶτα τῶν ἄθλων ἠνεγκάμεθα , ὦ Σώκρατες . 
Σωκράτης εὖ λέγεις · ἄγε δὴ ὅπως καὶ τὰ Παναθήναια νικήσομεν . 
Ἴων ἀλλ’ ἔσται ταῦτα , ἐὰν θεὸς ἐθέλῃ . 
Σωκράτης καὶ μὴν πολλάκις γε ἐζήλωσα ὑμᾶς τοὺς ῥαψῳδούς , ὦ Ἴων , τῆς τέχνης · τὸ γὰρ ἅμα μὲν τὸ σῶμα κεκοσμῆσθαι ἀεὶ πρέπον ὑμῶν εἶναι τῇ τέχνῃ καὶ ὡς καλλίστοις φαίνεσθαι , ἅμα δὲ ἀναγκαῖον εἶναι ἔν τε ἄλλοις ποιηταῖς διατρίβειν πολλοῖς καὶ ἀγαθοῖς καὶ δὴ καὶ μάλιστα ἐν Ὁμήρῳ , τῷ ἀρίστῳ καὶ θειοτάτῳ τῶν ποιητῶν , καὶ τὴν τούτου διάνοιαν ἐκμανθάνειν , μὴ μόνον τὰ ἔπη , ζηλωτόν ἐστιν . 
οὐ γὰρ ἂν γένοιτό ποτε ἀγαθὸς ῥαψῳδός , εἰ μὴ συνείη τὰ λεγόμενα ὑπὸ τοῦ ποιητοῦ . 
τὸν γὰρ ῥαψῳδὸν ἑρμηνέα δεῖ τοῦ ποιητοῦ τῆς διανοίας γίγνεσθαι τοῖς ἀκούουσι · τοῦτο δὲ καλῶς ποιεῖν μὴ γιγνώσκοντα ὅτι λέγει ὁ ποιητὴς ἀδύνατον . 
ταῦτα οὖν πάντα ἄξια ζηλοῦσθαι . 
Ἴων ἀληθῆ λέγεις , ὦ Σώκρατες · ἐμοὶ γοῦν τοῦτο πλεῖστον ἔργον παρέσχεν τῆς τέχνης , καὶ οἶμαι κάλλιστα ἀνθρώπων λέγειν περὶ Ὁμήρου , ὡς οὔτε Μητρόδωρος ὁ 
Λαμψακηνὸς οὔτε Στησίμβροτος ὁ Θάσιος οὔτε Γλαύκων οὔτε ἄλλος οὐδεὶς τῶν πώποτε γενομένων ἔσχεν εἰπεῖν οὕτω πολλὰς καὶ καλὰς διανοίας περὶ Ὁμήρου ὅσας ἐγώ . 
Σωκράτης εὖ λέγεις , ὦ Ἴων · δῆλον γὰρ ὅτι οὐ φθονήσεις μοι ἐπιδεῖξαι . 
Ἴων καὶ μὴν ἄξιόν γε ἀκοῦσαι , ὦ Σώκρατες , ὡς εὖ κεκόσμηκα τὸν Ὅμηρον · ὥστε οἶμαι ὑπὸ Ὁμηριδῶν ἄξιος εἶναι χρυσῷ στεφάνῳ στεφανωθῆναι . 
Σωκράτης καὶ μὴν ἐγὼ ἔτι ποιήσομαι σχολὴν ἀκροάσασθαί σου , νῦν δέ μοι τοσόνδε ἀπόκριναι · πότερον περὶ Ὁμήρου μόνον δεινὸς εἶ ἢ καὶ περὶ Ἡσιόδου καὶ Ἀρχιλόχου ; 
Ἴων οὐδαμῶς , ἀλλὰ περὶ Ὁμήρου μόνον · ἱκανὸν γάρ μοι δοκεῖ εἶναι . 
Σωκράτης ἔστι δὲ περὶ ὅτου Ὅμηρός τε καὶ Ἡσίοδος ταὐτὰ λέγετον ; 
Ἴων οἶμαι ἔγωγε καὶ πολλά . 
Σωκράτης πότερον οὖν περὶ τούτων κάλλιον ἂν ἐξηγήσαιο ἃ Ὅμηρος λέγει ἢ ἃ Ἡσίοδος ; 
Ἴων ὁμοίως ἂν περί γε τούτων , ὦ 
Σώκρατες , περὶ ὧν ταὐτὰ λέγουσιν . 
Σωκράτης τί δὲ ὧν πέρι μὴ ταὐτὰ λέγουσιν ; 
οἷον περὶ μαντικῆς λέγει τι Ὅμηρός τε καὶ Ἡσίοδος . 
Ἴων πάνυ γε . 
Σωκράτης τί οὖν ; 
ὅσα τε ὁμοίως καὶ ὅσα διαφόρως περὶ μαντικῆς λέγετον τὼ ποιητὰ τούτω , πότερον σὺ κάλλιον ἂν ἐξηγήσαιο ἢ τῶν μάντεών τις τῶν ἀγαθῶν ; 
Ἴων τῶν μάντεων . 
Σωκράτης εἰ δὲ σὺ ἦσθα μάντις , οὐκ , εἴπερ περὶ τῶν ὁμοίως λεγομένων οἷός τ’ ἦσθα ἐξηγήσασθαι , καὶ περὶ τῶν διαφόρως λεγομένων ἠπίστω ἂν ἐξηγεῖσθαι ; 
Ἴων δῆλον ὅτι . 
Σωκράτης τί οὖν ποτε περὶ μὲν Ὁμήρου δεινὸς εἶ , περὶ δὲ Ἡσιόδου οὔ , οὐδὲ τῶν ἄλλων ποιητῶν ; 
ἢ Ὅμηρος περὶ ἄλλων τινῶν λέγει ἢ ὧνπερ σύμπαντες οἱ ἄλλοι ποιηταί ; 
οὐ περὶ πολέμου τε τὰ πολλὰ διελήλυθεν καὶ περὶ ὁμιλιῶν πρὸς ἀλλήλους ἀνθρώπων ἀγαθῶν τε καὶ κακῶν καὶ ἰδιωτῶν καὶ δημιουργῶν , καὶ περὶ θεῶν πρὸς ἀλλήλους καὶ πρὸς ἀνθρώπους ὁμιλούντων , ὡς ὁμιλοῦσι , καὶ περὶ τῶν οὐρανίων παθημάτων καὶ περὶ τῶν ἐν Ἅιδου , καὶ γενέσεις καὶ θεῶν καὶ ἡρώων ; 
οὐ ταῦτά ἐστι περὶ ὧν Ὅμηρος τὴν ποίησιν πεποίηκεν ; 
Ἴων ἀληθῆ λέγεις , ὦ Σώκρατες . 
Σωκράτης τί δὲ οἱ ἄλλοι ποιηταί ; 
οὐ περὶ τῶν αὐτῶν τούτων ; 
Ἴων ναί , ἀλλ’ , ὦ Σώκρατες , οὐχ ὁμοίως πεποιήκασι καὶ Ὅμηρος . 
Σωκράτης τί μήν ; 
κάκιον ; 
Ἴων πολύ γε . 
Σωκράτης 
Ὅμηρος δὲ ἄμεινον ; 
Ἴων ἄμεινον μέντοι νὴ Δία . 
Σωκράτης οὐκοῦν , ὦ φίλη κεφαλὴ Ἴων , ὅταν περὶ ἀριθμοῦ πολλῶν λεγόντων εἷς τις ἄριστα λέγῃ , γνώσεται δήπου τις τὸν εὖ λέγοντα ; 
Ἴων φημί . 
Σωκράτης πότερον οὖν ὁ αὐτὸς ὅσπερ καὶ τοὺς κακῶς λέγοντας , ἢ ἄλλος ; 
Ἴων ὁ αὐτὸς δήπου . 
Σωκράτης οὐκοῦν ὁ τὴν ἀριθμητικὴν τέχνην ἔχων οὗτός ἐστιν ; 
Ἴων ναί . 
Σωκράτης τί δ’ ; 
ὅταν πολλῶν λεγόντων περὶ ὑγιεινῶν σιτίων ὁποῖά ἐστιν , εἷς τις ἄριστα λέγῃ , πότερον ἕτερος μέν τις τὸν ἄριστα λέγοντα γνώσεται ὅτι ἄριστα λέγει , ἕτερος δὲ τὸν κάκιον ὅτι κάκιον , ἢ ὁ αὐτός ; 
Ἴων δῆλον δήπου , ὁ αὐτός . 
Σωκράτης τίς οὗτος ; 
τί ὄνομα αὐτῷ ; 
Ἴων ἰατρός . 
Σωκράτης οὐκοῦν ἐν κεφαλαίῳ λέγομεν ὡς ὁ αὐτὸς γνώσεται ἀεί , περὶ τῶν αὐτῶν πολλῶν λεγόντων , ὅστις τε εὖ λέγει καὶ ὅστις κακῶς · ἢ εἰ μὴ γνώσεται τὸν κακῶς λέγοντα , δῆλον ὅτι οὐδὲ τὸν εὖ , περί γε τοῦ αὐτοῦ . 
Ἴων οὕτως . 
Σωκράτης οὐκοῦν ὁ αὐτὸς γίγνεται δεινὸς περὶ ἀμφοτέρων ; 
Ἴων ναί . 
Σωκράτης οὐκοῦν σὺ φὴ|ς καὶ Ὅμηρον καὶ τοὺς ἄλλους ποιητάς , ἐν οἷς καὶ Ἡσίοδος καὶ Ἀρχίλοχός ἐστιν , περί γε τῶν αὐτῶν λέγειν , ἀλλ’ οὐχ ὁμοίως , ἀλλὰ τὸν μὲν εὖ γε , τοὺς δὲ χεῖρον ; 
Ἴων καὶ ἀληθῆ λέγω . 
Σωκράτης οὐκοῦν , εἴπερ τὸν εὖ λέγοντα γιγνώσκεις , καὶ τοὺς χεῖρον λέγοντας γιγνώσκοις ἂν ὅτι χεῖρον λέγουσιν . 
Ἴων ἔοικέν γε . 
Σωκράτης οὐκοῦν , ὦ βέλτιστε , ὁμοίως τὸν Ἴωνα λέγοντες περὶ Ὁμήρου τε δεινὸν εἶναι καὶ περὶ τῶν ἄλλων ποιητῶν οὐχ ἁμαρτησόμεθα , ἐπειδή γε αὐτὸς ὁμολογῇ τὸν αὐτὸν ἔσεσθαι κριτὴν ἱκανὸν πάντων ὅσοι ἂν περὶ τῶν αὐτῶν λέγωσι , τοὺς δὲ ποιητὰς σχεδὸν ἅπαντας τὰ αὐτὰ ποιεῖν . 
Ἴων τί οὖν ποτε τὸ αἴτιον , ὦ Σώκρατες , ὅτι ἐγώ , ὅταν μέν τις περὶ ἄλλου του ποιητοῦ διαλέγηται , οὔτε προσέχω τὸν νοῦν ἀδυνατῶ τε καὶ ὁτιοῦν συμβαλέσθαι λόγου ἄξιον , ἀλλ’ ἀτεχνῶς νυστάζω , ἐπειδὰν δέ τις περὶ Ὁμήρου μνησθῇ , εὐθύς τε ἐγρήγορα καὶ προσέχω τὸν νοῦν καὶ εὐπορῶ ὅτι λέγω ; 
Σωκράτης οὐ χαλεπὸν τοῦτό γε εἰκάσαι , ὦ ἑταῖρε , ἀλλὰ παντὶ δῆλον ὅτι τέχνῃ καὶ ἐπιστήμῃ περὶ Ὁμήρου λέγειν ἀδύνατος εἶ · εἰ γὰρ τέχνῃ οἷός τε ἦσθα , καὶ περὶ τῶν ἄλλων ποιητῶν ἁπάντων λέγειν οἷός τ’ ἂν ἦσθα · ποιητικὴ γάρ πού ἐστιν τὸ ὅλον . 
ἢ οὔ ; 
Ἴων ναί . 
Σωκράτης οὐκοῦν ἐπειδὰν λάβῃ τις καὶ ἄλλην τέχνην ἡντινοῦν ὅλην , ὁ αὐτὸς τρόπος τῆς σκέψεως ἔσται περὶ ἁπασῶν τῶν τεχνῶν ; 
πῶς τοῦτο λέγω , δέῃ τί μου ἀκοῦσαι , ὦ Ἴων ; 
Ἴων ναὶ μὰ τὸν Δία , ὦ Σώκρατες , ἔγωγε · χαίρω γὰρ ἀκούων ὑμῶν τῶν σοφῶν . 
Σωκράτης βουλοίμην ἄν σε ἀληθῆ λέγειν , ὦ Ἴων · ἀλλὰ σοφοὶ μέν πού ἐστε ὑμεῖς οἱ ῥαψῳδοὶ καὶ ὑποκριταὶ καὶ ὧν ὑμεῖς ᾄδετε τὰ ποιήματα , ἐγὼ δὲ οὐδὲν ἄλλο ἢ τἀληθῆ λέγω , οἷον εἰκὸς ἰδιώτην ἄνθρωπον . 
ἐπεὶ καὶ περὶ τούτου οὗ νῦν ἠρόμην σε , θέασαι ὡς φαῦλον καὶ ἰδιωτικόν ἐστι καὶ παντὸς ἀνδρὸς γνῶναι ὃ ἔλεγον , τὴν αὐτὴν εἶναι σκέψιν , ἐπειδάν τις ὅλην τέχνην λάβῃ . 
λάβωμεν γὰρ τῷ λόγῳ · γραφικὴ γάρ τίς ἐστι τέχνη τὸ ὅλον ; 
Ἴων ναί . 
Σωκράτης οὐκοῦν καὶ γραφῆς πολλοὶ καὶ εἰσὶ καὶ γεγόνασιν ἀγαθοὶ καὶ φαῦλοι ; 
Ἴων πάνυ γε . 
Σωκράτης ἤδη οὖν τινα εἶδες ὅστις περὶ μὲν Πολυγνώτου τοῦ Ἀγλαοφῶντος δεινός ἐστιν ἀποφαίνειν ἃ εὖ τε γράφει καὶ ἃ μή , περὶ δὲ τῶν ἄλλων γραφέων ἀδύνατος ; 
καὶ ἐπειδὰν μέν τις τὰ τῶν ἄλλων ζωγράφων ἔργα ἐπιδεικνύῃ , νυστάζει τε καὶ ἀπορεῖ καὶ οὐκ ἔχει ὅτι συμβάληται , ἐπειδὰν δὲ περὶ Πολυγνώτου ἢ ἄλλου ὅτου βούλει τῶν γραφέων ἑνὸς μόνου δέῃ ἀποφήνασθαι γνώμην , ἐγρήγορέν τε καὶ προσέχει τὸν νοῦν καὶ εὐπορεῖ ὅτι εἴπῃ ; 
Ἴων οὐ μὰ τὸν Δία , οὐ δῆτα . 
Σωκράτης τί δέ ; 
ἐν ἀνδριαντοποιίᾳ ἤδη τιν’ εἶδες ὅστις περὶ μὲν Δαιδάλου τοῦ Μητίονος ἢ Ἐπειοῦ τοῦ Πανοπέως ἢ Θεοδώρου τοῦ Σαμίου ἢ ἄλλου τινὸς ἀνδριαντοποιοῦ ἑνὸς πέρι δεινός ἐστιν ἐξηγεῖσθαι ἃ εὖ πεποίηκεν , ἐν δὲ τοῖς τῶν ἄλλων ἀνδριαντοποιῶν ἔργοις ἀπορεῖ τε καὶ νυστάζει , οὐκ ἔχων ὅτι εἴπῃ ; 
Ἴων οὐ μὰ τὸν Δία , οὐδὲ τοῦτον ἑώρακα . 
Σωκράτης ἀλλὰ μήν , ὥς γ’ ἐγὼ οἶμαι , οὐδ’ ἐν αὐλήσει γε οὐδὲ ἐν κιθαρίσει οὐδὲ ἐν κιθαρῳδίᾳ οὐδὲ ἐν ῥαψῳδίᾳ οὐδεπώποτ’ εἶδες ἄνδρα ὅστις περὶ μὲν Ὀλύμπου δεινός ἐστιν ἐξηγεῖσθαι ἢ περὶ Θαμύρου ἢ περὶ 
Ὀρφέως ἢ περὶ Φημίου τοῦ Ἰθακησίου ῥαψῳδοῦ , περὶ δὲ Ἴωνος τοῦ Ἐφεσίου [ῥαψῳδοῦ] 
ἀπορεῖ καὶ οὐκ ἔχει συμβαλέσθαι ἅ τε εὖ ῥαψῳδεῖ καὶ ἃ μή . 
Ἴων οὐκ ἔχω σοι περὶ τούτου ἀντιλέγειν , ὦ Σώκρατες · ἀλλ’ ἐκεῖνο ἐμαυτῷ σύνοιδα , ὅτι περὶ Ὁμήρου κάλλιστ’ ἀνθρώπων λέγω καὶ εὐπορῶ καὶ οἱ ἄλλοι πάντες μέ φασιν εὖ λέγειν , περὶ δὲ τῶν ἄλλων οὔ . 
καίτοι ὅρα τοῦτο τί ἔστιν . 
Σωκράτης καὶ ὁρῶ , ὦ Ἴων , καὶ ἔρχομαί γέ σοι ἀποφανούμενος ὅ μοι δοκεῖ τοῦτο εἶναι . 
ἔστι γὰρ τοῦτο τέχνη μὲν οὐκ ὂν παρὰ σοὶ περὶ Ὁμήρου εὖ λέγειν , ὃ νυνδὴ ἔλεγον , θεία δὲ δύναμις ἥ σε κινεῖ , ὥσπερ ἐν τῇ λίθῳ ἣν Εὐριπίδης μὲν Μαγνῆτιν ὠνόμασεν , οἱ δὲ πολλοὶ Ἡρακλείαν . 
καὶ γὰρ αὕτη ἡ λίθος οὐ μόνον αὐτοὺς τοὺς δακτυλίους ἄγει τοὺς σιδηροῦς , ἀλλὰ καὶ δύναμιν ἐντίθησι τοῖς δακτυλίοις ὥστ’ αὖ δύνασθαι ταὐτὸν τοῦτο ποιεῖν ὅπερ ἡ λίθος , ἄλλους ἄγειν δακτυλίους , ὥστ’ ἐνίοτε ὁρμαθὸς μακρὸς πάνυ σιδηρίων καὶ δακτυλίων ἐξ ἀλλήλων ἤρτηται · πᾶσι δὲ τούτοις ἐξ ἐκείνης τῆς λίθου ἡ δύναμις ἀνήρτηται . 
οὕτω δὲ καὶ ἡ Μοῦσα ἐνθέους μὲν ποιεῖ αὐτή , διὰ δὲ τῶν ἐνθέων τούτων ἄλλων ἐνθουσιαζόντων ὁρμαθὸς ἐξαρτᾶται . 
πάντες γὰρ οἵ τε τῶν ἐπῶν ποιηταὶ οἱ ἀγαθοὶ οὐκ ἐκ τέχνης ἀλλ’ ἔνθεοι ὄντες καὶ κατεχόμενοι πάντα ταῦτα τὰ καλὰ λέγουσι ποιήματα , καὶ οἱ μελοποιοὶ οἱ ἀγαθοὶ ὡσαύτως , ὥσπερ οἱ κορυβαντιῶντες οὐκ ἔμφρονες ὄντες ὀρχοῦνται , οὕτω καὶ οἱ μελοποιοὶ οὐκ ἔμφρονες ὄντες τὰ καλὰ μέλη ταῦτα ποιοῦσιν , ἀλλ’ ἐπειδὰν ἐμβῶσιν εἰς τὴν ἁρμονίαν καὶ εἰς τὸν ῥυθμόν , βακχεύουσι καὶ κατεχόμενοι , ὥσπερ αἱ βάκχαι ἀρύονται ἐκ τῶν ποταμῶν μέλι καὶ γάλα κατεχόμεναι , ἔμφρονες δὲ οὖσαι οὔ , καὶ τῶν μελοποιῶν ἡ ψυχὴ τοῦτο ἐργάζεται , ὅπερ αὐτοὶ λέγουσι . 
λέγουσι γὰρ δήπουθεν πρὸς ἡμᾶς οἱ ποιηταὶ ὅτι ἀπὸ κρηνῶν μελιρρύτων ἐκ Μουσῶν κήπων τινῶν καὶ ναπῶν δρεπόμενοι τὰ μέλη ἡμῖν φέρουσιν ὥσπερ αἱ μέλιτται , καὶ αὐτοὶ οὕτω πετόμενοι · καὶ ἀληθῆ λέγουσι . 
κοῦφον γὰρ χρῆμα ποιητής ἐστιν καὶ πτηνὸν καὶ ἱερόν , καὶ οὐ πρότερον οἷός τε ποιεῖν πρὶν ἂν ἔνθεός τε γένηται καὶ ἔκφρων καὶ ὁ νοῦς μηκέτι ἐν αὐτῷ ἐνῇ · ἕως δ’ ἂν τουτὶ ἔχῃ τὸ κτῆμα , ἀδύνατος πᾶς ποιεῖν ἄνθρωπός ἐστιν καὶ χρησμῳδεῖν . 
ἅτε οὖν οὐ τέχνῃ ποιοῦντες καὶ πολλὰ λέγοντες καὶ καλὰ περὶ τῶν πραγμάτων , ὥσπερ σὺ περὶ Ὁμήρου , ἀλλὰ θείᾳ μοίρᾳ , τοῦτο μόνον οἷός τε ἕκαστος ποιεῖν καλῶς ἐφ’ ὃ ἡ Μοῦσα αὐτὸν ὥρμησεν , ὁ μὲν διθυράμβους , ὁ δὲ ἐγκώμια , ὁ δὲ ὑπορχήματα , ὁ δ’ ἔπη , ὁ δ’ ἰάμβους · τὰ δ’ ἄλλα φαῦλος αὐτῶν ἕκαστός ἐστιν . 
οὐ γὰρ τέχνῃ ταῦτα λέγουσιν ἀλλὰ θείᾳ δυνάμει , ἐπεί , εἰ περὶ ἑνὸς τέχνῃ καλῶς ἠπίσταντο λέγειν , κἂν περὶ τῶν ἄλλων ἁπάντων · διὰ ταῦτα δὲ ὁ θεὸς ἐξαιρούμενος τούτων τὸν νοῦν τούτοις χρῆται ὑπηρέταις καὶ τοῖς χρησμῳδοῖς καὶ τοῖς μάντεσι τοῖς θείοις , ἵνα ἡμεῖς οἱ ἀκούοντες εἰδῶμεν ὅτι οὐχ οὗτοί εἰσιν οἱ ταῦτα λέγοντες οὕτω πολλοῦ ἄξια , οἷς νοῦς μὴ πάρεστιν , ἀλλ’ ὁ θεὸς αὐτός ἐστιν ὁ λέγων , διὰ τούτων δὲ φθέγγεται πρὸς ἡμᾶς . 
μέγιστον δὲ τεκμήριον τῷ λόγῳ Τύννιχος ὁ Χαλκιδεύς , ὃς ἄλλο μὲν οὐδὲν πώποτε ἐποίησε ποίημα ὅτου τις ἂν ἀξιώσειεν μνησθῆναι , τὸν δὲ παίωνα ὃν πάντες ᾄδουσι , σχεδόν τι πάντων μελῶν κάλλιστον , ἀτεχνῶς , ὅπερ αὐτὸς λέγει , 
“εὕρημά τι Μοισᾶν.” 
ἐν τούτῳ γὰρ δὴ μάλιστά μοι δοκεῖ ὁ θεὸς ἐνδείξασθαι ἡμῖν , ἵνα μὴ διστάζωμεν , ὅτι οὐκ ἀνθρώπινά ἐστιν τὰ καλὰ ταῦτα ποιήματα οὐδὲ ἀνθρώπων , ἀλλὰ θεῖα καὶ θεῶν , οἱ δὲ ποιηταὶ οὐδὲν ἀλλ’ ἢ ἑρμηνῆς εἰσιν τῶν θεῶν , κατεχόμενοι ἐξ ὅτου ἂν ἕκαστος κατέχηται . 
ταῦτα ἐνδεικνύμενος ὁ θεὸς ἐξεπίτηδες διὰ τοῦ φαυλοτάτου ποιητοῦ τὸ κάλλιστον μέλος ᾖσεν · ἢ οὐ δοκῶ σοι ἀληθῆ λέγειν , ὦ Ἴων ; 
Ἴων ναὶ μὰ τὸν Δία , ἔμοιγε · ἅπτει γάρ πώς μου τοῖς λόγοις τῆς ψυχῆς , ὦ Σώκρατες , καί μοι δοκοῦσι θείᾳ μοίρᾳ ἡμῖν παρὰ τῶν θεῶν ταῦτα οἱ ἀγαθοὶ ποιηταὶ ἑρμηνεύειν . 
Σωκράτης οὐκοῦν ὑμεῖς αὖ οἱ ῥαψῳδοὶ τὰ τῶν ποιητῶν ἑρμηνεύετε ; 
Ἴων καὶ τοῦτο ἀληθὲς λέγεις . 
Σωκράτης οὐκοῦν ἑρμηνέων ἑρμηνῆς γίγνεσθε ; 
Ἴων παντάπασί γε . 
Σωκράτης ἔχε δή μοι τόδε εἰπέ , ὦ Ἴων , καὶ μὴ ἀποκρύψῃ ὅτι ἄν σε ἔρωμαι · ὅταν εὖ εἴπῃς ἔπη καὶ ἐκπλήξῃς μάλιστα τοὺς θεωμένους , ἢ τὸν Ὀδυσσέα ὅταν ἐπὶ τὸν οὐδὸν ἐφαλλόμενον ᾄδῃς , ἐκφανῆ γιγνόμενον τοῖς μνηστῆρσι καὶ ἐκχέοντα τοὺς ὀιστοὺς πρὸ τῶν ποδῶν , ἢ Ἀχιλλέα ἐπὶ τὸν Ἕκτορα ὁρμῶντα , ἢ καὶ τῶν περὶ Ἀνδρομάχην ἐλεινῶν τι ἢ περὶ Ἑκάβην ἢ περὶ Πρίαμον , τότε πότερον ἔμφρων εἶ ἢ ἔξω σαυτοῦ γίγνῃ καὶ παρὰ τοῖς πράγμασιν οἴεταί σου εἶναι ἡ ψυχὴ οἷς λέγεις ἐνθουσιάζουσα , ἢ ἐν Ἰθάκῃ οὖσιν ἢ ἐν Τροίᾳ ἢ ὅπως ἂν καὶ τὰ ἔπη ἔχῃ ; 
Ἴων ὡς ἐναργές μοι τοῦτο , ὦ Σώκρατες , τὸ τεκμήριον εἶπες · οὐ γάρ σε ἀποκρυψάμενος ἐρῶ . 
ἐγὼ γὰρ ὅταν ἐλεινόν τι λέγω , δακρύων ἐμπίμπλανταί μου οἱ ὀφθαλμοί · ὅταν τε φοβερὸν ἢ δεινόν , ὀρθαὶ αἱ τρίχες ἵστανται ὑπὸ φόβου καὶ ἡ καρδία πηδᾷ . 
Σωκράτης τί οὖν ; 
φῶμεν , ὦ Ἴων , ἔμφρονα εἶναι τότε τοῦτον τὸν ἄνθρωπον , ὃς ἂν κεκοσμημένος ἐσθῆτι ποικίλῃ καὶ χρυσοῖσι στεφάνοις κλάῃ τ’ ἐν θυσίαις καὶ ἑορταῖς , μηδὲν ἀπολωλεκὼς τούτων , ἢ φοβῆται πλέον ἢ ἐν δισμυρίοις ἀνθρώποις ἑστηκὼς φιλίοις , μηδενὸς ἀποδύοντος μηδὲ ἀδικοῦντος ; 
Ἴων οὐ μὰ τὸν Δία , οὐ πάνυ , ὦ Σώκρατες , ὥς γε τἀληθὲς εἰρῆσθαι . 
Σωκράτης οἶσθα οὖν ὅτι καὶ τῶν θεατῶν τοὺς πολλοὺς ταὐτὰ ταῦτα ὑμεῖς ἐργάζεσθε ; 
Ἴων καὶ μάλα καλῶς οἶδα · καθορῶ γὰρ ἑκάστοτε αὐτοὺς ἄνωθεν ἀπὸ τοῦ βήματος κλάοντάς τε καὶ δεινὸν ἐμβλέποντας καὶ συνθαμβοῦντας τοῖς λεγομένοις . 
δεῖ γάρ με καὶ σφόδρ’ αὐτοῖς τὸν νοῦν προσέχειν · ὡς ἐὰν μὲν κλάοντας αὐτοὺς καθίσω , αὐτὸς γελάσομαι ἀργύριον λαμβάνων , ἐὰν δὲ γελῶντας , αὐτὸς κλαύσομαι ἀργύριον ἀπολλύς . 
Σωκράτης οἶσθα οὖν ὅτι οὗτός ἐστιν ὁ θεατὴς τῶν δακτυλίων ὁ ἔσχατος , ὧν ἐγὼ ἔλεγον ὑπὸ τῆς Ἡρακλειώτιδος λίθου ἀπ’ ἀλλήλων τὴν δύναμιν λαμβάνειν ; 
ὁ δὲ μέσος σὺ ὁ ῥαψῳδὸς καὶ ὑποκριτής , ὁ δὲ πρῶτος αὐτὸς ὁ ποιητής · ὁ δὲ θεὸς διὰ πάντων τούτων ἕλκει τὴν ψυχὴν ὅποι ἂν βούληται τῶν ἀνθρώπων , ἀνακρεμαννὺς ἐξ ἀλλήλων τὴν δύναμιν . 
καὶ ὥσπερ ἐκ τῆς λίθου ἐκείνης ὁρμαθὸς πάμπολυς ἐξήρτηται χορευτῶν τε καὶ διδασκάλων καὶ ὑποδιδασκάλων , ἐκ πλαγίου ἐξηρτημένων τῶν τῆς Μούσης ἐκκρεμαμένων δακτυλίων . 
καὶ ὁ μὲν τῶν ποιητῶν ἐξ ἄλλης Μούσης , ὁ δὲ ἐξ ἄλλης ἐξήρτηται—ὀνομάζομεν δὲ αὐτὸ κατέχεται , τὸ δέ ἐστι παραπλήσιον · ἔχεται γάρ—ἐκ δὲ τούτων τῶν πρώτων δακτυλίων , τῶν ποιητῶν , ἄλλοι ἐξ ἄλλου αὖ ἠρτημένοι εἰσὶ καὶ ἐνθουσιάζουσιν , οἱ μὲν ἐξ Ὀρφέως , οἱ δὲ ἐκ Μουσαίου · οἱ δὲ πολλοὶ ἐξ Ὁμήρου κατέχονταί τε καὶ ἔχονται . 
ὧν σύ , ὦ Ἴων , εἷς εἶ καὶ κατέχῃ ἐξ Ὁμήρου , καὶ ἐπειδὰν μέν τις ἄλλου του ποιητοῦ ᾄδῃ , καθεύδεις τε καὶ ἀπορεῖς ὅτι λέγῃς , ἐπειδὰν δὲ τούτου τοῦ ποιητοῦ φθέγξηταί τις μέλος , εὐθὺς ἐγρήγορας καὶ ὀρχεῖταί σου ἡ ψυχὴ καὶ εὐπορεῖς ὅτι λέγῃς · οὐ γὰρ τέχνῃ οὐδ’ ἐπιστήμῃ περὶ Ὁμήρου λέγεις ἃ λέγεις , ἀλλὰ θείᾳ μοίρᾳ καὶ κατοκωχῇ , ὥσπερ οἱ κορυβαντιῶντες ἐκείνου μόνου αἰσθάνονται τοῦ μέλους ὀξέως ὃ ἂν ᾖ τοῦ θεοῦ ἐξ ὅτου ἂν κατέχωνται , καὶ εἰς ἐκεῖνο τὸ μέλος καὶ σχημάτων καὶ ῥημάτων εὐποροῦσι , τῶν δὲ ἄλλων οὐ φροντίζουσιν · οὕτω καὶ σύ , ὦ Ἴων , περὶ μὲν Ὁμήρου ὅταν τις μνησθῇ , εὐπορεῖς , περὶ δὲ τῶν ἄλλων ἀπορεῖς · 
τούτου δ’ ἐστὶ τὸ αἴτιον , ὅ μ’ ἐρωτᾷς , δῑ ὅτι σὺ περὶ μὲν Ὁμήρου εὐπορεῖς , περὶ δὲ τῶν ἄλλων οὔ , ὅτι οὐ τέχνῃ ἀλλὰ θείᾳ μοίρᾳ Ὁμήρου δεινὸς εἶ ἐπαινέτης . 
Ἴων σὺ μὲν εὖ λέγεις , ὦ Σώκρατες · θαυμάζοιμι μεντἂν εἰ οὕτως εὖ εἴποις , ὥστε με ἀναπεῖσαι ὡς ἐγὼ κατεχόμενος καὶ μαινόμενος Ὅμηρον ἐπαινῶ . 
οἶμαι δὲ οὐδ’ ἂν σοὶ δόξαιμι , εἴ μου ἀκούσαις λέγοντος περὶ Ὁμήρου . 
Σωκράτης καὶ μὴν ἐθέλω γε ἀκοῦσαι , οὐ μέντοι πρότερον πρὶν ἄν μοι ἀποκρίνῃ τόδε · ὧν Ὅμηρος λέγει περὶ τίνος εὖ λέγεις ; 
οὐ γὰρ δήπου περὶ ἁπάντων γε . 
Ἴων εὖ ἴσθι , ὦ Σώκρατες , περὶ οὐδενὸς ὅτου οὔ . 
Σωκράτης οὐ δήπου καὶ περὶ τούτων ὧν σὺ μὲν τυγχάνεις οὐκ εἰδώς , Ὅμηρος δὲ λέγει . 
Ἴων καὶ ταῦτα ποῖά ἐστιν ἃ Ὅμηρος μὲν λέγει , ἐγὼ δὲ οὐκ οἶδα ; 
Σωκράτης οὐ καὶ περὶ τεχνῶν μέντοι λέγει πολλαχοῦ Ὅμηρος καὶ πολλά ; 
οἷον καὶ περὶ ἡνιοχείας—ἐὰν μνησθῶ τὰ ἔπη , ἐγώ σοι φράσω . 
Ἴων ἀλλ’ ἐγὼ ἐρῶ · ἐγὼ γὰρ μέμνημαι . 
Σωκράτης εἰπὲ δή μοι ἃ λέγει Νέστωρ Ἀντιλόχῳ τῷ ὑεῖ , παραινῶν εὐλαβηθῆναι περὶ τὴν καμπὴν ἐν τῇ ἱπποδρομίᾳ τῇ ἐπὶ Πατρόκλῳ . 
Ἴων κλινθῆναι δέ , φησί , καὶ αὐτὸς ἐυξέστῳ ἐνὶ δίφρῳηομ . 
ιλ . 
23.335 ἦκ’ ἐπ’ ἀριστερὰ τοῖιν · ἀτὰρ τὸν δεξιὸν ἵππονκένσαι ὁμοκλήσας , εἶξαί τέ οἱ ἡνία χερσίν.ἐν νύσσῃ δέ τοι ἵππος ἀριστερὸς ἐγχριμφθήτω , ὡς ἄν τοι πλήμνη γε δοάσσεται ἄκρον ἱκέσθαικύκλου ποιητοῖο · λίθου δ’ ἀλέασθαι ἐπαυρεῖν . 
Σωκράτης ἀρκεῖ . 
ταῦτα δή , ὦ Ἴων , τὰ ἔπη εἴτε ὀρθῶς λέγει Ὅμηρος εἴτε μή , πότερος ἂν γνοίη ἄμεινον , ἰατρὸς ἢ ἡνίοχος ; 
Ἴων 
Ἡνίοχος δήπου . 
Σωκράτης πότερον ὅτι τέχνην ταύτην ἔχει ἢ κατ’ ἄλλο τι ; 
Ἴων οὔκ , ἀλλ’ ὅτι τέχνην . 
Σωκράτης οὐκοῦν ἑκάστῃ τῶν τεχνῶν ἀποδέδοταί τι ὑπὸ τοῦ θεοῦ ἔργον οἵᾳ τε εἶναι γιγνώσκειν ; 
οὐ γάρ που ἃ κυβερνητικῇ γιγνώσκομεν , γνωσόμεθα καὶ ἰατρικῇ . 
Ἴων οὐ δῆτα . 
Σωκράτης οὐδέ γε ἃ ἰατρικῇ , ταῦτα καὶ τεκτονικῇ . 
Ἴων οὐ δῆτα . 
Σωκράτης οὐκοῦν οὕτω καὶ κατὰ πασῶν τῶν τεχνῶν , ἃ τῇ ἑτέρᾳ τέχνῃ γιγνώσκομεν , οὐ γνωσόμεθα τῇ ἑτέρᾳ ; 
τόδε δέ μοι πρότερον τούτου ἀπόκριναι · τὴν μὲν ἑτέραν φὴ|ς εἶναί τινα τέχνην , τὴν δ’ ἑτέραν ; 
Ἴων ναί . 
Σωκράτης ἆρα ὥσπερ ἐγὼ τεκμαιρόμενος , ὅταν ἡ μὲν ἑτέρων πραγμάτων ᾖ ἐπιστήμη , ἡ δ’ ἑτέρων , οὕτω καλῶ τὴν μὲν ἄλλην , τὴν δὲ ἄλλην τέχνην , οὕτω καὶ σύ ; 
Ἴων ναί . 
Σωκράτης εἰ γάρ που τῶν αὐτῶν πραγμάτων ἐπιστήμη εἴη τις , τί ἂν τὴν μὲν ἑτέραν φαῖμεν εἶναι , τὴν δ’ ἑτέραν , ὁπότε γε ταὐτὰ εἴη εἰδέναι ἀπ’ ἀμφοτέρων ; 
ὥσπερ ἐγώ τε γιγνώσκω ὅτι πέντε εἰσὶν οὗτοι οἱ δάκτυλοι , καὶ σύ , ὥσπερ ἐγώ , περὶ τούτων ταὐτὰ γιγνώσκεις · καὶ εἴ σε ἐγὼ ἐροίμην εἰ τῇ αὐτῇ τέχνῃ γιγνώσκομεν τῇ ἀριθμητικῇ τὰ αὐτὰ ἐγώ τε καὶ σὺ ἢ ἄλλῃ , φαίης ἂν δήπου τῇ αὐτῇ . 
Ἴων ναί . 
Σωκράτης ὃ τοίνυν ἄρτι ἔμελλον ἐρήσεσθαί σε , νυνὶ εἰπέ , εἰ κατὰ πασῶν τῶν τεχνῶν οὕτω σοι δοκεῖ , τῇ μὲν αὐτῇ τέχνῃ τὰ αὐτὰ ἀναγκαῖον εἶναι γιγνώσκειν , τῇ δ’ ἑτέρᾳ μὴ τὰ αὐτά , ἀλλ’ εἴπερ ἄλλη ἐστίν , ἀναγκαῖον καὶ ἕτερα γιγνώσκειν . 
Ἴων οὕτω μοι δοκεῖ , ὦ Σώκρατες . 
Σωκράτης οὐκοῦν ὅστις ἂν μὴ ἔχῃ τινὰ τέχνην , ταύτης τῆς τέχνης τὰ λεγόμενα ἢ πραττόμενα καλῶς γιγνώσκειν οὐχ οἷός τ’ ἔσται ; 
Ἴων ἀληθῆ λέγεις . 
Σωκράτης πότερον οὖν περὶ τῶν ἐπῶν ὧν εἶπες , εἴτε καλῶς λέγει Ὅμηρος εἴτε μή , σὺ κάλλιον γνώσῃ ἢ ἡνίοχος ; 
Ἴων 
Ἡνίοχος . 
Σωκράτης 
Ῥαψῳδὸς γάρ που εἶ ἀλλ’ οὐχ ἡνίοχος . 
Ἴων ναί . 
Σωκράτης ἡ δὲ ῥαψῳδικὴ τέχνη ἑτέρα ἐστὶ τῆς ἡνιοχικῆς ; 
Ἴων ναί . 
Σωκράτης εἰ ἄρα ἑτέρα , περὶ ἑτέρων καὶ ἐπιστήμη πραγμάτων ἐστίν . 
Ἴων ναί . 
Σωκράτης τί δὲ δὴ ὅταν Ὅμηρος λέγῃ ὡς τετρωμένῳ τῷ Μαχάονι Ἑκαμήδη ἡ Νέστορος παλλακὴ κυκεῶνα πίνειν 
δίδωσι ; 
καὶ λέγει πως οὕτως—οἴνῳ πραμνείῳ , φησίν , ἐπὶ δ’ αἴγειον κνῆ τυρὸνκνήστι χαλκείῃ · παρὰ δὲ κρόμυον ποτῷ ὄψον · ηομ . 
ιλ . 
11.639‐40ταῦτα εἴτε ὀρθῶς λέγει Ὅμηρος εἴτε μή , πότερον ἰατρικῆς ἐστι διαγνῶναι καλῶς ἢ ῥαψῳδικῆς ; 
Ἴων 
Ἰατρικῆς . 
Σωκράτης τί δέ , ὅταν λέγῃ Ὅμηρος— 
ἡ δὲ μολυβδαίνῃ ἰκέλη ἐς βυσσὸν ἵκανεν , ἥ τε κατ’ ἀγραύλοιο βοὸς κέρας ἐμμεμαυῖαἔρχεται ὠμηστῇσι μετ’ ἰχθύσι πῆμα φέρουσα · ηομ . 
ιλ . 
24.80‐82ταῦτα πότερον φῶμεν ἁλιευτικῆς εἶναι τέχνης μᾶλλον κρῖναι ἢ ῥαψῳδικῆς , ἅττα λέγει καὶ εἴτε καλῶς εἴτε μή ; 
Ἴων δῆλον δή , ὦ Σώκρατες , ὅτι ἁλιευτικῆς . 
Σωκράτης σκέψαι δή , σοῦ ἐρομένου , εἰ ἔροιό με · “ἐπειδὴ τοίνυν , ὦ Σώκρατες , τούτων τῶν τεχνῶν ἐν Ὁμήρῳ εὑρίσκεις ἃ προσήκει ἑκάστῃ διακρίνειν , ἴθι μοι ἔξευρε καὶ τὰ τοῦ μάντεώς τε καὶ μαντικῆς , ποῖά ἐστιν ἃ προσήκει αὐτῷ οἵῳ τ’ εἶναι διαγιγνώσκειν , εἴτε εὖ εἴτε κακῶς πεποίηται” 
— 
σκέψαι ὡς ῥᾳδίως τε καὶ ἀληθῆ ἐγώ σοι ἀποκρινοῦμαι . 
πολλαχοῦ μὲν γὰρ καὶ ἐν Ὀδυσσείᾳ λέγει , οἷον καὶ ἃ ὁ τῶν Μελαμποδιδῶν λέγει μάντις πρὸς τοὺς μνηστῆρας , Θεοκλύμενος— 
δαιμόνιοι , τί κακὸν τόδε πάσχετε ; 
νυκτὶ μὲν ὑμέωνεἰλύαται κεφαλαί τε πρόσωπά τε νέρθε τε γυῖα , οἰμωγὴ δὲ δέδηε , δεδάκρυνται δὲ παρειαί · εἰδώλων τε πλέον πρόθυρον , πλείη δὲ καὶ αὐλὴἱεμένων ἔρεβόσδε ὑπὸ ζόφον · ἠέλιος δὲηομ . 
οδ . 
20.351‐57 
οὐρανοῦ ἐξαπόλωλε , κακὴ δ’ ἐπιδέδρομεν ἀχλύς · πολλαχοῦ δὲ καὶ ἐν Ἰλιάδι , οἷον καὶ ἐπὶ τειχομαχίᾳ · λέγει γὰρ καὶ ἐνταῦθα ‐‐ ὄρνις γάρ σφιν ἐπῆλθε περησέμεναι μεμαῶσιν , αἰετὸς ὑψιπέτης , ἐπ’ ἀριστερὰ λαὸν ἐέργων , ηομ . 
ιλ . 
12.200‐7 φοινήεντα δράκοντα φέρων ὀνύχεσσι πέλωρον , ζῷον , ἔτ’ ἀσπαίροντα · καὶ οὔπω λήθετο χάρμης.κόψε γὰρ αὐτὸν ἔχοντα κατὰ στῆθος παρὰ δειρὴνἰδνωθεὶς ὀπίσω , ὁ δ’ ἀπὸ ἕθεν ἧκε χαμᾶζεἀλγήσας ὀδύνῃσι , μέσῳ δ’ ἐνὶ κάββαλ’ ὁμίλῳ · 
αὐτὸς δὲ κλάγξας πέτετο πνοιῇς ἀνέμοιο. ταῦτα φήσω καὶ τὰ τοιαῦτα τῷ μάντει προσήκειν καὶ σκοπεῖν καὶ κρίνειν . 
Ἴων ἀληθῆ γε σὺ λέγων , ὦ Σώκρατες . 
Σωκράτης καὶ σύ γε , ὦ Ἴων , ἀληθῆ ταῦτα λέγεις . 
ἴθι δὴ καὶ σὺ ἐμοί , ὥσπερ ἐγὼ σοὶ ἐξέλεξα καὶ ἐξ Ὀδυσσείας καὶ ἐξ Ἰλιάδος ὁποῖα τοῦ μάντεώς ἐστι καὶ ὁποῖα τοῦ ἰατροῦ καὶ ὁποῖα τοῦ ἁλιέως , οὕτω καὶ σὺ ἐμοὶ ἔκλεξον , ἐπειδὴ καὶ ἐμπειρότερος εἶ ἐμοῦ τῶν Ὁμήρου , ὁποῖα τοῦ ῥαψῳδοῦ ἐστιν , ὦ Ἴων , καὶ τῆς τέχνης τῆς ῥαψῳδικῆς , ἃ τῷ ῥαψῳδῷ προσήκει καὶ σκοπεῖσθαι καὶ διακρίνειν παρὰ τοὺς ἄλλους ἀνθρώπους . 
Ἴων ἐγὼ μέν φημι , ὦ Σώκρατες , ἅπαντα . 
Σωκράτης οὐ σύ γε φῄς , ὦ Ἴων , ἅπαντα · ἢ οὕτως ἐπιλήσμων εἶ ; 
καίτοι οὐκ ἂν πρέποι γε ἐπιλήσμονα εἶναι ῥαψῳδὸν ἄνδρα . 
Ἴων τί δὲ δὴ ἐπιλανθάνομαι ; 
Σωκράτης οὐ μέμνησαι ὅτι ἔφησθα τὴν ῥαψῳδικὴν τέχνην ἑτέραν εἶναι τῆς ἡνιοχικῆς ; 
Ἴων μέμνημαι . 
Σωκράτης οὐκοῦν καὶ ἑτέραν οὖσαν ἕτερα γνώσεσθαι ὡμολόγεις ; 
Ἴων ναί . 
Σωκράτης οὐκ ἄρα πάντα γε γνώσεται ἡ ῥαψῳδικὴ κατὰ τὸν σὸν λόγον οὐδὲ ὁ ῥαψῳδός . 
Ἴων πλήν γε ἴσως τὰ τοιαῦτα , ὦ Σώκρατες . 
Σωκράτης τὰ τοιαῦτα δὲ λέγεις πλὴν τὰ τῶν ἄλλων τεχνῶν σχεδόν τι · ἀλλὰ ποῖα δὴ γνώσεται , ἐπειδὴ οὐχ ἅπαντα ; 
Ἴων ἃ πρέπει , οἶμαι ἔγωγε , ἀνδρὶ εἰπεῖν καὶ ὁποῖα γυναικί , καὶ ὁποῖα δούλῳ καὶ ὁποῖα ἐλευθέρῳ , καὶ ὁποῖα ἀρχομένῳ καὶ ὁποῖα ἄρχοντι . 
Σωκράτης ἆρα ὁποῖα ἄρχοντι , λέγεις , ἐν θαλάττῃ χειμαζομένου πλοίου πρέπει εἰπεῖν , ὁ ῥαψῳδὸς γνώσεται κάλλιον ἢ ὁ κυβερνήτης ; 
Ἴων οὔκ , ἀλλὰ ὁ κυβερνήτης τοῦτό γε . 
Σωκράτης ἀλλ’ ὁποῖα ἄρχοντι κάμνοντος πρέπει εἰπεῖν , ὁ ῥαψῳδὸς γνώσεται κάλλιον ἢ ὁ ἰατρός ; 
Ἴων οὐδὲ τοῦτο . 
Σωκράτης ἀλλ’ οἷα δούλῳ πρέπει , λέγεις ; 
Ἴων ναί . 
Σωκράτης οἷον βουκόλῳ λέγεις δούλῳ ἃ πρέπει εἰπεῖν ἀγριαινουσῶν βοῶν παραμυθουμένῳ , ὁ ῥαψῳδὸς γνώσεται ἀλλ’ οὐχ ὁ βουκόλος ; 
Ἴων οὐ δῆτα . 
Σωκράτης ἀλλ’ οἷα γυναικὶ πρέποντά ἐστιν εἰπεῖν ταλασιουργῷ περὶ ἐρίων ἐργασίας ; 
Ἴων οὔ . 
Σωκράτης ἀλλ’ οἷα ἀνδρὶ πρέπει εἰπεῖν γνώσεται στρατηγῷ στρατιώταις παραινοῦντι ; 
Ἴων ναί , τὰ τοιαῦτα γνώσεται ὁ ῥαψῳδός . 
Σωκράτης τί δέ ; 
ἡ ῥαψῳδικὴ τέχνη στρατηγική ἐστιν ; 
Ἴων 
Γνοίην γοῦν ἂν ἔγωγε οἷα στρατηγὸν πρέπει εἰπεῖν . 
Σωκράτης ἴσως γὰρ εἶ καὶ στρατηγικός , ὦ Ἴων . 
καὶ γὰρ εἰ ἐτύγχανες ἱππικὸς ὢν ἅμα καὶ κιθαριστικός , ἔγνως ἂν ἵππους εὖ καὶ κακῶς ἱππαζομένους · ἀλλ’ εἴ σ’ ἐγὼ ἠρόμην · “ποτέρᾳ δὴ τέχνῃ , ὦ Ἴων , γιγνώσκεις τοὺς εὖ ἱππαζομένους ἵππους ; 
ᾗ ἱππεὺς εἶ ἢ ᾗ κιθαριστής ; ” 
τί ἄν μοι ἀπεκρίνω ; 
Ἴων ἧι ἱππεύς , ἔγωγ’ ἄν . 
Σωκράτης οὐκοῦν εἰ καὶ τοὺς εὖ κιθαρίζοντας διεγίγνωσκες , ὡμολόγεις ἄν , ᾗ κιθαριστὴς εἶ , ταύτῃ διαγιγνώσκειν , ἀλλ’ οὐχ ᾗ ἱππεύς . 
Ἴων ναί . 
Σωκράτης ἐπειδὴ δὲ τὰ στρατιωτικὰ γιγνώσκεις , πότερον ᾗ στρατηγικὸς εἶ γιγνώσκεις ἢ ᾗ ῥαψῳδὸς ἀγαθός ; 
Ἴων οὐδὲν ἔμοιγε δοκεῖ διαφέρειν . 
Σωκράτης πῶς ; 
οὐδὲν λέγεις διαφέρειν ; 
μίαν λέγεις τέχνην εἶναι τὴν ῥαψῳδικὴν καὶ τὴν στρατηγικὴν ἢ δύο ; 
Ἴων μία ἔμοιγε δοκεῖ . 
Σωκράτης ὅστις ἄρα ἀγαθὸς ῥαψῳδός ἐστιν , οὗτος καὶ ἀγαθὸς στρατηγὸς τυγχάνει ὤν ; 
Ἴων μάλιστα , ὦ Σώκρατες . 
Σωκράτης οὐκοῦν καὶ ὅστις ἀγαθὸς στρατηγὸς τυγχάνει ὤν , ἀγαθὸς καὶ ῥαψῳδός ἐστιν . 
Ἴων οὐκ αὖ μοι δοκεῖ τοῦτο . 
Σωκράτης ἀλλ’ ἐκεῖνο μὴν δοκεῖ σοι , ὅστις γε ἀγαθὸς ῥαψῳδός , καὶ στρατηγὸς ἀγαθὸς εἶναι ; 
Ἴων πάνυ γε . 
Σωκράτης οὐκοῦν σὺ τῶν Ἑλλήνων ἄριστος ῥαψῳδὸς εἶ ; 
Ἴων πολύ γε , ὦ Σώκρατες . 
Σωκράτης ἦ καὶ στρατηγός , ὦ Ἴων , τῶν Ἑλλήνων ἄριστος εἶ ; 
Ἴων εὖ ἴσθι , ὦ Σώκρατες · καὶ ταῦτά γε ἐκ τῶν Ὁμήρου μαθών . 
Σωκράτης τί δή ποτ’ οὖν πρὸς τῶν θεῶν , ὦ Ἴων , ἀμφότερα ἄριστος ὢν τῶν Ἑλλήνων , καὶ στρατηγὸς καὶ ῥαψῳδός , ῥαψῳδεῖς μὲν περιιὼν τοῖς Ἕλλησι , στρατηγεῖς δ’ οὔ ; 
ἢ ῥαψῳδοῦ μὲν δοκεῖ σοι χρυσῷ στεφάνῳ ἐστεφανωμένου πολλὴ χρεία εἶναι τοῖς Ἕλλησι , στρατηγοῦ δὲ οὐδεμία ; 
Ἴων ἡ μὲν γὰρ ἡμετέρα , ὦ Σώκρατες , πόλις ἄρχεται ὑπὸ ὑμῶν καὶ στρατηγεῖται καὶ οὐδὲν δεῖται στρατηγοῦ , ἡ δὲ ὑμετέρα καὶ ἡ Λακεδαιμονίων οὐκ ἄν με ἕλοιτο στρατηγόν · αὐτοὶ γὰρ οἴεσθε ἱκανοὶ εἶναι . 
Σωκράτης ὦ βέλτιστε Ἴων , Ἀπολλόδωρον οὐ γιγνώσκεις τὸν Κυζικηνόν ; 
Ἴων ποῖον τοῦτον ; 
Σωκράτης ὃν Ἀθηναῖοι πολλάκις ἑαυτῶν στρατηγὸν ᾕρηνται ξένον ὄντα · καὶ Φανοσθένη τὸν Ἄνδριον καὶ Ἡρακλείδην τὸν Κλαζομένιον , οὓς ἥδε ἡ πόλις ξένους ὄντας , ἐνδειξαμένους ὅτι ἄξιοι λόγου εἰσί , καὶ εἰς στρατηγίας καὶ εἰς τὰς ἄλλας ἀρχὰς ἄγει · Ἴωνα δ’ ἄρα τὸν Ἐφέσιον οὐχ αἱρήσεται στρατηγὸν καὶ τιμήσει , ἐὰν δοκῇ ἄξιος λόγου εἶναι ; 
τί δέ ; 
οὐκ Ἀθηναῖοι μέν ἐστε οἱ Ἐφέσιοι τὸ ἀρχαῖον , καὶ ἡ Ἔφεσος οὐδεμιᾶς ἐλάττων πόλεως ; 
ἀλλὰ γὰρ σύ , ὦ Ἴων , εἰ μὲν ἀληθῆ λέγεις ὡς τέχνῃ καὶ ἐπιστήμῃ οἷός τε εἶ Ὅμηρον ἐπαινεῖν , ἀδικεῖς , ὅστις ἐμοὶ ὑποσχόμενος ὡς πολλὰ καὶ καλὰ περὶ Ὁμήρου ἐπίστασαι καὶ φάσκων ἐπιδείξειν , ἐξαπατᾷς με καὶ πολλοῦ δεῖς ἐπιδεῖξαι , ὅς γε οὐδὲ ἅττα ἐστὶ ταῦτα περὶ ὧν δεινὸς εἶ ἐθέλεις εἰπεῖν , πάλαι ἐμοῦ λιπαροῦντος , ἀλλὰ ἀτεχνῶς ὥσπερ ὁ Πρωτεὺς παντοδαπὸς γίγνῃ στρεφόμενος ἄνω καὶ κάτω , ἕως τελευτῶν διαφυγών με στρατηγὸς ἀνεφάνης , ἵνα μὴ ἐπιδείξῃς ὡς δεινὸς εἶ τὴν περὶ Ὁμήρου σοφίαν . 
εἰ μὲν οὖν τεχνικὸς ὤν , ὅπερ νυνδὴ ἔλεγον , περὶ Ὁμήρου ὑποσχόμενος ἐπιδείξειν ἐξαπατᾷς με , ἄδικος εἶ · εἰ δὲ μὴ τεχνικὸς εἶ , ἀλλὰ θείᾳ μοίρᾳ κατεχόμενος ἐξ Ὁμήρου μηδὲν εἰδὼς πολλὰ καὶ καλὰ λέγεις περὶ τοῦ ποιητοῦ , ὥσπερ ἐγὼ εἶπον περὶ σοῦ , οὐδὲν ἀδικεῖς . 
ἑλοῦ οὖν πότερα βούλει νομίζεσθαι ὑπὸ ἡμῶν ἄδικος ἀνὴρ εἶναι ἢ θεῖος . 
Ἴων πολὺ διαφέρει , ὦ Σώκρατες · πολὺ γὰρ κάλλιον τὸ θεῖον νομίζεσθαι . 
Σωκράτης τοῦτο τοίνυν τὸ κάλλιον ὑπάρχει σοι παρ’ ἡμῖν , ὦ Ἴων , θεῖον εἶναι καὶ μὴ τεχνικὸν περὶ Ὁμήρου ἐπαινέτην . 
Μενέξενος 
ΣωκράτησΜενέξενος 
Σωκράτης ἐξ ἀγορᾶς ἢ πόθεν Μενέξενος ; 
Μενέξενος ἐξ ἀγορᾶς , ὦ Σώκρατες , καὶ ἀπὸ τοῦ βουλευτηρίου . 
Σωκράτης τί μάλιστα σοὶ πρὸς βουλευτήριον ; 
ἢ δῆλα δὴ ὅτι παιδεύσεως καὶ φιλοσοφίας ἐπὶ τέλει ἡγῇ εἶναι , καὶ ὡς ἱκανῶς ἤδη ἔχων ἐπὶ τὰ μείζω ἐπινοεῖς τρέπεσθαι , καὶ ἄρχειν ἡμῶν , ὦ θαυμάσιε , ἐπιχειρεῖς τῶν πρεσβυτέρων τηλικοῦτος ὤν , ἵνα μὴ ἐκλίπῃ ὑμῶν ἡ οἰκία ἀεί τινα ἡμῶν ἐπιμελητὴν παρεχομένη ; 
Μενέξενος ἐὰν σύ γε , ὦ Σώκρατες , ἐᾷς καὶ συμβουλεύῃς ἄρχειν , προθυμήσομαι · εἰ δὲ μή , οὔ . 
νῦν μέντοι ἀφικόμην πρὸς τὸ βουλευτήριον πυθόμενος ὅτι ἡ βουλὴ μέλλει αἱρεῖσθαι ὅστις ἐρεῖ ἐπὶ τοῖς ἀποθανοῦσιν · ταφὰς γὰρ οἶσθ’ ὅτι μέλλουσι ποιεῖν . 
Σωκράτης πάνυ γε · ἀλλὰ τίνα εἵλοντο ; 
Μενέξενος οὐδένα , ἀλλὰ ἀνεβάλοντο εἰς τὴν αὔριον . 
οἶμαι μέντοι Ἀρχῖνον ἢ Δίωνα αἱρεθήσεσθαι . 
Σωκράτης καὶ μήν , ὦ Μενέξενε , πολλαχῇ κινδυνεύει καλὸν εἶναι τὸ ἐν πολέμῳ ἀποθνῄσκειν . 
καὶ γὰρ ταφῆς καλῆς τε καὶ μεγαλοπρεποῦς τυγχάνει , καὶ ἐὰν πένης τις ὢν τελευτήσῃ , καὶ ἐπαίνου αὖ ἔτυχεν , καὶ ἐὰν φαῦλος ᾖ , ὑπ’ ἀνδρῶν σοφῶν τε καὶ οὐκ εἰκῇ ἐπαινούντων , ἀλλὰ ἐκ πολλοῦ χρόνου λόγους παρεσκευασμένων , οἳ οὕτως καλῶς ἐπαινοῦσιν , ὥστε καὶ τὰ προσόντα καὶ τὰ μὴ περὶ ἑκάστου λέγοντες , κάλλιστά πως τοῖς ὀνόμασι ποικίλλοντες , γοητεύουσιν ἡμῶν τὰς ψυχάς , καὶ τὴν πόλιν ἐγκωμιάζοντες κατὰ πάντας τρόπους καὶ τοὺς τετελευτηκότας ἐν τῷ πολέμῳ καὶ τοὺς προγόνους ἡμῶν ἅπαντας τοὺς ἔμπροσθεν καὶ αὐτοὺς ἡμᾶς τοὺς ἔτι ζῶντας ἐπαινοῦντες , ὥστ’ ἔγωγε , ὦ Μενέξενε , γενναίως πάνυ διατίθεμαι ἐπαινούμενος ὑπ’ αὐτῶν , καὶ ἑκάστοτε ἐξέστηκα ἀκροώμενος καὶ κηλούμενος , ἡγούμενος ἐν τῷ παραχρῆμα μείζων καὶ γενναιότερος καὶ καλλίων γεγονέναι . 
καὶ οἷα δὴ τὰ πολλὰ ἀεὶ μετ’ ἐμοῦ ξένοι τινὲς ἕπονται καὶ συνακροῶνται πρὸς οὓς ἐγὼ σεμνότερος ἐν τῷ παραχρῆμα γίγνομαι · καὶ γὰρ ἐκεῖνοι ταὐτὰ ταῦτα δοκοῦσί μοι πάσχειν καὶ πρὸς ἐμὲ καὶ πρὸς τὴν ἄλλην πόλιν , θαυμασιωτέραν αὐτὴν ἡγεῖσθαι εἶναι ἢ πρότερον , ὑπὸ τοῦ λέγοντος ἀναπειθόμενοι . 
καί μοι αὕτη ἡ σεμνότης παραμένει ἡμέρας πλείω ἢ τρεῖς · οὕτως ἔναυλος ὁ λόγος τε καὶ ὁ φθόγγος παρὰ τοῦ λέγοντος ἐνδύεται εἰς τὰ ὦτα , ὥστε μόγις τετάρτῃ ἢ πέμπτῃ ἡμέρᾳ ἀναμιμνῄσκομαι ἐμαυτοῦ καὶ αἰσθάνομαι οὗ γῆς εἰμι , τέως δὲ οἶμαι μόνον οὐκ ἐν μακάρων νήσοις οἰκεῖν · οὕτως ἡμῖν οἱ ῥήτορες δεξιοί εἰσιν . 
Μενέξενος ἀεὶ σὺ προσπαίζεις , ὦ Σώκρατες , τοὺς ῥήτορας . 
νῦν μέντοι οἶμαι ἐγὼ τὸν αἱρεθέντα οὐ πάνυ εὐπορήσειν · ἐξ ὑπογύου γὰρ παντάπασιν ἡ αἵρεσις γέγονεν , ὥστε ἴσως ἀναγκασθήσεται ὁ λέγων ὥσπερ αὐτοσχεδιάζειν . 
Σωκράτης πόθεν , ὠγαθέ ; 
εἰσὶν ἑκάστοις τούτων λόγοι παρεσκευασμένοι , καὶ ἅμα οὐδὲ αὐτοσχεδιάζειν τά γε τοιαῦτα χαλεπόν . 
εἰ μὲν γὰρ δέοι Ἀθηναίους ἐν Πελοποννησίοις εὖ λέγειν ἢ Πελοποννησίους ἐν Ἀθηναίοις , ἀγαθοῦ ἂν ῥήτορος δέοι τοῦ πείσοντος καὶ εὐδοκιμήσοντος · ὅταν δέ τις ἐν τούτοις ἀγωνίζηται οὕσπερ καὶ ἐπαινεῖ , οὐδὲν μέγα δοκεῖν εὖ λέγειν . 
Μενέξενος οὐκ οἴει , ὦ Σώκρατες ; 
Σωκράτης οὐ μέντοι μὰ Δία . 
Μενέξενος ἦ οἴει οἷός τ’ ἂν εἶναι αὐτὸς εἰπεῖν , εἰ δέοι καὶ ἕλοιτό σε ἡ βουλή ; 
Σωκράτης καὶ ἐμοὶ μέν γε , ὦ Μενέξενε , οὐδὲν θαυμαστὸν οἵῳ τ’ εἶναι εἰπεῖν , ᾧ τυγχάνει διδάσκαλος οὖσα οὐ πάνυ φαύλη περὶ ῥητορικῆς , ἀλλ’ ἥπερ καὶ ἄλλους πολλοὺς καὶ ἀγαθοὺς πεποίηκε ῥήτορας , ἕνα δὲ καὶ διαφέροντα τῶν Ἑλλήνων , Περικλέα τὸν Ξανθίππου . 
Μενέξενος τίς αὕτη ; 
ἢ δῆλον ὅτι Ἀσπασίαν λέγεις ; 
Σωκράτης λέγω γάρ , καὶ Κόννον γε τὸν Μητροβίου · οὗτοι γάρ μοι δύο εἰσὶν διδάσκαλοι , ὁ μὲν μουσικῆς , ἡ δὲ ῥητορικῆς . 
οὕτω μὲν οὖν τρεφόμενον ἄνδρα οὐδὲν θαυμαστὸν δεινὸν εἶναι λέγειν · ἀλλὰ καὶ ὅστις ἐμοῦ κάκιον ἐπαιδεύθη , μουσικὴν μὲν ὑπὸ Λάμπρου παιδευθείς , ῥητορικὴν δὲ ὑπ’ Ἀντιφῶντος τοῦ Ῥαμνουσίου , ὅμως κἂν οὗτος οἷός τ’ εἴη Ἀθηναίους γε ἐν Ἀθηναίοις ἐπαινῶν εὐδοκιμεῖν . 
Μενέξενος καὶ τί ἂν ἔχοις εἰπεῖν , εἰ δέοι σε λέγειν ; 
Σωκράτης αὐτὸς μὲν παρ’ ἐμαυτοῦ ἴσως οὐδέν , Ἀσπασίας δὲ καὶ χθὲς ἠκροώμην περαινούσης ἐπιτάφιον λόγον περὶ αὐτῶν τούτων . 
ἤκουσε γὰρ ἅπερ σὺ λέγεις , ὅτι μέλλοιεν Ἀθηναῖοι αἱρεῖσθαι τὸν ἐροῦντα · ἔπειτα τὰ μὲν ἐκ τοῦ παραχρῆμά μοι διῄει , οἷα δέοι λέγειν , τὰ δὲ πρότερον ἐσκεμμένη , ὅτε μοι δοκεῖ συνετίθει τὸν ἐπιτάφιον λόγον ὃν Περικλῆς εἶπεν , περιλείμματ’ ἄττα ἐξ ἐκείνου συγκολλῶσα . 
Μενέξενος ἦ καὶ μνημονεύσαις ἂν ἃ ἔλεγεν ἡ Ἀσπασία ; 
Σωκράτης εἰ μὴ ἀδικῶ γε · ἐμάνθανόν γέ τοι παρ’ αὐτῆς , καὶ ὀλίγου πληγὰς ἔλαβον ὅτ’ ἐπελανθανόμην . 
Μενέξενος τί οὖν οὐ διῆλθες ; 
Σωκράτης ἀλλ’ ὅπως μή μοι χαλεπανεῖ ἡ διδάσκαλος , ἂν ἐξενέγκω αὐτῆς τὸν λόγον . 
Μενέξενος μηδαμῶς , ὦ Σώκρατες , ἀλλ’ εἰπέ , καὶ πάνυ μοι χαριῇ , εἴτε Ἀσπασίας βούλει λέγειν εἴτε ὁτουοῦν · ἀλλὰ μόνον εἰπέ . 
Σωκράτης ἀλλ’ ἴσως μου καταγελάσῃ , ἄν σοι δόξω πρεσβύτης ὢν ἔτι παίζειν . 
Μενέξενος οὐδαμῶς , ὦ Σώκρατες , ἀλλ’ εἰπὲ παντὶ τρόπῳ . 
Σωκράτης ἀλλὰ μέντοι σοί γε δεῖ χαρίζεσθαι , ὥστε κἂν ὀλίγου , εἴ με κελεύοις ἀποδύντα ὀρχήσασθαι , χαρισαίμην ἄν , ἐπειδή γε μόνω ἐσμέν . 
ἀλλ’ ἄκουε . 
ἔλεγε γάρ , ὡς ἐγᾦμαι , ἀρξαμένη λέγειν ἀπ’ αὐτῶν τῶν τεθνεώτων οὑτωσί.ἔργῳ μὲν ἡμῖν οἵδε ἔχουσιν τὰ προσήκοντα σφίσιν αὐτοῖς , ὧν τυχόντες πορεύονται τὴν εἱμαρμένην πορείαν , προπεμφθέντες κοινῇ μὲν ὑπὸ τῆς πόλεως , ἰδίᾳ δὲ ὑπὸ τῶν οἰκείων · λόγῳ δὲ δὴ τὸν λειπόμενον κόσμον ὅ τε νόμος προστάττει ἀποδοῦναι τοῖς ἀνδράσιν καὶ χρή . 
ἔργων γὰρ εὖ πραχθέντων λόγῳ καλῶς ῥηθέντι μνήμη καὶ κόσμος τοῖς πράξασι γίγνεται παρὰ τῶν ἀκουσάντων · δεῖ δὴ τοιούτου τινὸς λόγου ὅστις τοὺς μὲν τετελευτηκότας ἱκανῶς ἐπαινέσεται , τοῖς δὲ ζῶσιν εὐμενῶς παραινέσεται , ἐκγόνοις μὲν καὶ ἀδελφοῖς μιμεῖσθαι τὴν τῶνδε ἀρετὴν παρακελευόμενος , πατέρας δὲ καὶ μητέρας καὶ εἴ τινες τῶν ἄνωθεν ἔτι προγόνων λείπονται , τούτους δὲ παραμυθούμενος . 
τίς οὖν ἂν ἡμῖν τοιοῦτος λόγος φανείη ; 
ἢ πόθεν ἂν ὀρθῶς ἀρξαίμεθα ἄνδρας ἀγαθοὺς ἐπαινοῦντες , οἳ ζῶντές τε τοὺς ἑαυτῶν ηὔφραινον δῑ ἀρετήν , καὶ τὴν τελευτὴν ἀντὶ τῆς τῶν ζώντων σωτηρίας ἠλλάξαντο ; 
δοκεῖ μοι χρῆναι κατὰ φύσιν , ὥσπερ ἀγαθοὶ ἐγένοντο , οὕτω καὶ ἐπαινεῖν αὐτούς . 
ἀγαθοὶ δὲ ἐγένοντο διὰ τὸ φῦναι ἐξ ἀγαθῶν . 
τὴν εὐγένειαν οὖν πρῶτον αὐτῶν ἐγκωμιάζωμεν , δεύτερον δὲ τροφήν τε καὶ παιδείαν · ἐπὶ δὲ τούτοις τὴν τῶν ἔργων πρᾶξιν ἐπιδείξωμεν , ὡς καλὴν καὶ ἀξίαν τούτων ἀπεφήναντο . 
τῆς δ’ εὐγενείας πρῶτον ὑπῆρξε τοῖσδε ἡ τῶν προγόνων γένεσις οὐκ ἔπηλυς οὖσα , οὐδὲ τοὺς ἐκγόνους τούτους ἀποφηναμένη μετοικοῦντας ἐν τῇ χώρᾳ ἄλλοθεν σφῶν ἡκόντων , ἀλλ’ αὐτόχθονας καὶ τῷ ὄντι ἐν πατρίδι οἰκοῦντας καὶ ζῶντας , καὶ τρεφομένους οὐχ ὑπὸ μητρυιᾶς ὡς οἱ ἄλλοι , ἀλλ’ ὑπὸ μητρὸς τῆς χώρας ἐν ᾗ ᾤκουν , καὶ νῦν κεῖσθαι τελευτήσαντας ἐν οἰκείοις τόποις τῆς τεκούσης καὶ θρεψάσης καὶ ὑποδεξαμένης . 
δικαιότατον δὴ κοσμῆσαι πρῶτον τὴν μητέρα αὐτήν · οὕτω γὰρ συμβαίνει ἅμα καὶ ἡ τῶνδε εὐγένεια κοσμουμένη.ἔστι δὲ ἀξία ἡ χώρα καὶ ὑπὸ πάντων ἀνθρώπων ἐπαινεῖσθαι , οὐ μόνον ὑφ’ ἡμῶν , πολλαχῇ μὲν καὶ ἄλλῃ , πρῶτον δὲ καὶ μέγιστον ὅτι τυγχάνει οὖσα θεοφιλής . 
μαρτυρεῖ δὲ ἡμῶν τῷ λόγῳ ἡ τῶν ἀμφισβητησάντων περὶ αὐτῆς θεῶν ἔρις τε καὶ κρίσις · ἣν δὴ θεοὶ ἐπῄνεσαν , πῶς οὐχ ὑπ’ ἀνθρώπων γε συμπάντων δικαία ἐπαινεῖσθαι ; 
δεύτερος δὲ ἔπαινος δικαίως ἂν αὐτῆς εἴη , ὅτι ἐν ἐκείνῳ τῷ χρόνῳ , ἐν ᾧ ἡ πᾶσα γῆ ἀνεδίδου καὶ ἔφυε ζῷα παντοδαπά , θηρία τε καὶ βοτά , ἐν τούτῳ ἡ ἡμετέρα θηρίων μὲν ἀγρίων ἄγονος καὶ καθαρὰ ἐφάνη , ἐξελέξατο δὲ τῶν ζῴων καὶ ἐγέννησεν ἄνθρωπον , ὃ συνέσει τε ὑπερέχει τῶν ἄλλων καὶ δίκην καὶ θεοὺς μόνον νομίζει . 
μέγα δὲ τεκμήριον τούτῳ τῷ λόγῳ , ὅτι ἥδε ἔτεκεν ἡ γῆ τοὺς τῶνδέ τε καὶ ἡμετέρους προγόνους . 
πᾶν γὰρ τὸ τεκὸν τροφὴν ἔχει ἐπιτηδείαν ᾧ ἂν τέκῃ , ᾧ καὶ γυνὴ δήλη τεκοῦσά τε ἀληθῶς καὶ μή , ἀλλ’ ὑποβαλλομένη , ἐὰν μὴ ἔχῃ πηγὰς τροφῆς τῷ γεννωμένῳ . 
ὃ δὴ καὶ ἡ ἡμετέρα γῆ τε καὶ μήτηρ ἱκανὸν τεκμήριον παρέχεται ὡς ἀνθρώπους γεννησαμένη · μόνη γὰρ ἐν τῷ τότε καὶ πρώτη τροφὴν ἀνθρωπείαν ἤνεγκεν τὸν τῶν πυρῶν καὶ κριθῶν καρπόν , ᾧ κάλλιστα καὶ ἄριστα τρέφεται τὸ ἀνθρώπειον γένος , ὡς τῷ ὄντι τοῦτο τὸ ζῷον αὐτὴ γεννησαμένη . 
μᾶλλον δὲ ὑπὲρ γῆς ἢ γυναικὸς προσήκει δέχεσθαι τοιαῦτα τεκμήρια · οὐ γὰρ γῆ γυναῖκα μεμίμηται κυήσει καὶ γεννήσει , ἀλλὰ γυνὴ γῆν . 
τούτου δὲ τοῦ καρποῦ οὐκ ἐφθόνησεν , ἀλλ’ ἔνειμεν καὶ τοῖς ἄλλοις . 
μετὰ δὲ τοῦτο ἐλαίου γένεσιν , πόνων ἀρωγήν , ἀνῆκεν τοῖς ἐκγόνοις · θρεψαμένη δὲ καὶ αὐξήσασα πρὸς ἥβην ἄρχοντας καὶ διδασκάλους αὐτῶν θεοὺς ἐπηγάγετο · ὧν τὰ μὲν ὀνόματα πρέπει ἐν τῷ τοιῷδε ἐᾶν—ἴσμεν γάρ—οἳ τὸν βίον ἡμῶν κατεσκεύασαν πρός τε τὴν καθ’ ἡμέραν δίαιταν , τέχνας πρώτους παιδευσάμενοι , καὶ πρὸς τὴν ὑπὲρ τῆς χώρας φυλακὴν ὅπλων κτῆσίν τε καὶ χρῆσιν διδαξάμενοι.γεννηθέντες δὲ καὶ παιδευθέντες οὕτως οἱ τῶνδε πρόγονοι ᾤκουν πολιτείαν κατασκευασάμενοι , ἧς ὀρθῶς ἔχει διὰ βραχέων ἐπιμνησθῆναι . 
πολιτεία γὰρ τροφὴ ἀνθρώπων ἐστίν , καλὴ μὲν ἀγαθῶν , ἡ δὲ ἐναντία κακῶν . 
ὡς οὖν ἐν καλῇ πολιτείᾳ ἐτράφησαν οἱ πρόσθεν ἡμῶν , ἀναγκαῖον δηλῶσαι , δῑ ἣν δὴ κἀκεῖνοι ἀγαθοὶ καὶ οἱ νῦν εἰσιν , ὧν οἵδε τυγχάνουσιν ὄντες οἱ τετελευτηκότες . 
ἡ γὰρ αὐτὴ πολιτεία καὶ τότε ἦν καὶ νῦν , ἀριστοκρατία , ἐν ᾗ νῦν τε πολιτευόμεθα καὶ τὸν ἀεὶ χρόνον ἐξ ἐκείνου ὡς τὰ πολλά . 
καλεῖ δὲ ὁ μὲν αὐτὴν δημοκρατίαν , ὁ δὲ ἄλλο , ᾧ ἂν χαίρῃ , ἔστι δὲ τῇ ἀληθείᾳ μετ’ εὐδοξίας πλήθους ἀριστοκρατία . 
βασιλῆς μὲν γὰρ ἀεὶ ἡμῖν εἰσιν · οὗτοι δὲ τοτὲ μὲν ἐκ γένους , τοτὲ δὲ αἱρετοί · ἐγκρατὲς δὲ τῆς πόλεως τὰ πολλὰ τὸ πλῆθος , τὰς δὲ ἀρχὰς δίδωσι καὶ κράτος τοῖς ἀεὶ δόξασιν ἀρίστοις εἶναι , καὶ οὔτε ἀσθενείᾳ οὔτε πενίᾳ οὔτ’ ἀγνωσίᾳ πατέρων ἀπελήλαται οὐδεὶς οὐδὲ τοῖς ἐναντίοις τετίμηται , ὥσπερ ἐν ἄλλαις πόλεσιν , ἀλλὰ εἷς ὅρος , ὁ δόξας σοφὸς ἢ ἀγαθὸς εἶναι κρατεῖ καὶ ἄρχει . 
αἰτία δὲ ἡμῖν τῆς πολιτείας ταύτης ἡ ἐξ ἴσου γένεσις . 
αἱ μὲν γὰρ ἄλλαι πόλεις ἐκ παντοδαπῶν κατεσκευασμέναι ἀνθρώπων εἰσὶ καὶ ἀνωμάλων , ὥστε αὐτῶν ἀνώμαλοι καὶ αἱ πολιτεῖαι , τυραννίδες τε καὶ ὀλιγαρχίαι · οἰκοῦσιν οὖν ἔνιοι μὲν δούλους , οἱ δὲ δεσπότας ἀλλήλους νομίζοντες · ἡμεῖς δὲ καὶ οἱ ἡμέτεροι , μιᾶς μητρὸς πάντες ἀδελφοὶ φύντες , οὐκ ἀξιοῦμεν δοῦλοι οὐδὲ δεσπόται ἀλλήλων εἶναι , ἀλλ’ ἡ ἰσογονία ἡμᾶς ἡ κατὰ φύσιν ἰσονομίαν ἀναγκάζει ζητεῖν κατὰ νόμον , καὶ μηδενὶ ἄλλῳ ὑπείκειν ἀλλήλοις ἢ ἀρετῆς δόξῃ καὶ φρονήσεως.ὅθεν δὴ ἐν πάσῃ ἐλευθερίᾳ τεθραμμένοι οἱ τῶνδέ γε πατέρες καὶ οἱ ἡμέτεροι καὶ αὐτοὶ οὗτοι , καὶ καλῶς φύντες , πολλὰ δὴ καὶ καλὰ ἔργα ἀπεφήναντο εἰς πάντας ἀνθρώπους καὶ ἰδίᾳ καὶ δημοσίᾳ , οἰόμενοι δεῖν ὑπὲρ τῆς ἐλευθερίας καὶ Ἕλλησιν ὑπὲρ Ἑλλήνων μάχεσθαι καὶ βαρβάροις ὑπὲρ ἁπάντων τῶν Ἑλλήνων . 
Εὐμόλπου μὲν οὖν καὶ Ἀμαζόνων ἐπιστρατευσάντων ἐπὶ τὴν χώραν καὶ τῶν ἔτι προτέρων ὡς ἠμύναντο , καὶ ὡς ἤμυναν Ἀργείοις πρὸς Καδμείους καὶ Ἡρακλείδαις πρὸς Ἀργείους , ὅ τε χρόνος βραχὺς ἀξίως διηγήσασθαι , ποιηταί τε αὐτῶν ἤδη καλῶς τὴν ἀρετὴν ἐν μουσικῇ ὑμνήσαντες εἰς πάντας μεμηνύκασιν · ἐὰν οὖν ἡμεῖς ἐπιχειρῶμεν τὰ αὐτὰ λόγῳ ψιλῷ κοσμεῖν , τάχ’ ἂν δεύτεροι φαινοίμεθα . 
ταῦτα μὲν οὖν διὰ ταῦτα δοκεῖ μοι ἐᾶν , ἐπειδὴ καὶ ἔχει τὴν ἀξίαν · ὧν δὲ οὔτε ποιητής πω δόξαν ἀξίαν ἐπ’ ἀξίοις λαβὼν ἔχει ἔτι τέ ἐστιν ἐν ἀμνηστίᾳ , τούτων πέρι μοι δοκεῖ χρῆναι ἐπιμνησθῆναι ἐπαινοῦντά τε καὶ προμνώμενον ἄλλοις ἐς ᾠδάς τε καὶ τὴν ἄλλην ποίησιν αὐτὰ θεῖναι πρεπόντως τῶν πραξάντων . 
ἔστιν δὲ τούτων ὧν λέγω πρῶτα · Πέρσας ἡγουμένους τῆς Ἀσίας καὶ δουλουμένους τὴν Εὐρώπην ἔσχον οἱ τῆσδε τῆς χώρας ἔκγονοι , γονῆς δὲ ἡμέτεροι , ὧν καὶ δίκαιον καὶ χρὴ πρῶτον μεμνημένους ἐπαινέσαι αὐτῶν τὴν ἀρετήν . 
δεῖ δὴ αὐτὴν ἰδεῖν , εἰ μέλλει τις καλῶς ἐπαινεῖν , ἐν ἐκείνῳ τῷ χρόνῳ γενόμενον λόγῳ , ὅτε πᾶσα μὲν ἡ Ἀσία ἐδούλευε τρίτῳ ἤδη βασιλεῖ , ὧν ὁ μὲν πρῶτος Κῦρος ἐλευθερώσας Πέρσας τοὺς αὑτοῦ πολίτας τῷ αὑτοῦ φρονήματι ἅμα καὶ τοὺς δεσπότας Μήδους ἐδουλώσατο καὶ τῆς ἄλλης Ἀσίας μέχρι Αἰγύπτου ἦρξεν , ὁ δὲ ὑὸς Αἰγύπτου τε καὶ Λιβύης ὅσον οἷόν τ’ ἦν ἐπιβαίνειν , τρίτος δὲ Δαρεῖος πεζῇ μὲν μέχρι Σκυθῶν τὴν ἀρχὴν ὡρίσατο , ναυσὶ δὲ τῆς τε θαλάττης ἐκράτει καὶ τῶν νήσων , ὥστε μηδὲ ἀξιοῦν ἀντίπαλον αὐτῷ μηδένα εἶναι · αἱ δὲ γνῶμαι δεδουλωμέναι ἁπάντων ἀνθρώπων ἦσαν · οὕτω πολλὰ καὶ μεγάλα καὶ μάχιμα γένη καταδεδουλωμένη ἦν ἡ Περσῶν ἀρχή . 
αἰτιασάμενος δὲ Δαρεῖος ἡμᾶς τε καὶ Ἐρετριᾶς , Σάρδεσιν ἐπιβουλεῦσαι προφασιζόμενος , πέμψας μυριάδας μὲν πεντήκοντα ἔν τε πλοίοις καὶ ναυσίν , ναῦς δὲ τριακοσίας , Δᾶτιν δὲ ἄρχοντα , εἶπεν ἥκειν ἄγοντα Ἐρετριᾶς καὶ Ἀθηναίους , εἰ βούλοιτο τὴν ἑαυτοῦ κεφαλὴν ἔχειν · ὁ δὲ πλεύσας εἰς Ἐρέτριαν ἐπ’ ἄνδρας οἳ τῶν τότε Ἑλλήνων ἐν τοῖς εὐδοκιμώτατοι ἦσαν τὰ πρὸς τὸν πόλεμον καὶ οὐκ ὀλίγοι , τούτους ἐχειρώσατο μὲν ἐν τρισὶν ἡμέραις , διηρευνήσατο δὲ αὐτῶν πᾶσαν τὴν χώραν , ἵνα μηδεὶς ἀποφύγοι , τοιούτῳ τρόπῳ · ἐπὶ τὰ ὅρια ἐλθόντες τῆς Ἐρετρικῆς οἱ στρατιῶται αὐτοῦ , ἐκ θαλάττης εἰς θάλατταν διαστάντες , συνάψαντες τὰς χεῖρας διῆλθον ἅπασαν τὴν χώραν , ἵν’ ἔχοιεν τῷ βασιλεῖ εἰπεῖν ὅτι οὐδεὶς σφᾶς ἀποπεφευγὼς εἴη . 
τῇ δ’ αὐτῇ διανοίᾳ κατηγάγοντο ἐξ Ἐρετρίας εἰς Μαραθῶνα , ὡς ἕτοιμόν σφισιν ὂν καὶ Ἀθηναίους ἐν τῇ αὐτῇ ταύτῃ ἀνάγκῃ ζεύξαντας Ἐρετριεῦσιν ἄγειν . 
τούτων δὲ τῶν μὲν πραχθέντων , τῶν δ’ ἐπιχειρουμένων οὔτ’ Ἐρετριεῦσιν ἐβοήθησεν Ἑλλήνων οὐδεὶς οὔτε Ἀθηναίοις πλὴν Λακεδαιμονίων—οὗτοι δὲ τῇ ὑστεραίᾳ τῆς μάχης ἀφίκοντο—οἱ δ’ ἄλλοι πάντες ἐκπεπληγμένοι , ἀγαπῶντες τὴν ἐν τῷ παρόντι σωτηρίαν , ἡσυχίαν ἦγον . 
ἐν τούτῳ δὴ ἄν τις γενόμενος γνοίη οἷοι ἄρα ἐτύγχανον ὄντες τὴν ἀρετὴν οἱ Μαραθῶνι δεξάμενοι τὴν τῶν βαρβάρων δύναμιν καὶ κολασάμενοι τὴν ὑπερηφανίαν ὅλης τῆς Ἀσίας καὶ πρῶτοι στήσαντες τρόπαια τῶν βαρβάρων , ἡγεμόνες καὶ διδάσκαλοι τοῖς ἄλλοις γενόμενοι ὅτι οὐκ ἄμαχος εἴη ἡ Περσῶν δύναμις , ἀλλὰ πᾶν πλῆθος καὶ πᾶς πλοῦτος ἀρετῇ ὑπείκει . 
ἐγὼ μὲν οὖν ἐκείνους τοὺς ἄνδρας φημὶ οὐ μόνον τῶν σωμάτων τῶν ἡμετέρων πατέρας εἶναι , ἀλλὰ καὶ τῆς ἐλευθερίας τῆς τε ἡμετέρας καὶ συμπάντων τῶν ἐν τῇδε τῇ ἠπείρῳ · εἰς ἐκεῖνο γὰρ τὸ ἔργον ἀποβλέψαντες καὶ τὰς ὑστέρας μάχας ἐτόλμησαν διακινδυνεύειν οἱ Ἕλληνες ὑπὲρ τῆς σωτηρίας , μαθηταὶ τῶν Μαραθῶνι γενόμενοι . 
τὰ μὲν οὖν ἀριστεῖα τῷ λόγῳ ἐκείνοις ἀναθετέον , τὰ δὲ δευτερεῖα τοῖς περὶ Σαλαμῖνα καὶ ἐπ’ Ἀρτεμισίῳ ναυμαχήσασι καὶ νικήσασι . 
καὶ γὰρ τούτων τῶν ἀνδρῶν πολλὰ μὲν ἄν τις ἔχοι διελθεῖν , καὶ οἷα ἐπιόντα ὑπέμειναν κατά τε γῆν καὶ κατὰ θάλατταν , καὶ ὡς ἠμύναντο ταῦτα · ὃ δέ μοι δοκεῖ καὶ ἐκείνων κάλλιστον εἶναι , τούτου μνησθήσομαι , ὅτι τὸ ἑξῆς ἔργον τοῖς Μαραθῶνι διεπράξαντο . 
οἱ μὲν γὰρ Μαραθῶνι τοσοῦτον μόνον ἐπέδειξαν τοῖς Ἕλλησιν , ὅτι κατὰ γῆν οἷόν τε ἀμύνασθαι τοὺς βαρβάρους ὀλίγοις πολλούς , ναυσὶ δὲ ἔτι ἦν ἄδηλον καὶ δόξαν εἶχον Πέρσαι ἄμαχοι εἶναι κατὰ θάλατταν καὶ πλήθει καὶ πλούτῳ καὶ τέχνῃ καὶ ῥώμῃ · τοῦτο δὴ ἄξιον ἐπαινεῖν τῶν ἀνδρῶν τῶν τότε ναυμαχησάντων , ὅτι τὸν ἐχόμενον φόβον διέλυσαν τῶν Ἑλλήνων καὶ ἔπαυσαν φοβουμένους πλῆθος νεῶν τε καὶ ἀνδρῶν . 
ὑπ’ ἀμφοτέρων δὴ συμβαίνει , τῶν τε Μαραθῶνι μαχεσαμένων καὶ τῶν ἐν 
Σαλαμῖνι ναυμαχησάντων , παιδευθῆναι τοὺς ἄλλους Ἕλληνας , ὑπὸ μὲν τῶν κατὰ γῆν , ὑπὸ δὲ τῶν κατὰ θάλατταν μαθόντας καὶ ἐθισθέντας μὴ φοβεῖσθαι τοὺς βαρβάρους . 
τρίτον δὲ λέγω τὸ ἐν Πλαταιαῖς ἔργον καὶ ἀριθμῷ καὶ ἀρετῇ γενέσθαι τῆς Ἑλληνικῆς σωτηρίας , κοινὸν ἤδη τοῦτο Λακεδαιμονίων τε καὶ Ἀθηναίων . 
τὸ μὲν οὖν μέγιστον καὶ χαλεπώτατον οὗτοι πάντες ἠμύναντο , καὶ διὰ ταύτην τὴν ἀρετὴν νῦν τε ὑφ’ ἡμῶν ἐγκωμιάζονται καὶ εἰς τὸν ἔπειτα χρόνον ὑπὸ τῶν ὕστερον · μετὰ δὲ τοῦτο πολλαὶ μὲν πόλεις τῶν Ἑλλήνων ἔτι ἦσαν μετὰ τοῦ βαρβάρου , αὐτὸς δὲ ἠγγέλλετο βασιλεὺς διανοεῖσθαι ὡς ἐπιχειρήσων πάλιν ἐπὶ τοὺς Ἕλληνας . 
δίκαιον δὴ καὶ τούτων ἡμᾶς ἐπιμνησθῆναι , οἳ τοῖς τῶν προτέρων ἔργοις τέλος τῆς σωτηρίας ἐπέθεσαν ἀνακαθηράμενοι καὶ ἐξελάσαντες πᾶν τὸ βάρβαρον ἐκ τῆς θαλάττης . 
ἦσαν δὲ οὗτοι οἵ τε ἐπ’ Εὐρυμέδοντι ναυμαχήσαντες καὶ οἱ εἰς Κύπρον στρατεύσαντες καὶ οἱ εἰς Αἴγυπτον πλεύσαντες καὶ ἄλλοσε πολλαχόσε , ὧν χρὴ μεμνῆσθαι καὶ χάριν αὐτοῖς εἰδέναι , ὅτι βασιλέα ἐποίησαν δείσαντα τῇ ἑαυτοῦ σωτηρίᾳ τὸν νοῦν προσέχειν , ἀλλὰ μὴ τῇ τῶν Ἑλλήνων ἐπιβουλεύειν φθορᾷ.καὶ οὗτος μὲν δὴ πάσῃ τῇ πόλει διηντλήθη ὁ πόλεμος ὑπὲρ ἑαυτῶν τε καὶ τῶν ἄλλων ὁμοφώνων πρὸς τοὺς βαρβάρους · εἰρήνης δὲ γενομένης καὶ τῆς πόλεως τιμωμένης ἦλθεν ἐπ’ αὐτήν , ὃ δὴ φιλεῖ ἐκ τῶν ἀνθρώπων τοῖς εὖ πράττουσι προσπίπτειν , πρῶτον μὲν ζῆλος , ἀπὸ ζήλου δὲ φθόνος · ὃ καὶ τήνδε τὴν πόλιν ἄκουσαν ἐν πολέμῳ τοῖς Ἕλλησι κατέστησεν . 
μετὰ δὲ τοῦτο γενομένου πολέμου , συνέβαλον μὲν ἐν Τανάγρᾳ ὑπὲρ τῆς Βοιωτῶν ἐλευθερίας Λακεδαιμονίοις μαχόμενοι , ἀμφισβητησίμου δὲ τῆς μάχης γενομένης , διέκρινε τὸ ὕστερον ἔργον · οἱ μὲν γὰρ ᾤχοντο ἀπιόντες , καταλιπόντες [Βοιωτοὺς] 
οἷς ἐβοήθουν , οἱ δ’ ἡμέτεροι τρίτῃ ἡμέρᾳ ἐν Οἰνοφύτοις νικήσαντες τοὺς ἀδίκως φεύγοντας δικαίως κατήγαγον . 
οὗτοι δὴ πρῶτοι μετὰ τὸν Περσικὸν πόλεμον , Ἕλλησιν ἤδη ὑπὲρ τῆς ἐλευθερίας βοηθοῦντες πρὸς Ἕλληνας , ἄνδρες ἀγαθοὶ γενόμενοι καὶ ἐλευθερώσαντες οἷς ἐβοήθουν , ἐν τῷδε τῷ μνήματι τιμηθέντες ὑπὸ τῆς πόλεως πρῶτοι ἐτέθησαν . 
μετὰ δὲ ταῦτα πολλοῦ πολέμου γενομένου , καὶ πάντων τῶν Ἑλλήνων ἐπιστρατευσάντων καὶ τεμόντων τὴν χώραν καὶ ἀναξίαν χάριν ἐκτινόντων τῇ πόλει , νικήσαντες αὐτοὺς ναυμαχίᾳ οἱ ἡμέτεροι καὶ λαβόντες αὐτῶν τοὺς ἡγεμόνας Λακεδαιμονίους ἐν τῇ Σφαγίᾳ , ἐξὸν αὐτοῖς διαφθεῖραι ἐφείσαντο καὶ ἀπέδοσαν καὶ εἰρήνην ἐποιήσαντο , ἡγούμενοι πρὸς μὲν τὸ ὁμόφυλον μέχρι νίκης δεῖν πολεμεῖν , καὶ μὴ δῑ ὀργὴν ἰδίαν πόλεως τὸ κοινὸν τῶν Ἑλλήνων διολλύναι , πρὸς δὲ τοὺς βαρβάρους μέχρι διαφθορᾶς . 
τούτους δὴ ἄξιον ἐπαινέσαι τοὺς ἄνδρας , οἳ τοῦτον τὸν πόλεμον πολεμήσαντες ἐνθάδε κεῖνται , ὅτι ἐπέδειξαν , εἴ τις ἄρα ἠμφεσβήτει ὡς ἐν τῷ προτέρῳ πολέμῳ τῷ πρὸς τοὺς βαρβάρους ἄλλοι τινὲς εἶεν ἀμείνους Ἀθηναίων , ὅτι οὐκ ἀληθῆ ἀμφισβητοῖεν · οὗτοι γὰρ ἐνταῦθα ἔδειξαν , στασιασάσης τῆς Ἑλλάδος περιγενόμενοι τῷ πολέμῳ , τοὺς προεστῶτας τῶν ἄλλων Ἑλλήνων χειρωσάμενοι , μεθ’ ὧν τότε τοὺς βαρβάρους ἐνίκων κοινῇ , τούτους νικῶντες ἰδίᾳ . 
τρίτος δὲ πόλεμος μετὰ ταύτην τὴν εἰρήνην ἀνέλπιστός τε καὶ δεινὸς ἐγένετο , ἐν ᾧ πολλοὶ καὶ ἀγαθοὶ τελευτήσαντες ἐνθάδε κεῖνται , πολλοὶ μὲν ἀμφὶ Σικελίαν πλεῖστα τρόπαια στήσαντες ὑπὲρ τῆς Λεοντίνων ἐλευθερίας , οἷς βοηθοῦντες διὰ τοὺς ὅρκους ἔπλευσαν εἰς ἐκείνους τοὺς τόπους , διὰ δὲ μῆκος τοῦ πλοῦ εἰς ἀπορίαν τῆς πόλεως καταστάσης καὶ οὐ δυναμένης αὐτοῖς ὑπηρετεῖν , τούτῳ ἀπειπόντες ἐδυστύχησαν · ὧν οἱ ἐχθροὶ καὶ προσπολεμήσαντες πλείω ἔπαινον ἔχουσι σωφροσύνης καὶ ἀρετῆς ἢ τῶν ἄλλων οἱ φίλοι · πολλοὶ δ’ ἐν ταῖς ναυμαχίαις ταῖς καθ’ Ἑλλήσποντον , μιᾷ μὲν ἡμέρᾳ πάσας τὰς τῶν πολεμίων ἑλόντες ναῦς , πολλὰς δὲ καὶ ἄλλας νικήσαντες · ὃ δ’ εἶπον δεινὸν καὶ ἀνέλπιστον τοῦ πολέμου γενέσθαι , τόδε λέγω τὸ εἰς τοσοῦτον φιλονικίας ἐλθεῖν πρὸς τὴν πόλιν τοὺς ἄλλους Ἕλληνας , ὥστε τολμῆσαι τῷ ἐχθίστῳ ἐπικηρυκεύσασθαι βασιλεῖ , ὃν κοινῇ ἐξέβαλον μεθ’ ἡμῶν , ἰδίᾳ τοῦτον πάλιν ἐπάγεσθαι , βάρβαρον ἐφ’ Ἕλληνας , καὶ συναθροῖσαι ἐπὶ τὴν πόλιν πάντας Ἕλληνάς τε καὶ βαρβάρους . 
οὗ δὴ καὶ ἐκφανὴς ἐγένετο ἡ τῆς πόλεως ῥώμη τε καὶ ἀρετή . 
οἰομένων γὰρ ἤδη αὐτὴν καταπεπολεμῆσθαι καὶ ἀπειλημμένων ἐν Μυτιλήνῃ τῶν νεῶν , βοηθήσαντες ἑξήκοντα ναυσίν , αὐτοὶ ἐμβάντες εἰς τὰς ναῦς , καὶ ἄνδρες γενόμενοι ὁμολογουμένως ἄριστοι , νικήσαντες μὲν τοὺς πολεμίους , λυσάμενοι δὲ τοὺς φιλίους , ἀναξίου τύχης τυχόντες , οὐκ ἀναιρεθέντες ἐκ τῆς θαλάττης κεῖνται ἐνθάδε . 
ὧν χρὴ ἀεὶ μεμνῆσθαί τε καὶ ἐπαινεῖν · τῇ μὲν γὰρ ἐκείνων ἀρετῇ ἐνικήσαμεν οὐ μόνον τὴν τότε ναυμαχίαν , ἀλλὰ καὶ τὸν ἄλλον πόλεμον · δόξαν γὰρ δῑ αὐτοὺς ἡ πόλις ἔσχεν μή ποτ’ ἂν καταπολεμηθῆναι μηδ’ ὑπὸ πάντων ἀνθρώπων—καὶ ἀληθῆ ἔδοξεν—τῇ δὲ ἡμετέρᾳ αὐτῶν διαφορᾷ ἐκρατήθημεν , οὐχ ὑπὸ τῶν ἄλλων · ἀήττητοι γὰρ ἔτι καὶ νῦν ὑπό γε ἐκείνων ἐσμέν , ἡμεῖς δὲ αὐτοὶ ἡμᾶς αὐτοὺς καὶ ἐνικήσαμεν καὶ ἡττήθημεν . 
μετὰ δὲ ταῦτα ἡσυχίας γενομένης καὶ εἰρήνης πρὸς τοὺς ἄλλους , ὁ οἰκεῖος ἡμῖν πόλεμος οὕτως ἐπολεμήθη , ὥστε εἴπερ εἱμαρμένον εἴη ἀνθρώποις στασιάσαι , μὴ ἂν ἄλλως εὔξασθαι μηδένα πόλιν ἑαυτοῦ νοσῆσαι . 
ἔκ τε γὰρ τοῦ Πειραιῶς καὶ τοῦ ἄστεως ὡς ἁσμένως καὶ οἰκείως ἀλλήλοις συνέμειξαν οἱ πολῖται καὶ παρ’ ἐλπίδα τοῖς ἄλλοις Ἕλλησι , τόν τε πρὸς τοὺς Ἐλευσῖνι πόλεμον ὡς μετρίως ἔθεντο · καὶ τούτων ἁπάντων οὐδὲν ἄλλ’ αἴτιον ἢ ἡ τῷ ὄντι συγγένεια , φιλίαν βέβαιον καὶ ὁμόφυλον οὐ λόγῳ ἀλλ’ ἔργῳ παρεχομένη . 
χρὴ δὲ καὶ τῶν ἐν τούτῳ τῷ πολέμῳ τελευτησάντων ὑπ’ ἀλλήλων μνείαν ἔχειν καὶ διαλλάττειν αὐτοὺς ᾧ δυνάμεθα , εὐχαῖς καὶ θυσίαις , ἐν τοῖς τοιοῖσδε , τοῖς κρατοῦσιν αὐτῶν εὐχομένους , ἐπειδὴ καὶ ἡμεῖς διηλλάγμεθα . 
οὐ γὰρ κακίᾳ ἀλλήλων ἥψαντο οὐδ’ ἔχθρᾳ ἀλλὰ δυστυχίᾳ . 
μάρτυρες δὲ ἡμεῖς αὐτοί ἐσμεν τούτων οἱ ζῶντες · οἱ αὐτοὶ γὰρ ὄντες ἐκείνοις γένει συγγνώμην ἀλλήλοις ἔχομεν ὧν τ’ ἐποιήσαμεν ὧν τ’ ἐπάθομεν . 
μετὰ δὲ τοῦτο παντελῶς εἰρήνης ἡμῖν γενομένης , ἡσυχίαν ἦγεν ἡ πόλις , τοῖς μὲν βαρβάροις συγγιγνώσκουσα , ὅτι παθόντες ὑπ’ αὐτῆς κακῶς [ἱκανῶς] 
οὐκ ἐνδεῶς ἠμύναντο , τοῖς δὲ Ἕλλησιν ἀγανακτοῦσα , μεμνημένη ὡς εὖ παθόντες ὑπ’ αὐτῆς οἵαν χάριν ἀπέδοσαν , κοινωσάμενοι τοῖς βαρβάροις , τάς τε ναῦς περιελόμενοι αἵ ποτ’ ἐκείνους ἔσωσαν , καὶ τείχη καθελόντες ἀνθ’ ὧν ἡμεῖς τἀκείνων ἐκωλύσαμεν πεσεῖν · διανοουμένη δὲ ἡ πόλις μὴ ἂν ἔτι ἀμῦναι μήτε Ἕλλησι πρὸς ἀλλήλων δουλουμένοις μήτε ὑπὸ βαρβάρων , οὕτως ᾤκει . 
ἡμῶν οὖν ἐν τοιαύτῃ διανοίᾳ ὄντων ἡγησάμενοι Λακεδαιμόνιοι τοὺς μὲν τῆς ἐλευθερίας ἐπικούρους πεπτωκέναι ἡμᾶς , σφέτερον δὲ ἤδη ἔργον εἶναι καταδουλοῦσθαι τοὺς ἄλλους , ταῦτ’ ἔπραττον . 
καὶ μηκύνειν μὲν τί δεῖ ; 
οὐ γὰρ πάλαι οὐδὲ παλαιῶν ἀνθρώπων γεγονότα λέγοιμ’ ἂν τὰ μετὰ ταῦτα · αὐτοὶ γὰρ ἴσμεν ὡς ἐκπεπληγμένοι ἀφίκοντο εἰς χρείαν τῆς πόλεως τῶν τε Ἑλλήνων οἱ πρῶτοι , Ἀργεῖοι καὶ Βοιωτοὶ καὶ Κορίνθιοι , καὶ τό γε θειότατον πάντων , τὸ καὶ βασιλέα εἰς τοῦτο ἀπορίας ἀφικέσθαι , ὥστε περιστῆναι αὐτῷ μηδαμόθεν ἄλλοθεν τὴν σωτηρίαν γενέσθαι ἀλλ’ ἢ ἐκ ταύτης τῆς πόλεως , ἣν προθύμως ἀπώλλυ . 
καὶ δὴ καὶ εἴ τις βούλοιτο τῆς πόλεως κατηγορῆσαι δικαίως , τοῦτ’ ἂν μόνον λέγων ὀρθῶς ἂν κατηγοροῖ , ὡς ἀεὶ λίαν φιλοικτίρμων ἐστὶ καὶ τοῦ ἥττονος θεραπίς . 
καὶ δὴ καὶ ἐν τῷ τότε χρόνῳ οὐχ οἵα τε ἐγένετο καρτερῆσαι οὐδὲ διαφυλάξαι ἃ ἐδέδοκτο αὐτῇ , τὸ μηδενὶ δουλουμένῳ βοηθεῖν τῶν σφᾶς ἀδικησάντων , ἀλλὰ ἐκάμφθη καὶ ἐβοήθησεν , καὶ τοὺς μὲν Ἕλληνας αὐτὴ βοηθήσασα ἀπελύσατο δουλείας , ὥστ’ ἐλευθέρους εἶναι μέχρι οὗ πάλιν αὐτοὶ αὑτοὺς κατεδουλώσαντο , βασιλεῖ δὲ αὐτὴ μὲν οὐκ ἐτόλμησεν βοηθῆσαι , αἰσχυνομένη τὰ τρόπαια τά τε Μαραθῶνι καὶ Σαλαμῖνι καὶ Πλαταιαῖς , φυγάδας δὲ καὶ ἐθελοντὰς ἐάσασα μόνον βοηθῆσαι ὁμολογουμένως ἔσωσεν . 
τειχισαμένη δὲ καὶ ναυπηγησαμένη , ἐκδεξαμένη τὸν πόλεμον , ἐπειδὴ ἠναγκάσθη πολεμεῖν , ὑπὲρ Παρίων ἐπολέμει Λακεδαιμονίοις . 
φοβηθεὶς δὲ βασιλεὺς τὴν πόλιν , ἐπειδὴ ἑώρα Λακεδαιμονίους τῷ κατὰ θάλατταν πολέμῳ ἀπαγορεύοντας , ἀποστῆναι βουλόμενος ἐξῄτει τοὺς Ἕλληνας τοὺς ἐν τῇ ἠπείρῳ , οὕσπερ πρότερον Λακεδαιμόνιοι αὐτῷ ἐξέδοσαν , εἰ μέλλοι συμμαχήσειν ἡμῖν τε καὶ τοῖς ἄλλοις συμμάχοις , ἡγούμενος οὐκ ἐθελήσειν , ἵν’ αὐτῷ πρόφασις εἴη τῆς ἀποστάσεως . 
καὶ τῶν μὲν ἄλλων συμμάχων ἐψεύσθη · ἠθέλησαν γὰρ αὐτῷ ἐκδιδόναι καὶ συνέθεντο καὶ ὤμοσαν Κορίνθιοι καὶ Ἀργεῖοι καὶ Βοιωτοὶ καὶ οἱ ἄλλοι σύμμαχοι , εἰ μέλλοι χρήματα παρέξειν , ἐκδώσειν τοὺς ἐν τῇ ἠπείρῳ Ἕλληνας · μόνοι δὲ ἡμεῖς οὐκ ἐτολμήσαμεν οὔτε ἐκδοῦναι οὔτε ὀμόσαι . 
οὕτω δή τοι τό γε τῆς πόλεως γενναῖον καὶ ἐλεύθερον βέβαιόν τε καὶ ὑγιές ἐστιν καὶ φύσει μισοβάρβαρον , διὰ τὸ εἰλικρινῶς εἶναι Ἕλληνας καὶ ἀμιγεῖς βαρβάρων . 
οὐ γὰρ Πέλοπες οὐδὲ Κάδμοι οὐδὲ Αἴγυπτοί τε καὶ Δαναοὶ οὐδὲ ἄλλοι πολλοὶ φύσει μὲν βάρβαροι ὄντες , νόμῳ δὲ Ἕλληνες , συνοικοῦσιν ἡμῖν , ἀλλ’ αὐτοὶ Ἕλληνες , οὐ μειξοβάρβαροι οἰκοῦμεν , ὅθεν καθαρὸν τὸ μῖσος ἐντέτηκε τῇ πόλει τῆς ἀλλοτρίας φύσεως . 
ὅμως δ’ οὖν ἐμονώθημεν πάλιν διὰ τὸ μὴ ἐθέλειν αἰσχρὸν καὶ ἀνόσιον ἔργον ἐργάσασθαι Ἕλληνας βαρβάροις ἐκδόντες . 
ἐλθόντες οὖν εἰς ταὐτὰ ἐξ ὧν καὶ τὸ πρότερον κατεπολεμήθημεν , σὺν θεῷ ἄμεινον ἢ τότε ἐθέμεθα τὸν πόλεμον · καὶ γὰρ ναῦς καὶ τείχη ἔχοντες καὶ τὰς ἡμετέρας αὐτῶν ἀποικίας ἀπηλλάγημεν τοῦ πολέμου οὕτως , <ὥστ’> 
ἀγαπητῶς ἀπηλλάττοντο καὶ οἱ πολέμιοι . 
ἀνδρῶν μέντοι ἀγαθῶν καὶ ἐν τούτῳ τῷ πολέμῳ ἐστερήθημεν , τῶν τε ἐν Κορίνθῳ χρησαμένων δυσχωρίᾳ καὶ ἐν Λεχαίῳ προδοσίᾳ · ἀγαθοὶ δὲ καὶ οἱ βασιλέα ἐλευθερώσαντες καὶ ἐκβαλόντες ἐκ τῆς θαλάττης Λακεδαιμονίους · ὧν ἐγὼ μὲν ὑμᾶς ἀναμιμνῄσκω , ὑμᾶς δὲ πρέπει συνεπαινεῖν τε καὶ κοσμεῖν τοιούτους ἄνδρας.καὶ τὰ μὲν δὴ ἔργα ταῦτα τῶν ἀνδρῶν τῶν ἐνθάδε κειμένων καὶ τῶν ἄλλων ὅσοι ὑπὲρ τῆς πόλεως τετελευτήκασι , πολλὰ μὲν τὰ εἰρημένα καὶ καλά , πολὺ δ’ ἔτι πλείω καὶ καλλίω τὰ ὑπολειπόμενα · πολλαὶ γὰρ ἂν ἡμέραι καὶ νύκτες οὐχ ἱκαναὶ γένοιντο τῷ τὰ πάντα μέλλοντι περαίνειν . 
τούτων οὖν χρὴ μεμνημένους τοῖς τούτων ἐκγόνοις πάντ’ ἄνδρα παρακελεύεσθαι , ὥσπερ ἐν πολέμῳ , μὴ λείπειν τὴν τάξιν τὴν τῶν προγόνων μηδ’ εἰς τοὐπίσω ἀναχωρεῖν εἴκοντας κάκῃ . 
ἐγὼ μὲν οὖν καὶ αὐτός , ὦ παῖδες ἀνδρῶν ἀγαθῶν , νῦν τε παρακελεύομαι καὶ ἐν τῷ λοιπῷ χρόνῳ , ὅπου ἄν τῳ ἐντυγχάνω ὑμῶν , καὶ ἀναμνήσω καὶ διακελεύσομαι προθυμεῖσθαι εἶναι ὡς ἀρίστους · ἐν δὲ τῷ παρόντι δίκαιός εἰμι εἰπεῖν ἃ οἱ πατέρες ἡμῖν ἐπέσκηπτον ἀπαγγέλλειν τοῖς ἀεὶ λειπομένοις , εἴ τι πάσχοιεν , ἡνίκα κινδυνεύσειν ἔμελλον . 
φράσω δὲ ὑμῖν ἅ τε αὐτῶν ἤκουσα ἐκείνων καὶ οἷα νῦν ἡδέως ἂν εἴποιεν ὑμῖν λαβόντες δύναμιν , τεκμαιρόμενος ἐξ ὧν τότε ἔλεγον . 
ἀλλὰ νομίζειν χρὴ αὐτῶν ἀκούειν ἐκείνων ἃ ἂν ἀπαγγέλλω · ἔλεγον δὲ τάδε— ὦ παῖδες , ὅτι μέν ἐστε πατέρων ἀγαθῶν , αὐτὸ μηνύει τὸ νῦν παρόν · ἡμῖν δὲ ἐξὸν ζῆν μὴ καλῶς , καλῶς αἱρούμεθα μᾶλλον τελευτᾶν , πρὶν ὑμᾶς τε καὶ τοὺς ἔπειτα εἰς ὀνείδη καταστῆσαι καὶ πρὶν τοὺς ἡμετέρους πατέρας καὶ πᾶν τὸ πρόσθεν γένος αἰσχῦναι , ἡγούμενοι τῷ τοὺς αὑτοῦ αἰσχύναντι ἀβίωτον εἶναι , καὶ τῷ τοιούτῳ οὔτε τινὰ ἀνθρώπων οὔτε θεῶν φίλον εἶναι οὔτ’ ἐπὶ γῆς οὔθ’ ὑπὸ γῆς τελευτήσαντι . 
χρὴ οὖν μεμνημένους τῶν ἡμετέρων λόγων , ἐάν τι καὶ ἄλλο ἀσκῆτε , ἀσκεῖν μετ’ ἀρετῆς , εἰδότας ὅτι τούτου λειπόμενα πάντα καὶ κτήματα καὶ ἐπιτηδεύματα αἰσχρὰ καὶ κακά . 
οὔτε γὰρ πλοῦτος κάλλος φέρει τῷ κεκτημένῳ μετ’ ἀνανδρίας— 
ἄλλῳ γὰρ ὁ τοιοῦτος πλουτεῖ καὶ οὐχ ἑαυτῷ—οὔτε σώματος κάλλος καὶ ἰσχὺς δειλῷ καὶ κακῷ συνοικοῦντα πρέποντα φαίνεται ἀλλ’ ἀπρεπῆ , καὶ ἐπιφανέστερον ποιεῖ τὸν ἔχοντα καὶ ἐκφαίνει τὴν δειλίαν · πᾶσά τε ἐπιστήμη χωριζομένη δικαιοσύνης καὶ τῆς ἄλλης ἀρετῆς πανουργία , οὐ σοφία φαίνεται . 
ὧν ἕνεκα καὶ πρῶτον καὶ ὕστατον καὶ διὰ παντὸς πᾶσαν πάντως προθυμίαν πειρᾶσθε ἔχειν ὅπως μάλιστα μὲν ὑπερβαλεῖσθε καὶ ἡμᾶς καὶ τοὺς πρόσθεν εὐκλείᾳ · εἰ δὲ μή , ἴστε ὡς ἡμῖν , ἂν μὲν νικῶμεν ὑμᾶς ἀρετῇ , ἡ νίκη αἰσχύνην φέρει , ἡ δὲ ἧττα , ἐὰν ἡττώμεθα , εὐδαιμονίαν . 
μάλιστα δ’ ἂν νικῴμεθα καὶ ὑμεῖς νικῴητε , εἰ παρασκευάσαισθε τῇ τῶν προγόνων δόξῃ μὴ καταχρησόμενοι μηδ’ ἀναλώσοντες αὐτήν , γνόντες ὅτι ἀνδρὶ οἰομένῳ τὶ εἶναι οὐκ ἔστιν αἴσχιον οὐδὲν ἢ παρέχειν ἑαυτὸν τιμώμενον μὴ δῑ ἑαυτὸν ἀλλὰ διὰ δόξαν προγόνων . 
εἶναι μὲν γὰρ τιμὰς γονέων ἐκγόνοις καλὸς θησαυρὸς καὶ μεγαλοπρεπής · χρῆσθαι δὲ καὶ χρημάτων καὶ τιμῶν θησαυρῷ , καὶ μὴ τοῖς ἐκγόνοις παραδιδόναι , αἰσχρὸν καὶ ἄνανδρον , ἀπορίᾳ ἰδίων αὑτοῦ κτημάτων τε καὶ εὐδοξιῶν . 
καὶ ἐὰν μὲν ταῦτα ἐπιτηδεύσητε , φίλοι παρὰ φίλους ἡμᾶς ἀφίξεσθε , ὅταν ὑμᾶς ἡ προσήκουσα μοῖρα κομίσῃ · ἀμελήσαντας δὲ ὑμᾶς καὶ κακισθέντας οὐδεὶς εὐμενῶς ὑποδέξεται . 
τοῖς μὲν οὖν παισὶ ταῦτ’ εἰρήσθω.πατέρας δὲ ἡμῶν , οἷς εἰσί , καὶ μητέρας ἀεὶ χρὴ παραμυθεῖσθαι ὡς ῥᾷστα φέρειν τὴν συμφοράν , ἐὰν ἄρα συμβῇ γενέσθαι , καὶ μὴ συνοδύρεσθαι—οὐ γὰρ τοῦ λυπήσοντος προσδεήσονται · ἱκανὴ γὰρ ἔσται καὶ ἡ γενομένη τύχη τοῦτο πορίζειν—ἀλλ’ ἰωμένους καὶ πραΰνοντας ἀναμιμνῄσκειν αὐτοὺς ὅτι ὧν ηὔχοντο τὰ μέγιστα αὐτοῖς οἱ θεοὶ ἐπήκοοι γεγόνασιν . 
οὐ γὰρ ἀθανάτους σφίσι παῖδας ηὔχοντο γενέσθαι ἀλλ’ ἀγαθοὺς καὶ εὐκλεεῖς , ὧν ἔτυχον , μεγίστων ἀγαθῶν ὄντων · πάντα δὲ οὐ ῥᾴδιον θνητῷ ἀνδρὶ κατὰ νοῦν ἐν τῷ ἑαυτοῦ βίῳ ἐκβαίνειν . 
καὶ φέροντες μὲν ἀνδρείως τὰς συμφορὰς δόξουσι τῷ ὄντι ἀνδρείων παίδων πατέρες εἶναι καὶ αὐτοὶ τοιοῦτοι , ὑπείκοντες δὲ ὑποψίαν παρέξουσιν ἢ μὴ ἡμέτεροι εἶναι ἢ ἡμῶν τοὺς ἐπαινοῦντας καταψεύδεσθαι · χρὴ δὲ οὐδέτερα τούτων , ἀλλ’ ἐκείνους μάλιστα ἡμῶν ἐπαινέτας εἶναι ἔργῳ , παρέχοντας αὑτοὺς φαινομένους τῷ ὄντι πατέρας ὄντας ἄνδρας ἀνδρῶν . 
πάλαι γὰρ δὴ τὸ μηδὲν ἄγαν λεγόμενον καλῶς δοκεῖ λέγεσθαι · τῷ γὰρ ὄντι εὖ λέγεται . 
ὅτῳ γὰρ ἀνδρὶ εἰς ἑαυτὸν ἀνήρτηται πάντα τὰ πρὸς εὐδαιμονίαν φέροντα ἢ ἐγγὺς τούτου , καὶ μὴ ἐν ἄλλοις ἀνθρώποις αἰωρεῖται ἐξ ὧν ἢ εὖ ἢ κακῶς πραξάντων πλανᾶσθαι ἠνάγκασται καὶ τὰ ἐκείνου , τούτῳ ἄριστα παρεσκεύασται ζῆν , οὗτός ἐστιν ὁ σώφρων καὶ οὗτος ὁ ἀνδρεῖος καὶ φρόνιμος · οὗτος γιγνομένων χρημάτων καὶ παίδων καὶ διαφθειρομένων μάλιστα πείσεται τῇ παροιμίᾳ · οὔτε γὰρ χαίρων οὔτε λυπούμενος ἄγαν φανήσεται διὰ τὸ αὑτῷ πεποιθέναι . 
τοιούτους δὲ ἡμεῖς γε ἀξιοῦμεν καὶ τοὺς ἡμετέρους εἶναι καὶ βουλόμεθα καὶ φαμέν , καὶ ἡμᾶς αὐτοὺς νῦν παρέχομεν τοιούτους , οὐκ ἀγανακτοῦντας οὐδὲ φοβουμένους ἄγαν εἰ δεῖ τελευτᾶν ἐν τῷ παρόντι . 
δεόμεθα δὴ καὶ πατέρων καὶ μητέρων τῇ αὐτῇ ταύτῃ διανοίᾳ χρωμένους τὸν ἐπίλοιπον βίον διάγειν , καὶ εἰδέναι ὅτι οὐ θρηνοῦντες οὐδὲ ὀλοφυρόμενοι ἡμᾶς ἡμῖν μάλιστα χαριοῦνται , ἀλλ’ εἴ τις ἔστι τοῖς τετελευτηκόσιν αἴσθησις τῶν ζώντων , οὕτως ἀχάριστοι εἶεν ἂν μάλιστα , ἑαυτούς τε κακοῦντες καὶ βαρέως φέροντες τὰς συμφοράς · κούφως δὲ καὶ μετρίως μάλιστ’ ἂν χαρίζοιντο . 
τὰ μὲν γὰρ ἡμέτερα τελευτὴν ἤδη ἕξει ἥπερ καλλίστη γίγνεται ἀνθρώποις , ὥστε πρέπει αὐτὰ μᾶλλον κοσμεῖν ἢ θρηνεῖν · γυναικῶν δὲ τῶν ἡμετέρων καὶ παίδων ἐπιμελούμενοι καὶ τρέφοντες καὶ ἐνταῦθα τὸν νοῦν τρέποντες τῆς τε τύχης μάλιστ’ ἂν εἶεν ἐν λήθῃ καὶ ζῷεν κάλλιον καὶ ὀρθότερον καὶ ἡμῖν προσφιλέστερον . 
ταῦτα δὴ ἱκανὰ τοῖς ἡμετέροις παρ’ ἡμῶν ἀγγέλλειν · τῇ δὲ πόλει παρακελευοίμεθ’ ἂν ὅπως ἡμῖν καὶ πατέρων καὶ ὑέων ἐπιμελήσονται , τοὺς μὲν παιδεύοντες κοσμίως , τοὺς δὲ γηροτροφοῦντες ἀξίως · νῦν δὲ ἴσμεν ὅτι καὶ ἐὰν μὴ ἡμεῖς παρακελευώμεθα , ἱκανῶς ἐπιμελήσεται.ταῦτα οὖν , ὦ παῖδες καὶ γονῆς τῶν τελευτησάντων , ἐκεῖνοί τε ἐπέσκηπτον ἡμῖν ἀπαγγέλλειν , καὶ ἐγὼ ὡς δύναμαι προθυμότατα ἀπαγγέλλω · καὶ αὐτὸς δέομαι ὑπὲρ ἐκείνων , τῶν μὲν μιμεῖσθαι τοὺς αὑτῶν , τῶν δὲ θαρρεῖν ὑπὲρ αὑτῶν , ὡς ἡμῶν καὶ ἰδίᾳ καὶ δημοσίᾳ γηροτροφησόντων ὑμᾶς καὶ ἐπιμελησομένων , ὅπου ἂν ἕκαστος ἑκάστῳ ἐντυγχάνῃ ὁτῳοῦν τῶν ἐκείνων . 
τῆς δὲ πόλεως ἴστε που καὶ αὐτοὶ τὴν ἐπιμέλειαν , ὅτι νόμους θεμένη περὶ τοὺς τῶν ἐν τῷ πολέμῳ τελευτησάντων παῖδάς τε καὶ γεννήτορας ἐπιμελεῖται , καὶ διαφερόντως τῶν ἄλλων πολιτῶν προστέτακται φυλάττειν ἀρχῇ ἥπερ μεγίστη ἐστίν , ὅπως ἂν οἱ τούτων μὴ ἀδικῶνται πατέρες τε καὶ μητέρες · τοὺς δὲ παῖδας συνεκτρέφει αὐτή , προθυμουμένη ὅτι μάλιστ’ ἄδηλον αὐτοῖς τὴν ὀρφανίαν γενέσθαι , ἐν πατρὸς σχήματι καταστᾶσα αὐτοῖς αὐτὴ ἔτι τε παισὶν οὖσιν , καὶ ἐπειδὰν εἰς ἀνδρὸς τέλος ἴωσιν , ἀποπέμπει ἐπὶ τὰ σφέτερ’ αὐτῶν πανοπλίᾳ κοσμήσασα , ἐνδεικνυμένη καὶ ἀναμιμνῄσκουσα τὰ τοῦ πατρὸς ἐπιτηδεύματα ὄργανα τῆς πατρῴας ἀρετῆς διδοῦσα , καὶ ἅμα οἰωνοῦ χάριν ἄρχεσθαι ἰέναι ἐπὶ τὴν πατρῴαν ἑστίαν ἄρξοντα μετ’ ἰσχύος ὅπλοις κεκοσμημένον . 
αὐτοὺς δὲ τοὺς τελευτήσαντας τιμῶσα οὐδέποτε ἐκλείπει , καθ’ ἕκαστον ἐνιαυτὸν αὐτὴ τὰ νομιζόμενα ποιοῦσα κοινῇ πᾶσιν ἅπερ ἑκάστῳ ἰδίᾳ γίγνεται , πρὸς δὲ τούτοις ἀγῶνας γυμνικοὺς καὶ ἱππικοὺς τιθεῖσα καὶ μουσικῆς πάσης , καὶ ἀτεχνῶς τῶν μὲν τελευτησάντων ἐν κληρονόμου καὶ ὑέος μοίρᾳ καθεστηκυῖα , τῶν δὲ ὑέων ἐν πατρός , γονέων δὲ τῶν τούτων ἐν ἐπιτρόπου , πᾶσαν πάντων παρὰ πάντα τὸν χρόνον ἐπιμέλειαν ποιουμένη . 
ὧν χρὴ ἐνθυμουμένους πρᾳότερον φέρειν τὴν συμφοράν · τοῖς τε γὰρ τελευτήσασι καὶ τοῖς ζῶσιν οὕτως ἂν προσφιλέστατοι εἶτε καὶ ῥᾷστοι θεραπεύειν τε καὶ θεραπεύεσθαι . 
νῦν δὲ ἤδη ὑμεῖς τε καὶ οἱ ἄλλοι πάντες κοινῇ κατὰ τὸν νόμον τοὺς τετελευτηκότας ἀπολοφυράμενοι ἄπιτε . 
οὗτός σοι ὁ λόγος , ὦ Μενέξενε , Ἀσπασίας τῆς Μιλησίας ἐστίν . 
Μενέξενος νὴ Δία , ὦ Σώκρατες , μακαρίαν γε λέγεις τὴν Ἀσπασίαν , εἰ γυνὴ οὖσα τοιούτους λόγους οἵα τ’ ἐστὶ συντιθέναι . 
Σωκράτης ἀλλ’ εἰ μὴ πιστεύεις , ἀκολούθει μετ’ ἐμοῦ , καὶ ἀκούσῃ αὐτῆς λεγούσης . 
Μενέξενος πολλάκις , ὦ Σώκρατες , ἐγὼ ἐντετύχηκα Ἀσπασίᾳ , καὶ οἶδα οἵα ἐστίν . 
Σωκράτης τί οὖν ; 
οὐκ ἄγασαι αὐτὴν καὶ νῦν χάριν ἔχεις τοῦ λόγου αὐτῇ ; 
Μενέξενος καὶ πολλήν γε , ὦ Σώκρατες , ἐγὼ χάριν ἔχω τούτου τοῦ λόγου ἐκείνῃ ἢ ἐκείνῳ ὅστις σοι ὁ εἰπών ἐστιν αὐτόν · καὶ πρός γε ἄλλων πολλῶν χάριν ἔχω τῷ εἰπόντι . 
Σωκράτης εὖ ἂν ἔχοι · ἀλλ’ ὅπως μου μὴ κατερεῖς , ἵνα καὶ αὖθίς σοι πολλοὺς καὶ καλοὺς λόγους παρ’ αὐτῆς πολιτικοὺς ἀπαγγέλλω . 
Μενέξενος θάρρει , οὐ κατερῶ · μόνον ἀπάγγελλε . 
Σωκράτης ἀλλὰ ταῦτ’ ἔσται . 
Κλειτόφων 
ΣωκράτησΚλειτόφων 
Σωκράτης 
Κλειτοφῶντα τὸν Ἀριστωνύμου τις ἡμῖν διηγεῖτο ἔναγχος , ὅτι Λυσίᾳ διαλεγόμενος τὰς μὲν μετὰ Σωκράτους διατριβὰς ψέγοι , τὴν Θρασυμάχου δὲ συνουσίαν ὑπερεπαινοῖ . 
Κλειτόφων ὅστις , ὦ Σώκρατες , οὐκ ὀρθῶς ἀπεμνημόνευέ σοι τοὺς ἐμοὶ περὶ σοῦ γενομένους λόγους πρὸς Λυσίαν · τὰ μὲν γὰρ ἔγωγε οὐκ ἐπῄνουν σε , τὰ δὲ καὶ ἐπῄνουν . 
ἐπεὶ δὲ δῆλος εἶ μεμφόμενος μέν μοι , προσποιούμενος δὲ μηδὲν φροντίζειν , ἥδιστ’ ἄν σοι διεξέλθοιμι αὐτοὺς αὐτός , ἐπειδὴ καὶ μόνω τυγχάνομεν ὄντε , ἵνα ἧττόν με ἡγῇ πρὸς σὲ φαύλως ἔχειν . 
νῦν γὰρ ἴσως οὐκ ὀρθῶς ἀκήκοας , ὥστε φαίνῃ πρὸς ἐμὲ ἔχειν τραχυτέρως τοῦ δέοντος · εἰ δέ μοι δίδως παρρησίαν , ἥδιστα ἂν δεξαίμην καὶ ἐθέλω λέγειν . 
Σωκράτης ἀλλ’ αἰσχρὸν μὴν σοῦ γε ὠφελεῖν με προθυμουμένου μὴ ὑπομένειν · δῆλον γὰρ ὡς γνοὺς ὅπῃ χείρων εἰμὶ καὶ βελτίων , τὰ μὲν ἀσκήσω καὶ διώξομαι , τὰ δὲ φεύξομαι κατὰ κράτος . 
Κλειτόφων ἀκούοις ἄν . 
ἐγὼ γάρ , ὦ Σώκρατες , σοὶ συγγιγνόμενος πολλάκις ἐξεπληττόμην ἀκούων , καί μοι ἐδόκεις παρὰ τοὺς ἄλλους ἀνθρώπους κάλλιστα λέγειν , ὁπότε ἐπιτιμῶν τοῖς ἀνθρώποις , ὥσπερ ἐπὶ μηχανῆς τραγικῆς θεός , ὕμνεις λέγων · “ποῖ φέρεσθε , ὤνθρωποι ; 
καὶ ἀγνοεῖτε οὐδὲν τῶν δεόντων πράττοντες , οἵτινες χρημάτων μὲν πέρι τὴν πᾶσαν σπουδὴν ἔχετε ὅπως ὑμῖν ἔσται , τῶν δ’ ὑέων οἷς ταῦτα παραδώσετε ὅπως ἐπιστήσονται χρῆσθαι δικαίως τούτοις , οὔτε διδασκάλους αὐτοῖς εὑρίσκετε τῆς δικαιοσύνης , εἴπερ μαθητόν—εἰ δὲ μελετητόν τε καὶ ἀσκητόν , οἵτινες ἐξασκήσουσιν καὶ ἐκμελετήσουσιν ἱκανῶς—οὐδέ γ’ ἔτι πρότερον ὑμᾶς αὐτοὺς οὕτως ἐθεραπεύσατε . 
ἀλλ’ ὁρῶντες γράμματα καὶ μουσικὴν καὶ γυμναστικὴν ὑμᾶς τε αὐτοὺς καὶ τοὺς παῖδας ὑμῶν ἱκανῶς μεμαθηκότας—ἃ δὴ παιδείαν ἀρετῆς εἶναι τελέαν ἡγεῖσθε—κἄπειτα οὐδὲν ἧττον κακοὺς γιγνομένους περὶ τὰ χρήματα , πῶς οὐ καταφρονεῖτε τῆς νῦν παιδεύσεως οὐδὲ ζητεῖτε οἵτινες ὑμᾶς παύσουσι ταύτης τῆς ἀμουσίας ; 
καίτοι διά γε ταύτην τὴν πλημμέλειαν καὶ ῥᾳθυμίαν , ἀλλ’ οὐ διὰ τὴν ἐν τῷ ποδὶ πρὸς τὴν λύραν ἀμετρίαν , καὶ ἀδελφὸς ἀδελφῷ καὶ πόλεις πόλεσιν ἀμέτρως καὶ ἀναρμόστως προσφερόμεναι στασιάζουσι καὶ πολεμοῦντες τὰ ἔσχατα δρῶσιν καὶ πάσχουσιν . 
ὑμεῖς δέ φατε οὐ δῑ ἀπαιδευσίαν οὐδὲ δῑ ἄγνοιαν ἀλλ’ ἑκόντας τοὺς ἀδίκους ἀδίκους εἶναι , πάλιν δ’ αὖ τολμᾶτε λέγειν ὡς αἰσχρὸν καὶ θεομισὲς ἡ ἀδικία · πῶς οὖν δή τις τό γε τοιοῦτον κακὸν ἑκὼν αἱροῖτ’ ἄν ; 
Ἥττων ὃς ἂν ᾖ , φατέ , τῶν ἡδονῶν . 
οὐκοῦν καὶ τοῦτο ἀκούσιον , εἴπερ τὸ νικᾶν ἑκούσιον ; 
ὥστε ἐκ παντὸς τρόπου τό γε ἀδικεῖν ἀκούσιον ὁ λόγος αἱρεῖ , καὶ δεῖν ἐπιμέλειαν τῆς νῦν πλείω ποιεῖσθαι πάντ’ ἄνδρα ἰδίᾳ θ’ ἅμα καὶ δημοσίᾳ συμπάσας τὰς πόλεις.”ταῦτ’ οὖν , ὦ Σώκρατες , ἐγὼ ὅταν ἀκούω σοῦ θαμὰ λέγοντος , καὶ μάλα ἄγαμαι καὶ θαυμαστῶς ὡς ἐπαινῶ . 
καὶ ὁπόταν αὖ φῇς τὸ ἐφεξῆς τούτῳ , τοὺς ἀσκοῦντας μὲν τὰ σώματα , τῆς δὲ ψυχῆς ἠμεληκότας ἕτερόν τι πράττειν τοιοῦτον , τοῦ μὲν ἄρξοντος ἀμελεῖν , περὶ δὲ τὸ ἀρξόμενον ἐσπουδακέναι . 
καὶ ὅταν λέγῃς ὡς ὅτῳ τις μὴ ἐπίσταται χρῆσθαι , κρεῖττον ἐᾶν τὴν τούτου χρῆσιν · εἰ δή τις μὴ ἐπίσταται ὀφθαλμοῖς χρῆσθαι μηδὲ ὠσὶν μηδὲ σύμπαντι τῷ σώματι , τούτῳ μήτε ἀκούειν μήθ’ ὁρᾶν μήτ’ ἄλλην χρείαν μηδεμίαν χρῆσθαι τῷ σώματι κρεῖττον ἢ ὁπῃοῦν χρῆσθαι . 
καὶ δὴ καὶ περὶ τέχνην ὡσαύτως · ὅστις γὰρ δὴ μὴ ἐπίσταται τῇ ἑαυτοῦ λύρᾳ χρῆσθαι , δῆλον ὡς οὐδὲ τῇ τοῦ γείτονος , οὐδὲ ὅστις μὴ τῇ τῶν ἄλλων , οὐδὲ τῇ ἑαυτοῦ , οὐδ’ ἄλλῳ τῶν ὀργάνων οὐδὲ κτημάτων οὐδενί . 
καὶ τελευτᾷ δὴ καλῶς ὁ λόγος οὗτός σοι , ὡς ὅστις ψυχῇ μὴ ἐπίσταται χρῆσθαι , τούτῳ τὸ ἄγειν ἡσυχίαν τῇ ψυχῇ καὶ μὴ ζῆν κρεῖττον ἢ ζῆν πράττοντι καθ’ αὑτόν · εἰ δέ τις ἀνάγκη ζῆν εἴη , δούλῳ ἄμεινον ἢ ἐλευθέρῳ διάγειν τῷ τοιούτῳ τὸν βίον ἐστὶν ἄρα , καθάπερ πλοίου παραδόντι τὰ πηδάλια τῆς διανοίας ἄλλῳ , τῷ μαθόντι τὴν τῶν ἀνθρώπων κυβερνητικήν , ἣν δὴ σὺ πολιτικήν , ὦ Σώκρατες , ἐπονομάζεις πολλάκις , τὴν αὐτὴν δὴ ταύτην δικαστικήν τε καὶ δικαιοσύνην ὡς ἔστιν λέγων . 
τούτοις δὴ τοῖς λόγοις καὶ ἑτέροις τοιούτοις παμπόλλοις καὶ παγκάλως λεγομένοις , ὡς διδακτὸν ἀρετὴ καὶ πάντων ἑαυτοῦ δεῖ μάλιστα ἐπιμελεῖσθαι , σχεδὸν οὔτ’ ἀντεῖπον πώποτε οὔτ’ οἶμαι μήποτε ὕστερον ἀντείπω , προτρεπτικωτάτους τε ἡγοῦμαι καὶ ὠφελιμωτάτους , καὶ ἀτεχνῶς ὥσπερ καθεύδοντας ἐπεγείρειν ἡμᾶς . 
προσεῖχον δὴ τὸν νοῦν τὸ μετὰ ταῦτα ὡς ἀκουσόμενος , ἐπανερωτῶν οὔτι σὲ τὸ πρῶτον , ὦ Σώκρατες , ἀλλὰ τῶν ἡλικιωτῶν τε καὶ συνεπιθυμητῶν ἢ ἑταίρων σῶν , ἢ ὅπως δεῖ πρὸς σὲ περὶ αὐτῶν τὸ τοιοῦτον ὀνομάζειν . 
τούτων γὰρ τοὺς τὶ μάλιστα εἶναι δοξαζομένους ὑπὸ σοῦ πρώτους ἐπανηρώτων , πυνθανόμενος τίς ὁ μετὰ ταῦτ’ εἴη λόγος , καὶ κατὰ σὲ τρόπον τινὰ ὑποτείνων αὐτοῖς , “ὦ βέλτιστοι , ” 
ἔφην , “ὑμεῖς , πῶς ποτε νῦν ἀποδεχόμεθα τὴν Σωκράτους προτροπὴν ἡμῶν ἐπ’ ἀρετήν ; 
ὡς ὄντος μόνου τούτου , ἐπεξελθεῖν δὲ οὐκ ἔνι τῷ πράγματι καὶ λαβεῖν αὐτὸ τελέως , ἀλλ’ ἡμῖν παρὰ πάντα δὴ τὸν βίον ἔργον τοῦτ’ ἔσται , τοὺς μήπω προτετραμμένους προτρέπειν , καὶ ἐκείνους αὖ ἑτέρους ; 
ἢ δεῖ τὸν Σωκράτη καὶ ἀλλήλους ἡμᾶς τὸ μετὰ τοῦτ’ ἐπανερωτᾶν , ὁμολογήσαντας τοῦτ’ αὐτὸ ἀνθρώπῳ πρακτέον εἶναι , τί τοὐντεῦθεν ; 
πῶς ἄρχεσθαι δεῖν φαμεν δικαιοσύνης πέρι μαθήσεως ; 
ὥσπερ ἂν εἴ τις ἡμᾶς προύτρεπεν τοῦ σώματος ἐπιμέλειαν ποιεῖσθαι , μηδὲν προνοοῦντας ὁρῶν καθάπερ παῖδας ὡς ἔστιν τις γυμναστικὴ καὶ ἰατρική , κἄπειτα ὠνείδιζεν , λέγων ὡς αἰσχρὸν πυρῶν μὲν καὶ κριθῶν καὶ ἀμπέλων ἐπιμέλειαν πᾶσαν ποιεῖσθαι , καὶ ὅσα τοῦ σώματος ἕνεκα διαπονούμεθά τε καὶ κτώμεθα , τούτου δ’ αὐτοῦ μηδεμίαν τέχνην μηδὲ μηχανήν , ὅπως ὡς βέλτιστον ἔσται τὸ σῶμα , ἐξευρίσκειν , καὶ ταῦτα οὖσαν . 
εἰ δ’ ἐπανηρόμεθα τὸν ταῦθ’ ἡμᾶς προτρέποντα · λέγεις δὲ εἶναι τίνας ταύτας τὰς τέχνας ; 
εἶπεν ἂν ἴσως ὅτι γυμναστικὴ καὶ ἰατρική . 
καὶ νῦν δὴ τίνα φαμὲν εἶναι τὴν ἐπὶ τῇ τῆς ψυχῆς ἀρετῇ τέχνην ; 
λεγέσθω.” 
ὁ δὴ δοκῶν αὐτῶν ἐρρωμενέστατος εἶναι πρὸς ταῦτα ἀποκρινόμενος εἶπέν μοι ταύτην τὴν τέχνην εἶναι ἥνπερ ἀκούεις σὺ λέγοντος , ἔφη , Σωκράτους , οὐκ ἄλλην ἢ δικαιοσύνην . 
εἰπόντος δ’ ἐμοῦ “μή μοι τὸ ὄνομα μόνον εἴπῃς , ἀλλὰ ὧδε . 
ἰατρική πού τις λέγεται τέχνη · ταύτης δ’ ἐστὶν διττὰ τὰ ἀποτελούμενα , τὸ μὲν ἰατροὺς ἀεὶ πρὸς τοῖς οὖσιν ἑτέρους ἐξεργάζεσθαι , τὸ δὲ ὑγίειαν · ἔστιν δὲ τούτων θάτερον οὐκέτι τέχνη , τῆς τέχνης δὲ τῆς διδασκούσης τε καὶ διδασκομένης ἔργον , ὃ δὴ λέγομεν ὑγίειαν . 
καὶ τεκτονικῆς δὲ κατὰ ταὐτὰ οἰκία τε καὶ τεκτονικὴ τὸ μὲν ἔργον , τὸ δὲ δίδαγμα . 
τῆς δὴ δικαιοσύνης ὡσαύτως τὸ μὲν δικαίους ἔστω ποιεῖν , καθάπερ ἐκεῖ τοὺς τεχνίτας ἑκάστους · τὸ δ’ ἕτερον , ὃ δύναται ποιεῖν ἡμῖν ἔργον ὁ δίκαιος , τί τοῦτό φαμεν ; 
εἰπέ.” 
οὗτος μέν , ὡς οἶμαι , τὸ συμφέρον ἀπεκρίνατο , ἄλλος δὲ τὸ δέον , ἕτερος δὲ τὸ ὠφέλιμον , ὁ δὲ τὸ λυσιτελοῦν . 
ἐπανῄειν δὴ ἐγὼ λέγων ὅτι “κἀκεῖ τά γε ὀνόματα ταῦτ’ ἐστὶν ἐν ἑκάστῃ τῶν τεχνῶν , ὀρθῶς πράττειν , λυσιτελοῦντα , ὠφέλιμα καὶ τἆλλα τὰ τοιαῦτα · ἀλλὰ πρὸς ὅτι ταῦτα πάντα τείνει , ἐρεῖ τὸ ἴδιον ἑκάστη ἡ τέχνη , οἷον ἡ τεκτονικὴ τὸ εὖ , τὸ καλῶς , τὸ δεόντως , ὥστε τὰ ξύλινα , φήσει , σκεύη γίγνεσθαι , ἃ δὴ οὐκ ἔστιν τέχνη . 
λεγέσθω δὴ καὶ τὸ τῆς δικαιοσύνης ὡσαύτως.” 
τελευτῶν ἀπεκρίνατό τις ὦ Σώκρατές μοι τῶν σῶν ἑταίρων , ὃς δὴ κομψότατα ἔδοξεν εἰπεῖν , ὅτι τοῦτ’ εἴη τὸ τῆς δικαιοσύνης ἴδιον ἔργον , ὃ τῶν ἄλλων οὐδεμιᾶς , φιλίαν ἐν ταῖς πόλεσιν ποιεῖν . 
οὗτος δ’ αὖ ἐρωτώμενος τὴν φιλίαν ἀγαθόν τ’ ἔφη εἶναι καὶ οὐδέποτε κακόν , τὰς δὲ τῶν παίδων φιλίας καὶ τὰς τῶν θηρίων , ἃς ἡμεῖς τοῦτο τοὔνομα ἐπονομάζομεν , οὐκ ἀπεδέχετο εἶναι φιλίας ἐπανερωτώμενος · συνέβαινε γὰρ αὐτῷ τὰ πλείω τὰς τοιαύτας βλαβερὰς ἢ ἀγαθὰς εἶναι . 
φεύγων δὴ τὸ τοιοῦτον οὐδὲ φιλίας ἔφη τὰς τοιαύτας εἶναι , ψευδῶς δὲ ὀνομάζειν αὐτὰς τοὺς οὕτως ὀνομάζοντας · τὴν δὲ ὄντως καὶ ἀληθῶς φιλίαν εἶναι σαφέστατα ὁμόνοιαν . 
τὴν δὲ ὁμόνοιαν ἐρωτώμενος εἰ ὁμοδοξίαν εἶναι λέγοι ἢ ἐπιστήμην , τὴν μὲν ὁμοδοξίαν ἠτίμαζεν · ἠναγκάζοντο γὰρ πολλαὶ καὶ βλαβεραὶ γίγνεσθαι ὁμοδοξίαι ἀνθρώπων , τὴν δὲ φιλίαν ἀγαθὸν ὡμολογήκει πάντως εἶναι καὶ δικαιοσύνης ἔργον , ὥστε ταὐτὸν ἔφησεν εἶναι ὁμόνοιαν [καὶ] 
ἐπιστήμην οὖσαν , ἀλλ’ οὐ δόξαν . 
ὅτε δὴ ἐνταῦθα ἦμεν τοῦ λόγου ἀποροῦντες , οἱ παρόντες ἱκανοὶ ἦσαν ἐπιπλήττειν τε αὐτῷ καὶ λέγειν ὅτι περιδεδράμηκεν εἰς ταὐτὸν ὁ λόγος τοῖς πρώτοις , καὶ ἔλεγον ὅτι “καὶ ἡ ἰατρικὴ ὁμόνοιά τίς ἐστι καὶ ἅπασαι αἱ τέχναι , καὶ περὶ ὅτου εἰσὶν ἔχουσι λέγειν · τὴν δὲ ὑπὸ σοῦ λεγομένην δικαιοσύνην ἢ ὁμόνοιαν , ὅποι τείνουσά ἐστιν , διαπέφευγεν , καὶ ἄδηλον αὐτῆς ὅτι ποτ’ ἔστιν τὸ ἔργον.”ταῦτα , ὦ Σώκρατες , ἐγὼ τελευτῶν καὶ σὲ αὐτὸν ἠρώτων , καὶ εἶπές μοι δικαιοσύνης εἶναι τοὺς μὲν ἐχθροὺς βλάπτειν , τοὺς δὲ φίλους εὖ ποιεῖν . 
ὕστερον δὲ ἐφάνη βλάπτειν γε οὐδέποτε ὁ δίκαιος οὐδένα · πάντα γὰρ ἐπ’ ὠφελίᾳ πάντας δρᾶν . 
ταῦτα δὲ οὐχ ἅπαξ οὐδὲ δὶς ἀλλὰ πολὺν δὴ ὑπομείνας χρόνον [καὶ] 
λιπαρῶν ἀπείρηκα , νομίσας σε τὸ μὲν προτρέπειν εἰς ἀρετῆς ἐπιμέλειαν κάλλιστ’ ἀνθρώπων δρᾶν , δυοῖν δὲ θάτερον , ἢ τοσοῦτον μόνον δύνασθαι , μακρότερον δὲ οὐδέν , ὃ γένοιτ’ ἂν καὶ περὶ ἄλλην ἡντιναοῦν τέχνην , οἷον μὴ ὄντα κυβερνήτην καταμελετῆσαι τὸν ἔπαινον περὶ αὐτῆς , ὡς πολλοῦ τοῖς ἀνθρώποις ἀξία , καὶ περὶ τῶν ἄλλων τεχνῶν ὡσαύτως · ταὐτὸν δὴ καὶ σοί τις ἐπενέγκοι τάχ’ ἂν περὶ δικαιοσύνης , ὡς οὐ μᾶλλον ὄντι δικαιοσύνης ἐπιστήμονι , διότι καλῶς αὐτὴν ἐγκωμιάζεις . 
οὐ μὴν τό γε ἐμὸν οὕτως ἔχει · δυοῖν δὲ θάτερον , ἢ οὐκ εἰδέναι σε ἢ οὐκ ἐθέλειν αὐτῆς ἐμοὶ κοινωνεῖν . 
διὰ ταῦτα δὴ καὶ πρὸς Θρασύμαχον οἶμαι πορεύσομαι καὶ ἄλλοσε ὅποι δύναμαι , ἀπορῶν · ἐπεὶ εἴ γ’ ἐθέλεις σὺ τούτων μὲν ἤδη παύσασθαι πρὸς ἐμὲ τῶν λόγων τῶν προτρεπτικῶν , οἷον δέ , εἰ περὶ γυμναστικῆς προτετραμμένος ἦ τοῦ σώματος δεῖν μὴ ἀμελεῖν , τὸ ἐφεξῆς ἂν τῷ προτρεπτικῷ λόγῳ ἔλεγες οἷον τὸ σῶμά μου φύσει ὂν οἵας θεραπείας δεῖται , καὶ νῦν δὴ ταὐτὸν γιγνέσθω . 
θὲς τὸν Κλειτοφῶντα ὁμολογοῦντα ὡς ἔστιν καταγέλαστον τῶν μὲν ἄλλων ἐπιμέλειαν ποιεῖσθαι , ψυχῆς δέ , ἧς ἕνεκα τἆλλα διαπονούμεθα , ταύτης ἠμεληκέναι · καὶ τἆλλα πάντα οἴου με νῦν οὕτως εἰρηκέναι τὰ τούτοις ἑξῆς , ἃ καὶ νυνδὴ διῆλθον . 
καί σου δεόμενος λέγω μηδαμῶς ἄλλως ποιεῖν , ἵνα μή , καθάπερ νῦν , τὰ μὲν ἐπαινῶ σε πρὸς Λυσίαν καὶ πρὸς τοὺς ἄλλους , τὰ δέ τι καὶ ψέγω . 
μὴ μὲν γὰρ προτετραμμένῳ σε ἀνθρώπῳ , ὦ Σώκρατες , ἄξιον εἶναι τοῦ παντὸς φήσω , προτετραμμένῳ δὲ σχεδὸν καὶ ἐμπόδιον τοῦ πρὸς τέλος ἀρετῆς ἐλθόντα εὐδαίμονα γενέσθαι . 
Τίμαιος 
ΣοκράτησΤίμαιοσἙρμοκράτησΚριτίας 
Σωκράτης εἷς , δύο , τρεῖς · ὁ δὲ δὴ τέταρτος ἡμῖν , ὦ φίλε Τίμαιε , ποῦ τῶν χθὲς μὲν δαιτυμόνων , τὰ νῦν δὲ ἑστιατόρων ; 
Τίμαιος ἀσθένειά τις αὐτῷ συνέπεσεν , ὦ Σώκρατες · οὐ γὰρ ἂν ἑκὼν τῆσδε ἀπελείπετο τῆς συνουσίας . 
Σωκράτης οὐκοῦν σὸν τῶνδέ τε ἔργον καὶ τὸ ὑπὲρ τοῦ ἀπόντος ἀναπληροῦν μέρος ; 
Τίμαιος πάνυ μὲν οὖν , καὶ κατὰ δύναμίν γε οὐδὲν ἐλλείψομεν · οὐδὲ γὰρ ἂν εἴη δίκαιον , χθὲς ὑπὸ σοῦ ξενισθέντας οἷς ἦν πρέπον ξενίοις , μὴ οὐ προθύμως σὲ τοὺς λοιποὺς ἡμῶν ἀνταφεστιᾶν . 
Σωκράτης ἆρ’ οὖν μέμνησθε ὅσα ὑμῖν καὶ περὶ ὧν ἐπέταξα εἰπεῖν ; 
Τίμαιος τὰ μὲν μεμνήμεθα , ὅσα δὲ μή , σὺ παρὼν ὑπομνήσεις · μᾶλλον δέ , εἰ μή τί σοι χαλεπόν , ἐξ ἀρχῆς διὰ βραχέων πάλιν ἐπάνελθε αὐτά , ἵνα βεβαιωθῇ μᾶλλον παρ’ ἡμῖν . 
Σωκράτης ταῦτ’ ἔσται . 
χθές που τῶν ὑπ’ ἐμοῦ ῥηθέντων λόγων περὶ πολιτείας ἦν τὸ κεφάλαιον οἵα τε καὶ ἐξ οἵων ἀνδρῶν ἀρίστη κατεφαίνετ’ ἄν μοι γενέσθαι . 
Τίμαιος καὶ μάλα γε ἡμῖν , ὦ Σώκρατες , ῥηθεῖσα πᾶσιν κατὰ νοῦν . 
Σωκράτης ἆρ’ οὖν οὐ τὸ τῶν γεωργῶν ὅσαι τε ἄλλαι τέχναι πρῶτον ἐν αὐτῇ χωρὶς διειλόμεθα ἀπὸ τοῦ γένους τοῦ τῶν προπολεμησόντων ; 
Τίμαιος ναί . 
Σωκράτης καὶ κατὰ φύσιν δὴ δόντες τὸ καθ’ αὑτὸν ἑκάστῳ πρόσφορον ἓν μόνον ἐπιτήδευμα , μίαν ἑκάστῳ τέχνην , τούτους οὓς πρὸ πάντων ἔδει πολεμεῖν , εἴπομεν ὡς ἄρ’ αὐτοὺς δέοι φύλακας εἶναι μόνον τῆς πόλεως , εἴτε τις ἔξωθεν ἢ καὶ τῶν ἔνδοθεν ἴοι κακουργήσων , δικάζοντας μὲν πρᾴως τοῖς ἀρχομένοις ὑπ’ αὐτῶν καὶ φύσει φίλοις οὖσιν , χαλεποὺς δὲ ἐν ταῖς μάχαις τοῖς ἐντυγχάνουσιν τῶν ἐχθρῶν γιγνομένους . 
Τίμαιος παντάπασι μὲν οὖν . 
Σωκράτης φύσιν γὰρ οἶμαί τινα τῶν φυλάκων τῆς ψυχῆς ἐλέγομεν ἅμα μὲν θυμοειδῆ , ἅμα δὲ φιλόσοφον δεῖν εἶναι διαφερόντως , ἵνα πρὸς ἑκατέρους δύναιντο ὀρθῶς πρᾷοι καὶ χαλεποὶ γίγνεσθαι . 
Τίμαιος ναί . 
Σωκράτης τί δὲ τροφήν ; 
ἆρ’ οὐ γυμναστικῇ καὶ μουσικῇ μαθήμασίν τε ὅσα προσήκει τούτοις , ἐν ἅπασι τεθράφθαι ; 
Τίμαιος πάνυ μὲν οὖν . 
Σωκράτης τοὺς δέ γε οὕτω τραφέντας ἐλέχθη που μήτε χρυσὸν μήτε ἄργυρον μήτε ἄλλο ποτὲ μηδὲν κτῆμα ἑαυτῶν ἴδιον νομίζειν δεῖν , ἀλλ’ ὡς ἐπικούρους μισθὸν λαμβάνοντας τῆς φυλακῆς παρὰ τῶν σῳζομένων ὑπ’ αὐτῶν , ὅσος σώφροσιν μέτριος , ἀναλίσκειν τε δὴ κοινῇ καὶ συνδιαιτωμένους μετὰ ἀλλήλων ζῆν , ἐπιμέλειαν ἔχοντας ἀρετῆς διὰ παντός , τῶν ἄλλων ἐπιτηδευμάτων ἄγοντας σχολήν . 
Τίμαιος ἐλέχθη καὶ ταῦτα ταύτῃ . 
Σωκράτης καὶ μὲν δὴ καὶ περὶ γυναικῶν ἐπεμνήσθημεν , ὡς τὰς φύσεις τοῖς ἀνδράσιν παραπλησίας εἴη συναρμοστέον , καὶ τὰ ἐπιτηδεύματα πάντα κοινὰ κατά τε πόλεμον καὶ κατὰ τὴν ἄλλην δίαιταν δοτέον πάσαις . 
Τίμαιος ταύτῃ καὶ ταῦτα ἐλέγετο . 
Σωκράτης τί δὲ δὴ τὸ περὶ τῆς παιδοποιίας ; 
ἢ τοῦτο μὲν διὰ τὴν ἀήθειαν τῶν λεχθέντων εὐμνημόνευτον , ὅτι κοινὰ τὰ τῶν γάμων καὶ τὰ τῶν παίδων πᾶσιν ἁπάντων ἐτίθεμεν , μηχανωμένους ὅπως μηδείς ποτε τὸ γεγενημένον αὐτῶν ἰδίᾳ γνώσοιτο , νομιοῦσιν δὲ πάντες πάντας αὐτοὺς ὁμογενεῖς , ἀδελφὰς μὲν καὶ ἀδελφοὺς ὅσοιπερ ἂν τῆς πρεπούσης ἐντὸς ἡλικίας γίγνωνται , τοὺς δ’ ἔμπροσθεν καὶ ἄνωθεν γονέας τε καὶ γονέων προγόνους , τοὺς δ’ εἰς τὸ κάτωθεν ἐκγόνους παῖδάς τε ἐκγόνων ; 
Τίμαιος ναί , καὶ ταῦτα εὐμνημόνευτα ᾗ λέγεις . 
Σωκράτης ὅπως δὲ δὴ κατὰ δύναμιν εὐθὺς γίγνοιντο ὡς ἄριστοι τὰς φύσεις , ἆρ’ οὐ μεμνήμεθα ὡς τοὺς ἄρχοντας ἔφαμεν καὶ τὰς ἀρχούσας δεῖν εἰς τὴν τῶν γάμων σύνερξιν λάθρᾳ μηχανᾶσθαι κλήροις τισὶν ὅπως οἱ κακοὶ χωρὶς οἵ τ’ ἀγαθοὶ ταῖς ὁμοίαις ἑκάτεροι συλλήξονται , καὶ μή τις αὐτοῖς ἔχθρα διὰ ταῦτα γίγνηται , τύχην ἡγουμένοις αἰτίαν τῆς συλλήξεως ; 
Τίμαιος μεμνήμεθα . 
Σωκράτης καὶ μὴν ὅτι γε τὰ μὲν τῶν ἀγαθῶν θρεπτέον ἔφαμεν εἶναι , τὰ δὲ τῶν κακῶν εἰς τὴν ἄλλην λάθρᾳ διαδοτέον πόλιν · ἐπαυξανομένων δὲ σκοποῦντας ἀεὶ τοὺς ἀξίους πάλιν ἀνάγειν δεῖν , τοὺς δὲ παρὰ σφίσιν ἀναξίους εἰς τὴν τῶν ἐπανιόντων χώραν μεταλλάττειν ; 
Τίμαιος οὕτως . 
Σωκράτης ἆρ’ οὖν δὴ διεληλύθαμεν ἤδη καθάπερ χθές , ὡς ἐν κεφαλαίοις πάλιν ἐπανελθεῖν , ἢ ποθοῦμεν ἔτι τι τῶν ῥηθέντων , ὦ φίλε Γίμαιε , ὡς ἀπολειπόμενον ; 
Τίμαιος οὐδαμῶς , ἀλλὰ αὐτὰ ταῦτ’ ἦν τὰ λεχθέντα , ὦ Σώκρατες . 
Σωκράτης ἀκούοιτ’ ἂν ἤδη τὰ μετὰ ταῦτα περὶ τῆς πολιτείας ἣν διήλθομεν , οἷόν τι πρὸς αὐτὴν πεπονθὼς τυγχάνω . 
προσέοικεν δὲ δή τινί μοι τοιῷδε τὸ πάθος , οἷον εἴ τις ζῷα καλά που θεασάμενος , εἴτε ὑπὸ γραφῆς εἰργασμένα εἴτε καὶ ζῶντα ἀληθινῶς ἡσυχίαν δὲ ἄγοντα , εἰς ἐπιθυμίαν ἀφίκοιτο θεάσασθαι κινούμενά τε αὐτὰ καί τι τῶν τοῖς σώμασιν δοκούντων προσήκειν κατὰ τὴν ἀγωνίαν ἀθλοῦντα · ταὐτὸν καὶ ἐγὼ πέπονθα πρὸς τὴν πόλιν ἣν διήλθομεν . 
ἡδέως γὰρ ἄν του λόγῳ διεξιόντος ἀκούσαιμ’ ἂν ἄθλους οὓς πόλις ἀθλεῖ , τούτους αὐτὴν ἀγωνιζομένην πρὸς πόλεις ἄλλας , πρεπόντως εἴς τε πόλεμον ἀφικομένην καὶ ἐν τῷ πολεμεῖν τὰ προσήκοντα ἀποδιδοῦσαν τῇ παιδείᾳ καὶ τροφῇ κατά τε τὰς ἐν τοῖς ἔργοις πράξεις καὶ κατὰ τὰς ἐν τοῖς λόγοις διερμηνεύσεις πρὸς ἑκάστας τῶν πόλεων . 
ταῦτ’ οὖν , ὦ Κριτία καὶ Ἑρμόκρατες , ἐμαυτοῦ μὲν αὐτὸς κατέγνωκα μή ποτ’ ἂν δυνατὸς γενέσθαι τοὺς ἄνδρας καὶ τὴν πόλιν ἱκανῶς ἐγκωμιάσαι . 
καὶ τὸ μὲν ἐμὸν οὐδὲν θαυμαστόν · ἀλλὰ τὴν αὐτὴν δόξαν εἴληφα καὶ περὶ τῶν πάλαι γεγονότων καὶ περὶ τῶν νῦν ὄντων ποιητῶν , οὔτι τὸ ποιητικὸν ἀτιμάζων γένος , ἀλλὰ παντὶ δῆλον ὡς τὸ μιμητικὸν ἔθνος , οἷς ἂν ἐντραφῇ , ταῦτα μιμήσεται ῥᾷστα καὶ ἄριστα , τὸ δ’ ἐκτὸς τῆς τροφῆς ἑκάστοις γιγνόμενον χαλεπὸν μὲν ἔργοις , ἔτι δὲ χαλεπώτερον λόγοις εὖ μιμεῖσθαι . 
τὸ δὲ τῶν σοφιστῶν γένος αὖ πολλῶν μὲν λόγων καὶ καλῶν ἄλλων μάλ’ ἔμπειρον ἥγημαι , φοβοῦμαι δὲ μή πως , ἅτε πλανητὸν ὂν κατὰ πόλεις οἰκήσεις τε ἰδίας οὐδαμῇ διῳκηκός , ἄστοχον ἅμα φιλοσόφων ἀνδρῶν ᾖ καὶ πολιτικῶν , ὅσ’ ἂν οἷά τε ἐν πολέμῳ καὶ μάχαις πράττοντες ἔργῳ καὶ λόγῳ προσομιλοῦντες ἑκάστοις πράττοιεν καὶ λέγοιεν . 
καταλέλειπται δὴ τὸ τῆς ὑμετέρας ἕξεως γένος , ἅμα ἀμφοτέρων φύσει καὶ τροφῇ μετέχον . 
Τίμαιός τε γὰρ ὅδε , εὐνομωτάτης ὢν πόλεως τῆς ἐν Ἰταλίᾳ Λοκρίδος , οὐσίᾳ καὶ γένει οὐδενὸς ὕστερος ὢν τῶν ἐκεῖ , τὰς μεγίστας μὲν ἀρχάς τε καὶ τιμὰς τῶν ἐν τῇ πόλει μετακεχείρισται , φιλοσοφίας δ’ αὖ κατ’ ἐμὴν δόξαν ἐπ’ ἄκρον ἁπάσης ἐλήλυθεν · Κριτίαν δέ που πάντες οἱ τῇδε ἴσμεν οὐδενὸς ἰδιώτην ὄντα ὧν λέγομεν . 
τῆς δὲ Ἑρμοκράτους αὖ περὶ φύσεως καὶ τροφῆς , πρὸς ἅπαντα ταῦτ’ εἶναι ἱκανὴν πολλῶν μαρτυρούντων πιστευτέον . 
διὸ καὶ χθὲς ἐγὼ διανοούμενος , ὑμῶν δεομένων τὰ περὶ τῆς πολιτείας διελθεῖν , προθύμως ἐχαριζόμην , εἰδὼς ὅτι τὸν ἑξῆς λόγον οὐδένες ἂν ὑμῶν ἐθελόντων ἱκανώτερον ἀποδοῖεν—εἰς γὰρ πόλεμον πρέποντα καταστήσαντες τὴν πόλιν ἅπαντ’ αὐτῇ τὰ προσήκοντα ἀποδοῖτ’ ἂν μόνοι τῶν νῦν—εἰπὼν δὴ τἀπιταχθέντα ἀντεπέταξα ὑμῖν ἃ καὶ νῦν λέγω . 
συνωμολογήσατ’ οὖν κοινῇ σκεψάμενοι πρὸς ὑμᾶς αὐτοὺς εἰς νῦν ἀνταποδώσειν μοι τὰ τῶν λόγων ξένια , πάρειμί τε οὖν δὴ κεκοσμημένος ἐπ’ αὐτὰ καὶ πάντων ἑτοιμότατος ὢν δέχεσθαι . 
Ἑρμοκράτης καὶ μὲν δή , καθάπερ εἶπεν Τίμαιος ὅδε , ὦ Σώκρατες , οὔτε ἐλλείψομεν προθυμίας οὐδὲν οὔτε ἔστιν οὐδεμία πρόφασις ἡμῖν τοῦ μὴ δρᾶν ταῦτα · ὥστε καὶ χθές , εὐθὺς ἐνθένδε ἐπειδὴ παρὰ Κριτίαν πρὸς τὸν ξενῶνα οὗ καὶ καταλύομεν ἀφικόμεθα , καὶ ἔτι πρότερον καθ’ ὁδὸν αὐτὰ ταῦτ’ ἐσκοποῦμεν . 
ὅδε οὖν ἡμῖν λόγον εἰσηγήσατο ἐκ παλαιᾶς ἀκοῆς · ὃν καὶ νῦν λέγε , ὦ Κριτία , τῷδε , ἵνα συνδοκιμάσῃ πρὸς τὴν ἐπίταξιν εἴτ’ ἐπιτήδειος εἴτε ἀνεπιτήδειός ἐστι . 
Κριτίας ταῦτα χρὴ δρᾶν , εἰ καὶ τῷ τρίτῳ κοινωνῷ Τιμαίῳ συνδοκεῖ . 
Τίμαιος δοκεῖ μήν . 
Κριτίας ἄκουε δή , ὦ Σώκρατες , λόγου μάλα μὲν ἀτόπου , παντάπασί γε μὴν ἀληθοῦς , ὡς ὁ τῶν ἑπτὰ σοφώτατος 
Σόλων ποτ’ ἔφη . 
ἦν μὲν οὖν οἰκεῖος καὶ σφόδρα φίλος ἡμῖν Δρωπίδου τοῦ προπάππου , καθάπερ λέγει πολλαχοῦ καὶ αὐτὸς ἐν τῇ ποιήσει · πρὸς δὲ Κριτίαν τὸν ἡμέτερον πάππον εἶπεν , ὡς ἀπεμνημόνευεν αὖ πρὸς ἡμᾶς ὁ γέρων , ὅτι μεγάλα καὶ θαυμαστὰ τῆσδ’ εἴη παλαιὰ ἔργα τῆς πόλεως ὑπὸ χρόνου καὶ φθορᾶς ἀνθρώπων ἠφανισμένα , πάντων δὲ ἓν μέγιστον , οὗ νῦν ἐπιμνησθεῖσιν πρέπον ἂν ἡμῖν εἴη σοί τε ἀποδοῦναι χάριν καὶ τὴν θεὸν ἅμα ἐν τῇ πανηγύρει δικαίως τε καὶ ἀληθῶς οἷόνπερ ὑμνοῦντας ἐγκωμιάζειν . 
Σωκράτης εὖ λέγεις . 
ἀλλὰ δὴ ποῖον ἔργον τοῦτο Κριτίας οὐ λεγόμενον μέν , ὡς δὲ πραχθὲν ὄντως ὑπὸ τῆσδε τῆς πόλεως ἀρχαῖον διηγεῖτο κατὰ τὴν Σόλωνος ἀκοήν ; 
Κριτίας ἐγὼ φράσω , παλαιὸν ἀκηκοὼς λόγον οὐ νέου ἀνδρός . 
ἦν μὲν γὰρ δὴ τότε Κριτίας , ὡς ἔφη , σχεδὸν ἐγγὺς ἤδη τῶν ἐνενήκοντα ἐτῶν , ἐγὼ δέ πῃ μάλιστα δεκέτης · ἡ δὲ Κουρεῶτις ἡμῖν οὖσα ἐτύγχανεν Ἀπατουρίων . 
τὸ δὴ τῆς ἑορτῆς σύνηθες ἑκάστοτε καὶ τότε συνέβη τοῖς παισίν · ἆθλα γὰρ ἡμῖν οἱ πατέρες ἔθεσαν ῥαψῳδίας . 
πολλῶν μὲν οὖν δὴ καὶ πολλὰ ἐλέχθη ποιητῶν ποιήματα , ἅτε δὲ νέα κατ’ ἐκεῖνον τὸν χρόνον ὄντα τὰ Σόλωνος πολλοὶ τῶν παίδων ᾔσαμεν . 
εἶπεν οὖν τις τῶν φρατέρων , εἴτε δὴ δοκοῦν αὐτῷ τότε εἴτε καὶ χάριν τινὰ τῷ Κριτίᾳ φέρων , δοκεῖν οἱ τά τε ἄλλα σοφώτατον γεγονέναι Σόλωνα καὶ κατὰ τὴν ποίησιν αὖ τῶν ποιητῶν πάντων ἐλευθεριώτατον . 
ὁ δὴ γέρων— 
σφόδρα γὰρ οὖν μέμνημαι—μάλα τε ἥσθη καὶ διαμειδιάσας εἶπεν · “εἴ γε , ὦ Ἀμύνανδρε , μὴ παρέργῳ τῇ ποιήσει κατεχρήσατο , ἀλλ’ ἐσπουδάκει καθάπερ ἄλλοι , τόν τε λόγον ὃν ἀπ’ Αἰγύπτου δεῦρο ἠνέγκατο ἀπετέλεσεν , καὶ μὴ διὰ τὰς στάσεις ὑπὸ κακῶν τε ἄλλων ὅσα ηὗρεν ἐνθάδε ἥκων ἠναγκάσθη καταμελῆσαι , κατά γε ἐμὴν δόξαν οὔτε Ἡσίοδος οὔτε Ὅμηρος οὔτε ἄλλος οὐδεὶς ποιητὴς εὐδοκιμώτερος ἐγένετο ἄν ποτε αὐτοῦ.” 
“τίς δ’ ἦν ὁ λόγος , ” 
ἦ δ’ ὅς , “ὦ Κριτία ; ” 
“ἦ περὶ μεγίστης , ” 
ἔφη , “καὶ ὀνομαστοτάτης πασῶν δικαιότατ’ ἂν πράξεως οὔσης , ἣν ἥδε ἡ πόλις ἔπραξε μέν , διὰ δὲ χρόνον καὶ φθορὰν τῶν ἐργασαμένων οὐ διήρκεσε δεῦρο ὁ λόγος.” 
“λέγε ἐξ ἀρχῆς , ” 
ἦ δ’ ὅς , “τί τε καὶ πῶς καὶ παρὰ τίνων ὡς ἀληθῆ διακηκοὼς ἔλεγεν ὁ Σόλων.” 
“ἔστιν τις κατ’ Αἴγυπτον , ” 
ἦ δ’ ὅς , “ἐν τῷ Δέλτα , περὶ ὃν κατὰ κορυφὴν σχίζεται τὸ τοῦ Νείλου ῥεῦμα Σαϊτικὸς ἐπικαλούμενος νομός , τούτου δὲ τοῦ νομοῦ μεγίστη πόλις Σάις—ὅθεν δὴ καὶ Ἄμασις ἦν ὁ βασιλεύς—οἷς τῆς πόλεως θεὸς ἀρχηγός τίς ἐστιν , Αἰγυπτιστὶ μὲν τοὔνομα Νηίθ , Ἑλληνιστὶ δέ , ὡς ὁ ἐκείνων λόγος , Ἀθηνᾶ · μάλα δὲ φιλαθήναιοι καί τινα τρόπον οἰκεῖοι τῶνδ’ εἶναί φασιν . 
οἷ δὴ Σόλων ἔφη πορευθεὶς σφόδρα τε γενέσθαι παρ’ αὐτοῖς ἔντιμος , καὶ δὴ καὶ τὰ παλαιὰ ἀνερωτῶν ποτε τοὺς μάλιστα περὶ ταῦτα τῶν ἱερέων ἐμπείρους , σχεδὸν οὔτε αὑτὸν οὔτε ἄλλον Ἕλληνα οὐδένα οὐδὲν ὡς ἔπος εἰπεῖν εἰδότα περὶ τῶν τοιούτων ἀνευρεῖν . 
καί ποτε προαγαγεῖν βουληθεὶς αὐτοὺς περὶ τῶν ἀρχαίων εἰς λόγους , τῶν τῇδε τὰ ἀρχαιότατα λέγειν ἐπιχειρεῖν , περὶ Φορωνέως τε τοῦ πρώτου λεχθέντος καὶ Νιόβης , καὶ μετὰ τὸν κατακλυσμὸν αὖ περὶ Δευκαλίωνος καὶ Πύρρας ὡς διεγένοντο μυθολογεῖν , καὶ τοὺς ἐξ αὐτῶν γενεαλογεῖν , καὶ τὰ τῶν ἐτῶν ὅσα ἦν οἷς ἔλεγεν πειρᾶσθαι διαμνημονεύων τοὺς χρόνους ἀριθμεῖν · καί τινα εἰπεῖν τῶν ἱερέων εὖ μάλα παλαιόν · ‘ὦ Σόλων , Σόλων , Ἕλληνες ἀεὶ παῖδές ἐστε , γέρων δὲ Ἕλλην οὐκ ἔστιν.’ 
ἀκούσας οὖν , ‘πῶς τί τοῦτο λέγεις ; ’ 
φάναι . 
‘νέοι ἐστέ , ’ 
εἰπεῖν , ‘τὰς ψυχὰς πάντες · οὐδεμίαν γὰρ ἐν αὐταῖς ἔχετε δῑ ἀρχαίαν ἀκοὴν παλαιὰν δόξαν οὐδὲ μάθημα χρόνῳ πολιὸν οὐδέν . 
τὸ δὲ τούτων αἴτιον τόδε . 
πολλαὶ κατὰ πολλὰ φθοραὶ γεγόνασιν ἀνθρώπων καὶ ἔσονται , πυρὶ μὲν καὶ ὕδατι μέγισται , μυρίοις δὲ ἄλλοις ἕτεραι βραχύτεραι . 
τὸ γὰρ οὖν καὶ παρ’ ὑμῖν λεγόμενον , ὥς ποτε Φαέθων Ἡλίου παῖς τὸ τοῦ πατρὸς ἅρμα ζεύξας διὰ τὸ μὴ δυνατὸς εἶναι κατὰ τὴν τοῦ πατρὸς ὁδὸν ἐλαύνειν τά τ’ ἐπὶ γῆς συνέκαυσεν καὶ αὐτὸς κεραυνωθεὶς διεφθάρη , τοῦτο μύθου μὲν σχῆμα ἔχον λέγεται , τὸ δὲ ἀληθές ἐστι τῶν περὶ γῆν κατ’ οὐρανὸν ἰόντων παράλλαξις καὶ διὰ μακρῶν χρόνων γιγνομένη τῶν ἐπὶ γῆς πυρὶ πολλῷ φθορά . 
τότε οὖν ὅσοι κατ’ ὄρη καὶ ἐν ὑψηλοῖς τόποις καὶ ἐν ξηροῖς οἰκοῦσιν μᾶλλον διόλλυνται τῶν ποταμοῖς καὶ θαλάττῃ προσοικούντων · ἡμῖν δὲ ὁ Νεῖλος εἴς τε τἆλλα σωτὴρ καὶ τότε ἐκ ταύτης τῆς ἀπορίας σῴζει λυόμενος . 
ὅταν δ’ αὖ θεοὶ τὴν γῆν ὕδασιν καθαίροντες κατακλύζωσιν , οἱ μὲν ἐν τοῖς ὄρεσιν διασῴζονται βουκόλοι νομῆς τε , οἱ δ’ ἐν ταῖς παρ’ ὑμῖν πόλεσιν εἰς τὴν θάλατταν ὑπὸ τῶν ποταμῶν φέρονται · κατὰ δὲ τήνδε χώραν οὔτε τότε οὔτε ἄλλοτε ἄνωθεν ἐπὶ τὰς ἀρούρας ὕδωρ ἐπιρρεῖ , τὸ δ’ ἐναντίον κάτωθεν πᾶν ἐπανιέναι πέφυκεν . 
ὅθεν καὶ δῑ ἃς αἰτίας τἀνθάδε σῳζόμενα λέγεται παλαιότατα · τὸ δὲ ἀληθές , ἐν πᾶσιν τοῖς τόποις ὅπου μὴ χειμὼν ἐξαίσιος ἢ καῦμα ἀπείργει , πλέον , τοτὲ δὲ ἔλαττον ἀεὶ γένος ἐστὶν ἀνθρώπων . 
ὅσα δὲ ἢ παρ’ ὑμῖν ἢ τῇδε ἢ καὶ κατ’ ἄλλον τόπον ὧν ἀκοῇ ἴσμεν , εἴ πού τι καλὸν ἢ μέγα γέγονεν ἢ καί τινα διαφορὰν ἄλλην ἔχον , πάντα γεγραμμένα ἐκ παλαιοῦ τῇδ’ ἐστὶν ἐν τοῖς ἱεροῖς καὶ σεσωσμένα · τὰ δὲ παρ’ ὑμῖν καὶ τοῖς ἄλλοις ἄρτι κατεσκευασμένα ἑκάστοτε τυγχάνει γράμμασι καὶ ἅπασιν ὁπόσων πόλεις δέονται , καὶ πάλιν δῑ εἰωθότων ἐτῶν ὥσπερ νόσημα ἥκει φερόμενον αὐτοῖς ῥεῦμα οὐράνιον καὶ τοὺς ἀγραμμάτους τε καὶ ἀμούσους ἔλιπεν ὑμῶν , ὥστε πάλιν ἐξ ἀρχῆς οἷον νέοι γίγνεσθε , οὐδὲν εἰδότες οὔτε τῶν τῇδε οὔτε τῶν παρ’ ὑμῖν , ὅσα ἦν ἐν τοῖς παλαιοῖς χρόνοις . 
τὰ γοῦν νυνδὴ γενεαλογηθέντα , ὦ Σόλων , περὶ τῶν παρ’ ὑμῖν ἃ διῆλθες , παίδων βραχύ τι διαφέρει μύθων , οἳ πρῶτον μὲν ἕνα γῆς κατακλυσμὸν μέμνησθε πολλῶν ἔμπροσθεν γεγονότων , ἔτι δὲ τὸ κάλλιστον καὶ ἄριστον γένος ἐπ’ ἀνθρώπους ἐν τῇ χώρᾳ παρ’ ὑμῖν οὐκ ἴστε γεγονός , ἐξ ὧν σύ τε καὶ πᾶσα ἡ πόλις ἔστιν τὰ νῦν ὑμῶν , περιλειφθέντος ποτὲ σπέρματος βραχέος , ἀλλ’ ὑμᾶς λέληθεν διὰ τὸ τοὺς περιγενομένους ἐπὶ πολλὰς γενεὰς γράμμασιν τελευτᾶν ἀφώνους . 
ἦν γὰρ δή ποτε , ὦ Σόλων , ὑπὲρ τὴν μεγίστην φθορὰν ὕδασιν ἡ νῦν Ἀθηναίων οὖσα πόλις ἀρίστη πρός τε τὸν πόλεμον καὶ κατὰ πάντα εὐνομωτάτη διαφερόντως · ᾗ κάλλιστα ἔργα καὶ πολιτεῖαι γενέσθαι λέγονται κάλλισται πασῶν ὁπόσων ὑπὸ τὸν οὐρανὸν ἡμεῖς ἀκοὴν παρεδεξάμεθα.’ 
ἀκούσας οὖν ὁ Σόλων ἔφη θαυμάσαι καὶ πᾶσαν προθυμίαν σχεῖν δεόμενος τῶν ἱερέων πάντα δῑ ἀκριβείας οἱ τὰ περὶ τῶν πάλαι πολιτῶν ἑξῆς διελθεῖν . 
τὸν οὖν ἱερέα φάναι · ‘φθόνος οὐδείς , ὦ Σόλων , ἀλλὰ σοῦ τε ἕνεκα ἐρῶ καὶ τῆς πόλεως ὑμῶν , μάλιστα δὲ τῆς θεοῦ χάριν , ἣ τήν τε ὑμετέραν καὶ τήνδε ἔλαχεν καὶ ἔθρεψεν καὶ ἐπαίδευσεν , προτέραν μὲν τὴν παρ’ ὑμῖν ἔτεσιν χιλίοις , ἐκ Γῆς τε καὶ Ἡφαίστου τὸ σπέρμα παραλαβοῦσα ὑμῶν , τήνδε δὲ ὑστέραν . 
τῆς δὲ ἐνθάδε διακοσμήσεως παρ’ ἡμῖν ἐν τοῖς ἱεροῖς γράμμασιν ὀκτακισχιλίων ἐτῶν ἀριθμὸς γέγραπται . 
περὶ δὴ τῶν ἐνακισχίλια γεγονότων ἔτη πολιτῶν σοι δηλώσω διὰ βραχέων νόμους , καὶ τῶν ἔργων αὐτοῖς ὃ κάλλιστον ἐπράχθη · τὸ δ’ ἀκριβὲς περὶ πάντων ἐφεξῆς εἰς αὖθις κατὰ σχολὴν αὐτὰ τὰ γράμματα λαβόντες διέξιμεν . 
τοὺς μὲν οὖν νόμους σκόπει πρὸς τοὺς τῇδε · πολλὰ γὰρ παραδείγματα τῶν τότε παρ’ ὑμῖν ὄντων ἐνθάδε νῦν ἀνευρήσεις , πρῶτον μὲν τὸ τῶν ἱερέων γένος ἀπὸ τῶν ἄλλων χωρὶς ἀφωρισμένον , μετὰ δὲ τοῦτο τὸ τῶν δημιουργῶν , ὅτι καθ’ αὑτὸ ἕκαστον ἄλλῳ δὲ οὐκ ἐπιμειγνύμενον δημιουργεῖ , τό τε τῶν νομέων καὶ τὸ τῶν θηρευτῶν τό τε τῶν γεωργῶν . 
καὶ δὴ καὶ τὸ μάχιμον γένος ᾔσθησαί που τῇδε ἀπὸ πάντων τῶν γενῶν κεχωρισμένον , οἷς οὐδὲν ἄλλο πλὴν τὰ περὶ τὸν πόλεμον ὑπὸ τοῦ νόμου προσετάχθη μέλειν · ἔτι δὲ ἡ τῆς ὁπλίσεως αὐτῶν σχέσις ἀσπίδων καὶ δοράτων , οἷς ἡμεῖς πρῶτοι τῶν περὶ τὴν Ἀσίαν ὡπλίσμεθα , τῆς θεοῦ καθάπερ ἐν ἐκείνοις τοῖς τόποις παρ’ ὑμῖν πρώτοις ἐνδειξαμένης . 
τὸ δ’ αὖ περὶ τῆς φρονήσεως , ὁρᾷς που τὸν νόμον τῇδε ὅσην ἐπιμέλειαν ἐποιήσατο εὐθὺς κατ’ ἀρχὰς περί τε τὸν κόσμον , ἅπαντα μέχρι μαντικῆς καὶ ἰατρικῆς πρὸς ὑγίειαν ἐκ τούτων θείων ὄντων εἰς τὰ ἀνθρώπινα ἀνευρών , ὅσα τε ἄλλα τούτοις ἕπεται μαθήματα πάντα κτησάμενος . 
ταύτην οὖν δὴ τότε σύμπασαν τὴν διακόσμησιν καὶ σύνταξιν ἡ θεὸς προτέρους ὑμᾶς διακοσμήσασα κατῴκισεν , ἐκλεξαμένη τὸν τόπον ἐν ᾧ γεγένησθε , τὴν εὐκρασίαν τῶν ὡρῶν ἐν αὐτῷ κατιδοῦσα , ὅτι φρονιμωτάτους ἄνδρας οἴσοι · ἅτε οὖν φιλοπόλεμός τε καὶ φιλόσοφος ἡ θεὸς οὖσα τὸν προσφερεστάτους αὐτῇ μέλλοντα οἴσειν τόπον ἄνδρας , τοῦτον ἐκλεξαμένη πρῶτον κατῴκισεν . 
ᾠκεῖτε δὴ οὖν νόμοις τε τοιούτοις χρώμενοι καὶ ἔτι μᾶλλον εὐνομούμενοι πάσῃ τε παρὰ πάντας ἀνθρώπους ὑπερβεβληκότες ἀρετῇ , καθάπερ εἰκὸς γεννήματα καὶ παιδεύματα θεῶν ὄντας . 
πολλὰ μὲν οὖν ὑμῶν καὶ μεγάλα ἔργα τῆς πόλεως τῇδε γεγραμμένα θαυμάζεται , πάντων μὴν ἓν ὑπερέχει μεγέθει καὶ ἀρετῇ · λέγει γὰρ τὰ γεγραμμένα ὅσην ἡ πόλις ὑμῶν ἔπαυσέν ποτε δύναμιν ὕβρει πορευομένην ἅμα ἐπὶ πᾶσαν Εὐρώπην καὶ Ἀσίαν , ἔξωθεν ὁρμηθεῖσαν ἐκ τοῦ Ἀτλαντικοῦ πελάγους . 
τότε γὰρ πορεύσιμον ἦν τὸ ἐκεῖ πέλαγος · νῆσον γὰρ πρὸ τοῦ στόματος εἶχεν ὃ καλεῖτε , ὥς φατε , ὑμεῖς Ἡρακλέους στήλας , ἡ δὲ νῆσος ἅμα Λιβύης ἦν καὶ Ἀσίας μείζων , ἐξ ἧς ἐπιβατὸν ἐπὶ τὰς ἄλλας νήσους τοῖς τότε ἐγίγνετο πορευομένοις , ἐκ δὲ τῶν νήσων ἐπὶ τὴν καταντικρὺ πᾶσαν ἤπειρον τὴν περὶ τὸν ἀληθινὸν ἐκεῖνον πόντον . 
τάδε μὲν γάρ , ὅσα ἐντὸς τοῦ στόματος οὗ λέγομεν , φαίνεται λιμὴν στενόν τινα ἔχων εἴσπλουν · ἐκεῖνο δὲ πέλαγος ὄντως ἥ τε περιέχουσα αὐτὸ γῆ παντελῶς ἀληθῶς ὀρθότατ’ ἂν λέγοιτο ἤπειρος . 
ἐν δὲ δὴ τῇ Ἀτλαντίδι νήσῳ ταύτῃ μεγάλη συνέστη καὶ θαυμαστὴ δύναμις βασιλέων , κρατοῦσα μὲν ἁπάσης τῆς νήσου , πολλῶν δὲ ἄλλων νήσων καὶ μερῶν τῆς ἠπείρου · πρὸς δὲ τούτοις ἔτι τῶν ἐντὸς τῇδε 
Λιβύης μὲν ἦρχον μέχρι πρὸς Αἴγυπτον , τῆς δὲ Εὐρώπης μέχρι Τυρρηνίας . 
αὕτη δὴ πᾶσα συναθροισθεῖσα εἰς ἓν ἡ δύναμις τόν τε παρ’ ὑμῖν καὶ τὸν παρ’ ἡμῖν καὶ τὸν ἐντὸς τοῦ στόματος πάντα τόπον μιᾷ ποτὲ ἐπεχείρησεν ὁρμῇ δουλοῦσθαι . 
τότε οὖν ὑμῶν , ὦ Σόλων , τῆς πόλεως ἡ δύναμις εἰς ἅπαντας ἀνθρώπους διαφανὴς ἀρετῇ τε καὶ ῥώμῃ ἐγένετο · πάντων γὰρ προστᾶσα εὐψυχίᾳ καὶ τέχναις ὅσαι κατὰ πόλεμον , τὰ μὲν τῶν Ἑλλήνων ἡγουμένη , τὰ δ’ αὐτὴ μονωθεῖσα ἐξ ἀνάγκης τῶν ἄλλων ἀποστάντων , ἐπὶ τοὺς ἐσχάτους ἀφικομένη κινδύνους , κρατήσασα μὲν τῶν ἐπιόντων τρόπαιον ἔστησεν , τοὺς δὲ μήπω δεδουλωμένους διεκώλυσεν δουλωθῆναι , τοὺς δ’ ἄλλους , ὅσοι κατοικοῦμεν ἐντὸς ὅρων Ἡρακλείων , ἀφθόνως ἅπαντας ἠλευθέρωσεν . 
ὑστέρῳ δὲ χρόνῳ σεισμῶν ἐξαισίων καὶ κατακλυσμῶν γενομένων , μιᾶς ἡμέρας καὶ νυκτὸς χαλεπῆς ἐπελθούσης , τό τε παρ’ ὑμῖν μάχιμον πᾶν ἁθρόον ἔδυ κατὰ γῆς , ἥ τε Ἀτλαντὶς νῆσος ὡσαύτως κατὰ τῆς θαλάττης δῦσα ἠφανίσθη · διὸ καὶ νῦν ἄπορον καὶ ἀδιερεύνητον γέγονεν τοὐκεῖ πέλαγος , πηλοῦ κάρτα βραχέος ἐμποδὼν ὄντος , ὃν ἡ νῆσος ἱζομένη παρέσχετο.”τὰ μὲν δὴ ῥηθέντα , ὦ Σώκρατες , ὑπὸ τοῦ παλαιοῦ 
Κριτίου κατ’ ἀκοὴν τὴν Σόλωνος , ὡς συντόμως εἰπεῖν , ἀκήκοας · λέγοντος δὲ δὴ χθὲς σοῦ περὶ πολιτείας τε καὶ τῶν ἀνδρῶν οὓς ἔλεγες , ἐθαύμαζον ἀναμιμνῃσκόμενος αὐτὰ ἃ νῦν λέγω , κατανοῶν ὡς δαιμονίως ἔκ τινος τύχης οὐκ ἄπο σκοποῦ συνηνέχθης τὰ πολλὰ οἷς Σόλων εἶπεν . 
οὐ μὴν ἐβουλήθην παραχρῆμα εἰπεῖν · διὰ χρόνου γὰρ οὐχ ἱκανῶς ἐμεμνήμην . 
ἐνενόησα οὖν ὅτι χρεὼν εἴη με πρὸς ἐμαυτὸν πρῶτον ἱκανῶς πάντα ἀναλαβόντα λέγειν οὕτως . 
ὅθεν ταχὺ συνωμολόγησά σοι τὰ ἐπιταχθέντα χθές , ἡγούμενος , ὅπερ ἐν ἅπασι τοῖς τοιοῖσδε μέγιστον ἔργον , λόγον τινὰ πρέποντα τοῖς βουλήμασιν ὑποθέσθαι , τούτου μετρίως ἡμᾶς εὐπορήσειν . 
οὕτω δή , καθάπερ ὅδ’ εἶπεν , χθές τε εὐθὺς ἐνθένδε ἀπιὼν πρὸς τούσδε ἀνέφερον αὐτὰ ἀναμιμνῃσκόμενος , ἀπελθών τε σχεδόν τι πάντα ἐπισκοπῶν τῆς νυκτὸς ἀνέλαβον . 
ὡς δή τοι , τὸ λεγόμενον , τὰ παίδων μαθήματα θαυμαστὸν ἔχει τι μνημεῖον . 
ἐγὼ γὰρ ἃ μὲν χθὲς ἤκουσα , οὐκ ἂν οἶδ’ εἰ δυναίμην ἅπαντα ἐν μνήμῃ πάλιν λαβεῖν · ταῦτα δὲ ἃ πάμπολυν χρόνον διακήκοα , παντάπασι θαυμάσαιμ’ ἂν εἴ τί με αὐτῶν διαπέφευγεν . 
ἦν μὲν οὖν μετὰ πολλῆς ἡδονῆς καὶ παιδιᾶς τότε ἀκουόμενα , καὶ τοῦ πρεσβύτου προθύμως με διδάσκοντος , ἅτ’ ἐμοῦ πολλάκις ἐπανερωτῶντος , ὥστε οἷον ἐγκαύματα ἀνεκπλύτου γραφῆς ἔμμονά μοι γέγονεν · καὶ δὴ καὶ τοῖσδε εὐθὺς ἔλεγον ἕωθεν αὐτὰ ταῦτα , ἵνα εὐποροῖεν λόγων μετ’ ἐμοῦ . 
νῦν οὖν , οὗπερ ἕνεκα πάντα ταῦτα εἴρηται , λέγειν εἰμὶ ἕτοιμος , ὦ Σώκρατες , μὴ μόνον ἐν κεφαλαίοις ἀλλ’ ὥσπερ ἤκουσα καθ’ ἕκαστον · τοὺς δὲ πολίτας καὶ τὴν πόλιν ἣν χθὲς ἡμῖν ὡς ἐν μύθῳ διῄεισθα σύ , νῦν μετενεγκόντες ἐπὶ τἀληθὲς δεῦρο θήσομεν ὡς ἐκείνην τήνδε οὖσαν , καὶ τοὺς πολίτας οὓς διενοοῦ φήσομεν ἐκείνους τοὺς ἀληθινοὺς εἶναι προγόνους ἡμῶν , οὓς ἔλεγεν ὁ ἱερεύς . 
πάντως ἁρμόσουσι καὶ οὐκ ἀπᾳσόμεθα λέγοντες αὐτοὺς εἶναι τοὺς ἐν τῷ τότε ὄντας χρόνῳ . 
κοινῇ δὲ διαλαμβάνοντες ἅπαντες πειρασόμεθα τὸ πρέπον εἰς δύναμιν οἷς ἐπέταξας ἀποδοῦναι . 
σκοπεῖν οὖν δὴ χρή , ὦ Σώκρατες , εἰ κατὰ νοῦν ὁ λόγος ἡμῖν οὗτος , ἤ τινα ἔτ’ ἄλλον ἀντ’ αὐτοῦ ζητητέον . 
Σωκράτης καὶ τίν’ ἄν , ὦ Κριτία , μᾶλλον ἀντὶ τούτου μεταλάβοιμεν , ὃς τῇ τε παρούσῃ τῆς θεοῦ θυσίᾳ διὰ τὴν οἰκειότητ’ ἂν πρέποι μάλιστα , τό τε μὴ πλασθέντα μῦθον ἀλλ’ ἀληθινὸν λόγον εἶναι πάμμεγά που . 
πῶς γὰρ καὶ πόθεν ἄλλους ἀνευρήσομεν ἀφέμενοι τούτων ; 
οὐκ ἔστιν , ἀλλ’ ἀγαθῇ τύχῃ χρὴ λέγειν μὲν ὑμᾶς , ἐμὲ δὲ ἀντὶ τῶν χθὲς λόγων νῦν ἡσυχίαν ἄγοντα ἀντακούειν . 
Κριτίας σκόπει δὴ τὴν τῶν ξενίων σοι διάθεσιν , ὦ Σώκρατες , ᾗ διέθεμεν . 
ἔδοξεν γὰρ ἡμῖν Τίμαιον μέν , ἅτε ὄντα ἀστρονομικώτατον ἡμῶν καὶ περὶ φύσεως τοῦ παντὸς εἰδέναι μάλιστα ἔργον πεποιημένον , πρῶτον λέγειν ἀρχόμενον ἀπὸ τῆς τοῦ κόσμου γενέσεως , τελευτᾶν δὲ εἰς ἀνθρώπων φύσιν · ἐμὲ δὲ μετὰ τοῦτον , ὡς παρὰ μὲν τούτου δεδεγμένον ἀνθρώπους τῷ λόγῳ γεγονότας , παρὰ σοῦ δὲ πεπαιδευμένους διαφερόντως αὐτῶν τινας , κατὰ δὲ τὸν Σόλωνος λόγον τε καὶ νόμον εἰσαγαγόντα αὐτοὺς ὡς εἰς δικαστὰς ἡμᾶς ποιῆσαι πολίτας τῆς πόλεως τῆσδε ὡς ὄντας τοὺς τότε Ἀθηναίους , οὓς ἐμήνυσεν ἀφανεῖς ὄντας ἡ τῶν ἱερῶν γραμμάτων φήμη , τὰ λοιπὰ δὲ ὡς περὶ πολιτῶν καὶ Ἀθηναίων ὄντων ἤδη ποιεῖσθαι τοὺς λόγους . 
Σωκράτης τελέως τε καὶ λαμπρῶς ἔοικα ἀνταπολήψεσθαι τὴν τῶν λόγων ἑστίασιν . 
σὸν οὖν ἔργον λέγειν ἄν , ὦ Τίμαιε , τὸ μετὰ τοῦτο , ὡς ἔοικεν , εἴη καλέσαντα κατὰ νόμον θεούς . 
Τίμαιος ἀλλ’ , ὦ Σώκρατες , τοῦτό γε δὴ πάντες ὅσοι καὶ κατὰ βραχὺ σωφροσύνης μετέχουσιν , ἐπὶ παντὸς ὁρμῇ καὶ σμικροῦ καὶ μεγάλου πράγματος θεὸν ἀεί που καλοῦσιν · ἡμᾶς δὲ τοὺς περὶ τοῦ παντὸς λόγους ποιεῖσθαί πῃ μέλλοντας , ᾗ γέγονεν ἢ καὶ ἀγενές ἐστιν , εἰ μὴ παντάπασι παραλλάττομεν , ἀνάγκη θεούς τε καὶ θεὰς ἐπικαλουμένους εὔχεσθαι πάντα κατὰ νοῦν ἐκείνοις μὲν μάλιστα , ἑπομένως δὲ ἡμῖν εἰπεῖν . 
καὶ τὰ μὲν περὶ θεῶν ταύτῃ παρακεκλήσθω · τὸ δ’ ἡμέτερον παρακλητέον , ᾗ ῥᾷστ’ ἂν ὑμεῖς μὲν μάθοιτε , ἐγὼ δὲ ᾗ διανοοῦμαι μάλιστ’ ἂν περὶ τῶν προκειμένων ἐνδειξαίμην.ἔστιν οὖν δὴ κατ’ ἐμὴν δόξαν πρῶτον διαιρετέον τάδε · τί τὸ ὂν ἀεί , γένεσιν δὲ οὐκ ἔχον , καὶ τί τὸ γιγνόμενον μὲν ἀεί , ὂν δὲ οὐδέποτε ; 
τὸ μὲν δὴ νοήσει μετὰ λόγου περιληπτόν , ἀεὶ κατὰ ταὐτὰ ὄν , τὸ δ’ αὖ δόξῃ μετ’ αἰσθήσεως ἀλόγου δοξαστόν , γιγνόμενον καὶ ἀπολλύμενον , ὄντως δὲ οὐδέποτε ὄν . 
πᾶν δὲ αὖ τὸ γιγνόμενον ὑπ’ αἰτίου τινὸς ἐξ ἀνάγκης γίγνεσθαι · παντὶ γὰρ ἀδύνατον χωρὶς αἰτίου γένεσιν σχεῖν . 
ὅτου μὲν οὖν ἂν ὁ δημιουργὸς πρὸς τὸ κατὰ ταὐτὰ ἔχον βλέπων ἀεί , τοιούτῳ τινὶ προσχρώμενος παραδείγματι , τὴν ἰδέαν καὶ δύναμιν αὐτοῦ ἀπεργάζηται , καλὸν ἐξ ἀνάγκης οὕτως ἀποτελεῖσθαι πᾶν · οὗ δ’ ἂν εἰς γεγονός , γεννητῷ παραδείγματι προσχρώμενος , οὐ καλόν . 
ὁ δὴ πᾶς οὐρανὸς —ἢ κόσμος ἢ καὶ ἄλλο ὅτι ποτὲ ὀνομαζόμενος μάλιστ’ ἂν δέχοιτο , τοῦθ’ ἡμῖν ὠνομάσθω—σκεπτέον δ’ οὖν περὶ αὐτοῦ πρῶτον , ὅπερ ὑπόκειται περὶ παντὸς ἐν ἀρχῇ δεῖν σκοπεῖν , πότερον ἦν ἀεί , γενέσεως ἀρχὴν ἔχων οὐδεμίαν , ἢ γέγονεν , ἀπ’ ἀρχῆς τινος ἀρξάμενος . 
γέγονεν · ὁρατὸς γὰρ ἁπτός τέ ἐστιν καὶ σῶμα ἔχων , πάντα δὲ τὰ τοιαῦτα αἰσθητά , τὰ δ’ αἰσθητά , δόξῃ περιληπτὰ μετ’ αἰσθήσεως , γιγνόμενα καὶ γεννητὰ ἐφάνη . 
τῷ δ’ αὖ γενομένῳ φαμὲν ὑπ’ αἰτίου τινὸς ἀνάγκην εἶναι γενέσθαι . 
τὸν μὲν οὖν ποιητὴν καὶ πατέρα τοῦδε τοῦ παντὸς εὑρεῖν τε ἔργον καὶ εὑρόντα εἰς πάντας ἀδύνατον λέγειν · τόδε δ’ οὖν πάλιν ἐπισκεπτέον περὶ αὐτοῦ , πρὸς πότερον τῶν παραδειγμάτων ὁ τεκταινόμενος αὐτὸν ἀπηργάζετο , πότερον πρὸς τὸ κατὰ ταὐτὰ καὶ ὡσαύτως ἔχον ἢ πρὸς τὸ γεγονός . 
εἰ μὲν δὴ καλός ἐστιν ὅδε ὁ κόσμος ὅ τε δημιουργὸς ἀγαθός , δῆλον ὡς πρὸς τὸ ἀίδιον ἔβλεπεν · εἰ δὲ ὃ μηδ’ εἰπεῖν τινι θέμις , πρὸς γεγονός . 
παντὶ δὴ σαφὲς ὅτι πρὸς τὸ ἀίδιον · ὁ μὲν γὰρ κάλλιστος τῶν γεγονότων , ὁ δ’ ἄριστος τῶν αἰτίων . 
οὕτω δὴ γεγενημένος πρὸς τὸ λόγῳ καὶ φρονήσει περιληπτὸν καὶ κατὰ ταὐτὰ ἔχον δεδημιούργηται · 
τούτων δὲ ὑπαρχόντων αὖ πᾶσα ἀνάγκη τόνδε τὸν κόσμον εἰκόνα τινὸς εἶναι . 
μέγιστον δὴ παντὸς ἄρξασθαι κατὰ φύσιν ἀρχήν . 
ὧδε οὖν περί τε εἰκόνος καὶ περὶ τοῦ παραδείγματος αὐτῆς διοριστέον , ὡς ἄρα τοὺς λόγους , ὧνπέρ εἰσιν ἐξηγηταί , τούτων αὐτῶν καὶ συγγενεῖς ὄντας · τοῦ μὲν οὖν μονίμου καὶ βεβαίου καὶ μετὰ νοῦ καταφανοῦς μονίμους καὶ ἀμεταπτώτους—καθ’ ὅσον οἷόν τε καὶ ἀνελέγκτοις προσήκει λόγοις εἶναι καὶ ἀνικήτοις , τούτου δεῖ μηδὲν ἐλλείπειν—τοὺς δὲ τοῦ πρὸς μὲν ἐκεῖνο ἀπεικασθέντος , ὄντος δὲ εἰκόνος εἰκότας ἀνὰ λόγον τε ἐκείνων ὄντας · ὅτιπερ πρὸς γένεσιν οὐσία , τοῦτο πρὸς πίστιν ἀλήθεια . 
ἐὰν οὖν , ὦ Σώκρατες , πολλὰ πολλῶν πέρι , θεῶν καὶ τῆς τοῦ παντὸς γενέσεως , μὴ δυνατοὶ γιγνώμεθα πάντῃ πάντως αὐτοὺς ἑαυτοῖς ὁμολογουμένους λόγους καὶ ἀπηκριβωμένους ἀποδοῦναι , μὴ θαυμάσῃς · ἀλλ’ ἐὰν ἄρα μηδενὸς ἧττον παρεχώμεθα εἰκότας , ἀγαπᾶν χρή , μεμνημένους ὡς ὁ λέγων ἐγὼ ὑμεῖς τε οἱ κριταὶ φύσιν ἀνθρωπίνην ἔχομεν , ὥστε περὶ τούτων τὸν εἰκότα μῦθον ἀποδεχομένους πρέπει τούτου μηδὲν ἔτι πέρα ζητεῖν . 
Σωκράτης ἄριστα , ὦ Τίμαιε , παντάπασί τε ὡς κελεύεις ἀποδεκτέον · τὸ μὲν οὖν προοίμιον θαυμασίως ἀπεδεξάμεθά σου , τὸν δὲ δὴ νόμον ἡμῖν ἐφεξῆς πέραινε . 
Τίμαιος λέγωμεν δὴ δῑ ἥντινα αἰτίαν γένεσιν καὶ τὸ πᾶν τόδε ὁ συνιστὰς συνέστησεν . 
ἀγαθὸς ἦν , ἀγαθῷ δὲ οὐδεὶς περὶ οὐδενὸς οὐδέποτε ἐγγίγνεται φθόνος · τούτου δ’ ἐκτὸς ὢν πάντα ὅτι μάλιστα ἐβουλήθη γενέσθαι παραπλήσια ἑαυτῷ . 
ταύτην δὴ γενέσεως καὶ κόσμου μάλιστ’ ἄν τις ἀρχὴν κυριωτάτην παρ’ ἀνδρῶν φρονίμων ἀποδεχόμενος ὀρθότατα ἀποδέχοιτ’ ἄν . 
βουληθεὶς γὰρ ὁ θεὸς ἀγαθὰ μὲν πάντα , φλαῦρον δὲ μηδὲν εἶναι κατὰ δύναμιν , οὕτω δὴ πᾶν ὅσον ἦν ὁρατὸν παραλαβὼν οὐχ ἡσυχίαν ἄγον ἀλλὰ κινούμενον πλημμελῶς καὶ ἀτάκτως , εἰς τάξιν αὐτὸ ἤγαγεν ἐκ τῆς ἀταξίας , ἡγησάμενος ἐκεῖνο τούτου πάντως ἄμεινον . 
θέμις δ’ οὔτ’ ἦν οὔτ’ ἔστιν τῷ ἀρίστῳ δρᾶν ἄλλο πλὴν τὸ κάλλιστον · 
λογισάμενος οὖν ηὕρισκεν ἐκ τῶν κατὰ φύσιν ὁρατῶν οὐδὲν ἀνόητον τοῦ νοῦν ἔχοντος ὅλον ὅλου κάλλιον ἔσεσθαί ποτε ἔργον , νοῦν δ’ αὖ χωρὶς ψυχῆς ἀδύνατον παραγενέσθαι τῳ . 
διὰ δὴ τὸν λογισμὸν τόνδε νοῦν μὲν ἐν ψυχῇ , ψυχὴν δ’ ἐν σώματι συνιστὰς τὸ πᾶν συνετεκταίνετο , ὅπως ὅτι κάλλιστον εἴη κατὰ φύσιν ἄριστόν τε ἔργον ἀπειργασμένος . 
οὕτως οὖν δὴ κατὰ λόγον τὸν εἰκότα δεῖ λέγειν τόνδε τὸν κόσμον ζῷον ἔμψυχον ἔννουν τε τῇ ἀληθείᾳ διὰ τὴν τοῦ θεοῦ γενέσθαι πρόνοιαν.τούτου δ’ ὑπάρχοντος αὖ τὰ τούτοις ἐφεξῆς ἡμῖν λεκτέον , τίνι τῶν ζῴων αὐτὸν εἰς ὁμοιότητα ὁ συνιστὰς συνέστησεν . 
τῶν μὲν οὖν ἐν μέρους εἴδει πεφυκότων μηδενὶ καταξιώσωμεν —ἀτελεῖ γὰρ ἐοικὸς οὐδέν ποτ’ ἂν γένοιτο καλόν—οὗ δ’ ἔστιν τἆλλα ζῷα καθ’ ἓν καὶ κατὰ γένη μόρια , τούτῳ πάντων ὁμοιότατον αὐτὸν εἶναι τιθῶμεν . 
τὰ γὰρ δὴ νοητὰ ζῷα πάντα ἐκεῖνο ἐν ἑαυτῷ περιλαβὸν ἔχει , καθάπερ ὅδε ὁ κόσμος ἡμᾶς ὅσα τε ἄλλα θρέμματα συνέστηκεν ὁρατά . 
τῷ γὰρ τῶν νοουμένων καλλίστῳ καὶ κατὰ πάντα τελέῳ μάλιστα αὐτὸν ὁ θεὸς ὁμοιῶσαι βουληθεὶς ζῷον ἓν ὁρατόν , πάνθ’ ὅσα αὐτοῦ κατὰ φύσιν συγγενῆ ζῷα ἐντὸς ἔχον ἑαυτοῦ , συνέστησε . 
πότερον οὖν ὀρθῶς ἕνα οὐρανὸν προσειρήκαμεν , ἢ πολλοὺς καὶ ἀπείρους λέγειν ἦν ὀρθότερον ; 
ἕνα , εἴπερ κατὰ τὸ παράδειγμα δεδημιουργημένος ἔσται . 
τὸ γὰρ περιέχον πάντα ὁπόσα νοητὰ ζῷα μεθ’ ἑτέρου δεύτερον οὐκ ἄν ποτ’ εἴη · πάλιν γὰρ ἂν ἕτερον εἶναι τὸ περὶ ἐκείνω δέοι ζῷον , οὗ μέρος ἂν εἴτην ἐκείνω , καὶ οὐκ ἂν ἔτι ἐκείνοιν ἀλλ’ ἐκείνῳ τῷ περιέχοντι τόδ’ ἂν ἀφωμοιωμένον λέγοιτο ὀρθότερον . 
ἵνα οὖν τόδε κατὰ τὴν μόνωσιν ὅμοιον ᾖ τῷ παντελεῖ ζῴῳ , διὰ ταῦτα οὔτε δύο οὔτ’ ἀπείρους ἐποίησεν ὁ ποιῶν κόσμους , ἀλλ’ εἷς ὅδε μονογενὴς οὐρανὸς γεγονὼς ἔστιν καὶ ἔτ’ ἔσται.σωματοειδὲς δὲ δὴ καὶ ὁρατὸν ἁπτόν τε δεῖ τὸ γενόμενον εἶναι , χωρισθὲν δὲ πυρὸς οὐδὲν ἄν ποτε ὁρατὸν γένοιτο , οὐδὲ ἁπτὸν ἄνευ τινὸς στερεοῦ , στερεὸν δὲ οὐκ ἄνευ γῆς · ὅθεν ἐκ πυρὸς καὶ γῆς τὸ τοῦ παντὸς ἀρχόμενος συνιστάναι σῶμα ὁ θεὸς ἐποίει . 
δύο δὲ μόνω καλῶς συνίστασθαι τρίτου χωρὶς οὐ δυνατόν · δεσμὸν γὰρ ἐν μέσῳ δεῖ τινα ἀμφοῖν συναγωγὸν γίγνεσθαι . 
δεσμῶν δὲ κάλλιστος ὃς ἂν αὑτὸν καὶ τὰ συνδούμενα ὅτι μάλιστα ἓν ποιῇ , τοῦτο δὲ πέφυκεν ἀναλογία κάλλιστα ἀποτελεῖν . 
ὁπόταν γὰρ ἀριθμῶν τριῶν εἴτε ὄγκων εἴτε δυνάμεων ὡντινωνοῦν ᾖ τὸ μέσον , ὅτιπερ τὸ πρῶτον πρὸς αὐτό , τοῦτο αὐτὸ πρὸς τὸ ἔσχατον , καὶ πάλιν αὖθις , ὅτι τὸ ἔσχατον πρὸς τὸ μέσον , τὸ μέσον πρὸς τὸ πρῶτον , τότε τὸ μέσον μὲν πρῶτον καὶ ἔσχατον γιγνόμενον , τὸ δ’ ἔσχατον καὶ τὸ πρῶτον αὖ μέσα ἀμφότερα , πάνθ’ οὕτως ἐξ ἀνάγκης τὰ αὐτὰ εἶναι συμβήσεται , τὰ αὐτὰ δὲ γενόμενα ἀλλήλοις ἓν πάντα ἔσται . 
εἰ μὲν οὖν ἐπίπεδον μέν , βάθος δὲ μηδὲν ἔχον ἔδει γίγνεσθαι τὸ τοῦ παντὸς σῶμα , μία μεσότης ἂν ἐξήρκει τά τε μεθ’ αὑτῆς συνδεῖν καὶ ἑαυτήν , νῦν δὲ στερεοειδῆ γὰρ αὐτὸν προσῆκεν εἶναι , τὰ δὲ στερεὰ μία μὲν οὐδέποτε , δύο δὲ ἀεὶ μεσότητες συναρμόττουσιν · οὕτω δὴ πυρός τε καὶ γῆς ὕδωρ ἀέρα τε ὁ θεὸς ἐν μέσῳ θείς , καὶ πρὸς ἄλληλα καθ’ ὅσον ἦν δυνατὸν ἀνὰ τὸν αὐτὸν λόγον ἀπεργασάμενος , ὅτιπερ πῦρ πρὸς ἀέρα , τοῦτο ἀέρα πρὸς ὕδωρ , καὶ ὅτι ἀὴρ πρὸς ὕδωρ , ὕδωρ πρὸς γῆν , συνέδησεν καὶ συνεστήσατο οὐρανὸν ὁρατὸν καὶ ἁπτόν . 
καὶ διὰ ταῦτα ἔκ τε δὴ τούτων τοιούτων καὶ τὸν ἀριθμὸν τεττάρων τὸ τοῦ κόσμου σῶμα ἐγεννήθη δῑ ἀναλογίας ὁμολογῆσαν , φιλίαν τε ἔσχεν ἐκ τούτων , ὥστε εἰς ταὐτὸν αὑτῷ συνελθὸν ἄλυτον ὑπό του ἄλλου πλὴν ὑπὸ τοῦ συνδήσαντος γενέσθαι.τῶν δὲ δὴ τεττάρων ἓν ὅλον ἕκαστον εἴληφεν ἡ τοῦ κόσμου σύστασις . 
ἐκ γὰρ πυρὸς παντὸς ὕδατός τε καὶ ἀέρος καὶ γῆς συνέστησεν αὐτὸν ὁ συνιστάς , μέρος οὐδὲν οὐδενὸς οὐδὲ δύναμιν ἔξωθεν ὑπολιπών , τάδε διανοηθείς , πρῶτον μὲν ἵνα ὅλον ὅτι μάλιστα ζῷον τέλεον ἐκ τελέων τῶν μερῶν εἴη , πρὸς δὲ τούτοις ἕν , ἅτε οὐχ ὑπολελειμμένων ἐξ ὧν ἄλλο τοιοῦτον γένοιτ’ ἄν , ἔτι δὲ ἵν’ ἀγήρων καὶ ἄνοσον ᾖ , κατανοῶν ὡς συστάτῳ σώματι θερμὰ καὶ ψυχρὰ καὶ πάνθ’ ὅσα δυνάμεις ἰσχυρὰς ἔχει περιιστάμενα ἔξωθεν καὶ προσπίπτοντα ἀκαίρως λύει καὶ νόσους γῆράς τε ἐπάγοντα φθίνειν ποιεῖ . 
διὰ δὴ τὴν αἰτίαν καὶ τὸν λογισμὸν τόνδε ἕνα ὅλον ὅλων ἐξ ἁπάντων τέλεον καὶ ἀγήρων καὶ ἄνοσον αὐτὸν ἐτεκτήνατο . 
σχῆμα δὲ ἔδωκεν αὐτῷ τὸ πρέπον καὶ τὸ συγγενές . 
τῷ δὲ τὰ πάντα ἐν αὑτῷ ζῷα περιέχειν μέλλοντι ζῴῳ πρέπον ἂν εἴη σχῆμα τὸ περιειληφὸς ἐν αὑτῷ πάντα ὁπόσα σχήματα · διὸ καὶ σφαιροειδές , ἐκ μέσου πάντῃ πρὸς τὰς τελευτὰς ἴσον ἀπέχον , κυκλοτερὲς αὐτὸ ἐτορνεύσατο , πάντων τελεώτατον ὁμοιότατόν τε αὐτὸ ἑαυτῷ σχημάτων , νομίσας μυρίῳ κάλλιον ὅμοιον ἀνομοίου . 
λεῖον δὲ δὴ κύκλῳ πᾶν ἔξωθεν αὐτὸ ἀπηκριβοῦτο πολλῶν χάριν . 
ὀμμάτων τε γὰρ ἐπεδεῖτο οὐδέν , ὁρατὸν γὰρ οὐδὲν ὑπελείπετο ἔξωθεν , οὐδ’ ἀκοῆς , οὐδὲ γὰρ ἀκουστόν · πνεῦμά τε οὐκ ἦν περιεστὸς δεόμενον ἀναπνοῆς , οὐδ’ αὖ τινος ἐπιδεὲς ἦν ὀργάνου σχεῖν ᾧ τὴν μὲν εἰς ἑαυτὸ τροφὴν δέξοιτο , τὴν δὲ πρότερον ἐξικμασμένην ἀποπέμψοι πάλιν . 
ἀπῄει τε γὰρ οὐδὲν οὐδὲ προσῄειν αὐτῷ ποθεν—οὐδὲ γὰρ ἦν—αὐτὸ γὰρ ἑαυτῷ τροφὴν τὴν ἑαυτοῦ φθίσιν παρέχον καὶ πάντα ἐν ἑαυτῷ καὶ ὑφ’ ἑαυτοῦ πάσχον καὶ δρῶν ἐκ τέχνης γέγονεν · ἡγήσατο γὰρ αὐτὸ ὁ συνθεὶς αὔταρκες ὂν ἄμεινον ἔσεσθαι μᾶλλον ἢ προσδεὲς ἄλλων . 
χειρῶν δέ , αἷς οὔτε λαβεῖν οὔτε αὖ τινα ἀμύνασθαι χρεία τις ἦν , μάτην οὐκ ᾤετο δεῖν αὐτῷ προσάπτειν , οὐδὲ ποδῶν οὐδὲ ὅλως τῆς περὶ τὴν βάσιν ὑπηρεσίας . 
κίνησιν γὰρ ἀπένειμεν αὐτῷ τὴν τοῦ σώματος οἰκείαν , τῶν ἑπτὰ τὴν περὶ νοῦν καὶ φρόνησιν μάλιστα οὖσαν · διὸ δὴ κατὰ ταὐτὰ ἐν τῷ αὐτῷ καὶ ἐν ἑαυτῷ περιαγαγὼν αὐτὸ ἐποίησε κύκλῳ κινεῖσθαι στρεφόμενον , τὰς δὲ ἓξ ἁπάσας κινήσεις ἀφεῖλεν καὶ ἀπλανὲς ἀπηργάσατο ἐκείνων . 
ἐπὶ δὲ τὴν περίοδον ταύτην ἅτ’ οὐδὲν ποδῶν δέον ἀσκελὲς καὶ ἄπουν αὐτὸ ἐγέννησεν.οὗτος δὴ πᾶς ὄντος ἀεὶ λογισμὸς θεοῦ περὶ τὸν ποτὲ ἐσόμενον θεὸν λογισθεὶς λεῖον καὶ ὁμαλὸν πανταχῇ τε ἐκ μέσου ἴσον καὶ ὅλον καὶ τέλεον ἐκ τελέων σωμάτων σῶμα ἐποίησεν · ψυχὴν δὲ εἰς τὸ μέσον αὐτοῦ θεὶς διὰ παντός τε ἔτεινεν καὶ ἔτι ἔξωθεν τὸ σῶμα αὐτῇ περιεκάλυψεν , καὶ κύκλῳ δὴ κύκλον στρεφόμενον οὐρανὸν ἕνα μόνον ἔρημον κατέστησεν , δῑ ἀρετὴν δὲ αὐτὸν αὑτῷ δυνάμενον συγγίγνεσθαι καὶ οὐδενὸς ἑτέρου προσδεόμενον , γνώριμον δὲ καὶ φίλον ἱκανῶς αὐτὸν αὑτῷ . 
διὰ πάντα δὴ ταῦτα εὐδαίμονα θεὸν αὐτὸν ἐγεννήσατο.τὴν δὲ δὴ ψυχὴν οὐχ ὡς νῦν ὑστέραν ἐπιχειροῦμεν λέγειν , οὕτως ἐμηχανήσατο καὶ ὁ θεὸς νεωτέραν—οὐ γὰρ ἂν ἄρχεσθαι πρεσβύτερον ὑπὸ νεωτέρου συνέρξας εἴασεν—ἀλλά πως ἡμεῖς πολὺ μετέχοντες τοῦ προστυχόντος τε καὶ εἰκῇ ταύτῃ πῃ καὶ λέγομεν , ὁ δὲ καὶ γενέσει καὶ ἀρετῇ προτέραν καὶ πρεσβυτέραν ψυχὴν σώματος ὡς δεσπότιν καὶ ἄρξουσαν ἀρξομένου συνεστήσατο ἐκ τῶνδέ τε καὶ τοιῷδε τρόπῳ . 
τῆς ἀμερίστου καὶ ἀεὶ κατὰ ταὐτὰ ἐχούσης οὐσίας καὶ τῆς αὖ περὶ τὰ σώματα γιγνομένης μεριστῆς τρίτον ἐξ ἀμφοῖν ἐν μέσῳ συνεκεράσατο οὐσίας εἶδος , τῆς τε ταὐτοῦ φύσεως [αὖ πέρι] 
καὶ τῆς τοῦ ἑτέρου , καὶ κατὰ ταὐτὰ συνέστησεν ἐν μέσῳ τοῦ τε ἀμεροῦς αὐτῶν καὶ τοῦ κατὰ τὰ σώματα μεριστοῦ · καὶ τρία λαβὼν αὐτὰ ὄντα συνεκεράσατο εἰς μίαν πάντα ἰδέαν , τὴν θατέρου φύσιν δύσμεικτον οὖσαν εἰς ταὐτὸν συναρμόττων βίᾳ . 
μειγνὺς δὲ μετὰ τῆς οὐσίας καὶ ἐκ τριῶν ποιησάμενος ἕν , πάλιν ὅλον τοῦτο μοίρας ὅσας προσῆκεν διένειμεν , ἑκάστην δὲ ἔκ τε ταὐτοῦ καὶ θατέρου καὶ τῆς οὐσίας μεμειγμένην . 
ἤρχετο δὲ διαιρεῖν ὧδε . 
μίαν ἀφεῖλεν τὸ πρῶτον ἀπὸ παντὸς μοῖραν , μετὰ δὲ ταύτην ἀφῄρει διπλασίαν ταύτης , τὴν δ’ αὖ τρίτην ἡμιολίαν μὲν τῆς δευτέρας , τριπλασίαν δὲ τῆς πρώτης , τετάρτην δὲ τῆς δευτέρας διπλῆν , πέμπτην δὲ τριπλῆν τῆς τρίτης , τὴν δ’ ἕκτην τῆς πρώτης ὀκταπλασίαν , ἑβδόμην δ’ ἑπτακαιεικοσιπλασίαν τῆς πρώτης · μετὰ δὲ ταῦτα συνεπληροῦτο τά τε διπλάσια καὶ τριπλάσια διαστήματα , μοίρας ἔτι ἐκεῖθεν ἀποτέμνων καὶ τιθεὶς εἰς τὸ μεταξὺ τούτων , ὥστε ἐν ἑκάστῳ διαστήματι δύο εἶναι μεσότητας , τὴν μὲν ταὐτῷ μέρει τῶν ἄκρων αὐτῶν ὑπερέχουσαν καὶ ὑπερεχομένην , τὴν δὲ ἴσῳ μὲν κατ’ ἀριθμὸν ὑπερέχουσαν , ἴσῳ δὲ ὑπερεχομένην . 
ἡμιολίων δὲ διαστάσεων καὶ ἐπιτρίτων καὶ ἐπογδόων γενομένων ἐκ τούτων τῶν δεσμῶν ἐν ταῖς πρόσθεν διαστάσεσιν , τῷ τοῦ ἐπογδόου διαστήματι τὰ ἐπίτριτα πάντα συνεπληροῦτο , λείπων αὐτῶν ἑκάστου μόριον , τῆς τοῦ μορίου ταύτης διαστάσεως λειφθείσης ἀριθμοῦ πρὸς ἀριθμὸν ἐχούσης τοὺς ὅρους ἓξ καὶ πεντήκοντα καὶ διακοσίων πρὸς τρία καὶ τετταράκοντα καὶ διακόσια . 
καὶ δὴ καὶ τὸ μειχθέν , ἐξ οὗ ταῦτα κατέτεμνεν , οὕτως ἤδη πᾶν κατανηλώκει . 
ταύτην οὖν τὴν σύστασιν πᾶσαν διπλῆν κατὰ μῆκος σχίσας , μέσην πρὸς μέσην ἑκατέραν ἀλλήλαις οἷον χεῖ προσβαλὼν κατέκαμψεν εἰς ἓν κύκλῳ , συνάψας αὑταῖς τε καὶ ἀλλήλαις ἐν τῷ καταντικρὺ τῆς προσβολῆς , καὶ τῇ κατὰ ταὐτὰ ἐν ταὐτῷ περιαγομένῃ κινήσει πέριξ αὐτὰς ἔλαβεν , καὶ τὸν μὲν ἔξω , τὸν δ’ ἐντὸς ἐποιεῖτο τῶν κύκλων . 
τὴν μὲν οὖν ἔξω φορὰν ἐπεφήμισεν εἶναι τῆς ταὐτοῦ φύσεως , τὴν δ’ ἐντὸς τῆς θατέρου . 
τὴν μὲν δὴ ταὐτοῦ κατὰ πλευρὰν ἐπὶ δεξιὰ περιήγαγεν , τὴν δὲ θατέρου κατὰ διάμετρον ἐπ’ ἀριστερά , κράτος δ’ ἔδωκεν τῇ ταὐτοῦ καὶ ὁμοίου περιφορᾷ · μίαν γὰρ αὐτὴν ἄσχιστον εἴασεν , τὴν δ’ ἐντὸς σχίσας ἑξαχῇ ἑπτὰ κύκλους ἀνίσους κατὰ τὴν τοῦ διπλασίου καὶ τριπλασίου διάστασιν ἑκάστην , οὐσῶν ἑκατέρων τριῶν , κατὰ τἀναντία μὲν ἀλλήλοις προσέταξεν ἰέναι τοὺς κύκλους , τάχει δὲ τρεῖς μὲν ὁμοίως , τοὺς δὲ τέτταρας ἀλλήλοις καὶ τοῖς τρισὶν ἀνομοίως , ἐν λόγῳ δὲ φερομένους.ἐπεὶ δὲ κατὰ νοῦν τῷ συνιστάντι πᾶσα ἡ τῆς ψυχῆς σύστασις ἐγεγένητο , μετὰ τοῦτο πᾶν τὸ σωματοειδὲς ἐντὸς αὐτῆς ἐτεκταίνετο καὶ μέσον μέσῃ συναγαγὼν προσήρμοττεν · ἡ δ’ ἐκ μέσου πρὸς τὸν ἔσχατον οὐρανὸν πάντῃ διαπλακεῖσα κύκλῳ τε αὐτὸν ἔξωθεν περικαλύψασα , αὐτὴ ἐν αὑτῇ στρεφομένη , θείαν ἀρχὴν ἤρξατο ἀπαύστου καὶ ἔμφρονος βίου πρὸς τὸν σύμπαντα χρόνον . 
καὶ τὸ μὲν δὴ σῶμα ὁρατὸν οὐρανοῦ γέγονεν , αὐτὴ δὲ ἀόρατος μέν , λογισμοῦ δὲ μετέχουσα καὶ ἁρμονίας ψυχή , τῶν νοητῶν ἀεί τε ὄντων ὑπὸ τοῦ ἀρίστου ἀρίστη γενομένη τῶν γεννηθέντων . 
ἅτε οὖν ἐκ τῆς ταὐτοῦ καὶ τῆς θατέρου φύσεως ἔκ τε οὐσίας τριῶν τούτων συγκραθεῖσα μοιρῶν , καὶ ἀνὰ λόγον μερισθεῖσα καὶ συνδεθεῖσα , αὐτή τε ἀνακυκλουμένη πρὸς αὑτήν , ὅταν οὐσίαν σκεδαστὴν ἔχοντός τινος ἐφάπτηται καὶ ὅταν ἀμέριστον , λέγει κινουμένη διὰ πάσης ἑαυτῆς ὅτῳ τ’ ἄν τι ταὐτὸν ᾖ καὶ ὅτου ἂν ἕτερον , πρὸς ὅτι τε μάλιστα καὶ ὅπῃ καὶ ὅπως καὶ ὁπότε συμβαίνει κατὰ τὰ γιγνόμενά τε πρὸς ἕκαστον ἕκαστα εἶναι καὶ πάσχειν καὶ πρὸς τὰ κατὰ ταὐτὰ ἔχοντα ἀεί . 
λόγος δὲ ὁ κατὰ ταὐτὸν ἀληθὴς γιγνόμενος περί τε θάτερον ὂν καὶ περὶ τὸ ταὐτόν , ἐν τῷ κινουμένῳ ὑφ’ αὑτοῦ φερόμενος ἄνευ φθόγγου καὶ ἠχῆς , ὅταν μὲν περὶ τὸ αἰσθητὸν γίγνηται καὶ ὁ τοῦ θατέρου κύκλος ὀρθὸς ἰὼν εἰς πᾶσαν αὐτοῦ τὴν ψυχὴν διαγγείλῃ , δόξαι καὶ πίστεις γίγνονται βέβαιοι καὶ ἀληθεῖς , ὅταν δὲ αὖ περὶ τὸ λογιστικὸν ᾖ καὶ ὁ τοῦ ταὐτοῦ κύκλος εὔτροχος ὢν αὐτὰ μηνύσῃ , νοῦς ἐπιστήμη τε ἐξ ἀνάγκης ἀποτελεῖται · τούτω δὲ ἐν ᾧ τῶν ὄντων ἐγγίγνεσθον , ἄν ποτέ τις αὐτὸ ἄλλο πλὴν ψυχὴν εἴπῃ , πᾶν μᾶλλον ἢ τἀληθὲς ἐρεῖ.ὡς δὲ κινηθὲν αὐτὸ καὶ ζῶν ἐνόησεν τῶν ἀιδίων θεῶν γεγονὸς ἄγαλμα ὁ γεννήσας πατήρ , ἠγάσθη τε καὶ εὐφρανθεὶς ἔτι δὴ μᾶλλον ὅμοιον πρὸς τὸ παράδειγμα ἐπενόησεν ἀπεργάσασθαι . 
καθάπερ οὖν αὐτὸ τυγχάνει ζῷον ἀίδιον ὄν , καὶ τόδε τὸ πᾶν οὕτως εἰς δύναμιν ἐπεχείρησε τοιοῦτον ἀποτελεῖν . 
ἡ μὲν οὖν τοῦ ζῴου φύσις ἐτύγχανεν οὖσα αἰώνιος , καὶ τοῦτο μὲν δὴ τῷ γεννητῷ παντελῶς προσάπτειν οὐκ ἦν δυνατόν · εἰκὼ δ’ ἐπενόει κινητόν τινα αἰῶνος ποιῆσαι , καὶ διακοσμῶν ἅμα οὐρανὸν ποιεῖ μένοντος αἰῶνος ἐν ἑνὶ κατ’ ἀριθμὸν ἰοῦσαν αἰώνιον εἰκόνα , τοῦτον ὃν δὴ χρόνον ὠνομάκαμεν . 
ἡμέρας γὰρ καὶ νύκτας καὶ μῆνας καὶ ἐνιαυτούς , οὐκ ὄντας πρὶν οὐρανὸν γενέσθαι , τότε ἅμα ἐκείνῳ συνισταμένῳ τὴν γένεσιν αὐτῶν μηχανᾶται · ταῦτα δὲ πάντα μέρη χρόνου , καὶ τό τ’ ἦν τό τ’ ἔσται χρόνου γεγονότα εἴδη , ἃ δὴ φέροντες λανθάνομεν ἐπὶ τὴν ἀίδιον οὐσίαν οὐκ ὀρθῶς . 
λέγομεν γὰρ δὴ ὡς ἦν ἔστιν τε καὶ ἔσται , τῇ δὲ τὸ ἔστιν μόνον κατὰ τὸν ἀληθῆ λόγον προσήκει , τὸ δὲ ἦν τό τ’ ἔσται περὶ τὴν ἐν χρόνῳ γένεσιν ἰοῦσαν πρέπει λέγεσθαι—κινήσεις γάρ ἐστον , τὸ δὲ ἀεὶ κατὰ ταὐτὰ ἔχον ἀκινήτως οὔτε πρεσβύτερον οὔτε νεώτερον προσήκει γίγνεσθαι διὰ χρόνου οὐδὲ γενέσθαι ποτὲ οὐδὲ γεγονέναι νῦν οὐδ’ εἰς αὖθις ἔσεσθαι , τὸ παράπαν τε οὐδὲν ὅσα γένεσις τοῖς ἐν αἰσθήσει φερομένοις προσῆψεν , ἀλλὰ χρόνου ταῦτα αἰῶνα μιμουμένου καὶ κατ’ ἀριθμὸν κυκλουμένου γέγονεν εἴδη—καὶ πρὸς τούτοις ἔτι τὰ τοιάδε , τό τε γεγονὸς εἶναι γεγονὸς καὶ τὸ γιγνόμενον εἶναι γιγνόμενον , ἔτι τε τὸ γενησόμενον εἶναι γενησόμενον καὶ τὸ μὴ ὂν μὴ ὂν εἶναι , ὧν οὐδὲν ἀκριβὲς λέγομεν . 
περὶ μὲν οὖν τούτων τάχ’ ἂν οὐκ εἴη καιρὸς πρέπων ἐν τῷ παρόντι διακριβολογεῖσθαι.χρόνος δ’ οὖν μετ’ οὐρανοῦ γέγονεν , ἵνα ἅμα γεννηθέντες ἅμα καὶ λυθῶσιν , ἄν ποτε λύσις τις αὐτῶν γίγνηται , καὶ κατὰ τὸ παράδειγμα τῆς διαιωνίας φύσεως , ἵν’ ὡς ὁμοιότατος αὐτῷ κατὰ δύναμιν ᾖ · τὸ μὲν γὰρ δὴ παράδειγμα πάντα αἰῶνά ἐστιν ὄν , ὁ δ’ αὖ διὰ τέλους τὸν ἅπαντα χρόνον γεγονώς τε καὶ ὢν καὶ ἐσόμενος . 
ἐξ οὖν λόγου καὶ διανοίας θεοῦ τοιαύτης πρὸς χρόνου γένεσιν , ἵνα γεννηθῇ χρόνος , ἥλιος καὶ σελήνη καὶ πέντε ἄλλα ἄστρα , ἐπίκλην ἔχοντα πλανητά , εἰς διορισμὸν καὶ φυλακὴν ἀριθμῶν χρόνου γέγονεν · σώματα δὲ αὐτῶν ἑκάστων ποιήσας ὁ θεὸς ἔθηκεν εἰς τὰς περιφορὰς ἃς ἡ θατέρου περίοδος ᾔειν , ἑπτὰ οὔσας ὄντα ἑπτά , σελήνην μὲν εἰς τὸν περὶ γῆν πρῶτον , ἥλιον δὲ εἰς τὸν δεύτερον ὑπὲρ γῆς , ἑωσφόρον δὲ καὶ τὸν ἱερὸν Ἑρμοῦ λεγόμενον εἰς [τὸν] 
τάχει μὲν ἰσόδρομον ἡλίῳ κύκλον ἰόντας , τὴν δὲ ἐναντίαν εἰληχότας αὐτῷ δύναμιν · ὅθεν καταλαμβάνουσίν τε καὶ καταλαμβάνονται κατὰ ταὐτὰ ὑπ’ ἀλλήλων ἥλιός τε καὶ ὁ τοῦ Ἑρμοῦ καὶ ἑωσφόρος . 
τὰ δ’ ἄλλα οἷ δὴ καὶ δῑ ἃς αἰτίας ἱδρύσατο , εἴ τις ἐπεξίοι πάσας , ὁ λόγος πάρεργος ὢν πλέον ἂν ἔργον ὧν ἕνεκα λέγεται παράσχοι . 
ταῦτα μὲν οὖν ἴσως τάχ’ ἂν κατὰ σχολὴν ὕστερον τῆς ἀξίας τύχοι διηγήσεως · ἐπειδὴ δὲ οὖν εἰς τὴν ἑαυτῷ πρέπουσαν ἕκαστον ἀφίκετο φορὰν τῶν ὅσα ἔδει συναπεργάζεσθαι χρόνον , δεσμοῖς τε ἐμψύχοις σώματα δεθέντα ζῷα ἐγεννήθη τό τε προσταχθὲν ἔμαθεν , κατὰ δὴ τὴν θατέρου φορὰν πλαγίαν οὖσαν , διὰ τῆς ταὐτοῦ φορᾶς ἰούσης τε καὶ κρατουμένης , τὸ μὲν μείζονα αὐτῶν , τὸ δ’ ἐλάττω κύκλον ἰόν , θᾶττον μὲν τὰ τὸν ἐλάττω , τὰ δὲ τὸν μείζω βραδύτερον περιῄειν . 
τῇ δὴ ταὐτοῦ φορᾷ τὰ τάχιστα περιιόντα ὑπὸ τῶν βραδύτερον ἰόντων ἐφαίνετο καταλαμβάνοντα καταλαμβάνεσθαι · πάντας γὰρ τοὺς κύκλους αὐτῶν στρέφουσα ἕλικα διὰ τὸ διχῇ κατὰ τὰ ἐναντία ἅμα προϊέναι τὸ βραδύτατα ἀπιὸν ἀφ’ αὑτῆς οὔσης ταχίστης ἐγγύτατα ἀπέφαινεν . 
ἵνα δ’ εἴη μέτρον ἐναργές τι πρὸς ἄλληλα βραδυτῆτι καὶ τάχει καὶ τὰ περὶ τὰς ὀκτὼ φορὰς πορεύοιτο , φῶς ὁ θεὸς ἀνῆψεν ἐν τῇ πρὸς γῆν δευτέρᾳ τῶν περιόδων , ὃ δὴ νῦν κεκλήκαμεν ἥλιον , ἵνα ὅτι μάλιστα εἰς ἅπαντα φαίνοι τὸν οὐρανὸν μετάσχοι τε ἀριθμοῦ τὰ ζῷα ὅσοις ἦν προσῆκον , μαθόντα παρὰ τῆς ταὐτοῦ καὶ ὁμοίου περιφορᾶς . 
νὺξ μὲν οὖν ἡμέρα τε γέγονεν οὕτως καὶ διὰ ταῦτα , ἡ τῆς μιᾶς καὶ φρονιμωτάτης κυκλήσεως περίοδος · μεὶς δὲ ἐπειδὰν σελήνη περιελθοῦσα τὸν ἑαυτῆς κύκλον ἥλιον ἐπικαταλάβῃ , ἐνιαυτὸς δὲ ὁπόταν ἥλιος τὸν ἑαυτοῦ περιέλθῃ κύκλον . 
τῶν δ’ ἄλλων τὰς περιόδους οὐκ ἐννενοηκότες ἄνθρωποι , πλὴν ὀλίγοι τῶν πολλῶν , οὔτε ὀνομάζουσιν οὔτε πρὸς ἄλληλα συμμετροῦνται σκοποῦντες ἀριθμοῖς , ὥστε ὡς ἔπος εἰπεῖν οὐκ ἴσασιν χρόνον ὄντα τὰς τούτων πλάνας , πλήθει μὲν ἀμηχάνῳ χρωμένας , πεποικιλμένας δὲ θαυμαστῶς · ἔστιν δ’ ὅμως οὐδὲν ἧττον κατανοῆσαι δυνατὸν ὡς ὅ γε τέλεος ἀριθμὸς χρόνου τὸν τέλεον ἐνιαυτὸν πληροῖ τότε , ὅταν ἁπασῶν τῶν ὀκτὼ περιόδων τὰ πρὸς ἄλληλα συμπερανθέντα τάχη σχῇ κεφαλὴν τῷ τοῦ ταὐτοῦ καὶ ὁμοίως ἰόντος ἀναμετρηθέντα κύκλῳ . 
κατὰ ταῦτα δὴ καὶ τούτων ἕνεκα ἐγεννήθη τῶν ἄστρων ὅσα δῑ οὐρανοῦ πορευόμενα ἔσχεν τροπάς , ἵνα τόδε ὡς ὁμοιότατον ᾖ τῷ τελέῳ καὶ νοητῷ ζῴῳ πρὸς τὴν τῆς διαιωνίας μίμησιν φύσεως.καὶ τὰ μὲν ἄλλα ἤδη μέχρι χρόνου γενέσεως ἀπείργαστο εἰς ὁμοιότητα ᾧπερ ἀπεικάζετο , τὸ δὲ μήπω τὰ πάντα ζῷα ἐντὸς αὑτοῦ γεγενημένα περιειληφέναι , ταύτῃ ἔτι εἶχεν ἀνομοίως . 
τοῦτο δὴ τὸ κατάλοιπον ἀπηργάζετο αὐτοῦ πρὸς τὴν τοῦ παραδείγματος ἀποτυπούμενος φύσιν . 
ᾗπερ οὖν νοῦς ἐνούσας ἰδέας τῷ ὃ ἔστιν ζῷον , οἷαί τε ἔνεισι καὶ ὅσαι , καθορᾷ , τοιαύτας καὶ τοσαύτας διενοήθη δεῖν καὶ τόδε σχεῖν . 
εἰσὶν δὴ τέτταρες , μία μὲν οὐράνιον θεῶν γένος , ἄλλη δὲ πτηνὸν καὶ ἀεροπόρον , τρίτη δὲ ἔνυδρον εἶδος , πεζὸν δὲ καὶ χερσαῖον τέταρτον . 
τοῦ μὲν οὖν θείου τὴν πλείστην ἰδέαν ἐκ πυρὸς ἀπηργάζετο , ὅπως ὅτι λαμπρότατον ἰδεῖν τε κάλλιστον εἴη , τῷ δὲ παντὶ προσεικάζων εὔκυκλον ἐποίει , τίθησίν τε εἰς τὴν τοῦ κρατίστου φρόνησιν ἐκείνῳ συνεπόμενον , νείμας περὶ πάντα κύκλῳ τὸν οὐρανόν , κόσμον ἀληθινὸν αὐτῷ πεποικιλμένον εἶναι καθ’ ὅλον . 
κινήσεις δὲ δύο προσῆψεν ἑκάστῳ , τὴν μὲν ἐν ταὐτῷ κατὰ ταὐτά , περὶ τῶν αὐτῶν ἀεὶ τὰ αὐτὰ ἑαυτῷ διανοουμένῳ , τὴν δὲ εἰς τὸ πρόσθεν , ὑπὸ τῆς ταὐτοῦ καὶ ὁμοίου περιφορᾶς κρατουμένῳ · τὰς δὲ πέντε κινήσεις ἀκίνητον καὶ ἑστός , ἵνα ὅτι μάλιστα αὐτῶν ἕκαστον γένοιτο ὡς ἄριστον . 
ἐξ ἧς δὴ τῆς αἰτίας γέγονεν ὅσ’ ἀπλανῆ τῶν ἄστρων ζῷα θεῖα ὄντα καὶ ἀίδια καὶ κατὰ ταὐτὰ ἐν ταὐτῷ στρεφόμενα ἀεὶ μένει · τὰ δὲ τρεπόμενα καὶ πλάνην τοιαύτην ἴσχοντα , καθάπερ ἐν τοῖς πρόσθεν ἐρρήθη , κατ’ ἐκεῖνα γέγονεν . 
γῆν δὲ τροφὸν μὲν ἡμετέραν , ἰλλομένην δὲ τὴν περὶ τὸν διὰ παντὸς πόλον τεταμένον , φύλακα καὶ δημιουργὸν νυκτός τε καὶ ἡμέρας ἐμηχανήσατο , πρώτην καὶ πρεσβυτάτην θεῶν ὅσοι ἐντὸς οὐρανοῦ γεγόνασιν . 
χορείας δὲ τούτων αὐτῶν καὶ παραβολὰς ἀλλήλων , καὶ [περὶ] 
τὰς τῶν κύκλων πρὸς ἑαυτοὺς ἐπανακυκλήσεις καὶ προχωρήσεις , ἔν τε ταῖς συνάψεσιν ὁποῖοι τῶν θεῶν κατ’ ἀλλήλους γιγνόμενοι καὶ ὅσοι καταντικρύ , μεθ’ οὕστινάς τε ἐπίπροσθεν ἀλλήλοις ἡμῖν τε κατὰ χρόνους οὕστινας ἕκαστοι κατακαλύπτονται καὶ πάλιν ἀναφαινόμενοι φόβους καὶ σημεῖα τῶν μετὰ ταῦτα γενησομένων τοῖς οὐ δυναμένοις λογίζεσθαι πέμπουσιν , τὸ λέγειν ἄνευ δῑ ὄψεως τούτων αὖ τῶν μιμημάτων μάταιος ἂν εἴη πόνος · ἀλλὰ ταῦτά τε ἱκανῶς ἡμῖν ταύτῃ καὶ τὰ περὶ θεῶν ὁρατῶν καὶ γεννητῶν εἰρημένα φύσεως ἐχέτω τέλος.περὶ δὲ τῶν ἄλλων δαιμόνων εἰπεῖν καὶ γνῶναι τὴν γένεσιν μεῖζον ἢ καθ’ ἡμᾶς , πειστέον δὲ τοῖς εἰρηκόσιν ἔμπροσθεν , ἐκγόνοις μὲν θεῶν οὖσιν , ὡς ἔφασαν , σαφῶς δέ που τούς γε αὑτῶν προγόνους εἰδόσιν · ἀδύνατον οὖν θεῶν παισὶν ἀπιστεῖν , καίπερ ἄνευ τε εἰκότων καὶ ἀναγκαίων ἀποδείξεων λέγουσιν , ἀλλ’ ὡς οἰκεῖα φασκόντων ἀπαγγέλλειν ἑπομένους τῷ νόμῳ πιστευτέον . 
οὕτως οὖν κατ’ ἐκείνους ἡμῖν ἡ γένεσις περὶ τούτων τῶν θεῶν ἐχέτω καὶ λεγέσθω . 
Γῆς τε καὶ Οὐρανοῦ παῖδες Ὠκεανός τε καὶ Τηθὺς ἐγενέσθην , τούτων δὲ Φόρκυς Κρόνος τε καὶ Ῥέα καὶ ὅσοι μετὰ τούτων , ἐκ δὲ Κρόνου καὶ Ῥέας Ζεὺς Ἥρα τε καὶ πάντες ὅσους ἴσμεν ἀδελφοὺς λεγομένους αὐτῶν , ἔτι τε τούτων ἄλλους ἐκγόνους · ἐπεὶ δ’ οὖν πάντες ὅσοι τε περιπολοῦσιν φανερῶς καὶ ὅσοι φαίνονται καθ’ ὅσον ἂν ἐθέλωσιν θεοὶ γένεσιν ἔσχον , λέγει πρὸς αὐτοὺς ὁ τόδε τὸ πᾶν γεννήσας τάδε—“θεοὶ θεῶν , ὧν ἐγὼ δημιουργὸς πατήρ τε ἔργων , δῑ ἐμοῦ γενόμενα ἄλυτα ἐμοῦ γε μὴ ἐθέλοντος . 
τὸ μὲν οὖν δὴ δεθὲν πᾶν λυτόν , τό γε μὴν καλῶς ἁρμοσθὲν καὶ ἔχον εὖ λύειν ἐθέλειν κακοῦ · δῑ ἃ καὶ ἐπείπερ γεγένησθε , ἀθάνατοι μὲν οὐκ ἐστὲ οὐδ’ ἄλυτοι τὸ πάμπαν , οὔτι μὲν δὴ λυθήσεσθέ γε οὐδὲ τεύξεσθε θανάτου μοίρας , τῆς ἐμῆς βουλήσεως μείζονος ἔτι δεσμοῦ καὶ κυριωτέρου λαχόντες ἐκείνων οἷς ὅτ’ ἐγίγνεσθε συνεδεῖσθε . 
νῦν οὖν ὃ λέγω πρὸς ὑμᾶς ἐνδεικνύμενος , μάθετε . 
θνητὰ ἔτι γένη λοιπὰ τρία ἀγέννητα · τούτων δὲ μὴ γενομένων οὐρανὸς ἀτελὴς ἔσται · τὰ γὰρ ἅπαντ’ ἐν αὑτῷ γένη ζῴων οὐχ ἕξει , δεῖ δέ , εἰ μέλλει τέλεος ἱκανῶς εἶναι . 
δῑ ἐμοῦ δὲ ταῦτα γενόμενα καὶ βίου μετασχόντα θεοῖς ἰσάζοιτ’ ἄν · ἵνα οὖν θνητά τε ᾖ τό τε πᾶν τόδε ὄντως ἅπαν ᾖ , τρέπεσθε κατὰ φύσιν ὑμεῖς ἐπὶ τὴν τῶν ζῴων δημιουργίαν , μιμούμενοι τὴν ἐμὴν δύναμιν περὶ τὴν ὑμετέραν γένεσιν . 
καὶ καθ’ ὅσον μὲν αὐτῶν ἀθανάτοις ὁμώνυμον εἶναι προσήκει , θεῖον λεγόμενον ἡγεμονοῦν τε ἐν αὐτοῖς τῶν ἀεὶ δίκῃ καὶ ὑμῖν ἐθελόντων ἕπεσθαι , σπείρας καὶ ὑπαρξάμενος ἐγὼ παραδώσω · τὸ δὲ λοιπὸν ὑμεῖς , ἀθανάτῳ θνητὸν προσυφαίνοντες , ἀπεργάζεσθε ζῷα καὶ γεννᾶτε τροφήν τε διδόντες αὐξάνετε καὶ φθίνοντα πάλιν δέχεσθε.”ταῦτ’ εἶπε , καὶ πάλιν ἐπὶ τὸν πρότερον κρατῆρα , ἐν ᾧ τὴν τοῦ παντὸς ψυχὴν κεραννὺς ἔμισγεν , τὰ τῶν πρόσθεν ὑπόλοιπα κατεχεῖτο μίσγων τρόπον μέν τινα τὸν αὐτόν , ἀκήρατα δὲ οὐκέτι κατὰ ταὐτὰ ὡσαύτως , ἀλλὰ δεύτερα καὶ τρίτα . 
συστήσας δὲ τὸ πᾶν διεῖλεν ψυχὰς ἰσαρίθμους τοῖς ἄστροις , ἔνειμέν θ’ ἑκάστην πρὸς ἕκαστον , καὶ ἐμβιβάσας ὡς ἐς ὄχημα τὴν τοῦ παντὸς φύσιν ἔδειξεν , νόμους τε τοὺς εἱμαρμένους εἶπεν αὐταῖς , ὅτι γένεσις πρώτη μὲν ἔσοιτο τεταγμένη μία πᾶσιν , ἵνα μήτις ἐλαττοῖτο ὑπ’ αὐτοῦ , δέοι δὲ σπαρείσας αὐτὰς εἰς τὰ προσήκοντα ἑκάσταις ἕκαστα ὄργανα χρόνων φῦναι ζῴων τὸ θεοσεβέστατον , διπλῆς δὲ οὔσης τῆς ἀνθρωπίνης φύσεως , τὸ κρεῖττον τοιοῦτον εἴη γένος ὃ καὶ ἔπειτα κεκλήσοιτο ἀνήρ . 
ὁπότε δὴ σώμασιν ἐμφυτευθεῖεν ἐξ ἀνάγκης , καὶ τὸ μὲν προσίοι , τὸ δ’ ἀπίοι τοῦ σώματος αὐτῶν , πρῶτον μὲν αἴσθησιν ἀναγκαῖον εἴη μίαν πᾶσιν ἐκ βιαίων παθημάτων σύμφυτον γίγνεσθαι , δεύτερον δὲ ἡδονῇ καὶ λύπῃ μεμειγμένον ἔρωτα , πρὸς δὲ τούτοις φόβον καὶ θυμὸν ὅσα τε ἑπόμενα αὐτοῖς καὶ ὁπόσα ἐναντίως πέφυκε διεστηκότα · ὧν εἰ μὲν κρατήσοιεν , δίκῃ βιώσοιντο , κρατηθέντες δὲ ἀδικίᾳ . 
καὶ ὁ μὲν εὖ τὸν προσήκοντα χρόνον βιούς , πάλιν εἰς τὴν τοῦ συννόμου πορευθεὶς οἴκησιν ἄστρου , βίον εὐδαίμονα καὶ συνήθη ἕξοι , σφαλεὶς δὲ τούτων εἰς γυναικὸς φύσιν ἐν τῇ δευτέρᾳ γενέσει μεταβαλοῖ · μὴ παυόμενός τε ἐν τούτοις ἔτι κακίας , τρόπον ὃν κακύνοιτο , κατὰ τὴν ὁμοιότητα τῆς τοῦ τρόπου γενέσεως εἴς τινα τοιαύτην ἀεὶ μεταβαλοῖ θήρειον φύσιν , ἀλλάττων τε οὐ πρότερον πόνων λήξοι , πρὶν τῇ ταὐτοῦ καὶ ὁμοίου περιόδῳ τῇ ἐν αὑτῷ συνεπισπώμενος τὸν πολὺν ὄχλον καὶ ὕστερον προσφύντα ἐκ πυρὸς καὶ ὕδατος καὶ ἀέρος καὶ γῆς , θορυβώδη καὶ ἄλογον ὄντα , λόγῳ κρατήσας εἰς τὸ τῆς πρώτης καὶ ἀρίστης ἀφίκοιτο εἶδος ἕξεως . 
διαθεσμοθετήσας δὲ πάντα αὐτοῖς ταῦτα , ἵνα τῆς ἔπειτα εἴη κακίας ἑκάστων ἀναίτιος , ἔσπειρεν τοὺς μὲν εἰς γῆν , τοὺς δ’ εἰς σελήνην , τοὺς δ’ εἰς τἆλλα ὅσα ὄργανα χρόνου · τὸ δὲ μετὰ τὸν σπόρον τοῖς νέοις παρέδωκεν θεοῖς σώματα πλάττειν θνητά , τό τ’ ἐπίλοιπον , ὅσον ἔτι ἦν ψυχῆς ἀνθρωπίνης δέον προσγενέσθαι , τοῦτο καὶ πάνθ’ ὅσα ἀκόλουθα ἐκείνοις ἀπεργασαμένους ἄρχειν , καὶ κατὰ δύναμιν ὅτι κάλλιστα καὶ ἄριστα τὸ θνητὸν διακυβερνᾶν ζῷον , ὅτι μὴ κακῶν αὐτὸ ἑαυτῷ γίγνοιτο αἴτιον.καὶ ὁ μὲν δὴ ἅπαντα ταῦτα διατάξας ἔμενεν ἐν τῷ ἑαυτοῦ κατὰ τρόπον ἤθει · μένοντος δὲ νοήσαντες οἱ παῖδες τὴν τοῦ πατρὸς τάξιν ἐπείθοντο αὐτῇ , καὶ λαβόντες ἀθάνατον ἀρχὴν θνητοῦ ζῴου , μιμούμενοι τὸν σφέτερον δημιουργόν , πυρὸς καὶ γῆς ὕδατός τε καὶ ἀέρος ἀπὸ τοῦ κόσμου δανειζόμενοι μόρια ὡς ἀποδοθησόμενα πάλιν , εἰς ταὐτὸν τὰ λαμβανόμενα συνεκόλλων , οὐ τοῖς ἀλύτοις οἷς αὐτοὶ συνείχοντο δεσμοῖς , ἀλλὰ διὰ σμικρότητα ἀοράτοις πυκνοῖς γόμφοις συντήκοντες , ἓν ἐξ ἁπάντων ἀπεργαζόμενοι σῶμα ἕκαστον , τὰς τῆς ἀθανάτου ψυχῆς περιόδους ἐνέδουν εἰς ἐπίρρυτον σῶμα καὶ ἀπόρρυτον . 
αἱ δ’ εἰς ποταμὸν ἐνδεθεῖσαι πολὺν οὔτ’ ἐκράτουν οὔτ’ ἐκρατοῦντο , βίᾳ δὲ ἐφέροντο καὶ ἔφερον , ὥστε τὸ μὲν ὅλον κινεῖσθαι ζῷον , ἀτάκτως μὴν ὅπῃ τύχοι προϊέναι καὶ ἀλόγως , τὰς ἓξ ἁπάσας κινήσεις ἔχον · εἴς τε γὰρ τὸ πρόσθε καὶ ὄπισθεν καὶ πάλιν εἰς δεξιὰ καὶ ἀριστερὰ κάτω τε καὶ ἄνω καὶ πάντῃ κατὰ τοὺς ἓξ τόπους πλανώμενα προῄειν . 
πολλοῦ γὰρ ὄντος τοῦ κατακλύζοντος καὶ ἀπορρέοντος κύματος ὃ τὴν τροφὴν παρεῖχεν , ἔτι μείζω θόρυβον ἀπηργάζετο τὰ τῶν προσπιπτόντων παθήματα ἑκάστοις , ὅτε πυρὶ προσκρούσειε τὸ σῶμά τινος ἔξωθεν ἀλλοτρίῳ περιτυχὸν ἢ καὶ στερεῷ γῆς πάγῳ ὑγροῖς τε ὀλισθήμασιν ὑδάτων , εἴτε ζάλῃ πνευμάτων ὑπὸ ἀέρος φερομένων καταληφθείη , καὶ ὑπὸ πάντων τούτων διὰ τοῦ σώματος αἱ κινήσεις ἐπὶ τὴν ψυχὴν φερόμεναι προσπίπτοιεν · αἳ δὴ καὶ ἔπειτα διὰ ταῦτα ἐκλήθησάν τε καὶ νῦν ἔτι αἰσθήσεις συνάπασαι κέκληνται . 
καὶ δὴ καὶ τότε ἐν τῷ παρόντι πλείστην καὶ μεγίστην παρεχόμεναι κίνησιν , μετὰ τοῦ ῥέοντος ἐνδελεχῶς ὀχετοῦ κινοῦσαι καὶ σφοδρῶς σείουσαι τὰς τῆς ψυχῆς περιόδους , τὴν μὲν ταὐτοῦ παντάπασιν ἐπέδησαν ἐναντία αὐτῇ ῥέουσαι καὶ ἐπέσχον ἄρχουσαν καὶ ἰοῦσαν , τὴν δ’ αὖ θατέρου διέσεισαν , ὥστε τὰς τοῦ διπλασίου καὶ τριπλασίου τρεῖς ἑκατέρας ἀποστάσεις καὶ τὰς τῶν ἡμιολίων καὶ ἐπιτρίτων καὶ ἐπογδόων μεσότητας καὶ συνδέσεις , ἐπειδὴ παντελῶς λυταὶ οὐκ ἦσαν πλὴν ὑπὸ τοῦ συνδήσαντος , πάσας μὲν στρέψαι στροφάς , πάσας δὲ κλάσεις καὶ διαφθορὰς τῶν κύκλων ἐμποιεῖν , ὁσαχῇπερ ἦν δυνατόν , ὥστε μετ’ ἀλλήλων μόγις συνεχομένας φέρεσθαι μέν , ἀλόγως δὲ φέρεσθαι , τοτὲ μὲν ἀντίας , ἄλλοτε δὲ πλαγίας , τοτὲ δὲ ὑπτίας · οἷον ὅταν τις ὕπτιος ἐρείσας τὴν κεφαλὴν μὲν ἐπὶ γῆς , τοὺς δὲ πόδας ἄνω προσβαλὼν ἔχῃ πρός τινι , τότε ἐν τούτῳ τῷ πάθει τοῦ τε πάσχοντος καὶ τῶν ὁρώντων τά τε δεξιὰ ἀριστερὰ καὶ τὰ ἀριστερὰ δεξιὰ ἑκατέροις τὰ ἑκατέρων φαντάζεται . 
ταὐτὸν δὴ τοῦτο καὶ τοιαῦτα ἕτερα αἱ περιφοραὶ πάσχουσαι σφοδρῶς , ὅταν τέ τῳ τῶν ἔξωθεν τοῦ ταὐτοῦ γένους ἢ τοῦ θατέρου περιτύχωσιν , τότε ταὐτόν τῳ καὶ θάτερόν του τἀναντία τῶν ἀληθῶν προσαγορεύουσαι ψευδεῖς καὶ ἀνόητοι γεγόνασιν , οὐδεμία τε ἐν αὐταῖς τότε περίοδος ἄρχουσα οὐδ’ ἡγεμών ἐστιν · αἷς δ’ ἂν ἔξωθεν αἰσθήσεις τινὲς φερόμεναι καὶ προσπεσοῦσαι συνεπισπάσωνται καὶ τὸ τῆς ψυχῆς ἅπαν κύτος , τόθ’ αὗται κρατούμεναι κρατεῖν δοκοῦσι . 
καὶ διὰ δὴ ταῦτα πάντα τὰ παθήματα νῦν κατ’ ἀρχάς τε ἄνους ψυχὴ γίγνεται τὸ πρῶτον , ὅταν εἰς σῶμα ἐνδεθῇ θνητόν . 
ὅταν δὲ τὸ τῆς αὔξης καὶ τροφῆς ἔλαττον ἐπίῃ ῥεῦμα , πάλιν δὲ αἱ περίοδοι λαμβανόμεναι γαλήνης τὴν ἑαυτῶν ὁδὸν ἴωσι καὶ καθιστῶνται μᾶλλον ἐπιόντος τοῦ χρόνου , τότε ἤδη πρὸς τὸ κατὰ φύσιν ἰόντων σχῆμα ἑκάστων τῶν κύκλων αἱ περιφοραὶ κατευθυνόμεναι , τό τε θάτερον καὶ τὸ ταὐτὸν προσαγορεύουσαι κατ’ ὀρθόν , ἔμφρονα τὸν ἔχοντα αὐτὰς γιγνόμενον ἀποτελοῦσιν . 
ἂν μὲν οὖν δὴ καὶ συνεπιλαμβάνηταί τις ὀρθὴ τροφὴ παιδεύσεως , ὁλόκληρος ὑγιής τε παντελῶς , τὴν μεγίστην ἀποφυγὼν νόσον , γίγνεται · καταμελήσας δέ , χωλὴν τοῦ βίου διαπορευθεὶς ζωήν , ἀτελὴς καὶ ἀνόητος εἰς Ἅιδου πάλιν ἔρχεται . 
ταῦτα μὲν οὖν ὕστερά ποτε γίγνεται · περὶ δὲ τῶν νῦν προτεθέντων δεῖ διελθεῖν ἀκριβέστερον , τὰ δὲ πρὸ τούτων , περὶ σωμάτων κατὰ μέρη τῆς γενέσεως καὶ περὶ ψυχῆς , δῑ ἅς τε αἰτίας καὶ προνοίας γέγονε θεῶν , τοῦ μάλιστα εἰκότος ἀντεχομένοις , οὕτω καὶ κατὰ ταῦτα πορευομένοις διεξιτέον.τὰς μὲν δὴ θείας περιόδους δύο οὔσας , τὸ τοῦ παντὸς σχῆμα ἀπομιμησάμενοι περιφερὲς ὄν , εἰς σφαιροειδὲς σῶμα ἐνέδησαν , τοῦτο ὃ νῦν κεφαλὴν ἐπονομάζομεν , ὃ θειότατόν τέ ἐστιν καὶ τῶν ἐν ἡμῖν πάντων δεσποτοῦν · ᾧ καὶ πᾶν τὸ σῶμα παρέδοσαν ὑπηρεσίαν αὐτῷ συναθροίσαντες θεοί , κατανοήσαντες ὅτι πασῶν ὅσαι κινήσεις ἔσοιντο μετέχοι . 
ἵν’ οὖν μὴ κυλινδούμενον ἐπὶ γῆς ὕψη τε καὶ βάθη παντοδαπὰ ἐχούσης ἀποροῖ τὰ μὲν ὑπερβαίνειν , ἔνθεν δὲ ἐκβαίνειν , ὄχημα αὐτῷ τοῦτο καὶ εὐπορίαν ἔδοσαν · ὅθεν δὴ μῆκος τὸ σῶμα ἔσχεν , ἐκτατά τε κῶλα καὶ καμπτὰ ἔφυσεν τέτταρα θεοῦ μηχανησαμένου πορείαν , οἷς ἀντιλαμβανόμενον καὶ ἀπερειδόμενον διὰ πάντων τόπων πορεύεσθαι δυνατὸν γέγονε , τὴν τοῦ θειοτάτου καὶ ἱερωτάτου φέρον οἴκησιν ἐπάνωθεν ἡμῶν . 
σκέλη μὲν οὖν χεῖρές τε ταύτῃ καὶ διὰ ταῦτα προσέφυ πᾶσιν · τοῦ δ’ ὄπισθεν τὸ πρόσθεν τιμιώτερον καὶ ἀρχικώτερον νομίζοντες θεοὶ ταύτῃ τὸ πολὺ τῆς πορείας ἡμῖν ἔδοσαν . 
ἔδει δὴ διωρισμένον ἔχειν καὶ ἀνόμοιον τοῦ σώματος τὸ πρόσθεν ἄνθρωπον . 
διὸ πρῶτον μὲν περὶ τὸ τῆς κεφαλῆς κύτος , ὑποθέντες αὐτόσε τὸ πρόσωπον , ὄργανα ἐνέδησαν τούτῳ πάσῃ τῇ τῆς ψυχῆς προνοίᾳ , καὶ διέταξαν τὸ μετέχον ἡγεμονίας τοῦτ’ εἶναι , τὸ κατὰ φύσιν πρόσθεν · τῶν δὲ ὀργάνων πρῶτον μὲν φωσφόρα συνετεκτήναντο ὄμματα , τοιᾷδε ἐνδήσαντες αἰτίᾳ . 
τοῦ πυρὸς ὅσον τὸ μὲν κάειν οὐκ ἔσχε , τὸ δὲ παρέχειν φῶς ἥμερον , οἰκεῖον ἑκάστης ἡμέρας , σῶμα ἐμηχανήσαντο γίγνεσθαι . 
τὸ γὰρ ἐντὸς ἡμῶν ἀδελφὸν ὂν τούτου πῦρ εἰλικρινὲς ἐποίησαν διὰ τῶν ὀμμάτων ῥεῖν λεῖον καὶ πυκνὸν ὅλον μέν , μάλιστα δὲ τὸ μέσον συμπιλήσαντες τῶν ὀμμάτων , ὥστε τὸ μὲν ἄλλο ὅσον παχύτερον στέγειν πᾶν , τὸ τοιοῦτον δὲ μόνον αὐτὸ καθαρὸν διηθεῖν . 
ὅταν οὖν μεθημερινὸν ᾖ φῶς περὶ τὸ τῆς ὄψεως ῥεῦμα , τότε ἐκπῖπτον ὅμοιον πρὸς ὅμοιον , συμπαγὲς γενόμενον , ἓν σῶμα οἰκειωθὲν συνέστη κατὰ τὴν τῶν ὀμμάτων εὐθυωρίαν , ὅπῃπερ ἂν ἀντερείδῃ τὸ προσπῖπτον ἔνδοθεν πρὸς ὃ τῶν ἔξω συνέπεσεν . 
ὁμοιοπαθὲς δὴ δῑ ὁμοιότητα πᾶν γενόμενον , ὅτου τε ἂν αὐτό ποτε ἐφάπτηται καὶ ὃ ἂν ἄλλο ἐκείνου , τούτων τὰς κινήσεις διαδιδὸν εἰς ἅπαν τὸ σῶμα μέχρι τῆς ψυχῆς αἴσθησιν παρέσχετο ταύτην ᾗ δὴ ὁρᾶν φαμεν . 
ἀπελθόντος δὲ εἰς νύκτα τοῦ συγγενοῦς πυρὸς ἀποτέτμηται · πρὸς γὰρ ἀνόμοιον ἐξιὸν ἀλλοιοῦταί τε αὐτὸ καὶ κατασβέννυται , συμφυὲς οὐκέτι τῷ πλησίον ἀέρι γιγνόμενον , ἅτε πῦρ οὐκ ἔχοντι . 
παύεταί τε οὖν ὁρῶν , ἔτι τε ἐπαγωγὸν ὕπνου γίγνεται · σωτηρίαν γὰρ ἣν οἱ θεοὶ τῆς ὄψεως ἐμηχανήσαντο , τὴν τῶν βλεφάρων φύσιν , ὅταν ταῦτα συμμύσῃ , καθείργνυσι τὴν τοῦ πυρὸς ἐντὸς δύναμιν , ἡ δὲ διαχεῖ τε καὶ ὁμαλύνει τὰς ἐντὸς κινήσεις , ὁμαλυνθεισῶν δὲ ἡσυχία γίγνεται , γενομένης δὲ πολλῆς μὲν ἡσυχίας βραχυόνειρος ὕπνος ἐμπίπτει , καταλειφθεισῶν δέ τινων κινήσεων μειζόνων , οἷαι καὶ ἐν οἵοις ἂν τόποις λείπωνται , τοιαῦτα καὶ τοσαῦτα παρέσχοντο ἀφομοιωθέντα ἐντὸς ἔξω τε ἐγερθεῖσιν ἀπομνημονευόμενα φαντάσματα . 
τὸ δὲ περὶ τὴν τῶν κατόπτρων εἰδωλοποιίαν καὶ πάντα ὅσα ἐμφανῆ καὶ λεῖα , κατιδεῖν οὐδὲν ἔτι χαλεπόν . 
ἐκ γὰρ τῆς ἐντὸς ἐκτός τε τοῦ πυρὸς ἑκατέρου κοινωνίας ἀλλήλοις , ἑνός τε αὖ περὶ τὴν λειότητα ἑκάστοτε γενομένου καὶ πολλαχῇ μεταρρυθμισθέντος , πάντα τὰ τοιαῦτα ἐξ ἀνάγκης ἐμφαίνεται , τοῦ περὶ τὸ πρόσωπον πυρὸς τῷ περὶ τὴν ὄψιν πυρὶ περὶ τὸ λεῖον καὶ λαμπρὸν συμπαγοῦς γιγνομένου . 
δεξιὰ δὲ φαντάζεται τὰ ἀριστερά , ὅτι τοῖς ἐναντίοις μέρεσιν τῆς ὄψεως περὶ τἀναντία μέρη γίγνεται ἐπαφὴ παρὰ τὸ καθεστὸς ἔθος τῆς προσβολῆς · δεξιὰ δὲ τὰ δεξιὰ καὶ τὰ ἀριστερὰ ἀριστερὰ τοὐναντίον , ὅταν μεταπέσῃ συμπηγνύμενον ᾧ συμπήγνυται φῶς , τοῦτο δέ , ὅταν ἡ τῶν κατόπτρων λειότης , ἔνθεν καὶ ἔνθεν ὕψη λαβοῦσα , τὸ δεξιὸν εἰς τὸ ἀριστερὸν μέρος ἀπώσῃ τῆς ὄψεως καὶ θάτερον ἐπὶ θάτερον . 
κατὰ δὲ τὸ μῆκος στραφὲν τοῦ προσώπου ταὐτὸν τοῦτο ὕπτιον ἐποίησεν πᾶν φαίνεσθαι , τὸ κάτω πρὸς τὸ ἄνω τῆς αὐγῆς τό τ’ ἄνω πρὸς τὸ κάτω πάλιν ἀπῶσαν.ταῦτ’ οὖν πάντα ἔστιν τῶν συναιτίων οἷς θεὸς ὑπηρετοῦσιν χρῆται τὴν τοῦ ἀρίστου κατὰ τὸ δυνατὸν ἰδέαν ἀποτελῶν · δοξάζεται δὲ ὑπὸ τῶν πλείστων οὐ συναίτια ἀλλὰ αἴτια εἶναι τῶν πάντων , ψύχοντα καὶ θερμαίνοντα πηγνύντα τε καὶ διαχέοντα καὶ ὅσα τοιαῦτα ἀπεργαζόμενα . 
λόγον δὲ οὐδένα οὐδὲ νοῦν εἰς οὐδὲν δυνατὰ ἔχειν ἐστίν . 
τῶν γὰρ ὄντων ᾧ νοῦν μόνῳ κτᾶσθαι προσήκει , λεκτέον ψυχήν—τοῦτο δὲ ἀόρατον , πῦρ δὲ καὶ ὕδωρ καὶ γῆ καὶ ἀὴρ σώματα πάντα ὁρατὰ γέγονεν—τὸν δὲ νοῦ καὶ ἐπιστήμης ἐραστὴν ἀνάγκη τὰς τῆς ἔμφρονος φύσεως αἰτίας πρώτας μεταδιώκειν , ὅσαι δὲ ὑπ’ ἄλλων μὲν κινουμένων , ἕτερα δὲ κατὰ ἀνάγκης κινούντων γίγνονται , δευτέρας . 
ποιητέον δὴ κατὰ ταῦτα καὶ ἡμῖν · λεκτέα μὲν ἀμφότερα τὰ τῶν αἰτιῶν γένη , χωρὶς δὲ ὅσαι μετὰ νοῦ καλῶν καὶ ἀγαθῶν δημιουργοὶ καὶ ὅσαι μονωθεῖσαι φρονήσεως τὸ τυχὸν ἄτακτον ἑκάστοτε ἐξεργάζονται . 
τὰ μὲν οὖν τῶν ὀμμάτων συμμεταίτια πρὸς τὸ σχεῖν τὴν δύναμιν ἣν νῦν εἴληχεν εἰρήσθω · τὸ δὲ μέγιστον αὐτῶν εἰς ὠφελίαν ἔργον , δῑ ὃ θεὸς αὔθ’ ἡμῖν δεδώρηται , μετὰ τοῦτο ῥητέον . 
ὄψις δὴ κατὰ τὸν ἐμὸν λόγον αἰτία τῆς μεγίστης ὠφελίας γέγονεν ἡμῖν , ὅτι τῶν νῦν λόγων περὶ τοῦ παντὸς λεγομένων οὐδεὶς ἄν ποτε ἐρρήθη μήτε ἄστρα μήτε ἥλιον μήτε οὐρανὸν ἰδόντων . 
νῦν δ’ ἡμέρα τε καὶ νὺξ ὀφθεῖσαι μῆνές τε καὶ ἐνιαυτῶν περίοδοι καὶ ἰσημερίαι καὶ τροπαὶ μεμηχάνηνται μὲν ἀριθμόν , χρόνου δὲ ἔννοιαν περί τε τῆς τοῦ παντὸς φύσεως ζήτησιν ἔδοσαν · ἐξ ὧν ἐπορισάμεθα φιλοσοφίας γένος , οὗ μεῖζον ἀγαθὸν οὔτ’ ἦλθεν οὔτε ἥξει ποτὲ τῷ θνητῷ γένει δωρηθὲν ἐκ θεῶν . 
λέγω δὴ τοῦτο ὀμμάτων μέγιστον ἀγαθόν · τἆλλα δὲ ὅσα ἐλάττω τί ἂν ὑμνοῖμεν , ὧν ὁ μὴ φιλόσοφος τυφλωθεὶς ὀδυρόμενος ἂν θρηνοῖ μάτην ; 
ἀλλὰ τούτου λεγέσθω παρ’ ἡμῶν αὕτη ἐπὶ ταῦτα αἰτία , θεὸν ἡμῖν ἀνευρεῖν δωρήσασθαί τε ὄψιν , ἵνα τὰς ἐν οὐρανῷ τοῦ νοῦ κατιδόντες περιόδους χρησαίμεθα ἐπὶ τὰς περιφορὰς τὰς τῆς παρ’ ἡμῖν διανοήσεως , συγγενεῖς ἐκείναις οὔσας , ἀταράκτοις τεταραγμένας , ἐκμαθόντες δὲ καὶ λογισμῶν κατὰ φύσιν ὀρθότητος μετασχόντες , μιμούμενοι τὰς τοῦ θεοῦ πάντως ἀπλανεῖς οὔσας , τὰς ἐν ἡμῖν πεπλανημένας καταστησαίμεθα . 
φωνῆς τε δὴ καὶ ἀκοῆς πέρι πάλιν ὁ αὐτὸς λόγος , ἐπὶ ταὐτὰ τῶν αὐτῶν ἕνεκα παρὰ θεῶν δεδωρῆσθαι . 
λόγος τε γὰρ ἐπ’ αὐτὰ ταῦτα τέτακται , τὴν μεγίστην συμβαλλόμενος εἰς αὐτὰ μοῖραν , ὅσον τ’ αὖ μουσικῆς φωνῇ χρήσιμον πρὸς ἀκοὴν ἕνεκα ἁρμονίας ἐστὶ δοθέν . 
ἡ δὲ ἁρμονία , συγγενεῖς ἔχουσα φορὰς ταῖς ἐν ἡμῖν τῆς ψυχῆς περιόδοις , τῷ μετὰ νοῦ προσχρωμένῳ Μούσαις οὐκ ἐφ’ ἡδονὴν ἄλογον καθάπερ νῦν εἶναι δοκεῖ χρήσιμος , ἀλλ’ ἐπὶ τὴν γεγονυῖαν ἐν ἡμῖν ἀνάρμοστον ψυχῆς περίοδον εἰς κατακόσμησιν καὶ συμφωνίαν ἑαυτῇ σύμμαχος ὑπὸ Μουσῶν δέδοται · καὶ ῥυθμὸς αὖ διὰ τὴν ἄμετρον ἐν ἡμῖν καὶ χαρίτων ἐπιδεᾶ γιγνομένην ἐν τοῖς πλείστοις ἕξιν ἐπίκουρος ἐπὶ ταὐτὰ ὑπὸ τῶν αὐτῶν ἐδόθη.τὰ μὲν οὖν παρεληλυθότα τῶν εἰρημένων πλὴν βραχέων ἐπιδέδεικται τὰ διὰ νοῦ δεδημιουργημένα · δεῖ δὲ καὶ τὰ δῑ ἀνάγκης γιγνόμενα τῷ λόγῳ παραθέσθαι . 
μεμειγμένη γὰρ οὖν ἡ τοῦδε τοῦ κόσμου γένεσις ἐξ ἀνάγκης τε καὶ νοῦ συστάσεως ἐγεννήθη · νοῦ δὲ ἀνάγκης ἄρχοντος τῷ πείθειν αὐτὴν τῶν γιγνομένων τὰ πλεῖστα ἐπὶ τὸ βέλτιστον ἄγειν , ταύτῃ κατὰ ταῦτά τε δῑ ἀνάγκης ἡττωμένης ὑπὸ πειθοῦς ἔμφρονος οὕτω κατ’ ἀρχὰς συνίστατο τόδε τὸ πᾶν . 
εἴ τις οὖν ᾗ γέγονεν κατὰ ταῦτα ὄντως ἐρεῖ , μεικτέον καὶ τὸ τῆς πλανωμένης εἶδος αἰτίας , ᾗ φέρειν πέφυκεν · ὧδε οὖν πάλιν ἀναχωρητέον , καὶ λαβοῦσιν αὐτῶν τούτων προσήκουσαν ἑτέραν ἀρχὴν αὖθις αὖ , καθάπερ περὶ τῶν τότε νῦν οὕτω περὶ τούτων πάλιν ἀρκτέον ἀπ’ ἀρχῆς . 
τὴν δὴ πρὸ τῆς οὐρανοῦ γενέσεως πυρὸς ὕδατός τε καὶ ἀέρος καὶ γῆς φύσιν θεατέον αὐτὴν καὶ τὰ πρὸ τούτου πάθη · νῦν γὰρ οὐδείς πω γένεσιν αὐτῶν μεμήνυκεν , ἀλλ’ ὡς εἰδόσιν πῦρ ὅτι ποτέ ἐστιν καὶ ἕκαστον αὐτῶν λέγομεν ἀρχὰς αὐτὰ τιθέμενοι στοιχεῖα τοῦ παντός , προσῆκον αὐτοῖς οὐδ’ ἂν ὡς ἐν συλλαβῆς εἴδεσιν μόνον εἰκότως ὑπὸ τοῦ καὶ βραχὺ φρονοῦντος ἀπεικασθῆναι . 
νῦν δὲ οὖν τό γε παρ’ ἡμῶν ὧδε ἐχέτω · τὴν μὲν περὶ ἁπάντων εἴτε ἀρχὴν εἴτε ἀρχὰς εἴτε ὅπῃ δοκεῖ τούτων πέρι τὸ νῦν οὐ ῥητέον , δῑ ἄλλο μὲν οὐδέν , διὰ δὲ τὸ χαλεπὸν εἶναι κατὰ τὸν παρόντα τρόπον τῆς διεξόδου δηλῶσαι τὰ δοκοῦντα , μήτ’ οὖν ὑμεῖς οἴεσθε δεῖν ἐμὲ λέγειν , οὔτ’ αὐτὸς αὖ πείθειν ἐμαυτὸν εἴην ἂν δυνατὸς ὡς ὀρθῶς ἐγχειροῖμ’ ἂν τοσοῦτον ἐπιβαλλόμενος ἔργον · τὸ δὲ κατ’ ἀρχὰς ῥηθὲν διαφυλάττων , τὴν τῶν εἰκότων λόγων δύναμιν , πειράσομαι μηδενὸς ἧττον εἰκότα , μᾶλλον δέ , καὶ ἔμπροσθεν ἀπ’ ἀρχῆς περὶ ἑκάστων καὶ συμπάντων λέγειν . 
θεὸν δὴ καὶ νῦν ἐπ’ ἀρχῇ τῶν λεγομένων σωτῆρα ἐξ ἀτόπου καὶ ἀήθους διηγήσεως πρὸς τὸ τῶν εἰκότων δόγμα διασῴζειν ἡμᾶς ἐπικαλεσάμενοι πάλιν ἀρχώμεθα λέγειν.ἡ δ’ οὖν αὖθις ἀρχὴ περὶ τοῦ παντὸς ἔστω μειζόνως τῆς πρόσθεν διῃρημένη · τότε μὲν γὰρ δύο εἴδη διειλόμεθα , νῦν δὲ τρίτον ἄλλο γένος ἡμῖν δηλωτέον . 
τὰ μὲν γὰρ δύο ἱκανὰ ἦν ἐπὶ τοῖς ἔμπροσθεν λεχθεῖσιν , ἓν μὲν ὡς παραδείγματος εἶδος ὑποτεθέν , νοητὸν καὶ ἀεὶ κατὰ ταὐτὰ ὄν , μίμημα δὲ παραδείγματος δεύτερον , γένεσιν ἔχον καὶ ὁρατόν . 
τρίτον δὲ τότε μὲν οὐ διειλόμεθα , νομίσαντες τὰ δύο ἕξειν ἱκανῶς · νῦν δὲ ὁ λόγος ἔοικεν εἰσαναγκάζειν χαλεπὸν καὶ ἀμυδρὸν εἶδος ἐπιχειρεῖν λόγοις ἐμφανίσαι . 
τίν’ οὖν ἔχον δύναμιν καὶ φύσιν αὐτὸ ὑποληπτέον ; 
τοιάνδε μάλιστα · πάσης εἶναι γενέσεως ὑποδοχὴν αὐτὴν οἷον τιθήνην . 
εἴρηται μὲν οὖν τἀληθές , δεῖ δὲ ἐναργέστερον εἰπεῖν περὶ αὐτοῦ , χαλεπὸν δὲ ἄλλως τε καὶ διότι προαπορηθῆναι περὶ πυρὸς καὶ τῶν μετὰ πυρὸς ἀναγκαῖον τούτου χάριν · τούτων γὰρ εἰπεῖν ἕκαστον ὁποῖον ὄντως ὕδωρ χρὴ λέγειν μᾶλλον ἢ πῦρ , καὶ ὁποῖον ὁτιοῦν μᾶλλον ἢ καὶ ἅπαντα καθ’ ἕκαστόν τε , οὕτως ὥστε τινὶ πιστῷ καὶ βεβαίῳ χρήσασθαι λόγῳ , χαλεπόν . 
πῶς οὖν δὴ τοῦτ’ αὐτὸ καὶ πῇ καὶ τί περὶ αὐτῶν εἰκότως διαπορηθέντες ἂν λέγοιμεν ; 
πρῶτον μέν , ὃ δὴ νῦν ὕδωρ ὠνομάκαμεν , πηγνύμενον ὡς δοκοῦμεν λίθους καὶ γῆν γιγνόμενον ὁρῶμεν , τηκόμενον δὲ καὶ διακρινόμενον αὖ ταὐτὸν τοῦτο πνεῦμα καὶ ἀέρα , συγκαυθέντα δὲ ἀέρα πῦρ , ἀνάπαλιν δὲ συγκριθὲν καὶ κατασβεσθὲν εἰς ἰδέαν τε ἀπιὸν αὖθις ἀέρος πῦρ , καὶ πάλιν ἀέρα συνιόντα καὶ πυκνούμενον νέφος καὶ ὁμίχλην , ἐκ δὲ τούτων ἔτι μᾶλλον συμπιλουμένων ῥέον ὕδωρ , ἐξ ὕδατος δὲ γῆν καὶ λίθους αὖθις , κύκλον τε οὕτω διαδιδόντα εἰς ἄλληλα , ὡς φαίνεται , τὴν γένεσιν . 
οὕτω δὴ τούτων οὐδέποτε τῶν αὐτῶν ἑκάστων φανταζομένων , ποῖον αὐτῶν ὡς ὂν ὁτιοῦν τοῦτο καὶ οὐκ ἄλλο παγίως διισχυριζόμενος οὐκ αἰσχυνεῖταί τις ἑαυτόν ; 
οὐκ ἔστιν , ἀλλ’ ἀσφαλέστατα μακρῷ περὶ τούτων τιθεμένους ὧδε λέγειν · ἀεὶ ὃ καθορῶμεν ἄλλοτε ἄλλῃ γιγνόμενον , ὡς πῦρ , μὴ τοῦτο ἀλλὰ τὸ τοιοῦτον ἑκάστοτε προσαγορεύειν πῦρ , μηδὲ ὕδωρ τοῦτο ἀλλὰ τὸ τοιοῦτον ἀεί , μηδὲ ἄλλο ποτὲ μηδὲν ὥς τινα ἔχον βεβαιότητα , ὅσα δεικνύντες τῷ ῥήματι τῷ τόδε καὶ τοῦτο προσχρώμενοι δηλοῦν ἡγούμεθά τι · φεύγει γὰρ οὐχ ὑπομένον τὴν τοῦ τόδε καὶ τοῦτο καὶ τὴν τῷδε καὶ πᾶσαν ὅση μόνιμα ὡς ὄντα αὐτὰ ἐνδείκνυται φάσις . 
ἀλλὰ ταῦτα μὲν ἕκαστα μὴ λέγειν , τὸ δὲ τοιοῦτον ἀεὶ περιφερόμενον ὅμοιον ἑκάστου πέρι καὶ συμπάντων οὕτω καλεῖν , καὶ δὴ καὶ πῦρ τὸ διὰ παντὸς τοιοῦτον , καὶ ἅπαν ὅσονπερ ἂν ἔχῃ γένεσιν · ἐν ᾧ δὲ ἐγγιγνόμενα ἀεὶ ἕκαστα αὐτῶν φαντάζεται καὶ πάλιν ἐκεῖθεν ἀπόλλυται , μόνον ἐκεῖνο αὖ προσαγορεύειν τῷ τε τοῦτο καὶ τῷ τόδε προσχρωμένους ὀνόματι , τὸ δὲ ὁποιονοῦν τι , θερμὸν ἢ λευκὸν ἢ καὶ ὁτιοῦν τῶν ἐναντίων , καὶ πάνθ’ ὅσα ἐκ τούτων , μηδὲν ἐκεῖνο αὖ τούτων καλεῖν . 
ἔτι δὲ σαφέστερον αὐτοῦ πέρι προθυμητέον αὖθις εἰπεῖν . 
εἰ γὰρ πάντα τις σχήματα πλάσας ἐκ χρυσοῦ μηδὲν μεταπλάττων παύοιτο ἕκαστα εἰς ἅπαντα , δεικνύντος δή τινος αὐτῶν ἓν καὶ ἐρομένου τί ποτ’ ἐστί , μακρῷ πρὸς ἀλήθειαν ἀσφαλέστατον εἰπεῖν ὅτι χρυσός , τὸ δὲ τρίγωνον ὅσα τε ἄλλα σχήματα ἐνεγίγνετο , μηδέποτε λέγειν ταῦτα ὡς ὄντα , ἅ γε μεταξὺ τιθεμένου μεταπίπτει , ἀλλ’ ἐὰν ἄρα καὶ τὸ τοιοῦτον μετ’ ἀσφαλείας ἐθέλῃ δέχεσθαί τινος , ἀγαπᾶν . 
ὁ αὐτὸς δὴ λόγος καὶ περὶ τῆς τὰ πάντα δεχομένης σώματα φύσεως . 
ταὐτὸν αὐτὴν ἀεὶ προσρητέον · ἐκ γὰρ τῆς ἑαυτῆς τὸ παράπαν οὐκ ἐξίσταται δυνάμεως—δέχεταί τε γὰρ ἀεὶ τὰ πάντα , καὶ μορφὴν οὐδεμίαν ποτὲ οὐδενὶ τῶν εἰσιόντων ὁμοίαν εἴληφεν οὐδαμῇ οὐδαμῶς · ἐκμαγεῖον γὰρ φύσει παντὶ κεῖται , κινούμενόν τε καὶ διασχηματιζόμενον ὑπὸ τῶν εἰσιόντων , φαίνεται δὲ δῑ ἐκεῖνα ἄλλοτε ἀλλοῖον—τὰ δὲ εἰσιόντα καὶ ἐξιόντα τῶν ὄντων ἀεὶ μιμήματα , τυπωθέντα ἀπ’ αὐτῶν τρόπον τινὰ δύσφραστον καὶ θαυμαστόν , ὃν εἰς αὖθις μέτιμεν . 
ἐν δ’ οὖν τῷ παρόντι χρὴ γένη διανοηθῆναι τριττά , τὸ μὲν γιγνόμενον , τὸ δ’ ἐν ᾧ γίγνεται , τὸ δ’ ὅθεν ἀφομοιούμενον φύεται τὸ γιγνόμενον . 
καὶ δὴ καὶ προσεικάσαι πρέπει τὸ μὲν δεχόμενον μητρί , τὸ δ’ ὅθεν πατρί , τὴν δὲ μεταξὺ τούτων φύσιν ἐκγόνῳ , νοῆσαί τε ὡς οὐκ ἂν ἄλλως , ἐκτυπώματος ἔσεσθαι μέλλοντος ἰδεῖν ποικίλου πάσας ποικιλίας , τοῦτ’ αὐτὸ ἐν ᾧ ἐκτυπούμενον ἐνίσταται γένοιτ’ ἂν παρεσκευασμένον εὖ , πλὴν ἄμορφον ὂν ἐκείνων ἁπασῶν τῶν ἰδεῶν ὅσας μέλλοι δέχεσθαί ποθεν . 
ὅμοιον γὰρ ὂν τῶν ἐπεισιόντων τινὶ τὰ τῆς ἐναντίας τά τε τῆς τὸ παράπαν ἄλλης φύσεως ὁπότ’ ἔλθοι δεχόμενον κακῶς ἂν ἀφομοιοῖ , τὴν αὑτοῦ παρεμφαῖνον ὄψιν . 
διὸ καὶ πάντων ἐκτὸς εἰδῶν εἶναι χρεὼν τὸ τὰ πάντα ἐκδεξόμενον ἐν αὑτῷ γένη , καθάπερ περὶ τὰ ἀλείμματα ὁπόσα εὐώδη τέχνῃ μηχανῶνται πρῶτον τοῦτ’ αὐτὸ ὑπάρχον , ποιοῦσιν ὅτι μάλιστα ἀώδη τὰ δεξόμενα ὑγρὰ τὰς ὀσμάς · ὅσοι τε ἔν τισιν τῶν μαλακῶν σχήματα ἀπομάττειν ἐπιχειροῦσι , τὸ παράπαν σχῆμα οὐδὲν ἔνδηλον ὑπάρχειν ἐῶσι , προομαλύναντες δὲ ὅτι λειότατον ἀπεργάζονται . 
ταὐτὸν οὖν καὶ τῷ τὰ τῶν πάντων ἀεί τε ὄντων κατὰ πᾶν ἑαυτοῦ πολλάκις ἀφομοιώματα καλῶς μέλλοντι δέχεσθαι πάντων ἐκτὸς αὐτῷ προσήκει πεφυκέναι τῶν εἰδῶν . 
διὸ δὴ τὴν τοῦ γεγονότος ὁρατοῦ καὶ πάντως αἰσθητοῦ μητέρα καὶ ὑποδοχὴν μήτε γῆν μήτε ἀέρα μήτε πῦρ μήτε ὕδωρ λέγωμεν , μήτε ὅσα ἐκ τούτων μήτε ἐξ ὧν ταῦτα γέγονεν · ἀλλ’ ἀνόρατον εἶδός τι καὶ ἄμορφον , πανδεχές , μεταλαμβάνον δὲ ἀπορώτατά πῃ τοῦ νοητοῦ καὶ δυσαλωτότατον αὐτὸ λέγοντες οὐ ψευσόμεθα . 
καθ’ ὅσον δ’ ἐκ τῶν προειρημένων δυνατὸν ἐφικνεῖσθαι τῆς φύσεως αὐτοῦ , τῇδ’ ἄν τις ὀρθότατα λέγοι · πῦρ μὲν ἑκάστοτε αὐτοῦ τὸ πεπυρωμένον μέρος φαίνεσθαι , τὸ δὲ ὑγρανθὲν ὕδωρ , γῆν τε καὶ ἀέρα καθ’ ὅσον ἂν μιμήματα τούτων δέχηται . 
λόγῳ δὲ δὴ μᾶλλον τὸ τοιόνδε διοριζομένους περὶ αὐτῶν διασκεπτέον · ἆρα ἔστιν τι πῦρ αὐτὸ ἐφ’ ἑαυτοῦ καὶ πάντα περὶ ὧν ἀεὶ λέγομεν οὕτως αὐτὰ καθ’ αὑτὰ ὄντα ἕκαστα , ἢ ταῦτα ἅπερ καὶ βλέπομεν , ὅσα τε ἄλλα διὰ τοῦ σώματος αἰσθανόμεθα , μόνα ἐστὶν τοιαύτην ἔχοντα ἀλήθειαν , ἄλλα δὲ οὐκ ἔστι παρὰ ταῦτα οὐδαμῇ οὐδαμῶς , ἀλλὰ μάτην ἑκάστοτε εἶναί τί φαμεν εἶδος ἑκάστου νοητόν , τὸ δ’ οὐδὲν ἄρ’ ἦν πλὴν λόγος ; 
οὔτε οὖν δὴ τὸ παρὸν ἄκριτον καὶ ἀδίκαστον ἀφέντα ἄξιον φάναι διισχυριζόμενον ἔχειν οὕτως , οὔτ’ ἐπὶ λόγου μήκει πάρεργον ἄλλο μῆκος ἐπεμβλητέον · εἰ δέ τις ὅρος ὁρισθεὶς μέγας διὰ βραχέων φανείη , τοῦτο μάλιστα ἐγκαιριώτατον γένοιτ’ ἄν . 
ὧδε οὖν τήν γ’ ἐμὴν αὐτὸς τίθεμαι ψῆφον . 
εἰ μὲν νοῦς καὶ δόξα ἀληθής ἐστον δύο γένη , παντάπασιν εἶναι καθ’ αὑτὰ ταῦτα , ἀναίσθητα ὑφ’ ἡμῶν εἴδη , νοούμενα μόνον · εἰ δ’ , ὥς τισιν φαίνεται , δόξα ἀληθὴς νοῦ διαφέρει τὸ μηδέν , πάνθ’ ὁπόσ’ αὖ διὰ τοῦ σώματος αἰσθανόμεθα θετέον βεβαιότατα . 
δύο δὴ λεκτέον ἐκείνω , διότι χωρὶς γεγόνατον ἀνομοίως τε ἔχετον . 
τὸ μὲν γὰρ αὐτῶν διὰ διδαχῆς , τὸ δ’ ὑπὸ πειθοῦς ἡμῖν ἐγγίγνεται · καὶ τὸ μὲν ἀεὶ μετ’ ἀληθοῦς λόγου , τὸ δὲ ἄλογον · καὶ τὸ μὲν ἀκίνητον πειθοῖ , τὸ δὲ μεταπειστόν · καὶ τοῦ μὲν πάντα ἄνδρα μετέχειν φατέον , νοῦ δὲ θεούς , ἀνθρώπων δὲ γένος βραχύ τι . 
τούτων δὲ οὕτως ἐχόντων ὁμολογητέον ἓν μὲν εἶναι τὸ κατὰ ταὐτὰ εἶδος ἔχον , ἀγέννητον καὶ ἀνώλεθρον , οὔτε εἰς ἑαυτὸ εἰσδεχόμενον ἄλλο ἄλλοθεν οὔτε αὐτὸ εἰς ἄλλο ποι ἰόν , ἀόρατον δὲ καὶ ἄλλως ἀναίσθητον , τοῦτο ὃ δὴ νόησις εἴληχεν ἐπισκοπεῖν · τὸ δὲ ὁμώνυμον ὅμοιόν τε ἐκείνῳ δεύτερον , αἰσθητόν , γεννητόν , πεφορημένον ἀεί , γιγνόμενόν τε ἔν τινι τόπῳ καὶ πάλιν ἐκεῖθεν ἀπολλύμενον , δόξῃ μετ’ αἰσθήσεως περιληπτόν · τρίτον δὲ αὖ γένος ὂν τὸ τῆς χώρας ἀεί , φθορὰν οὐ προσδεχόμενον , ἕδραν δὲ παρέχον ὅσα ἔχει γένεσιν πᾶσιν , αὐτὸ δὲ μετ’ ἀναισθησίας ἁπτὸν λογισμῷ τινι νόθῳ , μόγις πιστόν , πρὸς ὃ δὴ καὶ ὀνειροπολοῦμεν βλέποντες καί φαμεν ἀναγκαῖον εἶναί που τὸ ὂν ἅπαν ἔν τινι τόπῳ καὶ κατέχον χώραν τινά , τὸ δὲ μήτ’ ἐν γῇ μήτε που κατ’ οὐρανὸν οὐδὲν εἶναι . 
ταῦτα δὴ πάντα καὶ τούτων ἄλλα ἀδελφὰ καὶ περὶ τὴν ἄυπνον καὶ ἀληθῶς φύσιν ὑπάρχουσαν ὑπὸ ταύτης τῆς ὀνειρώξεως οὐ δυνατοὶ γιγνόμεθα ἐγερθέντες διοριζόμενοι τἀληθὲς λέγειν , ὡς εἰκόνι μέν , ἐπείπερ οὐδ’ αὐτὸ τοῦτο ἐφ’ ᾧ γέγονεν ἑαυτῆς ἐστιν , ἑτέρου δέ τινος ἀεὶ φέρεται φάντασμα , διὰ ταῦτα ἐν ἑτέρῳ προσήκει τινὶ γίγνεσθαι , οὐσίας ἁμωσγέπως ἀντεχομένην , ἢ μηδὲν τὸ παράπαν αὐτὴν εἶναι , τῷ δὲ ὄντως ὄντι βοηθὸς ὁ δῑ ἀκριβείας ἀληθὴς λόγος , ὡς ἕως ἄν τι τὸ μὲν ἄλλο ᾖ , τὸ δὲ ἄλλο , οὐδέτερον ἐν οὐδετέρῳ ποτὲ γενόμενον ἓν ἅμα ταὐτὸν καὶ δύο γενήσεσθον.οὗτος μὲν οὖν δὴ παρὰ τῆς ἐμῆς ψήφου λογισθεὶς ἐν κεφαλαίῳ δεδόσθω λόγος , ὄν τε καὶ χώραν καὶ γένεσιν εἶναι , τρία τριχῇ , καὶ πρὶν οὐρανὸν γενέσθαι · τὴν δὲ δὴ γενέσεως τιθήνην ὑγραινομένην καὶ πυρουμένην καὶ τὰς γῆς τε καὶ ἀέρος μορφὰς δεχομένην , καὶ ὅσα ἄλλα τούτοις πάθη συνέπεται πάσχουσαν , παντοδαπὴν μὲν ἰδεῖν φαίνεσθαι , διὰ δὲ τὸ μήθ’ ὁμοίων δυνάμεων μήτε ἰσορρόπων ἐμπίμπλασθαι κατ’ οὐδὲν αὐτῆς ἰσορροπεῖν , ἀλλ’ ἀνωμάλως πάντῃ ταλαντουμένην σείεσθαι μὲν ὑπ’ ἐκείνων αὐτήν , κινουμένην δ’ αὖ πάλιν ἐκεῖνα σείειν · τὰ δὲ κινούμενα ἄλλα ἄλλοσε ἀεὶ φέρεσθαι διακρινόμενα , ὥσπερ τὰ ὑπὸ τῶν πλοκάνων τε καὶ ὀργάνων τῶν περὶ τὴν τοῦ σίτου κάθαρσιν σειόμενα καὶ ἀνικμώμενα τὰ μὲν πυκνὰ καὶ βαρέα ἄλλῃ , τὰ δὲ μανὰ καὶ κοῦφα εἰς ἑτέραν ἵζει φερόμενα ἕδραν · τότε οὕτω τὰ τέτταρα γένη σειόμενα ὑπὸ τῆς δεξαμενῆς , κινουμένης αὐτῆς οἷον ὀργάνου σεισμὸν παρέχοντος , τὰ μὲν ἀνομοιότατα πλεῖστον αὐτὰ ἀφ’ αὑτῶν ὁρίζειν , τὰ δὲ ὁμοιότατα μάλιστα εἰς ταὐτὸν συνωθεῖν , διὸ δὴ καὶ χώραν ταῦτα ἄλλα ἄλλην ἴσχειν , πρὶν καὶ τὸ πᾶν ἐξ αὐτῶν διακοσμηθὲν γενέσθαι . 
καὶ τὸ μὲν δὴ πρὸ τούτου πάντα ταῦτ’ εἶχεν ἀλόγως καὶ ἀμέτρως · 
ὅτε δ’ ἐπεχειρεῖτο κοσμεῖσθαι τὸ πᾶν , πῦρ πρῶτον καὶ ὕδωρ καὶ γῆν καὶ ἀέρα , ἴχνη μὲν ἔχοντα αὑτῶν ἄττα , παντάπασί γε μὴν διακείμενα ὥσπερ εἰκὸς ἔχειν ἅπαν ὅταν ἀπῇ τινος θεός , οὕτω δὴ τότε πεφυκότα ταῦτα πρῶτον διεσχηματίσατο εἴδεσί τε καὶ ἀριθμοῖς . 
τὸ δὲ ᾗ δυνατὸν ὡς κάλλιστα ἄριστά τε ἐξ οὐχ οὕτως ἐχόντων τὸν θεὸν αὐτὰ συνιστάναι , παρὰ πάντα ἡμῖν ὡς ἀεὶ τοῦτο λεγόμενον ὑπαρχέτω · νῦν δ’ οὖν τὴν διάταξιν αὐτῶν ἐπιχειρητέον ἑκάστων καὶ γένεσιν ἀήθει λόγῳ πρὸς ὑμᾶς δηλοῦν , ἀλλὰ γὰρ ἐπεὶ μετέχετε τῶν κατὰ παίδευσιν ὁδῶν δῑ ὧν ἐνδείκνυσθαι τὰ λεγόμενα ἀνάγκη , συνέψεσθε.πρῶτον μὲν δὴ πῦρ καὶ γῆ καὶ ὕδωρ καὶ ἀὴρ ὅτι σώματά ἐστι , δῆλόν που καὶ παντί · τὸ δὲ τοῦ σώματος εἶδος πᾶν καὶ βάθος ἔχει . 
τὸ δὲ βάθος αὖ πᾶσα ἀνάγκη τὴν ἐπίπεδον περιειληφέναι φύσιν · ἡ δὲ ὀρθὴ τῆς ἐπιπέδου βάσεως ἐκ τριγώνων συνέστηκεν . 
τὰ δὲ τρίγωνα πάντα ἐκ δυοῖν ἄρχεται τριγώνοιν , μίαν μὲν ὀρθὴν ἔχοντος ἑκατέρου γωνίαν , τὰς δὲ ὀξείας · ὧν τὸ μὲν ἕτερον ἑκατέρωθεν ἔχει μέρος γωνίας ὀρθῆς πλευραῖς ἴσαις διῃρημένης , τὸ δ’ ἕτερον ἀνίσοις ἄνισα μέρη νενεμημένης . 
ταύτην δὴ πυρὸς ἀρχὴν καὶ τῶν ἄλλων σωμάτων ὑποτιθέμεθα κατὰ τὸν μετ’ ἀνάγκης εἰκότα λόγον πορευόμενοι · τὰς δ’ ἔτι τούτων ἀρχὰς ἄνωθεν θεὸς οἶδεν καὶ ἀνδρῶν ὃς ἂν ἐκείνῳ φίλος ᾖ . 
δεῖ δὴ λέγειν ποῖα κάλλιστα σώματα γένοιτ’ ἂν τέτταρα , ἀνόμοια μὲν ἑαυτοῖς , δυνατὰ δὲ ἐξ ἀλλήλων αὐτῶν ἄττα διαλυόμενα γίγνεσθαι · τούτου γὰρ τυχόντες ἔχομεν τὴν ἀλήθειαν γενέσεως πέρι γῆς τε καὶ πυρὸς τῶν τε ἀνὰ λόγον ἐν μέσῳ . 
τόδε γὰρ οὐδενὶ συγχωρησόμεθα , καλλίω τούτων ὁρώμενα σώματα εἶναί που καθ’ ἓν γένος ἕκαστον ὄν . 
τοῦτ’ οὖν προθυμητέον , τὰ διαφέροντα κάλλει σωμάτων τέτταρα γένη συναρμόσασθαι καὶ φάναι τὴν τούτων ἡμᾶς φύσιν ἱκανῶς εἰληφέναι . 
τοῖν δὴ δυοῖν τριγώνοιν τὸ μὲν ἰσοσκελὲς μίαν εἴληχεν φύσιν , τὸ δὲ πρόμηκες ἀπεράντους · προαιρετέον οὖν αὖ τῶν ἀπείρων τὸ κάλλιστον , εἰ μέλλομεν ἄρξεσθαι κατὰ τρόπον . 
ἂν οὖν τις ἔχῃ κάλλιον ἐκλεξάμενος εἰπεῖν εἰς τὴν τούτων σύστασιν , ἐκεῖνος οὐκ ἐχθρὸς ὢν ἀλλὰ φίλος κρατεῖ · τιθέμεθα δ’ οὖν τῶν πολλῶν τριγώνων κάλλιστον ἕν , ὑπερβάντες τἆλλα , ἐξ οὗ τὸ ἰσόπλευρον τρίγωνον ἐκ τρίτου συνέστηκεν . 
διότι δέ , λόγος πλείων · ἀλλὰ τῷ τοῦτο ἐλέγξαντι καὶ ἀνευρόντι δὴ οὕτως ἔχον κεῖται φίλια τὰ ἆθλα . 
προῃρήσθω δὴ δύο τρίγωνα ἐξ ὧν τό τε τοῦ πυρὸς καὶ τὰ τῶν ἄλλων σώματα μεμηχάνηται , τὸ μὲν ἰσοσκελές , τὸ δὲ τριπλῆν κατὰ δύναμιν ἔχον τῆς ἐλάττονος τὴν μείζω πλευρὰν ἀεί . 
τὸ δὴ πρόσθεν ἀσαφῶς ῥηθὲν νῦν μᾶλλον διοριστέον . 
τὰ γὰρ τέτταρα γένη δῑ ἀλλήλων εἰς ἄλληλα ἐφαίνετο πάντα γένεσιν ἔχειν , οὐκ ὀρθῶς φανταζόμενα · γίγνεται μὲν γὰρ ἐκ τῶν τριγώνων ὧν προῃρήμεθα γένη τέτταρα , τρία μὲν ἐξ ἑνὸς τοῦ τὰς πλευρὰς ἀνίσους ἔχοντος , τὸ δὲ τέταρτον ἓν μόνον ἐκ τοῦ ἰσοσκελοῦς τριγώνου συναρμοσθέν . 
οὔκουν δυνατὰ πάντα εἰς ἄλληλα διαλυόμενα ἐκ πολλῶν σμικρῶν ὀλίγα μεγάλα καὶ τοὐναντίον γίγνεσθαι , τὰ δὲ τρία οἷόν τε · ἐκ γὰρ ἑνὸς ἅπαντα πεφυκότα λυθέντων τε τῶν μειζόνων πολλὰ σμικρὰ ἐκ τῶν αὐτῶν συστήσεται , δεχόμενα τὰ προσήκοντα ἑαυτοῖς σχήματα , καὶ σμικρὰ ὅταν αὖ πολλὰ κατὰ τὰ τρίγωνα διασπαρῇ , γενόμενος εἷς ἀριθμὸς ἑνὸς ὄγκου μέγα ἀποτελέσειεν ἂν ἄλλο εἶδος ἕν . 
ταῦτα μὲν οὖν λελέχθω περὶ τῆς εἰς ἄλληλα γενέσεως · οἷον δὲ ἕκαστον αὐτῶν γέγονεν εἶδος καὶ ἐξ ὅσων συμπεσόντων ἀριθμῶν , λέγειν ἂν ἑπόμενον εἴη . 
ἄρξει δὴ τό τε πρῶτον εἶδος καὶ σμικρότατον συνιστάμενον , στοιχεῖον δ’ αὐτοῦ τὸ τὴν ὑποτείνουσαν τῆς ἐλάττονος πλευρᾶς διπλασίαν ἔχον μήκει · σύνδυο δὲ τοιούτων κατὰ διάμετρον συντιθεμένων καὶ τρὶς τούτου γενομένου , τὰς διαμέτρους καὶ τὰς βραχείας πλευρὰς εἰς ταὐτὸν ὡς κέντρον ἐρεισάντων , ἓν ἰσόπλευρον τρίγωνον ἐξ ἓξ τὸν ἀριθμὸν ὄντων γέγονεν . 
τρίγωνα δὲ ἰσόπλευρα συνιστάμενα τέτταρα κατὰ σύντρεις ἐπιπέδους γωνίας μίαν στερεὰν γωνίαν ποιεῖ , τῆς ἀμβλυτάτης τῶν ἐπιπέδων γωνιῶν ἐφεξῆς γεγονυῖαν · τοιούτων δὲ ἀποτελεσθεισῶν τεττάρων πρῶτον εἶδος στερεόν , ὅλου περιφεροῦς διανεμητικὸν εἰς ἴσα μέρη καὶ ὅμοια , συνίσταται . 
δεύτερον δὲ ἐκ μὲν τῶν αὐτῶν τριγώνων , κατὰ δὲ ἰσόπλευρα τρίγωνα ὀκτὼ συστάντων , μίαν ἀπεργασαμένων στερεὰν γωνίαν ἐκ τεττάρων ἐπιπέδων · καὶ γενομένων ἓξ τοιούτων τὸ δεύτερον αὖ σῶμα οὕτως ἔσχεν τέλος . 
τὸ δὲ τρίτον ἐκ δὶς ἑξήκοντα τῶν στοιχείων συμπαγέντων , στερεῶν δὲ γωνιῶν δώδεκα , ὑπὸ πέντε ἐπιπέδων τριγώνων ἰσοπλεύρων περιεχομένης ἑκάστης , εἴκοσι βάσεις ἔχον ἰσοπλεύρους τριγώνους γέγονεν . 
καὶ τὸ μὲν ἕτερον ἀπήλλακτο τῶν στοιχείων ταῦτα γεννῆσαν , τὸ δὲ ἰσοσκελὲς τρίγωνον ἐγέννα τὴν τοῦ τετάρτου φύσιν , κατὰ τέτταρα συνιστάμενον , εἰς τὸ κέντρον τὰς ὀρθὰς γωνίας συνάγον , ἓν ἰσόπλευρον τετράγωνον ἀπεργασάμενον · ἓξ δὲ τοιαῦτα συμπαγέντα γωνίας ὀκτὼ στερεὰς ἀπετέλεσεν , κατὰ τρεῖς ἐπιπέδους ὀρθὰς συναρμοσθείσης ἑκάστης · τὸ δὲ σχῆμα τοῦ συστάντος σώματος γέγονεν κυβικόν , ἓξ ἐπιπέδους τετραγώνους ἰσοπλεύρους βάσεις ἔχον . 
ἔτι δὲ οὔσης συστάσεως μιᾶς πέμπτης , ἐπὶ τὸ πᾶν ὁ θεὸς αὐτῇ κατεχρήσατο ἐκεῖνο διαζωγραφῶν.ἃ δή τις εἰ πάντα λογιζόμενος ἐμμελῶς ἀποροῖ πότερον ἀπείρους χρὴ κόσμους εἶναι λέγειν ἢ πέρας ἔχοντας , τὸ μὲν ἀπείρους ἡγήσαιτ’ ἂν ὄντως ἀπείρου τινὸς εἶναι δόγμα ὧν ἔμπειρον χρεὼν εἶναι , πότερον δὲ ἕνα ἢ πέντε αὐτοὺς ἀληθείᾳ πεφυκότας λέγειν ποτὲ προσήκει , μᾶλλον ἂν ταύτῃ στὰς εἰκότως διαπορήσαι . 
τὸ μὲν οὖν δὴ παρ’ ἡμῶν ἕνα αὐτὸν κατὰ τὸν εἰκότα λόγον πεφυκότα μηνύει θεόν , ἄλλος δὲ εἰς ἄλλα πῃ βλέψας ἕτερα δοξάσει . 
καὶ τοῦτον μὲν μεθετέον , τὰ δὲ γεγονότα νῦν τῷ λόγῳ γένη διανείμωμεν εἰς πῦρ καὶ γῆν καὶ ὕδωρ καὶ ἀέρα . 
γῇ μὲν δὴ τὸ κυβικὸν εἶδος δῶμεν · 
ἀκινητοτάτη γὰρ τῶν τεττάρων γενῶν γῆ καὶ τῶν σωμάτων πλαστικωτάτη , μάλιστα δὲ ἀνάγκη γεγονέναι τοιοῦτον τὸ τὰς βάσεις ἀσφαλεστάτας ἔχον · βάσις δὲ ἥ τε τῶν κατ’ ἀρχὰς τριγώνων ὑποτεθέντων ἀσφαλεστέρα κατὰ φύσιν ἡ τῶν ἴσων πλευρῶν τῆς τῶν ἀνίσων , τό τε ἐξ ἑκατέρου συντεθὲν ἐπίπεδον ἰσόπλευρον ἰσοπλεύρου τετράγωνον τριγώνου κατά τε μέρη καὶ καθ’ ὅλον στασιμωτέρως ἐξ ἀνάγκης βέβηκεν . 
διὸ γῇ μὲν τοῦτο ἀπονέμοντες τὸν εἰκότα λόγον διασῴζομεν , ὕδατι δ’ αὖ τῶν λοιπῶν τὸ δυσκινητότατον εἶδος , τὸ δ’ εὐκινητότατον πυρί , τὸ δὲ μέσον ἀέρι · καὶ τὸ μὲν σμικρότατον σῶμα πυρί , τὸ δ’ αὖ μέγιστον ὕδατι , τὸ δὲ μέσον ἀέρι · καὶ τὸ μὲν ὀξύτατον αὖ πυρί , τὸ δὲ δεύτερον ἀέρι , τὸ δὲ τρίτον ὕδατι . 
ταῦτ’ οὖν δὴ πάντα , τὸ μὲν ἔχον ὀλιγίστας βάσεις εὐκινητότατον ἀνάγκη πεφυκέναι , τμητικώτατόν τε καὶ ὀξύτατον ὂν πάντῃ πάντων , ἔτι τε ἐλαφρότατον , ἐξ ὀλιγίστων συνεστὸς τῶν αὐτῶν μερῶν · τὸ δὲ δεύτερον δευτέρως τὰ αὐτὰ ταῦτ’ ἔχειν , τρίτως δὲ τὸ τρίτον . 
ἔστω δὴ κατὰ τὸν ὀρθὸν λόγον καὶ κατὰ τὸν εἰκότα τὸ μὲν τῆς πυραμίδος στερεὸν γεγονὸς εἶδος πυρὸς στοιχεῖον καὶ σπέρμα · τὸ δὲ δεύτερον κατὰ γένεσιν εἴπωμεν ἀέρος , τὸ δὲ τρίτον ὕδατος . 
πάντα οὖν δὴ ταῦτα δεῖ διανοεῖσθαι σμικρὰ οὕτως , ὡς καθ’ ἓν ἕκαστον μὲν τοῦ γένους ἑκάστου διὰ σμικρότητα οὐδὲν ὁρώμενον ὑφ’ ἡμῶν , συναθροισθέντων δὲ πολλῶν τοὺς ὄγκους αὐτῶν ὁρᾶσθαι · καὶ δὴ καὶ τὸ τῶν ἀναλογιῶν περί τε τὰ πλήθη καὶ τὰς κινήσεις καὶ τὰς ἄλλας δυνάμεις πανταχῇ τὸν θεόν , ὅπῃπερ ἡ τῆς ἀνάγκης ἑκοῦσα πεισθεῖσά τε φύσις ὑπεῖκεν , ταύτῃ πάντῃ δῑ ἀκριβείας ἀποτελεσθεισῶν ὑπ’ αὐτοῦ συνηρμόσθαι ταῦτα ἀνὰ λόγον.ἐκ δὴ πάντων ὧνπερ τὰ γένη προειρήκαμεν ὧδ’ ἂν κατὰ τὸ εἰκὸς μάλιστ’ ἂν ἔχοι . 
γῆ μὲν συντυγχάνουσα πυρὶ διαλυθεῖσά τε ὑπὸ τῆς ὀξύτητος αὐτοῦ φέροιτ’ ἄν , εἴτ’ ἐν αὐτῷ πυρὶ λυθεῖσα εἴτ’ ἐν ἀέρος εἴτ’ ἐν ὕδατος ὄγκῳ τύχοι , μέχριπερ ἂν αὐτῆς πῃ συντυχόντα τὰ μέρη , πάλιν συναρμοσθέντα αὐτὰ αὑτοῖς , γῆ γένοιτο—οὐ γὰρ εἰς ἄλλο γε εἶδος ἔλθοι ποτ’ ἄν—ὕδωρ δὲ ὑπὸ πυρὸς μερισθέν , εἴτε καὶ ὑπ’ ἀέρος , ἐγχωρεῖ γίγνεσθαι συστάντα ἓν μὲν πυρὸς σῶμα , δύο δὲ ἀέρος · τὰ δὲ ἀέρος τμήματα ἐξ ἑνὸς μέρους διαλυθέντος δύ’ ἂν γενοίσθην σώματα πυρός . 
καὶ πάλιν , ὅταν ἀέρι πῦρ ὕδασίν τε ἤ τινι γῇ περιλαμβανόμενον ἐν πολλοῖς ὀλίγον , κινούμενον ἐν φερομένοις , μαχόμενον καὶ νικηθὲν καταθραυσθῇ , δύο πυρὸς σώματα εἰς ἓν συνίστασθον εἶδος ἀέρος · καὶ κρατηθέντος ἀέρος κερματισθέντος τε ἐκ δυοῖν ὅλοιν καὶ ἡμίσεος ὕδατος εἶδος ἓν ὅλον ἔσται συμπαγές . 
ὧδε γὰρ δὴ λογισώμεθα αὐτὰ πάλιν , ὡς ὅταν ἐν πυρὶ λαμβανόμενον τῶν ἄλλων ὑπ’ αὐτοῦ τι γένος τῇ τῶν γωνιῶν καὶ κατὰ τὰς πλευρὰς ὀξύτητι τέμνηται , συστὰν μὲν εἰς τὴν ἐκείνου φύσιν πέπαυται τεμνόμενον—τὸ γὰρ ὅμοιον καὶ ταὐτὸν αὑτῷ γένος ἕκαστον οὔτε τινὰ μεταβολὴν ἐμποιῆσαι δυνατὸν οὔτε τι παθεῖν ὑπὸ τοῦ κατὰ ταὐτὰ ὁμοίως τε ἔχοντος—ἕως δ’ ἂν εἰς ἄλλο τι γιγνόμενον ἧττον ὂν κρείττονι μάχηται , λυόμενον οὐ παύεται . 
τά τε αὖ σμικρότερα ὅταν ἐν τοῖς μείζοσιν πολλοῖς περιλαμβανόμενα ὀλίγα διαθραυόμενα κατασβεννύηται , συνίστασθαι μὲν ἐθέλοντα εἰς τὴν τοῦ κρατοῦντος ἰδέαν πέπαυται κατασβεννύμενα γίγνεταί τε ἐκ πυρὸς ἀήρ , ἐξ ἀέρος ὕδωρ · ἐὰν δ’ εἰς ταὐτὰ ἴῃ καὶ τῶν ἄλλων τι συνιὸν γενῶν μάχηται , λυόμενα οὐ παύεται , πρὶν ἢ παντάπασιν ὠθούμενα καὶ διαλυθέντα ἐκφύγῃ πρὸς τὸ συγγενές , ἢ νικηθέντα , ἓν ἐκ πολλῶν ὅμοιον τῷ κρατήσαντι γενόμενον , αὐτοῦ σύνοικον μείνῃ . 
καὶ δὴ καὶ κατὰ ταῦτα τὰ παθήματα διαμείβεται τὰς χώρας ἅπαντα · διέστηκεν μὲν γὰρ τοῦ γένους ἑκάστου τὰ πλήθη κατὰ τόπον ἴδιον διὰ τὴν τῆς δεχομένης κίνησιν , τὰ δὲ ἀνομοιούμενα ἑκάστοτε ἑαυτοῖς , ἄλλοις δὲ ὁμοιούμενα , φέρεται διὰ τὸν σεισμὸν πρὸς τὸν ἐκείνων οἷς ἂν ὁμοιωθῇ τόπον.ὅσα μὲν οὖν ἄκρατα καὶ πρῶτα σώματα διὰ τοιούτων αἰτιῶν γέγονεν · τὸ δ’ ἐν τοῖς εἴδεσιν αὐτῶν ἕτερα ἐμπεφυκέναι γένη τὴν ἑκατέρου τῶν στοιχείων αἰτιατέον σύστασιν , μὴ μόνον ἓν ἑκατέραν μέγεθος ἔχον τὸ τρίγωνον φυτεῦσαι κατ’ ἀρχάς , ἀλλ’ ἐλάττω τε καὶ μείζω , τὸν ἀριθμὸν δὲ ἔχοντα τοσοῦτον ὅσαπερ ἂν ᾖ τἀν τοῖς εἴδεσι γένη . 
διὸ δὴ συμμειγνύμενα αὐτά τε πρὸς αὑτὰ καὶ πρὸς ἄλληλα τὴν ποικιλίαν ἐστὶν ἄπειρα · ἧς δὴ δεῖ θεωροὺς γίγνεσθαι τοὺς μέλλοντας περὶ φύσεως εἰκότι λόγῳ χρήσεσθαι.κινήσεως οὖν στάσεώς τε πέρι , τίνα τρόπον καὶ μεθ’ ὧντινων γίγνεσθον , εἰ μή τις διομολογήσεται , πόλλ’ ἂν εἴη ἐμποδὼν τῷ κατόπισθεν λογισμῷ . 
τὰ μὲν οὖν ἤδη περὶ αὐτῶν εἴρηται , πρὸς δ’ ἐκείνοις ἔτι τάδε , ἐν μὲν ὁμαλότητι μηδέποτε ἐθέλειν κίνησιν ἐνεῖναι . 
τὸ γὰρ κινησόμενον ἄνευ τοῦ κινήσοντος ἢ τὸ κινῆσον ἄνευ τοῦ κινησομένου χαλεπόν , μᾶλλον δὲ ἀδύνατον , εἶναι · κίνησις δὲ οὐκ ἔστιν τούτων ἀπόντων , ταῦτα δὲ ὁμαλὰ εἶναί ποτε ἀδύνατον . 
οὕτω δὴ στάσιν μὲν ἐν ὁμαλότητι , κίνησιν δὲ εἰς ἀνωμαλότητα ἀεὶ τιθῶμεν · αἰτία δὲ ἀνισότης αὖ τῆς ἀνωμάλου φύσεως . 
ἀνισότητος δὲ γένεσιν μὲν διεληλύθαμεν · πῶς δέ ποτε οὐ κατὰ γένη διαχωρισθέντα ἕκαστα πέπαυται τῆς δῑ ἀλλήλων κινήσεως καὶ φορᾶς , οὐκ εἴπομεν . 
ὧδε οὖν πάλιν ἐροῦμεν . 
ἡ τοῦ παντὸς περίοδος , ἐπειδὴ συμπεριέλαβεν τὰ γένη , κυκλοτερὴς οὖσα καὶ πρὸς αὑτὴν πεφυκυῖα βούλεσθαι συνιέναι , σφίγγει πάντα καὶ κενὴν χώραν οὐδεμίαν ἐᾷ λείπεσθαι . 
διὸ δὴ πῦρ μὲν εἰς ἅπαντα διελήλυθε μάλιστα , ἀὴρ δὲ δεύτερον , ὡς λεπτότητι δεύτερον ἔφυ , καὶ τἆλλα ταύτῃ · τὰ γὰρ ἐκ μεγίστων μερῶν γεγονότα μεγίστην κενότητα ἐν τῇ συστάσει παραλέλοιπεν , τὰ δὲ σμικρότατα ἐλαχίστην . 
ἡ δὴ τῆς πιλήσεως σύνοδος τὰ σμικρὰ εἰς τὰ τῶν μεγάλων διάκενα συνωθεῖ . 
σμικρῶν οὖν παρὰ μεγάλα τιθεμένων καὶ τῶν ἐλαττόνων τὰ μείζονα διακρινόντων , τῶν δὲ μειζόνων ἐκεῖνα συγκρινόντων , πάντ’ ἄνω κάτω μεταφέρεται πρὸς τοὺς ἑαυτῶν τόπους · 
μεταβάλλον γὰρ τὸ μέγεθος ἕκαστον καὶ τὴν τόπων μεταβάλλει στάσιν . 
οὕτω δὴ διὰ ταῦτά τε ἡ τῆς ἀνωμαλότητος διασῳζομένη γένεσις ἀεὶ τὴν ἀεὶ κίνησιν τούτων οὖσαν ἐσομένην τε ἐνδελεχῶς παρέχεται.μετὰ δὴ ταῦτα δεῖ νοεῖν ὅτι πυρός τε γένη πολλὰ γέγονεν , οἷον φλὸξ τό τε ἀπὸ τῆς φλογὸς ἀπιόν , ὃ κάει μὲν οὔ , φῶς δὲ τοῖς ὄμμασιν παρέχει , τό τε φλογὸς ἀποσβεσθείσης ἐν τοῖς διαπύροις καταλειπόμενον αὐτοῦ · κατὰ ταὐτὰ δὲ ἀέρος , τὸ μὲν εὐαγέστατον ἐπίκλην αἰθὴρ καλούμενος , ὁ δὲ θολερώτατος ὁμίχλη τε καὶ σκότος , ἕτερά τε ἀνώνυμα εἴδη , γεγονότα διὰ τὴν τῶν τριγώνων ἀνισότητα . 
τὰ δὲ ὕδατος διχῇ μὲν πρῶτον , τὸ μὲν ὑγρόν , τὸ δὲ χυτὸν γένος αὐτοῦ . 
τὸ μὲν οὖν ὑγρὸν διὰ τὸ μετέχον εἶναι τῶν γενῶν τῶν ὕδατος ὅσα σμικρά , ἀνίσων ὄντων , κινητικὸν αὐτό τε καθ’ αὑτὸ καὶ ὑπ’ ἄλλου διὰ τὴν ἀνωμαλότητα καὶ τὴν τοῦ σχήματος ἰδέαν γέγονεν · τὸ δὲ ἐκ μεγάλων καὶ ὁμαλῶν στασιμώτερον μὲν ἐκείνου καὶ βαρὺ πεπηγὸς ὑπὸ ὁμαλότητός ἐστιν , ὑπὸ δὲ πυρὸς εἰσιόντος καὶ διαλύοντος αὐτὸ τὴν ὁμαλότητα ἀποβάλλει , ταύτην δὲ ἀπολέσαν μετίσχει μᾶλλον κινήσεως , γενόμενον δὲ εὐκίνητον , ὑπὸ τοῦ πλησίον ἀέρος ὠθούμενον καὶ κατατεινόμενον ἐπὶ γῆν , τήκεσθαι μὲν τὴν τῶν ὄγκων καθαίρεσιν , ῥοὴν δὲ τὴν κατάτασιν ἐπὶ γῆν ἐπωνυμίαν ἑκατέρου τοῦ πάθους ἔλαβεν . 
πάλιν δ’ ἐκπίπτοντος αὐτόθεν τοῦ πυρός , ἅτε οὐκ εἰς κενὸν ἐξιόντος , ὠθούμενος ὁ πλησίον ἀὴρ εὐκίνητον ὄντα ἔτι τὸν ὑγρὸν ὄγκον εἰς τὰς τοῦ πυρὸς ἕδρας συνωθῶν αὐτὸν αὑτῷ συμμείγνυσιν · ὁ δὲ συνωθούμενος ἀπολαμβάνων τε τὴν ὁμαλότητα πάλιν , ἅτε τοῦ τῆς ἀνωμαλότητος δημιουργοῦ πυρὸς ἀπιόντος , εἰς ταὐτὸν αὑτῷ καθίσταται . 
καὶ τὴν μὲν τοῦ πυρὸς ἀπαλλαγὴν ψῦξιν , τὴν δὲ σύνοδον ἀπελθόντος ἐκείνου πεπηγὸς εἶναι γένος προσερρήθη . 
τούτων δὴ πάντων ὅσα χυτὰ προσείπομεν ὕδατα , τὸ μὲν ἐκ λεπτοτάτων καὶ ὁμαλωτάτων πυκνότατον γιγνόμενον , μονοειδὲς γένος , στίλβοντι καὶ ξανθῷ χρώματι κοινωθέν , τιμαλφέστατον κτῆμα χρυσὸς ἠθημένος διὰ πέτρας ἐπάγη · χρυσοῦ δὲ ὄζος , διὰ πυκνότητα σκληρότατον ὂν καὶ μελανθέν , ἀδάμας ἐκλήθη . 
τὸ δ’ ἐγγὺς μὲν χρυσοῦ τῶν μερῶν , εἴδη δὲ πλείονα ἑνὸς ἔχον , πυκνότητι δέ , τῇ μὲν χρυσοῦ πυκνότερον ὄν , καὶ γῆς μόριον ὀλίγον καὶ λεπτὸν μετασχόν , ὥστε σκληρότερον εἶναι , τῷ δὲ μεγάλα ἐντὸς αὑτοῦ διαλείμματα ἔχειν κουφότερον , τῶν λαμπρῶν πηκτῶν τε ἓν γένος ὑδάτων χαλκὸς συσταθεὶς γέγονεν · τὸ δ’ ἐκ γῆς αὐτῷ μειχθέν , ὅταν παλαιουμένω διαχωρίζησθον πάλιν ἀπ’ ἀλλήλων , ἐκφανὲς καθ’ αὑτὸ γιγνόμενον ἰὸς λέγεται . 
τἆλλα δὲ τῶν τοιούτων οὐδὲν ποικίλον ἔτι διαλογίσασθαι τὴν τῶν εἰκότων μύθων μεταδιώκοντα ἰδέαν · ἣν ὅταν τις ἀναπαύσεως ἕνεκα τοὺς περὶ τῶν ὄντων ἀεὶ καταθέμενος λόγους , τοὺς γενέσεως πέρι διαθεώμενος εἰκότας ἀμεταμέλητον ἡδονὴν κτᾶται , μέτριον ἂν ἐν τῷ βίῳ παιδιὰν καὶ φρόνιμον ποιοῖτο . 
ταύτῃ δὴ καὶ τὰ νῦν ἐφέντες τὸ μετὰ τοῦτο τῶν αὐτῶν πέρι τὰ ἑξῆς εἰκότα δίιμεν τῇδε . 
τὸ πυρὶ μεμειγμένον ὕδωρ , ὅσον λεπτὸν ὑγρόν τε διὰ τὴν κίνησιν καὶ τὴν ὁδὸν ἣν κυλινδούμενον ἐπὶ γῆς ὑγρὸν λέγεται , μαλακόν τε αὖ τῷ τὰς βάσεις ἧττον ἑδραίους οὔσας ἢ τὰς γῆς ὑπείκειν , τοῦτο ὅταν πυρὸς ἀποχωρισθὲν ἀέρος τε μονωθῇ , γέγονεν μὲν ὁμαλώτερον , συνέωσται δὲ ὑπὸ τῶν ἐξιόντων εἰς αὑτό , παγέν τε οὕτως τὸ μὲν ὑπὲρ γῆς μάλιστα παθὸν ταῦτα χάλαζα , τὸ δ’ ἐπὶ γῆς κρύσταλλος , τὸ δὲ ἧττον , ἡμιπαγές τε ὂν ἔτι , τὸ μὲν ὑπὲρ γῆς αὖ χιών , τὸ δ’ ἐπὶ γῆς συμπαγὲν ἐκ δρόσου γενόμενον πάχνη λέγεται . 
τὰ δὲ δὴ πλεῖστα ὑδάτων εἴδη μεμειγμένα ἀλλήλοις—σύμπαν μὲν τὸ γένος , διὰ τῶν ἐκ γῆς φυτῶν ἠθημένα , χυμοὶ λεγόμενοι—διὰ δὲ τὰς μείξεις ἀνομοιότητα ἕκαστοι σχόντες τὰ μὲν ἄλλα πολλὰ ἀνώνυμα γένη παρέσχοντο , τέτταρα δὲ ὅσα ἔμπυρα εἴδη , διαφανῆ μάλιστα γενόμενα , εἴληφεν ὀνόματα αὐτῶν , τὸ μὲν τῆς ψυχῆς μετὰ τοῦ σώματος θερμαντικὸν οἶνος , τὸ δὲ λεῖον καὶ διακριτικὸν ὄψεως διὰ ταῦτά τε ἰδεῖν λαμπρὸν καὶ στίλβον λιπαρόν τε φανταζόμενον ἐλαιηρὸν εἶδος , πίττα καὶ κίκι καὶ ἔλαιον αὐτὸ ὅσα τ’ ἄλλα τῆς αὐτῆς δυνάμεως · ὅσον δὲ διαχυτικὸν μέχρι φύσεως τῶν περὶ τὸ στόμα συνόδων , ταύτῃ τῇ δυνάμει γλυκύτητα παρεχόμενον , μέλι τὸ κατὰ πάντων μάλιστα πρόσρημα ἔσχεν , τὸ δὲ τῆς σαρκὸς διαλυτικὸν τῷ κάειν , ἀφρῶδες γένος , ἐκ πάντων ἀφορισθὲν τῶν χυμῶν , ὀπὸς ἐπωνομάσθη.γῆς δὲ εἴδη , τὸ μὲν ἠθημένον διὰ ὕδατος τοιῷδε τρόπῳ γίγνεται σῶμα λίθινον . 
τὸ συμμιγὲς ὕδωρ ὅταν ἐν τῇ συμμείξει κοπῇ , μετέβαλεν εἰς ἀέρος ἰδέαν · γενόμενος δὲ ἀὴρ εἰς τὸν ἑαυτοῦ τόπον ἀναθεῖ . 
κενὸν δ’ ὑπερεῖχεν αὐτῶν οὐδέν · τὸν οὖν πλησίον ἔωσεν ἀέρα . 
ὁ δὲ ἅτε ὢν βαρύς , ὠσθεὶς καὶ περιχυθεὶς τῷ τῆς γῆς ὄγκῳ , σφόδρα ἔθλιψεν συνέωσέν τε αὐτὸν εἰς τὰς ἕδρας ὅθεν ἀνῄει ὁ νέος ἀήρ · συνωσθεῖσα δὲ ὑπὸ ἀέρος ἀλύτως ὕδατι γῆ συνίσταται πέτρα , καλλίων μὲν ἡ τῶν ἴσων καὶ ὁμαλῶν διαφανὴς μερῶν , αἰσχίων δὲ ἡ ἐναντία . 
τὸ δὲ ὑπὸ πυρὸς τάχους τὸ νοτερὸν πᾶν ἐξαρπασθὲν καὶ κραυρότερον ἐκείνου συστάν , ᾧ γένει κέραμον ἐπωνομάκαμεν , τοῦτο γέγονεν · ἔστιν δὲ ὅτε νοτίδος ὑπολειφθείσης χυτὴ γῆ γενομένη διὰ πυρὸς ὅταν ψυχθῇ , γίγνεται τὸ μέλαν χρῶμα ἔχον λίθος . 
τὼ δ’ αὖ κατὰ ταὐτὰ μὲν ταῦτα ἐκ συμμείξεως ὕδατος ἀπομονουμένω πολλοῦ , λεπτοτέρων δὲ ἐκ γῆς μερῶν ἁλμυρώ τε ὄντε , ἡμιπαγῆ γενομένω καὶ λυτὼ πάλιν ὑφ’ ὕδατος , τὸ μὲν ἐλαίου καὶ γῆς καθαρτικὸν γένος λίτρον , τὸ δ’ εὐάρμοστον ἐν ταῖς κοινωνίαις ταῖς περὶ τὴν τοῦ στόματος αἴσθησιν ἁλῶν κατὰ λόγον [νόμου] 
θεοφιλὲς σῶμα ἐγένετο . 
τὰ δὲ κοινὰ ἐξ ἀμφοῖν ὕδατι μὲν οὐ λυτά , πυρὶ δέ , διὰ τὸ τοιόνδε οὕτω συμπήγνυται . 
γῆς ὄγκους πῦρ μὲν ἀήρ τε οὐ τήκει · τῆς γὰρ συστάσεως τῶν διακένων αὐτῆς σμικρομερέστερα πεφυκότα , διὰ πολλῆς εὐρυχωρίας ἰόντα , οὐ βιαζόμενα , ἄλυτον αὐτὴν ἐάσαντα ἄτηκτον παρέσχεν · τὰ δὲ ὕδατος ἐπειδὴ μείζω πέφυκεν μέρη , βίαιον ποιούμενα τὴν διέξοδον , λύοντα αὐτὴν τήκει . 
γῆν μὲν γὰρ ἀσύστατον ὑπὸ βίας οὕτως ὕδωρ μόνον λύει , συνεστηκυῖαν δὲ πλὴν πυρὸς οὐδέν · εἴσοδος γὰρ οὐδενὶ πλὴν πυρὶ λέλειπται . 
τὴν δὲ ὕδατος αὖ σύνοδον τὴν μὲν βιαιοτάτην πῦρ μόνον , τὴν δὲ ἀσθενεστέραν ἀμφότερα , πῦρ τε καὶ ἀήρ , διαχεῖτον , ὁ μὲν κατὰ τὰ διάκενα , τὸ δὲ καὶ κατὰ τὰ τρίγωνα · βίᾳ δὲ ἀέρα συστάντα οὐδὲν λύει πλὴν κατὰ τὸ στοιχεῖον , ἀβίαστον δὲ κατατήκει μόνον πῦρ . 
τὰ δὴ τῶν συμμείκτων ἐκ γῆς τε καὶ ὕδατος σωμάτων , μέχριπερ ἂν ὕδωρ αὐτοῦ τὰ τῆς γῆς διάκενα καὶ βίᾳ συμπεπιλημένα κατέχῃ , τὰ μὲν ὕδατος ἐπιόντα ἔξωθεν εἴσοδον οὐκ ἔχοντα μέρη περιρρέοντα τὸν ὅλον ὄγκον ἄτηκτον εἴασεν , τὰ δὲ πυρὸς εἰς τὰ τῶν ὑδάτων διάκενα εἰσιόντα , ὅπερ ὕδωρ γῆν , τοῦτο πῦρ [ἀέρα] 
ἀπεργαζόμενα , τηχθέντι τῷ κοινῷ σώματι ῥεῖν μόνα αἴτια συμβέβηκεν · τυγχάνει δὲ ταῦτα ὄντα , τὰ μὲν ἔλαττον ἔχοντα ὕδατος ἢ γῆς , τό τε περὶ τὴν ὕαλον γένος ἅπαν ὅσα τε λίθων χυτὰ εἴδη καλεῖται , τὰ δὲ πλέον ὕδατος αὖ , πάντα ὅσα κηροειδῆ καὶ θυμιατικὰ σώματα συμπήγνυται.καὶ τὰ μὲν δὴ σχήμασι κοινωνίαις τε καὶ μεταλλαγαῖς εἰς ἄλληλα πεποικιλμένα εἴδη σχεδὸν ἐπιδέδεικται · τὰ δὲ παθήματα αὐτῶν δῑ ἃς αἰτίας γέγονεν πειρατέον ἐμφανίζειν . 
πρῶτον μὲν οὖν ὑπάρχειν αἴσθησιν δεῖ τοῖς λεγομένοις ἀεί , σαρκὸς δὲ καὶ τῶν περὶ σάρκα γένεσιν , ψυχῆς τε ὅσον θνητόν , οὔπω διεληλύθαμεν · τυγχάνει δὲ οὔτε ταῦτα χωρὶς τῶν περὶ τὰ παθήματα ὅσα αἰσθητικὰ οὔτ’ ἐκεῖνα ἄνευ τούτων δυνατὰ ἱκανῶς λεχθῆναι , τὸ δὲ ἅμα σχεδὸν οὐ δυνατόν . 
ὑποθετέον δὴ πρότερον θάτερα , τὰ δ’ ὑποτεθέντα ἐπάνιμεν αὖθις . 
ἵνα οὖν ἑξῆς τὰ παθήματα λέγηται τοῖς γένεσιν , ἔστω πρότερα ἡμῖν τὰ περὶ σῶμα καὶ ψυχὴν ὄντα . 
πρῶτον μὲν οὖν ᾗ πῦρ θερμὸν λέγομεν , ἴδωμεν ὧδε σκοποῦντες , τὴν διάκρισιν καὶ τομὴν αὐτοῦ περὶ τὸ σῶμα ἡμῶν γιγνομένην ἐννοηθέντες . 
ὅτι μὲν γὰρ ὀξύ τι τὸ πάθος , πάντες σχεδὸν αἰσθανόμεθα · τὴν δὲ λεπτότητα τῶν πλευρῶν καὶ γωνιῶν ὀξύτητα τῶν τε μορίων σμικρότητα καὶ τῆς φορᾶς τὸ τάχος , οἷς πᾶσι σφοδρὸν ὂν καὶ τομὸν ὀξέως τὸ προστυχὸν ἀεὶ τέμνει , λογιστέον ἀναμιμνῃσκομένοις τὴν τοῦ σχήματος αὐτοῦ γένεσιν , ὅτι μάλιστα ἐκείνη καὶ οὐκ ἄλλη φύσις διακρίνουσα ἡμῶν κατὰ σμικρά τε τὰ σώματα κερματίζουσα τοῦτο ὃ νῦν θερμὸν λέγομεν εἰκότως τὸ πάθημα καὶ τοὔνομα παρέσχεν . 
τὸ δ’ ἐναντίον τούτων κατάδηλον μέν , ὅμως δὲ μηδὲν ἐπιδεὲς ἔστω λόγου . 
τὰ γὰρ δὴ τῶν περὶ τὸ σῶμα ὑγρῶν μεγαλομερέστερα εἰσιόντα , τὰ σμικρότερα ἐξωθοῦντα , εἰς τὰς ἐκείνων οὐ δυνάμενα ἕδρας ἐνδῦναι , συνωθοῦντα ἡμῶν τὸ νοτερόν , ἐξ ἀνωμάλου κεκινημένου τε ἀκίνητον δῑ ὁμαλότητα καὶ τὴν σύνωσιν ἀπεργαζόμενα πήγνυσιν · τὸ δὲ παρὰ φύσιν συναγόμενον μάχεται κατὰ φύσιν αὐτὸ ἑαυτὸ εἰς τοὐναντίον ἀπωθοῦν . 
τῇ δὴ μάχῃ καὶ τῷ σεισμῷ τούτῳ τρόμος καὶ ῥῖγος ἐτέθη , ψυχρόν τε τὸ πάθος ἅπαν τοῦτο καὶ τὸ δρῶν αὐτὸ ἔσχεν ὄνομα . 
σκληρὸν δέ , ὅσοις ἂν ἡμῶν ἡ σὰρξ ὑπείκῃ , μαλακὸν δέ , ὅσα ἂν τῇ σαρκί · πρὸς ἄλληλά τε οὕτως . 
ὑπείκει δὲ ὅσον ἐπὶ σμικροῦ βαίνει · τὸ δὲ ἐκ τετραγώνων ὂν βάσεων , ἅτε βεβηκὸς σφόδρα , ἀντιτυπώτατον εἶδος , ὅτι τε ἂν εἰς πυκνότητα συνιὸν πλείστην ἀντίτονον ᾖ μάλιστα . 
βαρὺ δὲ καὶ κοῦφον μετὰ τῆς τοῦ κάτω φύσεως ἄνω τε λεγομένης ἐξεταζόμενον ἂν δηλωθείη σαφέστατα . 
φύσει γὰρ δή τινας τόπους δύο εἶναι διειληφότας διχῇ τὸ πᾶν ἐναντίους , τὸν μὲν κάτω , πρὸς ὃν φέρεται πάνθ’ ὅσα τινὰ ὄγκον σώματος ἔχει , τὸν δὲ ἄνω , πρὸς ὃν ἀκουσίως ἔρχεται πᾶν , οὐκ ὀρθὸν οὐδαμῇ νομίζειν · τοῦ γὰρ παντὸς οὐρανοῦ σφαιροειδοῦς ὄντος , ὅσα μὲν ἀφεστῶτα ἴσον τοῦ μέσου γέγονεν ἔσχατα , ὁμοίως αὐτὰ χρὴ ἔσχατα πεφυκέναι , τὸ δὲ μέσον τὰ αὐτὰ μέτρα τῶν ἐσχάτων ἀφεστηκὸς ἐν τῷ καταντικρὺ νομίζειν δεῖ πάντων εἶναι . 
τοῦ δὴ κόσμου ταύτῃ πεφυκότος , τί τῶν εἰρημένων ἄνω τις ἢ κάτω τιθέμενος οὐκ ἐν δίκῃ δόξει τὸ μηδὲν προσῆκον ὄνομα λέγειν ; 
ὁ μὲν γὰρ μέσος ἐν αὐτῷ τόπος οὔτε κάτω πεφυκὼς οὔτε ἄνω λέγεσθαι δίκαιος , ἀλλ’ αὐτὸ ἐν μέσῳ · ὁ δὲ πέριξ οὔτε δὴ μέσος οὔτ’ ἔχων διάφορον αὑτοῦ μέρος ἕτερον θατέρου μᾶλλον πρὸς τὸ μέσον ἤ τι τῶν καταντικρύ . 
τοῦ δὲ ὁμοίως πάντῃ πεφυκότος ποῖά τις ἐπιφέρων ὀνόματα αὐτῷ ἐναντία καὶ πῇ καλῶς ἂν ἡγοῖτο λέγειν ; 
εἰ γάρ τι καὶ στερεὸν εἴη κατὰ μέσον τοῦ παντὸς ἰσοπαλές , εἰς οὐδὲν ἄν ποτε τῶν ἐσχάτων ἐνεχθείη διὰ τὴν πάντῃ ὁμοιότητα αὐτῶν · ἀλλ’ εἰ καὶ περὶ αὐτὸ πορεύοιτό τις ἐν κύκλῳ , πολλάκις ἂν στὰς ἀντίπους ταὐτὸν αὐτοῦ κάτω καὶ ἄνω προσείποι . 
τὸ μὲν γὰρ ὅλον , καθάπερ εἴρηται νυνδή , σφαιροειδὲς ὄν , τόπον τινὰ κάτω , τὸν δὲ ἄνω λέγειν ἔχειν οὐκ ἔμφρονος · ὅθεν δὲ ὠνομάσθη ταῦτα καὶ ἐν οἷς ὄντα εἰθίσμεθα δῑ ἐκεῖνα καὶ τὸν οὐρανὸν ὅλον οὕτω διαιρούμενοι λέγειν , ταῦτα διομολογητέον ὑποθεμένοις τάδε ἡμῖν . 
εἴ τις ἐν τῷ τοῦ παντὸς τόπῳ καθ’ ὃν ἡ τοῦ πυρὸς εἴληχε μάλιστα φύσις , οὗ καὶ πλεῖστον ἂν ἠθροισμένον εἴη πρὸς ὃ φέρεται , ἐπεμβὰς ἐπ’ ἐκεῖνο καὶ δύναμιν εἰς τοῦτο ἔχων , μέρη τοῦ πυρὸς ἀφαιρῶν ἱσταίη τιθεὶς εἰς πλάστιγγας , αἴρων τὸν ζυγὸν καὶ τὸ πῦρ ἕλκων εἰς ἀνόμοιον ἀέρα βιαζόμενος δῆλον ὡς τοὔλαττόν που τοῦ μείζονος ῥᾷον βιᾶται · ῥώμῃ γὰρ μιᾷ δυοῖν ἅμα μετεωριζομένοιν τὸ μὲν ἔλαττον μᾶλλον , τὸ δὲ πλέον ἧττον ἀνάγκη που κατατεινόμενον συνέπεσθαι τῇ βίᾳ , καὶ τὸ μὲν πολὺ βαρὺ καὶ κάτω φερόμενον κληθῆναι , τὸ δὲ σμικρὸν ἐλαφρὸν καὶ ἄνω . 
ταὐτὸν δὴ τοῦτο δεῖ φωρᾶσαι δρῶντας ἡμᾶς περὶ τόνδε τὸν τόπον . 
ἐπὶ γὰρ γῆς βεβῶτες γεώδη γένη διιστάμενοι , καὶ γῆν ἐνίοτε αὐτήν , ἕλκομεν εἰς ἀνόμοιον ἀέρα βίᾳ καὶ παρὰ φύσιν , ἀμφότερα τοῦ συγγενοῦς ἀντεχόμενα , τὸ δὲ σμικρότερον ῥᾷον τοῦ μείζονος βιαζομένοις εἰς τὸ ἀνόμοιον πρότερον συνέπεται · κοῦφον οὖν αὐτὸ προσειρήκαμεν , καὶ τὸν τόπον εἰς ὃν βιαζόμεθα , ἄνω , τὸ δ’ ἐναντίον τούτοις πάθος βαρὺ καὶ κάτω . 
ταῦτ’ οὖν δὴ διαφόρως ἔχειν αὐτὰ πρὸς αὑτὰ ἀνάγκη διὰ τὸ τὰ πλήθη τῶν γενῶν τόπον ἐναντίον ἄλλα ἄλλοις κατέχειν—τὸ γὰρ ἐν ἑτέρῳ κοῦφον ὂν τόπῳ τῷ κατὰ τὸν ἐναντίον τόπον ἐλαφρῷ καὶ τῷ βαρεῖ τὸ βαρὺ τῷ τε κάτω τὸ κάτω καὶ τὸ ἄνω τῷ ἄνω πάντ’ ἐναντία καὶ πλάγια καὶ πάντως διάφορα πρὸς ἄλληλα ἀνευρεθήσεται γιγνόμενα καὶ ὄντα—τόδε γε μὴν ἕν τι διανοητέον περὶ πάντων αὐτῶν , ὡς ἡ μὲν πρὸς τὸ συγγενὲς ὁδὸς ἑκάστοις οὖσα βαρὺ μὲν τὸ φερόμενον ποιεῖ , τὸν δὲ τόπον εἰς ὃν τὸ τοιοῦτον φέρεται , κάτω , τὰ δὲ τούτοις ἔχοντα ὡς ἑτέρως θάτερα . 
περὶ δὴ τούτων αὖ τῶν παθημάτων ταῦτα αἴτια εἰρήσθω . 
λείου δ’ αὖ καὶ τραχέος παθήματος αἰτίαν πᾶς που κατιδὼν καὶ ἑτέρῳ δυνατὸς ἂν εἴη λέγειν · σκληρότης γὰρ ἀνωμαλότητι μειχθεῖσα , τὸ δ’ ὁμαλότης πυκνότητι παρέχεται.μέγιστον δὲ καὶ λοιπὸν τῶν κοινῶν περὶ ὅλον τὸ σῶμα παθημάτων τὸ τῶν ἡδέων καὶ τῶν ἀλγεινῶν αἴτιον ἐν οἷς διεληλύθαμεν , καὶ ὅσα διὰ τῶν τοῦ σώματος μορίων αἰσθήσεις κεκτημένα καὶ λύπας ἐν αὑτοῖς ἡδονάς θ’ ἅμα ἑπομένας ἔχει . 
ὧδ’ οὖν κατὰ παντὸς αἰσθητοῦ καὶ ἀναισθήτου παθήματος τὰς αἰτίας λαμβάνωμεν , ἀναμιμνῃσκόμενοι τὸ τῆς εὐκινήτου τε καὶ δυσκινήτου φύσεως ὅτι διειλόμεθα ἐν τοῖς πρόσθεν · ταύτῃ γὰρ δὴ μεταδιωκτέον πάντα ὅσα ἐπινοοῦμεν ἑλεῖν . 
τὸ μὲν γὰρ κατὰ φύσιν εὐκίνητον , ὅταν καὶ βραχὺ πάθος εἰς αὐτὸ ἐμπίπτῃ , διαδίδωσιν κύκλῳ μόρια ἕτερα ἑτέροις ταὐτὸν ἀπεργαζόμενα , μέχριπερ ἂν ἐπὶ τὸ φρόνιμον ἐλθόντα ἐξαγγείλῃ τοῦ ποιήσαντος τὴν δύναμιν · τὸ δ’ ἐναντίον ἑδραῖον ὂν κατ’ οὐδένα τε κύκλον ἰὸν πάσχει μόνον , ἄλλο δὲ οὐ κινεῖ τῶν πλησίον , ὥστε οὐ διαδιδόντων μορίων μορίοις ἄλλων ἄλλοις τὸ πρῶτον πάθος ἐν αὐτοῖς ἀκίνητον εἰς τὸ πᾶν ζῷον γενόμενον ἀναίσθητον παρέσχεν τὸ παθόν . 
ταῦτα δὲ περί τε ὀστᾶ καὶ τὰς τρίχας ἐστὶν καὶ ὅσ’ ἄλλα γήϊνα τὸ πλεῖστον ἔχομεν ἐν ἡμῖν μόρια · τὰ δὲ ἔμπροσθεν περὶ τὰ τῆς ὄψεως καὶ ἀκοῆς μάλιστα , διὰ τὸ πυρὸς ἀέρος τε ἐν αὐτοῖς δύναμιν ἐνεῖναι μεγίστην . 
τὸ δὴ τῆς ἡδονῆς καὶ λύπης ὧδε δεῖ διανοεῖσθαι · τὸ μὲν παρὰ φύσιν καὶ βίαιον γιγνόμενον ἁθρόον παρ’ ἡμῖν πάθος ἀλγεινόν , τὸ δ’ εἰς φύσιν ἀπιὸν πάλιν ἁθρόον ἡδύ , τὸ δὲ ἡρέμα καὶ κατὰ σμικρὸν ἀναίσθητον , τὸ δ’ ἐναντίον τούτοις ἐναντίως . 
τὸ δὲ μετ’ εὐπετείας γιγνόμενον ἅπαν αἰσθητὸν μὲν ὅτι μάλιστα , λύπης δὲ καὶ ἡδονῆς οὐ μετέχον , οἷον τὰ περὶ τὴν ὄψιν αὐτὴν παθήματα , ἣ δὴ σῶμα ἐν τοῖς πρόσθεν ἐρρήθη καθ’ ἡμέραν συμφυὲς ἡμῶν γίγνεσθαι . 
ταύτῃ γὰρ τομαὶ μὲν καὶ καύσεις καὶ ὅσα ἄλλα πάσχει λύπας οὐκ ἐμποιοῦσιν , οὐδὲ ἡδονὰς πάλιν ἐπὶ ταὐτὸν ἀπιούσης εἶδος , μέγισται δὲ αἰσθήσεις καὶ σαφέσταται καθ’ ὅτι τ’ ἂν πάθῃ καὶ ὅσων ἂν αὐτή πῃ προσβαλοῦσα ἐφάπτηται · βία γὰρ τὸ πάμπαν οὐκ ἔνι τῇ διακρίσει τε αὐτῆς καὶ συγκρίσει . 
τὰ δ’ ἐκ μειζόνων μερῶν σώματα μόγις εἴκοντα τῷ δρῶντι , διαδιδόντα δὲ εἰς ὅλον τὰς κινήσεις , ἡδονὰς ἴσχει καὶ λύπας , ἀλλοτριούμενα μὲν λύπας , καθιστάμενα δὲ εἰς τὸ αὐτὸ πάλιν ἡδονάς . 
ὅσα δὲ κατὰ σμικρὸν τὰς ἀποχωρήσεις ἑαυτῶν καὶ κενώσεις εἴληφεν , τὰς δὲ πληρώσεις ἁθρόας καὶ κατὰ μεγάλα , κενώσεως μὲν ἀναίσθητα , πληρώσεως δὲ αἰσθητικὰ γιγνόμενα , λύπας μὲν οὐ παρέχει τῷ θνητῷ τῆς ψυχῆς , μεγίστας δὲ ἡδονάς · ἔστιν δὲ ἔνδηλα περὶ τὰς εὐωδίας . 
ὅσα δὲ ἀπαλλοτριοῦται μὲν ἁθρόα , κατὰ σμικρὰ δὲ μόγις τε εἰς ταὐτὸν πάλιν ἑαυτοῖς καθίσταται , τοὐναντίον τοῖς ἔμπροσθεν πάντα ἀποδίδωσιν · ταῦτα δ’ αὖ περὶ τὰς καύσεις καὶ τομὰς τοῦ σώματος γιγνόμενά ἐστιν κατάδηλα.καὶ τὰ μὲν δὴ κοινὰ τοῦ σώματος παντὸς παθήματα , τῶν τ’ ἐπωνυμιῶν ὅσαι τοῖς δρῶσιν αὐτὰ γεγόνασι , σχεδὸν εἴρηται · τὰ δ’ ἐν ἰδίοις μέρεσιν ἡμῶν γιγνόμενα , τά τε πάθη καὶ τὰς αἰτίας αὖ τῶν δρώντων , πειρατέον εἰπεῖν , ἄν πῃ δυνώμεθα . 
πρῶτον οὖν ὅσα τῶν χυμῶν πέρι λέγοντες ἐν τοῖς πρόσθεν ἀπελίπομεν , ἴδια ὄντα παθήματα περὶ τὴν γλῶτταν , ἐμφανιστέον ᾗ δυνατόν . 
φαίνεται δὲ καὶ ταῦτα , ὥσπερ οὖν καὶ τὰ πολλά , διὰ συγκρίσεών τέ τινων καὶ διακρίσεων γίγνεσθαι , πρὸς δὲ αὐταῖς κεχρῆσθαι μᾶλλόν τι τῶν ἄλλων τραχύτησί τε καὶ λειότησιν . 
ὅσα μὲν γὰρ εἰσιόντα περὶ τὰ φλέβια , οἷόνπερ δοκίμια τῆς γλώττης τεταμένα ἐπὶ τὴν καρδίαν , εἰς τὰ νοτερὰ τῆς σαρκὸς καὶ ἁπαλὰ ἐμπίπτοντα γήϊνα μέρη κατατηκόμενα συνάγει τὰ φλέβια καὶ ἀποξηραίνει , τραχύτερα μὲν ὄντα στρυφνά , ἧττον δὲ τραχύνοντα αὐστηρὰ φαίνεται · τὰ δὲ τούτων τε ῥυπτικὰ καὶ πᾶν τὸ περὶ τὴν γλῶτταν ἀποπλύνοντα , πέρα μὲν τοῦ μετρίου τοῦτο δρῶντα καὶ προσεπιλαμβανόμενα ὥστε ἀποτήκειν αὐτῆς τῆς φύσεως , οἷον ἡ τῶν λίτρων δύναμις , πικρὰ πάνθ’ οὕτως ὠνόμασται , τὰ δὲ ὑποδεέστερα τῆς λιτρώδους ἕξεως ἐπὶ τὸ μέτριόν τε τῇ ῥύψει χρώμενα ἁλυκὰ ἄνευ πικρότητος τραχείας καὶ φίλα μᾶλλον ἡμῖν φαντάζεται . 
τὰ δὲ τῇ τοῦ στόματος θερμότητι κοινωνήσαντα καὶ λεαινόμενα ὑπ’ αὐτοῦ , συνεκπυρούμενα καὶ πάλιν αὐτὰ ἀντικάοντα τὸ διαθερμῆναν , φερόμενά τε ὑπὸ κουφότητος ἄνω πρὸς τὰς τῆς κεφαλῆς αἰσθήσεις , τέμνοντά τε πάνθ’ ὁπόσοις ἂν προσπίπτῃ , διὰ ταύτας τὰς δυνάμεις δριμέα πάντα τὰ τοιαῦτα ἐλέχθη . 
τὸ δὲ αὖ τῶν προλελεπτυσμένων μὲν ὑπὸ σηπεδόνος , εἰς δὲ τὰς στενὰς φλέβας ἐνδυομένων , καὶ τοῖς ἐνοῦσιν αὐτόθι μέρεσιν γεώδεσιν καὶ ὅσα ἀέρος συμμετρίαν ἔχοντα , ὥστε κινήσαντα περὶ ἄλληλα ποιεῖν κυκᾶσθαι , κυκώμενα δὲ περιπίπτειν τε καὶ εἰς ἕτερα ἐνδυόμενα ἕτερα κοῖλα ἀπεργάζεσθαι περιτεινόμενα τοῖς εἰσιοῦσιν— ἃ δὴ νοτίδος περὶ ἀέρα κοίλης περιταθείσης , τοτὲ μὲν γεώδους , τοτὲ δὲ καὶ καθαρᾶς , νοτερὰ ἀγγεῖα ἀέρος , ὕδατα κοῖλα περιφερῆ τε γενέσθαι , καὶ τὰ μὲν τῆς καθαρᾶς διαφανεῖς περιστῆναι κληθείσας ὄνομα πομφόλυγας , τὰ δὲ τῆς γεώδους ὁμοῦ κινουμένης τε καὶ αἰρομένης ζέσιν τε καὶ ζύμωσιν ἐπίκλην λεχθῆναι—τὸ δὲ τούτων αἴτιον τῶν παθημάτων ὀξὺ προσρηθῆναι . 
σύμπασιν δὲ τοῖς περὶ ταῦτα εἰρημένοις πάθος ἐναντίον ἀπ’ ἐναντίας ἐστὶ προφάσεως · ὁπόταν ἡ τῶν εἰσιόντων σύστασις ἐν ὑγροῖς , οἰκεία τῇ τῆς γλώττης ἕξει πεφυκυῖα , λεαίνῃ μὲν ἐπαλείφουσα τὰ τραχυνθέντα , τὰ δὲ παρὰ φύσιν συνεστῶτα ἢ κεχυμένα τὰ μὲν συνάγῃ , τὰ δὲ χαλᾷ , καὶ πάνθ’ ὅτι μάλιστα ἱδρύῃ κατὰ φύσιν , ἡδὺ καὶ προσφιλὲς παντὶ πᾶν τὸ τοιοῦτον ἴαμα τῶν βιαίων παθημάτων γιγνόμενον κέκληται γλυκύ . 
καὶ τὰ μὲν ταύτῃ ταῦτα · περὶ δὲ δὴ τὴν τῶν μυκτήρων δύναμιν , εἴδη μὲν οὐκ ἔνι . 
τὸ γὰρ τῶν ὀσμῶν πᾶν ἡμιγενές , εἴδει δὲ οὐδενὶ συμβέβηκεν συμμετρία πρὸς τό τινα σχεῖν ὀσμήν · ἀλλ’ ἡμῶν αἱ περὶ ταῦτα φλέβες πρὸς μὲν τὰ γῆς ὕδατός τε γένη στενότεραι συνέστησαν , πρὸς δὲ τὰ πυρὸς ἀέρος τε εὐρύτεραι , διὸ τούτων οὐδεὶς οὐδενὸς ὀσμῆς πώποτε ᾔσθετό τινος , ἀλλὰ ἢ βρεχομένων ἢ σηπομένων ἢ τηκομένων ἢ θυμιωμένων γίγνονταί τινων . 
μεταβάλλοντος γὰρ ὕδατος εἰς ἀέρα ἀέρος τε εἰς ὕδωρ ἐν τῷ μεταξὺ τούτων γεγόνασιν , εἰσίν τε ὀσμαὶ σύμπασαι καπνὸς ἢ ὁμίχλη , τούτων δὲ τὸ μὲν ἐξ ἀέρος εἰς ὕδωρ ἰὸν ὁμίχλη , τὸ δὲ ἐξ ὕδατος εἰς ἀέρα καπνός · ὅθεν λεπτότεραι μὲν ὕδατος , παχύτεραι δὲ ὀσμαὶ σύμπασαι γεγόνασιν ἀέρος . 
δηλοῦνται δὲ ὁπόταν τινὸς ἀντιφραχθέντος περὶ τὴν ἀναπνοὴν ἄγῃ τις βίᾳ τὸ πνεῦμα εἰς αὑτόν · τότε γὰρ ὀσμὴ μὲν οὐδεμία συνδιηθεῖται , τὸ δὲ πνεῦμα τῶν ὀσμῶν ἐρημωθὲν αὐτὸ μόνον ἕπεται . 
δύ’ οὖν ταῦτα ἀνώνυμα τὰ τούτων ποικίλματα γέγονεν , οὐκ ἐκ πολλῶν οὐδὲ ἁπλῶν εἰδῶν ὄντα , ἀλλὰ διχῇ τό θ’ ἡδὺ καὶ τὸ λυπηρὸν αὐτόθι μόνω διαφανῆ λέγεσθον , τὸ μὲν τραχῦνόν τε καὶ βιαζόμενον τὸ κύτος ἅπαν , ὅσον ἡμῶν μεταξὺ κορυφῆς τοῦ τε ὀμφαλοῦ κεῖται , τὸ δὲ ταὐτὸν τοῦτο καταπραῧνον καὶ πάλιν ᾗ πέφυκεν ἀγαπητῶς ἀποδιδόν.τρίτον δὲ αἰσθητικὸν ἐν ἡμῖν μέρος ἐπισκοποῦσιν τὸ περὶ τὴν ἀκοήν , δῑ ἃς αἰτίας τὰ περὶ αὐτὸ συμβαίνει παθήματα , λεκτέον . 
ὅλως μὲν οὖν φωνὴν θῶμεν τὴν δῑ ὤτων ὑπ’ ἀέρος ἐγκεφάλου τε καὶ αἵματος μέχρι ψυχῆς πληγὴν διαδιδομένην , τὴν δὲ ὑπ’ αὐτῆς κίνησιν , ἀπὸ τῆς κεφαλῆς μὲν ἀρχομένην , τελευτῶσαν δὲ περὶ τὴν τοῦ ἥπατος ἕδραν , ἀκοήν · ὅση δ’ αὐτῆς ταχεῖα , ὀξεῖαν , ὅση δὲ βραδυτέρα , βαρυτέραν · τὴν δὲ ὁμοίαν ὁμαλήν τε καὶ λείαν , τὴν δὲ ἐναντίαν τραχεῖαν · 
μεγάλην δὲ τὴν πολλήν , ὅση δὲ ἐναντία , σμικράν . 
τὰ δὲ περὶ συμφωνίας αὐτῶν ἐν τοῖς ὕστερον λεχθησομένοις ἀνάγκη ῥηθῆναι.τέταρτον δὴ λοιπὸν ἔτι γένος ἡμῖν αἰσθητικόν , ὃ διελέσθαι δεῖ συχνὰ ἐν ἑαυτῷ ποικίλματα κεκτημένον , ἃ σύμπαντα μὲν χρόας ἐκαλέσαμεν , φλόγα τῶν σωμάτων ἑκάστων ἀπορρέουσαν , ὄψει σύμμετρα μόρια ἔχουσαν πρὸς αἴσθησιν · ὄψεως δ’ ἐν τοῖς πρόσθεν αὐτὸ περὶ τῶν αἰτίων τῆς γενέσεως ἐρρήθη . 
τῇδ’ οὖν τῶν χρωμάτων πέρι μάλιστα εἰκὸς πρέποι τ’ ἂν ἐπιεικεῖ λόγῳ διεξελθεῖν · τὰ φερόμενα ἀπὸ τῶν ἄλλων μόρια ἐμπίπτοντά τε εἰς τὴν ὄψιν τὰ μὲν ἐλάττω , τὰ δὲ μείζω , τὰ δ’ ἴσα τοῖς αὐτῆς τῆς ὄψεως μέρεσιν εἶναι · τὰ μὲν οὖν ἴσα ἀναίσθητα , ἃ δὴ καὶ διαφανῆ λέγομεν , τὰ δὲ μείζω καὶ ἐλάττω , τὰ μὲν συγκρίνοντα , τὰ δὲ διακρίνοντα αὐτήν , τοῖς περὶ τὴν σάρκα θερμοῖς καὶ ψυχροῖς καὶ τοῖς περὶ τὴν γλῶτταν στρυφνοῖς , καὶ ὅσα θερμαντικὰ ὄντα δριμέα ἐκαλέσαμεν , ἀδελφὰ εἶναι , τά τε λευκὰ καὶ τὰ μέλανα , ἐκείνων παθήματα γεγονότα ἐν ἄλλῳ γένει τὰ αὐτά , φανταζόμενα δὲ ἄλλα διὰ ταύτας τὰς αἰτίας . 
οὕτως οὖν αὐτὰ προσρητέον · τὸ μὲν διακριτικὸν τῆς ὄψεως λευκόν , τὸ δ’ ἐναντίον αὐτοῦ μέλαν , τὴν δὲ ὀξυτέραν φορὰν καὶ γένους πυρὸς ἑτέρου προσπίπτουσαν καὶ διακρίνουσαν τὴν ὄψιν μέχρι τῶν ὀμμάτων , αὐτάς τε τῶν ὀφθαλμῶν τὰς διεξόδους βίᾳ διωθοῦσαν καὶ τήκουσαν , πῦρ μὲν ἁθρόον καὶ ὕδωρ , ὃ δάκρυον καλοῦμεν , ἐκεῖθεν ἐκχέουσαν , αὐτὴν δὲ οὖσαν πῦρ ἐξ ἐναντίας ἀπαντῶσαν , καὶ τοῦ μὲν ἐκπηδῶντος πυρὸς οἷον ἀπ’ ἀστραπῆς , τοῦ δ’ εἰσιόντος καὶ περὶ τὸ νοτερὸν κατασβεννυμένου , παντοδαπῶν ἐν τῇ κυκήσει ταύτῃ γιγνομένων χρωμάτων , μαρμαρυγὰς μὲν τὸ πάθος προσείπομεν , τὸ δὲ τοῦτο ἀπεργαζόμενον λαμπρόν τε καὶ στίλβον ἐπωνομάσαμεν . 
τὸ δὲ τούτων αὖ μεταξὺ πυρὸς γένος , πρὸς μὲν τὸ τῶν ὀμμάτων ὑγρὸν ἀφικνούμενον καὶ κεραννύμενον αὐτῷ , στίλβον δὲ οὔ · τῇ δὲ διὰ τῆς νοτίδος αὐγῇ τοῦ πυρὸς μειγνυμένου χρῶμα ἔναιμον παρασχομένῃ , τοὔνομα ἐρυθρὸν λέγομεν . 
λαμπρόν τε ἐρυθρῷ λευκῷ τε μειγνύμενον ξανθὸν γέγονεν · τὸ δὲ ὅσον μέτρον ὅσοις , οὐδ’ εἴ τις εἰδείη , νοῦν ἔχει τὸ λέγειν , ὧν μήτε τινὰ ἀνάγκην μήτε τὸν εἰκότα λόγον καὶ μετρίως ἄν τις εἰπεῖν εἴη δυνατός . 
ἐρυθρὸν δὲ δὴ μέλανι λευκῷ τε κραθὲν ἁλουργόν · ὄρφνινον δέ , ὅταν τούτοις μεμειγμένοις καυθεῖσίν τε μᾶλλον συγκραθῇ μέλαν . 
πυρρὸν δὲ ξανθοῦ τε καὶ φαιοῦ κράσει γίγνεται , φαιὸν δὲ λευκοῦ τε καὶ μέλανος , τὸ δὲ ὠχρὸν λευκοῦ ξανθῷ μειγνυμένου . 
λαμπρῷ δὲ λευκὸν συνελθὸν καὶ εἰς μέλαν κατακορὲς ἐμπεσὸν κυανοῦν χρῶμα ἀποτελεῖται , κυανοῦ δὲ λευκῷ κεραννυμένου γλαυκόν , πυρροῦ δὲ μέλανι πράσιον . 
τὰ δὲ ἄλλα ἀπὸ τούτων σχεδὸν δῆλα αἷς ἂν ἀφομοιούμενα μείξεσιν διασῴζοι τὸν εἰκότα μῦθον . 
εἰ δέ τις τούτων ἔργῳ σκοπούμενος βάσανον λαμβάνοι , τὸ τῆς ἀνθρωπίνης καὶ θείας φύσεως ἠγνοηκὼς ἂν εἴη διάφορον , ὅτι θεὸς μὲν τὰ πολλὰ εἰς ἓν συγκεραννύναι καὶ πάλιν ἐξ ἑνὸς εἰς πολλὰ διαλύειν ἱκανῶς ἐπιστάμενος ἅμα καὶ δυνατός , ἀνθρώπων δὲ οὐδεὶς οὐδέτερα τούτων ἱκανὸς οὔτε ἔστι νῦν οὔτε εἰς αὖθίς ποτε ἔσται . 
ταῦτα δὴ πάντα τότε ταύτῃ πεφυκότα ἐξ ἀνάγκης ὁ τοῦ καλλίστου τε καὶ ἀρίστου δημιουργὸς ἐν τοῖς γιγνομένοις παρελάμβανεν , ἡνίκα τὸν αὐτάρκη τε καὶ τὸν τελεώτατον θεὸν ἐγέννα , χρώμενος μὲν ταῖς περὶ ταῦτα αἰτίαις ὑπηρετούσαις , τὸ δὲ εὖ τεκταινόμενος ἐν πᾶσιν τοῖς γιγνομένοις αὐτός . 
διὸ δὴ χρὴ δύ’ αἰτίας εἴδη διορίζεσθαι , τὸ μὲν ἀναγκαῖον , τὸ δὲ θεῖον , καὶ τὸ μὲν θεῖον ἐν ἅπασιν ζητεῖν κτήσεως ἕνεκα εὐδαίμονος βίου , καθ’ ὅσον ἡμῶν ἡ φύσις ἐνδέχεται , τὸ δὲ ἀναγκαῖον ἐκείνων χάριν , λογιζόμενον ὡς ἄνευ τούτων οὐ δυνατὰ αὐτὰ ἐκεῖνα ἐφ’ οἷς σπουδάζομεν μόνα κατανοεῖν οὐδ’ αὖ λαβεῖν οὐδ’ ἄλλως πως μετασχεῖν.ὅτ’ οὖν δὴ τὰ νῦν οἷα τέκτοσιν ἡμῖν ὕλη παράκειται τὰ τῶν αἰτίων γένη διυλισμένα , ἐξ ὧν τὸν ἐπίλοιπον λόγον δεῖ συνυφανθῆναι , πάλιν ἐπ’ ἀρχὴν ἐπανέλθωμεν διὰ βραχέων , ταχύ τε εἰς ταὐτὸν πορευθῶμεν ὅθεν δεῦρο ἀφικόμεθα , καὶ τελευτὴν ἤδη κεφαλήν τε τῷ μύθῳ πειρώμεθα ἁρμόττουσαν ἐπιθεῖναι τοῖς πρόσθεν . 
ὥσπερ γὰρ οὖν καὶ κατ’ ἀρχὰς ἐλέχθη , ταῦτα ἀτάκτως ἔχοντα ὁ θεὸς ἐν ἑκάστῳ τε αὐτῷ πρὸς αὑτὸ καὶ πρὸς ἄλληλα συμμετρίας ἐνεποίησεν , ὅσας τε καὶ ὅπῃ δυνατὸν ἦν ἀνάλογα καὶ σύμμετρα εἶναι . 
τότε γὰρ οὔτε τούτων , ὅσον μὴ τύχῃ , τι μετεῖχεν , οὔτε τὸ παράπαν ὀνομάσαι τῶν νῦν ὀνομαζομένων ἀξιόλογον ἦν οὐδέν , οἷον πῦρ καὶ ὕδωρ καὶ εἴ τι τῶν ἄλλων · ἀλλὰ πάντα ταῦτα πρῶτον διεκόσμησεν , ἔπειτ’ ἐκ τούτων πᾶν τόδε συνεστήσατο , ζῷον ἓν ζῷα ἔχον τὰ πάντα ἐν ἑαυτῷ θνητὰ ἀθάνατά τε . 
καὶ τῶν μὲν θείων αὐτὸς γίγνεται δημιουργός , τῶν δὲ θνητῶν τὴν γένεσιν τοῖς ἑαυτοῦ γεννήμασιν δημιουργεῖν προσέταξεν . 
οἱ δὲ μιμούμενοι , παραλαβόντες ἀρχὴν ψυχῆς ἀθάνατον , τὸ μετὰ τοῦτο θνητὸν σῶμα αὐτῇ περιετόρνευσαν ὄχημά τε πᾶν τὸ σῶμα ἔδοσαν ἄλλο τε εἶδος ἐν αὐτῷ ψυχῆς προσῳκοδόμουν τὸ θνητόν , δεινὰ καὶ ἀναγκαῖα ἐν ἑαυτῷ παθήματα ἔχον , πρῶτον μὲν ἡδονήν , μέγιστον κακοῦ δέλεαρ , ἔπειτα λύπας , ἀγαθῶν φυγάς , ἔτι δ’ αὖ θάρρος καὶ φόβον , ἄφρονε συμβούλω , θυμὸν δὲ δυσπαραμύθητον , ἐλπίδα δ’ εὐπαράγωγον · αἰσθήσει δὲ ἀλόγῳ καὶ ἐπιχειρητῇ παντὸς ἔρωτι συγκερασάμενοι ταῦτα , ἀναγκαίως τὸ θνητὸν γένος συνέθεσαν . 
καὶ διὰ ταῦτα δὴ σεβόμενοι μιαίνειν τὸ θεῖον , ὅτι μὴ πᾶσα ἦν ἀνάγκη , χωρὶς ἐκείνου κατοικίζουσιν εἰς ἄλλην τοῦ σώματος οἴκησιν τὸ θνητόν , ἰσθμὸν καὶ ὅρον διοικοδομήσαντες τῆς τε κεφαλῆς καὶ τοῦ στήθους , αὐχένα μεταξὺ τιθέντες , ἵν’ εἴη χωρίς . 
ἐν δὴ τοῖς στήθεσιν καὶ τῷ καλουμένῳ θώρακι τὸ τῆς ψυχῆς θνητὸν γένος ἐνέδουν . 
καὶ ἐπειδὴ τὸ μὲν ἄμεινον αὐτῆς , τὸ δὲ χεῖρον ἐπεφύκει , διοικοδομοῦσι τοῦ θώρακος αὖ τὸ κύτος , διορίζοντες οἷον γυναικῶν , τὴν δὲ ἀνδρῶν χωρὶς οἴκησιν , τὰς φρένας διάφραγμα εἰς τὸ μέσον αὐτῶν τιθέντες . 
τὸ μετέχον οὖν τῆς ψυχῆς ἀνδρείας καὶ θυμοῦ , φιλόνικον ὄν , κατῴκισαν ἐγγυτέρω τῆς κεφαλῆς μεταξὺ τῶν φρενῶν τε καὶ αὐχένος , ἵνα τοῦ λόγου κατήκοον ὂν κοινῇ μετ’ ἐκείνου βίᾳ τὸ τῶν ἐπιθυμιῶν κατέχοι γένος , ὁπότ’ ἐκ τῆς ἀκροπόλεως τῷ τ’ ἐπιτάγματι καὶ λόγῳ μηδαμῇ πείθεσθαι ἑκὸν ἐθέλοι · τὴν δὲ δὴ καρδίαν ἅμμα τῶν φλεβῶν καὶ πηγὴν τοῦ περιφερομένου κατὰ πάντα τὰ μέλη σφοδρῶς αἵματος εἰς τὴν δορυφορικὴν οἴκησιν κατέστησαν , ἵνα , ὅτε ζέσειεν τὸ τοῦ θυμοῦ μένος , τοῦ λόγου παραγγείλαντος ὥς τις ἄδικος περὶ αὐτὰ γίγνεται πρᾶξις ἔξωθεν ἢ καί τις ἀπὸ τῶν ἔνδοθεν ἐπιθυμιῶν , ὀξέως διὰ πάντων τῶν στενωπῶν πᾶν ὅσον αἰσθητικὸν ἐν τῷ σώματι , τῶν τε παρακελεύσεων καὶ ἀπειλῶν αἰσθανόμενον , γίγνοιτο ἐπήκοον καὶ ἕποιτο πάντῃ , καὶ τὸ βέλτιστον οὕτως ἐν αὐτοῖς πᾶσιν ἡγεμονεῖν ἐῷ . 
τῇ δὲ δὴ πηδήσει τῆς καρδίας ἐν τῇ τῶν δεινῶν προσδοκίᾳ καὶ τῇ τοῦ θυμοῦ ἐγέρσει , προγιγνώσκοντες ὅτι διὰ πυρὸς ἡ τοιαύτη πᾶσα ἔμελλεν οἴδησις γίγνεσθαι τῶν θυμουμένων , ἐπικουρίαν αὐτῇ μηχανώμενοι τὴν τοῦ πλεύμονος ἰδέαν ἐνεφύτευσαν , πρῶτον μὲν μαλακὴν καὶ ἄναιμον , εἶτα σήραγγας ἐντὸς ἔχουσαν οἷον σπόγγου κατατετρημένας , ἵνα τό τε πνεῦμα καὶ τὸ πῶμα δεχομένη , ψύχουσα , ἀναπνοὴν καὶ ῥᾳστώνην ἐν τῷ καύματι παρέχοι · διὸ δὴ τῆς ἀρτηρίας ὀχετοὺς ἐπὶ τὸν πλεύμονα ἔτεμον , καὶ περὶ τὴν καρδίαν αὐτὸν περιέστησαν οἷον μάλαγμα , ἵν’ ὁ θυμὸς ἡνίκα ἐν αὐτῇ ἀκμάζοι , πηδῶσα εἰς ὑπεῖκον καὶ ἀναψυχομένη , πονοῦσα ἧττον , μᾶλλον τῷ λόγῳ μετὰ θυμοῦ δύναιτο ὑπηρετεῖν.τὸ δὲ δὴ σίτων τε καὶ ποτῶν ἐπιθυμητικὸν τῆς ψυχῆς καὶ ὅσων ἔνδειαν διὰ τὴν τοῦ σώματος ἴσχει φύσιν , τοῦτο εἰς τὸ μεταξὺ τῶν τε φρενῶν καὶ τοῦ πρὸς τὸν ὀμφαλὸν ὅρου κατῴκισαν , οἷον φάτνην ἐν ἅπαντι τούτῳ τῷ τόπῳ τῇ τοῦ σώματος τροφῇ τεκτηνάμενοι · καὶ κατέδησαν δὴ τὸ τοιοῦτον ἐνταῦθα ὡς θρέμμα ἄγριον , τρέφειν δὲ συνημμένον ἀναγκαῖον , εἴπερ τι μέλλοι ποτὲ θνητὸν ἔσεσθαι γένος . 
ἵν’ οὖν ἀεὶ νεμόμενον πρὸς φάτνῃ καὶ ὅτι πορρωτάτω τοῦ βουλευομένου κατοικοῦν , θόρυβον καὶ βοὴν ὡς ἐλαχίστην παρέχον , τὸ κράτιστον καθ’ ἡσυχίαν περὶ τοῦ πᾶσι κοινῇ καὶ ἰδίᾳ συμφέροντος ἐῷ βουλεύεσθαι , διὰ ταῦτα ἐνταῦθ’ ἔδοσαν αὐτῷ τὴν τάξιν . 
εἰδότες δὲ αὐτὸ ὡς λόγου μὲν οὔτε συνήσειν ἔμελλεν , εἴ τέ πῃ καὶ μεταλαμβάνοι τινὸς αὐτῶν αἰσθήσεως , οὐκ ἔμφυτον αὐτῷ τὸ μέλειν τινῶν ἔσοιτο λόγων , ὑπὸ δὲ εἰδώλων καὶ φαντασμάτων νυκτός τε καὶ μεθ’ ἡμέραν μάλιστα ψυχαγωγήσοιτο , τούτῳ δὴ θεὸς ἐπιβουλεύσας αὐτῷ τὴν ἥπατος ἰδέαν συνέστησε καὶ ἔθηκεν εἰς τὴν ἐκείνου κατοίκησιν , πυκνὸν καὶ λεῖον καὶ λαμπρὸν καὶ γλυκὺ καὶ πικρότητα ἔχον μηχανησάμενος , ἵνα ἐν αὐτῷ τῶν διανοημάτων ἡ ἐκ τοῦ νοῦ φερομένη δύναμις , οἷον ἐν κατόπτρῳ δεχομένῳ τύπους καὶ κατιδεῖν εἴδωλα παρέχοντι , φοβοῖ μὲν αὐτό , ὁπότε μέρει τῆς πικρότητος χρωμένη συγγενεῖ , χαλεπὴ προσενεχθεῖσα ἀπειλῇ , κατὰ πᾶν ὑπομειγνῦσα ὀξέως τὸ ἧπαρ , χολώδη χρώματα ἐμφαίνοι , συνάγουσά τε πᾶν ῥυσὸν καὶ τραχὺ ποιοῖ , λοβὸν δὲ καὶ δοχὰς πύλας τε τὸ μὲν ἐξ ὀρθοῦ κατακάμπτουσα καὶ συσπῶσα , τὰ δὲ ἐμφράττουσα συγκλείουσά τε , λύπας καὶ ἄσας παρέχοι , καὶ ὅτ’ αὖ τἀναντία φαντάσματα ἀποζωγραφοῖ πρᾳότητός τις ἐκ διανοίας ἐπίπνοια , τῆς μὲν πικρότητος ἡσυχίαν παρέχουσα τῷ μήτε κινεῖν μήτε προσάπτεσθαι τῆς ἐναντίας ἑαυτῇ φύσεως ἐθέλειν , γλυκύτητι δὲ τῇ κατ’ ἐκεῖνο συμφύτῳ πρὸς αὐτὸ χρωμένη καὶ πάντα ὀρθὰ καὶ λεῖα αὐτοῦ καὶ ἐλεύθερα ἀπευθύνουσα , ἵλεών τε καὶ εὐήμερον ποιοῖ τὴν περὶ τὸ ἧπαρ ψυχῆς μοῖραν κατῳκισμένην , ἔν τε τῇ νυκτὶ διαγωγὴν ἔχουσαν μετρίαν , μαντείᾳ χρωμένην καθ’ ὕπνον , ἐπειδὴ λόγου καὶ φρονήσεως οὐ μετεῖχε . 
μεμνημένοι γὰρ τῆς τοῦ πατρὸς ἐπιστολῆς οἱ συστήσαντες ἡμᾶς , ὅτε τὸ θνητὸν ἐπέστελλεν γένος ὡς ἄριστον εἰς δύναμιν ποιεῖν , οὕτω δὴ κατορθοῦντες καὶ τὸ φαῦλον ἡμῶν , ἵνα ἀληθείας πῃ προσάπτοιτο , κατέστησαν ἐν τούτῳ τὸ μαντεῖον . 
ἱκανὸν δὲ σημεῖον ὡς μαντικὴν ἀφροσύνῃ θεὸς ἀνθρωπίνῃ δέδωκεν · οὐδεὶς γὰρ ἔννους ἐφάπτεται μαντικῆς ἐνθέου καὶ ἀληθοῦς , ἀλλ’ ἢ καθ’ ὕπνον τὴν τῆς φρονήσεως πεδηθεὶς δύναμιν ἢ διὰ νόσον , ἢ διά τινα ἐνθουσιασμὸν παραλλάξας . 
ἀλλὰ συννοῆσαι μὲν ἔμφρονος τά τε ῥηθέντα ἀναμνησθέντα ὄναρ ἢ ὕπαρ ὑπὸ τῆς μαντικῆς τε καὶ ἐνθουσιαστικῆς φύσεως , καὶ ὅσα ἂν φαντάσματα ὀφθῇ , πάντα λογισμῷ διελέσθαι ὅπῃ τι σημαίνει καὶ ὅτῳ μέλλοντος ἢ παρελθόντος ἢ παρόντος κακοῦ ἢ ἀγαθοῦ · τοῦ δὲ μανέντος ἔτι τε ἐν τούτῳ μένοντος οὐκ ἔργον τὰ φανέντα καὶ φωνηθέντα ὑφ’ ἑαυτοῦ κρίνειν , ἀλλ’ εὖ καὶ πάλαι λέγεται τὸ πράττειν καὶ γνῶναι τά τε αὑτοῦ καὶ ἑαυτὸν σώφρονι μόνῳ προσήκειν . 
ὅθεν δὴ καὶ τὸ τῶν προφητῶν γένος ἐπὶ ταῖς ἐνθέοις μαντείαις κριτὰς ἐπικαθιστάναι νόμος · οὓς μάντεις αὐτοὺς ὀνομάζουσίν τινες , τὸ πᾶν ἠγνοηκότες ὅτι τῆς δῑ αἰνιγμῶν οὗτοι φήμης καὶ φαντάσεως ὑποκριταί , καὶ οὔτι μάντεις , προφῆται δὲ μαντευομένων δικαιότατα ὀνομάζοιντ’ ἄν.ἡ μὲν οὖν φύσις ἥπατος διὰ ταῦτα τοιαύτη τε καὶ ἐν τόπῳ ᾧ λέγομεν πέφυκε , χάριν μαντικῆς · καὶ ἔτι μὲν δὴ ζῶντος ἑκάστου τὸ τοιοῦτον σημεῖα ἐναργέστερα ἔχει , στερηθὲν δὲ τοῦ ζῆν γέγονε τυφλὸν καὶ τὰ μαντεῖα ἀμυδρότερα ἔσχεν τοῦ τι σαφὲς σημαίνειν . 
ἡ δ’ αὖ τοῦ γείτονος αὐτῷ σύστασις καὶ ἕδρα σπλάγχνου γέγονεν ἐξ ἀριστερᾶς χάριν ἐκείνου , τοῦ παρέχειν αὐτὸ λαμπρὸν ἀεὶ καὶ καθαρόν , οἷον κατόπτρῳ παρεσκευασμένον καὶ ἕτοιμον ἀεὶ παρακείμενον ἐκμαγεῖον . 
διὸ δὴ καὶ ὅταν τινὲς ἀκαθαρσίαι γίγνωνται διὰ νόσους σώματος περὶ τὸ ἧπαρ , πάντα ἡ σπληνὸς καθαίρουσα αὐτὰ δέχεται μανότης , ἅτε κοίλου καὶ ἀναίμου ὑφανθέντος · 
ὅθεν πληρούμενος τῶν ἀποκαθαιρομένων μέγας καὶ ὕπουλος αὐξάνεται , καὶ πάλιν , ὅταν καθαρθῇ τὸ σῶμα , ταπεινούμενος εἰς ταὐτὸν συνίζει.τὰ μὲν οὖν περὶ ψυχῆς , ὅσον θνητὸν ἔχει καὶ ὅσον θεῖον , καὶ ὅπῃ καὶ μεθ’ ὧν καὶ δῑ ἃ χωρὶς ᾠκίσθη , τὸ μὲν ἀληθὲς ὡς εἴρηται , θεοῦ συμφήσαντος τότ’ ἂν οὕτως μόνως διισχυριζοίμεθα · τό γε μὴν εἰκὸς ἡμῖν εἰρῆσθαι , καὶ νῦν καὶ ἔτι μᾶλλον ἀνασκοποῦσι διακινδυνευτέον τὸ φάναι καὶ πεφάσθω . 
τὸ δ’ ἑξῆς δὴ τούτοισιν κατὰ ταὐτὰ μεταδιωκτέον · ἦν δὲ τὸ τοῦ σώματος ἐπίλοιπον ᾗ γέγονεν . 
ἐκ δὴ λογισμοῦ τοιοῦδε συνίστασθαι μάλιστ’ ἂν αὐτὸ πάντων πρέποι . 
τὴν ἐσομένην ἐν ἡμῖν ποτῶν καὶ ἐδεστῶν ἀκολασίαν ᾔδεσαν οἱ συντιθέντες ἡμῶν τὸ γένος , καὶ ὅτι τοῦ μετρίου καὶ ἀναγκαίου διὰ μαργότητα πολλῷ χρησοίμεθα πλέονι · ἵν’ οὖν μὴ φθορὰ διὰ νόσους ὀξεῖα γίγνοιτο καὶ ἀτελὲς τὸ γένος εὐθὺς τὸ θνητὸν τελευτῷ , ταῦτα προορώμενοι τῇ τοῦ περιγενησομένου πώματος ἐδέσματός τε ἕξει τὴν ὀνομαζομένην κάτω κοιλίαν ὑποδοχὴν ἔθεσαν , εἵλιξάν τε πέριξ τὴν τῶν ἐντέρων γένεσιν , ὅπως μὴ ταχὺ διεκπερῶσα ἡ τροφὴ ταχὺ πάλιν τροφῆς ἑτέρας δεῖσθαι τὸ σῶμα ἀναγκάζοι , καὶ παρέχουσα ἀπληστίαν , διὰ γαστριμαργίαν ἀφιλόσοφον καὶ ἄμουσον πᾶν ἀποτελοῖ τὸ γένος , ἀνυπήκοον τοῦ θειοτάτου τῶν παρ’ ἡμῖν . 
τὸ δὲ ὀστῶν καὶ σαρκῶν καὶ τῆς τοιαύτης φύσεως πέρι πάσης ὧδε ἔσχεν . 
τούτοις σύμπασιν ἀρχὴ μὲν ἡ τοῦ μυελοῦ γένεσις · οἱ γὰρ τοῦ βίου δεσμοί , τῆς ψυχῆς τῷ σώματι συνδουμένης , ἐν τούτῳ διαδούμενοι κατερρίζουν τὸ θνητὸν γένος · αὐτὸς δὲ ὁ μυελὸς γέγονεν ἐξ ἄλλων . 
τῶν γὰρ τριγώνων ὅσα πρῶτα ἀστραβῆ καὶ λεῖα ὄντα πῦρ τε καὶ ὕδωρ καὶ ἀέρα καὶ γῆν δῑ ἀκριβείας μάλιστα ἦν παρασχεῖν δυνατά , ταῦτα ὁ θεὸς ἀπὸ τῶν ἑαυτῶν ἕκαστα γενῶν χωρὶς ἀποκρίνων , μειγνὺς δὲ ἀλλήλοις σύμμετρα , πανσπερμίαν παντὶ θνητῷ γένει μηχανώμενος , τὸν μυελὸν ἐξ αὐτῶν ἀπηργάσατο , καὶ μετὰ ταῦτα δὴ φυτεύων ἐν αὐτῷ κατέδει τὰ τῶν ψυχῶν γένη , σχημάτων τε ὅσα ἔμελλεν αὖ σχήσειν οἷά τε καθ’ ἕκαστα εἴδη , τὸν μυελὸν αὐτὸν τοσαῦτα καὶ τοιαῦτα διῃρεῖτο σχήματα εὐθὺς ἐν τῇ διανομῇ τῇ κατ’ ἀρχάς . 
καὶ τὴν μὲν τὸ θεῖον σπέρμα οἷον ἄρουραν μέλλουσαν ἕξειν ἐν αὑτῇ περιφερῆ πανταχῇ πλάσας ἐπωνόμασεν τοῦ μυελοῦ ταύτην τὴν μοῖραν ἐγκέφαλον , ὡς ἀποτελεσθέντος ἑκάστου ζῴου τὸ περὶ τοῦτ’ ἀγγεῖον κεφαλὴν γενησόμενον · ὃ δ’ αὖ τὸ λοιπὸν καὶ θνητὸν τῆς ψυχῆς ἔμελλε καθέξειν , ἅμα στρογγύλα καὶ προμήκη διῃρεῖτο σχήματα , μυελὸν δὲ πάντα ἐπεφήμισεν , καὶ καθάπερ ἐξ ἀγκυρῶν βαλλόμενος ἐκ τούτων πάσης ψυχῆς δεσμοὺς περὶ τοῦτο σύμπαν ἤδη τὸ σῶμα ἡμῶν ἀπηργάζετο , στέγασμα μὲν αὐτῷ πρῶτον συμπηγνὺς περὶ ὅλον ὀστέινον . 
τὸ δὲ ὀστοῦν συνίστησιν ὧδε . 
γῆν διαττήσας καθαρὰν καὶ λείαν ἐφύρασε καὶ ἔδευσεν μυελῷ , καὶ μετὰ τοῦτο εἰς πῦρ αὐτὸ ἐντίθησιν , μετ’ ἐκεῖνο δὲ εἰς ὕδωρ βάπτει , πάλιν δὲ εἰς πῦρ , αὖθίς τε εἰς ὕδωρ · μεταφέρων δ’ οὕτω πολλάκις εἰς ἑκάτερον ὑπ’ ἀμφοῖν ἄτηκτον ἀπηργάσατο . 
καταχρώμενος δὴ τούτῳ περὶ μὲν τὸν ἐγκέφαλον αὐτοῦ σφαῖραν περιετόρνευσεν ὀστεΐνην , ταύτῃ δὲ στενὴν διέξοδον κατελείπετο · καὶ περὶ τὸν διαυχένιον ἅμα καὶ νωτιαῖον μυελὸν ἐξ αὐτοῦ σφονδύλους πλάσας ὑπέτεινεν οἷον στρόφιγγας , ἀρξάμενος ἀπὸ τῆς κεφαλῆς , διὰ παντὸς τοῦ κύτους . 
καὶ τὸ πᾶν δὴ σπέρμα διασῴζων οὕτως λιθοειδεῖ περιβόλῳ συνέφραξεν , ἐμποιῶν ἄρθρα , τῇ θατέρου προσχρώμενος ἐν αὐτοῖς ὡς μέσῃ ἐνισταμένῃ δυνάμει , κινήσεως καὶ κάμψεως ἕνεκα . 
τὴν δ’ αὖ τῆς ὀστεΐνης φύσεως ἕξιν ἡγησάμενος τοῦ δέοντος κραυροτέραν εἶναι καὶ ἀκαμπτοτέραν , διάπυρόν τ’ αὖ γιγνομένην καὶ πάλιν ψυχομένην σφακελίσασαν ταχὺ διαφθερεῖν τὸ σπέρμα ἐντὸς αὑτῆς , διὰ ταῦτα οὕτω τὸ τῶν νεύρων καὶ τὸ τῆς σαρκὸς γένος ἐμηχανᾶτο , ἵνα τῷ μὲν πάντα τὰ μέλη συνδήσας ἐπιτεινομένῳ καὶ ἀνιεμένῳ περὶ τοὺς στρόφιγγας καμπτόμενον τὸ σῶμα καὶ ἐκτεινόμενον παρέχοι , τὴν δὲ σάρκα προβολὴν μὲν καυμάτων , πρόβλημα δὲ χειμώνων , ἔτι δὲ πτωμάτων οἷον τὰ πιλητὰ ἔσεσθαι κτήματα , σώμασιν μαλακῶς καὶ πρᾴως ὑπείκουσαν , θερμὴν δὲ νοτίδα ἐντὸς ἑαυτῆς ἔχουσαν θέρους μὲν ἀνιδίουσαν καὶ νοτιζομένην ἔξωθεν ψῦχος κατὰ πᾶν τὸ σῶμα παρέξειν οἰκεῖον , διὰ χειμῶνος δὲ πάλιν αὖ τούτῳ τῷ πυρὶ τὸν προσφερόμενον ἔξωθεν καὶ περιιστάμενον πάγον ἀμυνεῖσθαι μετρίως . 
ταῦτα ἡμῶν διανοηθεὶς ὁ κηροπλάστης , ὕδατι μὲν καὶ πυρὶ καὶ γῇ συμμείξας καὶ συναρμόσας , ἐξ ὀξέος καὶ ἁλμυροῦ συνθεὶς ζύμωμα ὑπομείξας αὐτοῖς , σάρκα ἔγχυμον καὶ μαλακὴν συνέστησεν · τὴν δὲ τῶν νεύρων φύσιν ἐξ ὀστοῦ καὶ σαρκὸς ἀζύμου κράσεως μίαν ἐξ ἀμφοῖν μέσην δυνάμει συνεκεράσατο , ξανθῷ χρώματι προσχρώμενος . 
ὅθεν συντονωτέραν μὲν καὶ γλισχροτέραν σαρκῶν , μαλακωτέραν δὲ ὀστῶν ὑγροτέραν τε ἐκτήσατο δύναμιν νεῦρα · οἷς συμπεριλαβὼν ὁ θεὸς ὀστᾶ καὶ μυελόν , δήσας πρὸς ἄλληλα νεύροις , μετὰ ταῦτα σαρξὶν πάντα αὐτὰ κατεσκίασεν ἄνωθεν . 
ὅσα μὲν οὖν ἐμψυχότατα τῶν ὀστῶν ἦν , ὀλιγίσταις συνέφραττε σαρξίν , ἃ δ’ ἀψυχότατα ἐντός , πλείσταις καὶ πυκνοτάταις , καὶ δὴ κατὰ τὰς συμβολὰς τῶν ὀστῶν , ὅπῃ μήτινα ἀνάγκην ὁ λόγος ἀπέφαινεν δεῖν αὐτὰς εἶναι , βραχεῖαν σάρκα ἔφυσεν , ἵνα μήτε ἐμποδὼν ταῖς καμπαῖσιν οὖσαι δύσφορα τὰ σώματα ἀπεργάζοιντο , ἅτε δυσκίνητα γιγνόμενα , μήτ’ αὖ πολλαὶ καὶ πυκναὶ σφόδρα τε ἐν ἀλλήλαις ἐμπεπιλημέναι , διὰ στερεότητα ἀναισθησίαν ἐμποιοῦσαι , δυσμνημονευτότερα καὶ κωφότερα τὰ περὶ τὴν διάνοιαν ποιοῖεν . 
διὸ δὴ τό τε τῶν μηρῶν καὶ κνημῶν καὶ τὸ περὶ τὴν τῶν ἰσχίων φύσιν τά τε περὶ τὰ τῶν βραχιόνων ὀστᾶ καὶ τὰ τῶν πήχεων , καὶ ὅσα ἄλλα ἡμῶν ἄναρθρα , ὅσα τε ἐντὸς ὀστᾶ δῑ ὀλιγότητα ψυχῆς ἐν μυελῷ κενά ἐστιν φρονήσεως , ταῦτα πάντα συμπεπλήρωται σαρξίν · ὅσα δὲ ἔμφρονα , ἧττον—εἰ μή πού τινα αὐτὴν καθ’ αὑτὴν αἰσθήσεων ἕνεκα σάρκα οὕτω συνέστησεν , οἷον τὸ τῆς γλώττης εἶδος— 
τὰ δὲ πλεῖστα ἐκείνως · ἡ γὰρ ἐξ ἀνάγκης γιγνομένη καὶ συντρεφομένη φύσις οὐδαμῇ προσδέχεται πυκνὸν ὀστοῦν καὶ σάρκα πολλὴν ἅμα τε αὐτοῖς ὀξυήκοον αἴσθησιν . 
μάλιστα γὰρ ἂν αὐτὰ πάντων ἔσχεν ἡ περὶ τὴν κεφαλὴν σύστασις , εἴπερ ἅμα συμπίπτειν ἠθελησάτην , καὶ τὸ τῶν ἀνθρώπων γένος σαρκώδη ἔχον ἐφ’ ἑαυτῷ καὶ νευρώδη κρατεράν τε κεφαλὴν βίον ἂν διπλοῦν καὶ πολλαπλοῦν καὶ ὑγιεινότερον καὶ ἀλυπότερον τοῦ νῦν κατεκτήσατο . 
νῦν δὲ τοῖς περὶ τὴν ἡμετέραν γένεσιν δημιουργοῖς , ἀναλογιζομένοις πότερον πολυχρονιώτερον χεῖρον ἢ βραχυχρονιώτερον βέλτιον ἀπεργάσαιντο γένος , συνέδοξεν τοῦ πλείονος βίου , φαυλοτέρου δέ , τὸν ἐλάττονα ἀμείνονα ὄντα παντὶ πάντως αἱρετέον · ὅθεν δὴ μανῷ μὲν ὀστῷ , σαρξὶν δὲ καὶ νεύροις κεφαλήν , ἅτε οὐδὲ καμπὰς ἔχουσαν , οὐ συνεστέγασαν . 
κατὰ πάντα οὖν ταῦτα εὐαισθητοτέρα μὲν καὶ φρονιμωτέρα , πολὺ δὲ ἀσθενεστέρα παντὸς ἀνδρὸς προσετέθη κεφαλὴ σώματι . 
τὰ δὲ νεῦρα διὰ ταῦτα καὶ οὕτως ὁ θεὸς ἐπ’ ἐσχάτην τὴν κεφαλὴν περιστήσας κύκλῳ περὶ τὸν τράχηλον ἐκόλλησεν ὁμοιότητι , καὶ τὰς σιαγόνας ἄκρας αὐτοῖς συνέδησεν ὑπὸ τὴν φύσιν τοῦ προσώπου · τὰ δ’ ἄλλα εἰς ἅπαντα τὰ μέλη διέσπειρε , συνάπτων ἄρθρον ἄρθρῳ . 
τὴν δὲ δὴ τοῦ στόματος ἡμῶν δύναμιν ὀδοῦσιν καὶ γλώττῃ καὶ χείλεσιν ἕνεκα τῶν ἀναγκαίων καὶ τῶν ἀρίστων διεκόσμησαν οἱ διακοσμοῦντες ᾗ νῦν διατέτακται , τὴν μὲν εἴσοδον τῶν ἀναγκαίων μηχανώμενοι χάριν , τὴν δ’ ἔξοδον τῶν ἀρίστων · ἀναγκαῖον μὲν γὰρ πᾶν ὅσον εἰσέρχεται τροφὴν διδὸν τῷ σώματι , τὸ δὲ λόγων νᾶμα ἔξω ῥέον καὶ ὑπηρετοῦν φρονήσει κάλλιστον καὶ ἄριστον πάντων ναμάτων . 
τὴν δ’ αὖ κεφαλὴν οὔτε μόνον ὀστεΐνην ψιλὴν δυνατὸν ἐᾶν ἦν διὰ τὴν ἐν ταῖς ὥραις ἐφ’ ἑκάτερον ὑπερβολήν , οὔτ’ αὖ συσκιασθεῖσαν κωφὴν καὶ ἀναίσθητον διὰ τὸν τῶν σαρκῶν ὄχλον περιιδεῖν γιγνομένην · τῆς δὴ σαρκοειδοῦς φύσεως οὐ καταξηραινομένης λέμμα μεῖζον περιγιγνόμενον ἐχωρίζετο , δέρμα τὸ νῦν λεγόμενον . 
τοῦτο δὲ διὰ τὴν περὶ τὸν ἐγκέφαλον νοτίδα συνιὸν αὐτὸ πρὸς αὑτὸ καὶ βλαστάνον κύκλῳ περιημφιέννυεν τὴν κεφαλήν · ἡ δὲ νοτὶς ὑπὸ τὰς ῥαφὰς ἀνιοῦσα ἦρδε καὶ συνέκλεισεν αὐτὸ ἐπὶ τὴν κορυφήν , οἷον ἅμμα συναγαγοῦσα , τὸ δὲ τῶν ῥαφῶν παντοδαπὸν εἶδος γέγονε διὰ τὴν τῶν περιόδων δύναμιν καὶ τῆς τροφῆς , μᾶλλον μὲν ἀλλήλοις μαχομένων τούτων πλείους , ἧττον δὲ ἐλάττους . 
τοῦτο δὴ πᾶν τὸ δέρμα κύκλῳ κατεκέντει πυρὶ τὸ θεῖον , τρηθέντος δὲ καὶ τῆς ἰκμάδος ἔξω δῑ αὐτοῦ φερομένης τὸ μὲν ὑγρὸν καὶ θερμὸν ὅσον εἰλικρινὲς ἀπῄειν , τὸ δὲ μεικτὸν ἐξ ὧν καὶ τὸ δέρμα ἦν , αἰρόμενον μὲν ὑπὸ τῆς φορᾶς ἔξω μακρὸν ἐτείνετο , λεπτότητα ἴσην ἔχον τῷ κατακεντήματι , διὰ δὲ βραδυτῆτα ἀπωθούμενον ὑπὸ τοῦ περιεστῶτος ἔξωθεν πνεύματος πάλιν ἐντὸς ὑπὸ τὸ δέρμα εἱλλόμενον κατερριζοῦτο · καὶ κατὰ ταῦτα δὴ τὰ πάθη τὸ τριχῶν γένος ἐν τῷ δέρματι πέφυκεν , συγγενὲς μὲν ἱμαντῶδες ὂν αὐτοῦ , σκληρότερον δὲ καὶ πυκνότερον τῇ πιλήσει τῆς ψύξεως , ἣν ἀποχωριζομένη δέρματος ἑκάστη θρὶξ ψυχθεῖσα συνεπιλήθη . 
τούτῳ δὴ λασίαν ἡμῶν ἀπηργάσατο τὴν κεφαλὴν ὁ ποιῶν , χρώμενος μὲν αἰτίοις τοῖς εἰρημένοις , διανοούμενος δὲ ἀντὶ σαρκὸς αὐτὸ δεῖν εἶναι στέγασμα τῆς περὶ τὸν ἐγκέφαλον ἕνεκα ἀσφαλείας κοῦφον καὶ θέρους χειμῶνός τε ἱκανὸν σκιὰν καὶ σκέπην παρέχειν , εὐαισθησίας δὲ οὐδὲν διακώλυμα ἐμποδὼν γενησόμενον . 
τὸ δ’ ἐν τῇ περὶ τοὺς δακτύλους καταπλοκῇ τοῦ νεύρου καὶ τοῦ δέρματος ὀστοῦ τε , συμμειχθὲν ἐκ τριῶν , ἀποξηρανθὲν ἓν κοινὸν συμπάντων σκληρὸν γέγονεν δέρμα , τοῖς μὲν συναιτίοις τούτοις δημιουργηθέν , τῇ δὲ αἰτιωτάτῃ διανοίᾳ τῶν ἔπειτα ἐσομένων ἕνεκα εἰργασμένον . 
ὡς γάρ ποτε ἐξ ἀνδρῶν γυναῖκες καὶ τἆλλα θηρία γενήσοιντο , ἠπίσταντο οἱ συνιστάντες ἡμᾶς , καὶ δὴ καὶ τῆς τῶν ὀνύχων χρείας ὅτι πολλὰ τῶν θρεμμάτων καὶ ἐπὶ πολλὰ δεήσοιτο ᾔδεσαν , ὅθεν ἐν ἀνθρώποις εὐθὺς γιγνομένοις ὑπετυπώσαντο τὴν τῶν ὀνύχων γένεσιν . 
τούτῳ δὴ τῷ λόγῳ καὶ ταῖς προφάσεσιν ταύταις δέρμα τρίχας ὄνυχάς τε ἐπ’ ἄκροις τοῖς κώλοις ἔφυσαν.ἐπειδὴ δὲ πάντ’ ἦν τὰ τοῦ θνητοῦ ζῴου συμπεφυκότα μέρη καὶ μέλη , τὴν δὲ ζωὴν ἐν πυρὶ καὶ πνεύματι συνέβαινεν ἐξ ἀνάγκης ἔχειν αὐτῷ , καὶ διὰ ταῦτα ὑπὸ τούτων τηκόμενον κενούμενόν τ’ ἔφθινεν , βοήθειαν αὐτῷ θεοὶ μηχανῶνται . 
τῆς γὰρ ἀνθρωπίνης συγγενῆ φύσεως φύσιν ἄλλαις ἰδέαις καὶ αἰσθήσεσιν κεραννύντες , ὥσθ’ ἕτερον ζῷον εἶναι , φυτεύουσιν · ἃ δὴ νῦν ἥμερα δένδρα καὶ φυτὰ καὶ σπέρματα παιδευθέντα ὑπὸ γεωργίας τιθασῶς πρὸς ἡμᾶς ἔσχεν , πρὶν δὲ ἦν μόνα τὰ τῶν ἀγρίων γένη , πρεσβύτερα τῶν ἡμέρων ὄντα . 
πᾶν γὰρ οὖν ὅτιπερ ἂν μετάσχῃ τοῦ ζῆν , ζῷον μὲν ἂν ἐν δίκῃ λέγοιτο ὀρθότατα · μετέχει γε μὴν τοῦτο ὃ νῦν λέγομεν τοῦ τρίτου ψυχῆς εἴδους , ὃ μεταξὺ φρενῶν ὀμφαλοῦ τε ἱδρῦσθαι λόγος , ᾧ δόξης μὲν λογισμοῦ τε καὶ νοῦ μέτεστιν τὸ μηδέν , αἰσθήσεως δὲ ἡδείας καὶ ἀλγεινῆς μετὰ ἐπιθυμιῶν . 
πάσχον γὰρ διατελεῖ πάντα , στραφέντι δ’ αὐτῷ ἐν ἑαυτῷ περὶ ἑαυτό , τὴν μὲν ἔξωθεν ἀπωσαμένῳ κίνησιν , τῇ δ’ οἰκείᾳ χρησαμένῳ , τῶν αὑτοῦ τι λογίσασθαι κατιδόντι φύσει οὐ παραδέδωκεν ἡ γένεσις . 
διὸ δὴ ζῇ μὲν ἔστιν τε οὐχ ἕτερον ζῴου , μόνιμον δὲ καὶ κατερριζωμένον πέπηγεν διὰ τὸ τῆς ὑφ’ ἑαυτοῦ κινήσεως ἐστερῆσθαι.ταῦτα δὴ τὰ γένη πάντα φυτεύσαντες οἱ κρείττους τοῖς ἥττοσιν ἡμῖν τροφήν , τὸ σῶμα αὐτὸ ἡμῶν διωχέτευσαν τέμνοντες οἷον ἐν κήποις ὀχετούς , ἵνα ὥσπερ ἐκ νάματος ἐπιόντος ἄρδοιτο . 
καὶ πρῶτον μὲν ὀχετοὺς κρυφαίους ὑπὸ τὴν σύμφυσιν τοῦ δέρματος καὶ τῆς σαρκὸς δύο φλέβας ἔτεμον νωτιαίας , δίδυμον ὡς τὸ σῶμα ἐτύγχανεν δεξιοῖς τε καὶ ἀριστεροῖς ὄν · ταύτας δὲ καθῆκαν παρὰ τὴν ῥάχιν , καὶ τὸν γόνιμον μεταξὺ λαβόντες μυελόν , ἵνα οὗτός τε ὅτι μάλιστα θάλλοι , καὶ ἐπὶ τἆλλα εὔρους ἐντεῦθεν ἅτε ἐπὶ κάταντες ἡ ἐπίχυσις γιγνομένη παρέχοι τὴν ὑδρείαν ὁμαλήν . 
μετὰ δὲ ταῦτα σχίσαντες περὶ τὴν κεφαλὴν τὰς φλέβας καὶ δῑ ἀλλήλων ἐναντίας πλέξαντες διεῖσαν , τὰς μὲν ἐκ τῶν δεξιῶν ἐπὶ τἀριστερὰ τοῦ σώματος , τὰς δ’ ἐκ τῶν ἀριστερῶν ἐπὶ τὰ δεξιὰ κλίναντες , ὅπως δεσμὸς ἅμα τῇ κεφαλῇ πρὸς τὸ σῶμα εἴη μετὰ τοῦ δέρματος , ἐπειδὴ νεύροις οὐκ ἦν κύκλῳ κατὰ κορυφὴν περιειλημμένη , καὶ δὴ καὶ τὸ τῶν αἰσθήσεων πάθος ἵν’ ἀφ’ ἑκατέρων τῶν μερῶν εἰς ἅπαν τὸ σῶμα εἴη διάδηλον . 
τὸ δ’ ἐντεῦθεν ἤδη τὴν ὑδραγωγίαν παρεσκεύασαν τρόπῳ τινὶ τοιῷδε , ὃν κατοψόμεθα ῥᾷον προδιομολογησάμενοι τὸ τοιόνδε , ὅτι πάντα ὅσα ἐξ ἐλαττόνων συνίσταται στέγει τὰ μείζω , τὰ δὲ ἐκ μειζόνων τὰ σμικρότερα οὐ δύναται , πῦρ δὲ πάντων γενῶν σμικρομερέστατον , ὅθεν δῑ ὕδατος καὶ γῆς ἀέρος τε καὶ ὅσα ἐκ τούτων συνίσταται διαχωρεῖ καὶ στέγειν οὐδὲν αὐτὸ δύναται . 
ταὐτὸν δὴ καὶ περὶ τῆς παρ’ ἡμῖν κοιλίας διανοητέον , ὅτι σιτία μὲν καὶ ποτὰ ὅταν εἰς αὐτὴν ἐμπέσῃ , στέγει , πνεῦμα δὲ καὶ πῦρ σμικρομερέστερα ὄντα τῆς αὑτῆς συστάσεως οὐ δύναται . 
τούτοις οὖν κατεχρήσατο ὁ θεὸς εἰς τὴν ἐκ τῆς κοιλίας ἐπὶ τὰς φλέβας ὑδρείαν , πλέγμα ἐξ ἀέρος καὶ πυρὸς οἷον οἱ κύρτοι συνυφηνάμενος , διπλᾶ κατὰ τὴν εἴσοδον ἐγκύρτια ἔχον , ὧν θάτερον αὖ πάλιν διέπλεξεν δίκρουν · καὶ ἀπὸ τῶν ἐγκυρτίων δὴ διετείνατο οἷον σχοίνους κύκλῳ διὰ παντὸς πρὸς τὰ ἔσχατα τοῦ πλέγματος . 
τὰ μὲν οὖν ἔνδον ἐκ πυρὸς συνεστήσατο τοῦ πλοκάνου ἅπαντα , τὰ δ’ ἐγκύρτια καὶ τὸ κύτος ἀεροειδῆ , καὶ λαβὼν αὐτὸ περιέστησεν τῷ πλασθέντι ζῴῳ τρόπον τοιόνδε . 
τὸ μὲν τῶν ἐγκυρτίων εἰς τὸ στόμα μεθῆκεν · διπλοῦ δὲ ὄντος αὐτοῦ κατὰ μὲν τὰς ἀρτηρίας εἰς τὸν πλεύμονα καθῆκεν θάτερον , τὸ δ’ εἰς τὴν κοιλίαν παρὰ τὰς ἀρτηρίας · τὸ δ’ ἕτερον σχίσας τὸ μέρος ἑκάτερον κατὰ τοὺς ὀχετοὺς τῆς ῥινὸς ἀφῆκεν κοινόν , ὥσθ’ ὅτε μὴ κατὰ στόμα ἴοι θάτερον , ἐκ τούτου πάντα καὶ τὰ ἐκείνου ῥεύματα ἀναπληροῦσθαι . 
τὸ δὲ ἄλλο κύτος τοῦ κύρτου περὶ τὸ σῶμα ὅσον κοῖλον ἡμῶν περιέφυσεν , καὶ πᾶν δὴ τοῦτο τοτὲ μὲν εἰς τὰ ἐγκύρτια συρρεῖν μαλακῶς , ἅτε ἀέρα ὄντα , ἐποίησεν , τοτὲ δὲ ἀναρρεῖν μὲν τὰ ἐγκύρτια , τὸ δὲ πλέγμα , ὡς ὄντος τοῦ σώματος μανοῦ , δύεσθαι εἴσω δῑ αὐτοῦ καὶ πάλιν ἔξω , τὰς δὲ ἐντὸς τοῦ πυρὸς ἀκτῖνας διαδεδεμένας ἀκολουθεῖν ἐφ’ ἑκάτερα ἰόντος τοῦ ἀέρος , καὶ τοῦτο , ἕωσπερ ἂν τὸ θνητὸν συνεστήκῃ ζῷον , μὴ διαπαύεσθαι γιγνόμενον · τούτῳ δὲ δὴ τῷ γένει τὸν τὰς ἐπωνυμίας θέμενον ἀναπνοὴν καὶ ἐκπνοὴν λέγομεν θέσθαι τοὔνομα . 
πᾶν δὲ δὴ τό τ’ ἔργον καὶ τὸ πάθος τοῦθ’ ἡμῶν τῷ σώματι γέγονεν ἀρδομένῳ καὶ ἀναψυχομένῳ τρέφεσθαι καὶ ζῆν · ὁπόταν γὰρ εἴσω καὶ ἔξω τῆς ἀναπνοῆς ἰούσης τὸ πῦρ ἐντὸς συνημμένον ἕπηται , διαιωρούμενον δὲ ἀεὶ διὰ τῆς κοιλίας εἰσελθὸν τὰ σιτία καὶ ποτὰ λάβῃ , τήκει δή , καὶ κατὰ σμικρὰ διαιροῦν , διὰ τῶν ἐξόδων ᾗπερ πορεύεται διάγον , οἷον ἐκ κρήνης ἐπ’ ὀχετοὺς ἐπὶ τὰς φλέβας ἀντλοῦν αὐτά , ῥεῖν ὥσπερ αὐλῶνος διὰ τοῦ σώματος τὰ τῶν φλεβῶν ποιεῖ ῥεύματα.πάλιν δὲ τὸ τῆς ἀναπνοῆς ἴδωμεν πάθος , αἷς χρώμενον αἰτίαις τοιοῦτον γέγονεν οἷόνπερ τὰ νῦν ἐστιν . 
ὧδ’ οὖν . 
ἐπειδὴ κενὸν οὐδέν ἐστιν εἰς ὃ τῶν φερομένων δύναιτ’ ἂν εἰσελθεῖν τι , τὸ δὲ πνεῦμα φέρεται παρ’ ἡμῶν ἔξω , τὸ μετὰ τοῦτο ἤδη παντὶ δῆλον ὡς οὐκ εἰς κενόν , ἀλλὰ τὸ πλησίον ἐκ τῆς ἕδρας ὠθεῖ · τὸ δ’ ὠθούμενον ἐξελαύνει τὸ πλησίον ἀεί , καὶ κατὰ ταύτην τὴν ἀνάγκην πᾶν περιελαυνόμενον εἰς τὴν ἕδραν ὅθεν ἐξῆλθεν τὸ πνεῦμα , εἰσιὸν ἐκεῖσε καὶ ἀναπληροῦν αὐτὴν συνέπεται τῷ πνεύματι , καὶ τοῦτο ἅμα πᾶν οἷον τροχοῦ περιαγομένου γίγνεται διὰ τὸ κενὸν μηδὲν εἶναι . 
διὸ δὴ τὸ τῶν στηθῶν καὶ τὸ τοῦ πλεύμονος ἔξω μεθιὲν τὸ πνεῦμα πάλιν ὑπὸ τοῦ περὶ τὸ σῶμα ἀέρος , εἴσω διὰ μανῶν τῶν σαρκῶν δυομένου καὶ περιελαυνομένου , γίγνεται πλῆρες · αὖθις δὲ ἀποτρεπόμενος ὁ ἀὴρ καὶ διὰ τοῦ σώματος ἔξω ἰὼν εἴσω τὴν ἀναπνοὴν περιωθεῖ κατὰ τὴν τοῦ στόματος καὶ τὴν τῶν μυκτήρων δίοδον . 
τὴν δ’ αἰτίαν τῆς ἀρχῆς αὐτῶν θετέον τήνδε . 
πᾶν ζῷον αὑτοῦ τἀντὸς περὶ τὸ αἷμα καὶ τὰς φλέβας θερμότατα ἔχει , οἷον ἐν ἑαυτῷ πηγήν τινα ἐνοῦσαν πυρός · ὃ δὴ καὶ προσῃκάζομεν τῷ τοῦ κύρτου πλέγματι , κατὰ μέσον διατεταμένον ἐκ πυρὸς πεπλέχθαι πᾶν , τὰ δὲ ἄλλα ὅσα ἔξωθεν , ἀέρος . 
τὸ θερμὸν δὴ κατὰ φύσιν εἰς τὴν αὑτοῦ χώραν ἔξω πρὸς τὸ συγγενὲς ὁμολογητέον ἰέναι · δυοῖν δὲ τοῖν διεξόδοιν οὔσαιν , τῆς μὲν κατὰ τὸ σῶμα ἔξω , τῆς δὲ αὖ κατὰ τὸ στόμα καὶ τὰς ῥῖνας , ὅταν μὲν ἐπὶ θάτερα ὁρμήσῃ , θάτερα περιωθεῖ , τὸ δὲ περιωσθὲν εἰς τὸ πῦρ ἐμπῖπτον θερμαίνεται , τὸ δ’ ἐξιὸν ψύχεται . 
μεταβαλλούσης δὲ τῆς θερμότητος καὶ τῶν κατὰ τὴν ἑτέραν ἔξοδον θερμοτέρων γιγνομένων πάλιν ἐκείνῃ ῥέπον αὖ τὸ θερμότερον μᾶλλον , πρὸς τὴν αὑτοῦ φύσιν φερόμενον , περιωθεῖ τὸ κατὰ θάτερα · τὸ δὲ τὰ αὐτὰ πάσχον καὶ τὰ αὐτὰ ἀνταποδιδὸν ἀεί , κύκλον οὕτω σαλευόμενον ἔνθα καὶ ἔνθα ἀπειργασμένον ὑπ’ ἀμφοτέρων τὴν ἀναπνοὴν καὶ ἐκπνοὴν γίγνεσθαι παρέχεται.καὶ δὴ καὶ τὰ τῶν περὶ τὰς ἰατρικὰς σικύας παθημάτων αἴτια καὶ τὰ τῆς καταπόσεως τά τε τῶν ῥιπτουμένων , ὅσα ἀφεθέντα μετέωρα καὶ ὅσα ἐπὶ γῆς φέρεται , ταύτῃ διωκτέον , καὶ ὅσοι φθόγγοι ταχεῖς τε καὶ βραδεῖς ὀξεῖς τε καὶ βαρεῖς φαίνονται , τοτὲ μὲν ἀνάρμοστοι φερόμενοι δῑ ἀνομοιότητα τῆς ἐν ἡμῖν ὑπ’ αὐτῶν κινήσεως , τοτὲ δὲ σύμφωνοι δῑ ὁμοιότητα . 
τὰς γὰρ τῶν προτέρων καὶ θαττόνων οἱ βραδύτεροι κινήσεις ἀποπαυομένας ἤδη τε εἰς ὅμοιον ἐληλυθυίας , αἷς ὕστερον αὐτοὶ προσφερόμενοι κινοῦσιν ἐκείνας , καταλαμβάνουσιν , καταλαμβάνοντες δὲ οὐκ ἄλλην ἐπεμβάλλοντες ἀνετάραξαν κίνησιν , ἀλλ’ ἀρχὴν βραδυτέρας φορᾶς κατὰ τὴν τῆς θάττονος , ἀποληγούσης δέ , ὁμοιότητα προσάψαντες , μίαν ἐξ ὀξείας καὶ βαρείας συνεκεράσαντο πάθην · ὅθεν ἡδονὴν μὲν τοῖς ἄφροσιν , εὐφροσύνην δὲ τοῖς ἔμφροσιν διὰ τὴν τῆς θείας ἁρμονίας μίμησιν ἐν θνηταῖς γενομένην φοραῖς παρέσχον . 
καὶ δὴ καὶ τὰ τῶν ὑδάτων πάντα ῥεύματα , ἔτι δὲ τὰ τῶν κεραυνῶν πτώματα καὶ τὰ θαυμαζόμενα ἠλέκτρων περὶ τῆς ἕλξεως καὶ τῶν Ἡρακλείων λίθων , πάντων τούτων ὁλκὴ μὲν οὐκ ἔστιν οὐδενί ποτε , τὸ δὲ κενὸν εἶναι μηδὲν περιωθεῖν τε αὑτὰ ταῦτα εἰς ἄλληλα , τό τε διακρινόμενα καὶ συγκρινόμενα πρὸς τὴν αὑτῶν διαμειβόμενα ἕδραν ἕκαστα ἰέναι πάντα , τούτοις τοῖς παθήμασιν πρὸς ἄλληλα συμπλεχθεῖσιν τεθαυματουργημένα τῷ κατὰ τρόπον ζητοῦντι φανήσεται . 
καὶ δὴ καὶ τὸ τῆς ἀναπνοῆς , ὅθεν ὁ λόγος ὥρμησεν , κατὰ ταῦτα καὶ διὰ τούτων γέγονεν , ὥσπερ ἐν τοῖς πρόσθεν εἴρηται , τέμνοντος μὲν τὰ σιτία τοῦ πυρός , αἰωρουμένου δὲ ἐντὸς τῷ πνεύματι συνεπομένου , τὰς φλέβας τε ἐκ τῆς κοιλίας τῇ συναιωρήσει πληροῦντος τῷ τὰ τετμημένα αὐτόθεν ἐπαντλεῖν · καὶ διὰ ταῦτα δὴ καθ’ ὅλον τὸ σῶμα πᾶσιν τοῖς ζῴοις τὰ τῆς τροφῆς νάματα οὕτως ἐπίρρυτα γέγονεν . 
νεότμητα δὲ καὶ ἀπὸ συγγενῶν ὄντα , τὰ μὲν καρπῶν , τὰ δὲ χλόης , ἃ θεὸς ἐπ’ αὐτὸ τοῦθ’ ἡμῖν ἐφύτευσεν , εἶναι τροφήν , παντοδαπὰ μὲν χρώματα ἴσχει διὰ τὴν σύμμειξιν , ἡ δ’ ἐρυθρὰ πλείστη περὶ αὐτὰ χρόα διαθεῖ , τῆς τοῦ πυρὸς τομῆς τε καὶ ἐξομόρξεως ἐν ὑγρῷ δεδημιουργημένη φύσις . 
ὅθεν τοῦ κατὰ τὸ σῶμα ῥέοντος τὸ χρῶμα ἔσχεν οἵαν ὄψιν διεληλύθαμεν ὃ καλοῦμεν αἷμα , νομὴν σαρκῶν καὶ σύμπαντος τοῦ σώματος , ὅθεν ὑδρευόμενα ἕκαστα πληροῖ τὴν τοῦ κενουμένου βάσιν · ὁ δὲ τρόπος τῆς πληρώσεως ἀποχωρήσεώς τε γίγνεται καθάπερ ἐν τῷ παντὶ παντὸς ἡ φορὰ γέγονεν , ἣν τὸ συγγενὲς πᾶν φέρεται πρὸς ἑαυτό . 
τὰ μὲν γὰρ δὴ περιεστῶτα ἐκτὸς ἡμᾶς τήκει τε ἀεὶ καὶ διανέμει πρὸς ἕκαστον εἶδος τὸ ὁμόφυλον ἀποπέμποντα , τὰ δὲ ἔναιμα αὖ , κερματισθέντα ἐντὸς παρ’ ἡμῖν καὶ περιειλημμένα ὥσπερ ὑπ’ οὐρανοῦ συνεστῶτος ἑκάστου τοῦ ζῴου , τὴν τοῦ παντὸς ἀναγκάζεται μιμεῖσθαι φοράν · πρὸς τὸ συγγενὲς οὖν φερόμενον ἕκαστον τῶν ἐντὸς μερισθέντων τὸ κενωθὲν τότε πάλιν ἀνεπλήρωσεν . 
ὅταν μὲν δὴ πλέον τοῦ ἐπιρρέοντος ἀπίῃ , φθίνει πᾶν , ὅταν δὲ ἔλαττον , αὐξάνεται . 
νέα μὲν οὖν σύστασις τοῦ παντὸς ζῴου , καινὰ τὰ τρίγωνα οἷον ἐκ δρυόχων ἔτι ἔχουσα τῶν γενῶν , ἰσχυρὰν μὲν τὴν σύγκλεισιν αὐτῶν πρὸς ἄλληλα κέκτηται , συμπέπηγεν δὲ ὁ πᾶς ὄγκος αὐτῆς ἁπαλός , ἅτ’ ἐκ μυελοῦ μὲν νεωστὶ γεγονυίας , τεθραμμένης δὲ ἐν γάλακτι · τὰ δὴ περιλαμβανόμενα ἐν αὐτῇ τρίγωνα ἔξωθεν ἐπεισελθόντα , ἐξ ὧν ἂν ᾖ τά τε σιτία καὶ ποτά , τῶν ἑαυτῆς τριγώνων παλαιότερα ὄντα καὶ ἀσθενέστερα καινοῖς ἐπικρατεῖ τέμνουσα , καὶ μέγα ἀπεργάζεται τὸ ζῷον τρέφουσα ἐκ πολλῶν ὁμοίων . 
ὅταν δ’ ἡ ῥίζα τῶν τριγώνων χαλᾷ διὰ τὸ πολλοὺς ἀγῶνας ἐν πολλῷ χρόνῳ πρὸς πολλὰ ἠγωνίσθαι , τὰ μὲν τῆς τροφῆς εἰσιόντα οὐκέτι δύναται τέμνειν εἰς ὁμοιότητα ἑαυτοῖς , αὐτὰ δὲ ὑπὸ τῶν ἔξωθεν ἐπεισιόντων εὐπετῶς διαιρεῖται · φθίνει δὴ πᾶν ζῷον ἐν τούτῳ κρατούμενον , γῆράς τε ὀνομάζεται τὸ πάθος . 
τέλος δέ , ἐπειδὰν τῶν περὶ τὸν μυελὸν τριγώνων οἱ συναρμοσθέντες μηκέτι ἀντέχωσιν δεσμοὶ τῷ πόνῳ διιστάμενοι , μεθιᾶσιν τοὺς τῆς ψυχῆς αὖ δεσμούς , ἡ δὲ λυθεῖσα κατὰ φύσιν μεθ’ ἡδονῆς ἐξέπτατο · πᾶν γὰρ τὸ μὲν παρὰ φύσιν ἀλγεινόν , τὸ δ’ ᾗ πέφυκεν γιγνόμενον ἡδύ . 
καὶ θάνατος δὴ κατὰ ταὐτὰ ὁ μὲν κατὰ νόσους καὶ ὑπὸ τραυμάτων γιγνόμενος ἀλγεινὸς καὶ βίαιος , ὁ δὲ μετὰ γήρως ἰὼν ἐπὶ τέλος κατὰ φύσιν ἀπονώτατος τῶν θανάτων καὶ μᾶλλον μεθ’ ἡδονῆς γιγνόμενος ἢ λύπης.τὸ δὲ τῶν νόσων ὅθεν συνίσταται , δῆλόν που καὶ παντί . 
τεττάρων γὰρ ὄντων γενῶν ἐξ ὧν συμπέπηγεν τὸ σῶμα , γῆς πυρὸς ὕδατός τε καὶ ἀέρος , τούτων ἡ παρὰ φύσιν πλεονεξία καὶ ἔνδεια καὶ τῆς χώρας μετάστασις ἐξ οἰκείας ἐπ’ ἀλλοτρίαν γιγνομένη , πυρός τε αὖ καὶ τῶν ἑτέρων ἐπειδὴ γένη πλείονα ἑνὸς ὄντα τυγχάνει , τὸ μὴ προσῆκον ἕκαστον ἑαυτῷ προσλαμβάνειν , καὶ πάνθ’ ὅσα τοιαῦτα , στάσεις καὶ νόσους παρέχει · παρὰ φύσιν γὰρ ἑκάστου γιγνομένου καὶ μεθισταμένου θερμαίνεται μὲν ὅσα ἂν πρότερον ψύχηται , ξηρὰ δὲ ὄντα εἰς ὕστερον γίγνεται νοτερά , καὶ κοῦφα δὴ καὶ βαρέα , καὶ πάσας πάντῃ μεταβολὰς δέχεται . 
μόνως γὰρ δή , φαμέν , ταὐτὸν ταὐτῷ κατὰ ταὐτὸν καὶ ὡσαύτως καὶ ἀνὰ λόγον προσγιγνόμενον καὶ ἀπογιγνόμενον ἐάσει ταὐτὸν ὂν αὑτῷ σῶν καὶ ὑγιὲς μένειν · ὃ δ’ ἂν πλημμελήσῃ τι τούτων ἐκτὸς ἀπιὸν ἢ προσιόν , ἀλλοιότητας παμποικίλας καὶ νόσους φθοράς τε ἀπείρους παρέξεται.δευτέρων δὴ συστάσεων αὖ κατὰ φύσιν συνεστηκυιῶν , δευτέρα κατανόησις νοσημάτων τῷ βουλομένῳ γίγνεται συννοῆσαι . 
μυελοῦ γὰρ ἐξ ἐκείνων ὀστοῦ τε καὶ σαρκὸς καὶ νεύρου συμπαγέντος , ἔτι τε αἵματος ἄλλον μὲν τρόπον , ἐκ δὲ τῶν αὐτῶν γεγονότος , τῶν μὲν ἄλλων τὰ πλεῖστα ᾗπερ τὰ πρόσθεν , τὰ δὲ μέγιστα τῶν νοσημάτων τῇδε χαλεπὰ συμπέπτωκεν · ὅταν ἀνάπαλιν ἡ γένεσις τούτων πορεύηται , τότε ταῦτα διαφθείρεται . 
κατὰ φύσιν γὰρ σάρκες μὲν καὶ νεῦρα ἐξ αἵματος γίγνεται , νεῦρον μὲν ἐξ ἰνῶν διὰ τὴν συγγένειαν , σάρκες δὲ ἀπὸ τοῦ παγέντος ὃ πήγνυται χωριζόμενον ἰνῶν · τὸ δὲ ἀπὸ τῶν νεύρων καὶ σαρκῶν ἀπιὸν αὖ γλίσχρον καὶ λιπαρὸν ἅμα μὲν τὴν σάρκα κολλᾷ πρὸς τὴν τῶν ὀστῶν φύσιν αὐτό τε τὸ περὶ τὸν μυελὸν ὀστοῦν τρέφον αὔξει , τὸ δ’ αὖ διὰ τὴν πυκνότητα τῶν ὀστῶν διηθούμενον καθαρώτατον γένος τῶν τριγώνων λειότατόν τε καὶ λιπαρώτατον , λειβόμενον ἀπὸ τῶν ὀστῶν καὶ στάζον , ἄρδει τὸν μυελόν . 
καὶ κατὰ ταῦτα μὲν γιγνομένων ἑκάστων ὑγίεια συμβαίνει τὰ πολλά · νόσοι δέ , ὅταν ἐναντίως . 
ὅταν γὰρ τηκομένη σὰρξ ἀνάπαλιν εἰς τὰς φλέβας τὴν τηκεδόνα ἐξιῇ , τότε μετὰ πνεύματος αἷμα πολύ τε καὶ παντοδαπὸν ἐν ταῖς φλεψὶ χρώμασι καὶ πικρότησι ποικιλλόμενον , ἔτι δὲ ὀξείαις καὶ ἁλμυραῖς δυνάμεσι , χολὰς καὶ ἰχῶρας καὶ φλέγματα παντοῖα ἴσχει · παλιναίρετα γὰρ πάντα γεγονότα καὶ διεφθαρμένα τό τε αἷμα αὐτὸ πρῶτον διόλλυσι , καὶ αὐτὰ οὐδεμίαν τροφὴν ἔτι τῷ σώματι παρέχοντα φέρεται πάντῃ διὰ τῶν φλεβῶν , τάξιν τῶν κατὰ φύσιν οὐκέτ’ ἴσχοντα περιόδων , ἐχθρὰ μὲν αὐτὰ αὑτοῖς διὰ τὸ μηδεμίαν ἀπόλαυσιν ἑαυτῶν ἔχειν , τῷ συνεστῶτι δὲ τοῦ σώματος καὶ μένοντι κατὰ χώραν πολέμια , διολλύντα καὶ τήκοντα . 
ὅσον μὲν οὖν ἂν παλαιότατον ὂν τῆς σαρκὸς τακῇ , δύσπεπτον γιγνόμενον μελαίνει μὲν ὑπὸ παλαιᾶς συγκαύσεως , διὰ δὲ τὸ πάντῃ διαβεβρῶσθαι πικρὸν ὂν παντὶ χαλεπὸν προσπίπτει τοῦ σώματος ὅσον ἂν μήπω διεφθαρμένον ᾖ , καὶ τοτὲ μὲν ἀντὶ τῆς πικρότητος ὀξύτητα ἔσχεν τὸ μέλαν χρῶμα , ἀπολεπτυνθέντος μᾶλλον τοῦ πικροῦ , τοτὲ δὲ ἡ πικρότης αὖ βαφεῖσα αἵματι χρῶμα ἔσχεν ἐρυθρώτερον , τοῦ δὲ μέλανος τούτῳ συγκεραννυμένου χλοῶδες · ἔτι δὲ συμμείγνυται ξανθὸν χρῶμα μετὰ τῆς πικρότητος , ὅταν νέα συντακῇ σὰρξ ὑπὸ τοῦ περὶ τὴν φλόγα πυρός . 
καὶ τὸ μὲν κοινὸν ὄνομα πᾶσιν τούτοις ἤ τινες ἰατρῶν που χολὴν ἐπωνόμασαν , ἢ καί τις ὢν δυνατὸς εἰς πολλὰ μὲν καὶ ἀνόμοια βλέπειν , ὁρᾶν δὲ ἐν αὐτοῖς ἓν γένος ἐνὸν ἄξιον ἐπωνυμίας πᾶσιν · τὰ δ’ ἄλλα ὅσα χολῆς εἴδη λέγεται , κατὰ τὴν χρόαν ἔσχεν λόγον αὐτῶν ἕκαστον ἴδιον . 
ἰχὼρ δέ , ὁ μὲν αἵματος ὀρὸς πρᾷος , ὁ δὲ μελαίνης χολῆς ὀξείας τε ἄγριος , ὅταν συμμειγνύηται διὰ θερμότητα ἁλμυρᾷ δυνάμει · καλεῖται δὲ ὀξὺ φλέγμα τὸ τοιοῦτον . 
τὸ δ’ αὖ μετ’ ἀέρος τηκόμενον ἐκ νέας καὶ ἁπαλῆς σαρκός , τούτου δὲ ἀνεμωθέντος καὶ συμπεριληφθέντος ὑπὸ ὑγρότητος , καὶ πομφολύγων συστασῶν ἐκ τοῦ πάθους τούτου καθ’ ἑκάστην μὲν ἀοράτων διὰ σμικρότητα , συναπασῶν δὲ τὸν ὄγκον παρεχομένων ὁρατόν , χρῶμα ἐχουσῶν διὰ τὴν τοῦ ἀφροῦ γένεσιν ἰδεῖν λευκόν , ταύτην πᾶσαν τηκεδόνα ἁπαλῆς σαρκὸς μετὰ πνεύματος συμπλακεῖσαν λευκὸν εἶναι φλέγμα φαμέν . 
φλέγματος δὲ αὖ νέου συνισταμένου ὀρὸς ἱδρὼς καὶ δάκρυον , ὅσα τε ἄλλα τοιαῦτα σώματα τὸ καθ’ ἡμέραν χεῖται καθαιρόμενα · καὶ ταῦτα μὲν δὴ πάντα νόσων ὄργανα γέγονεν , ὅταν αἷμα μὴ ἐκ τῶν σιτίων καὶ ποτῶν πληθύσῃ κατὰ φύσιν , ἀλλ’ ἐξ ἐναντίων τὸν ὄγκον παρὰ τοὺς τῆς φύσεως λαμβάνῃ νόμους . 
διακρινομένης μὲν οὖν ὑπὸ νόσων τῆς σαρκὸς ἑκάστης , μενόντων δὲ τῶν πυθμένων αὐταῖς ἡμίσεια τῆς συμφορᾶς ἡ δύναμις—ἀνάληψιν γὰρ ἔτι μετ’ εὐπετείας ἴσχει— τὸ δὲ δὴ σάρκας ὀστοῖς συνδοῦν ὁπότ’ ἂν νοσήσῃ , καὶ μηκέτι αὐτὸ ἐξ ἰνῶν †αἷμα καὶ νεύρων ἀποχωριζόμενον ὀστῷ μὲν τροφή , σαρκὶ δὲ πρὸς ὀστοῦν γίγνηται δεσμός , ἀλλ’ ἐκ λιπαροῦ καὶ λείου καὶ γλίσχρου τραχὺ καὶ ἁλμυρὸν αὐχμῆσαν ὑπὸ κακῆς διαίτης γένηται , τότε ταῦτα πάσχον πᾶν τὸ τοιοῦτον καταψήχεται μὲν αὐτὸ πάλιν ὑπὸ τὰς σάρκας καὶ τὰ νεῦρα , ἀφιστάμενον ἀπὸ τῶν ὀστῶν , αἱ δ’ ἐκ τῶν ῥιζῶν συνεκπίπτουσαι τά τε νεῦρα γυμνὰ καταλείπουσι καὶ μεστὰ ἅλμης · αὐταὶ δὲ πάλιν εἰς τὴν αἵματος φορὰν ἐμπεσοῦσαι τὰ πρόσθεν ῥηθέντα νοσήματα πλείω ποιοῦσιν . 
χαλεπῶν δὲ τούτων περὶ τὰ σώματα παθημάτων γιγνομένων μείζω ἔτι γίγνεται τὰ πρὸ τούτων , ὅταν ὀστοῦν διὰ πυκνότητα σαρκὸς ἀναπνοὴν μὴ λαμβάνον ἱκανήν , ὑπ’ εὐρῶτος θερμαινόμενον , σφακελίσαν μήτε τὴν τροφὴν καταδέχηται πάλιν τε αὐτὸ εἰς ἐκείνην ἐναντίως ἴῃ ψηχόμενον , ἡ δ’ εἰς σάρκας , σὰρξ δὲ εἰς αἷμα ἐμπίπτουσα τραχύτερα πάντα τῶν πρόσθεν τὰ νοσήματα ἀπεργάζηται · τὸ δ’ ἔσχατον πάντων , ὅταν ἡ τοῦ μυελοῦ φύσις ἀπ’ ἐνδείας ἤ τινος ὑπερβολῆς νοσήσῃ , τὰ μέγιστα καὶ κυριώτατα πρὸς θάνατον τῶν νοσημάτων ἀποτελεῖ , πάσης ἀνάπαλιν τῆς τοῦ σώματος φύσεως ἐξ ἀνάγκης ῥυείσης.τρίτον δ’ αὖ νοσημάτων εἶδος τριχῇ δεῖ διανοεῖσθαι γιγνόμενον , τὸ μὲν ὑπὸ πνεύματος , τὸ δὲ φλέγματος , τὸ δὲ χολῆς . 
ὅταν μὲν γὰρ ὁ τῶν πνευμάτων τῷ σώματι ταμίας πλεύμων μὴ καθαρὰς παρέχῃ τὰς διεξόδους ὑπὸ ῥευμάτων φραχθείς , ἔνθα μὲν οὐκ ἰόν , ἔνθα δὲ πλεῖον ἢ τὸ προσῆκον πνεῦμα εἰσιὸν τὰ μὲν οὐ τυγχάνοντα ἀναψυχῆς σήπει , τὰ δὲ τῶν φλεβῶν διαβιαζόμενον καὶ συνεπιστρέφον αὐτὰ τῆκόν τε τὸ σῶμα εἰς τὸ μέσον αὐτοῦ διάφραγμά τ’ ἴσχον ἐναπολαμβάνεται , καὶ μυρία δὴ νοσήματα ἐκ τούτων ἀλγεινὰ μετὰ πλήθους ἱδρῶτος πολλάκις ἀπείργασται . 
πολλάκις δ’ ἐν τῷ σώματι διακριθείσης σαρκὸς πνεῦμα ἐγγενόμενον καὶ ἀδυνατοῦν ἔξω πορευθῆναι τὰς αὐτὰς τοῖς ἐπεισεληλυθόσιν ὠδῖνας παρέσχεν , μεγίστας δέ , ὅταν περὶ τὰ νεῦρα καὶ τὰ ταύτῃ φλέβια περιστὰν καὶ ἀνοιδῆσαν τούς τε ἐπιτόνους καὶ τὰ συνεχῆ νεῦρα οὕτως εἰς τὸ ἐξόπισθεν κατατείνῃ τούτοις · ἃ δὴ καὶ ἀπ’ αὐτοῦ τῆς συντονίας τοῦ παθήματος τὰ νοσήματα τέτανοί τε καὶ ὀπισθότονοι προσερρήθησαν . 
ὧν καὶ τὸ φάρμακον χαλεπόν · πυρετοὶ γὰρ οὖν δὴ τὰ τοιαῦτα ἐπιγιγνόμενοι μάλιστα λύουσιν . 
τὸ δὲ λευκὸν φλέγμα διὰ τὸ τῶν πομφολύγων πνεῦμα χαλεπὸν ἀποληφθέν , ἔξω δὲ τοῦ σώματος ἀναπνοὰς ἴσχον ἠπιώτερον μέν , καταποικίλλει δὲ τὸ σῶμα λεύκας ἀλφούς τε καὶ τὰ τούτων συγγενῆ νοσήματα ἀποτίκτον . 
μετὰ χολῆς δὲ μελαίνης κερασθὲν ἐπὶ τὰς περιόδους τε τὰς ἐν τῇ κεφαλῇ θειοτάτας οὔσας ἐπισκεδαννύμενον καὶ συνταράττον αὐτάς , καθ’ ὕπνον μὲν ἰὸν πρᾳΰτερον , ἐγρηγορόσιν δὲ ἐπιτιθέμενον δυσαπαλλακτότερον · νόσημα δὲ ἱερᾶς ὂν φύσεως ἐνδικώτατα ἱερὸν λέγεται . 
φλέγμα δ’ ὀξὺ καὶ ἁλμυρὸν πηγὴ πάντων νοσημάτων ὅσα γίγνεται καταρροϊκά · διὰ δὲ τοὺς τόπους εἰς οὓς ῥεῖ παντοδαποὺς ὄντας παντοῖα ὀνόματα εἴληφεν . 
ὅσα δὲ φλεγμαίνειν λέγεται τοῦ σώματος , ἀπὸ τοῦ κάεσθαί τε καὶ φλέγεσθαι , διὰ χολὴν γέγονε πάντα . 
λαμβάνουσα μὲν οὖν ἀναπνοὴν ἔξω παντοῖα ἀναπέμπει φύματα ζέουσα , καθειργνυμένη δ’ ἐντὸς πυρίκαυτα νοσήματα πολλὰ ἐμποιεῖ , μέγιστον δέ , ὅταν αἵματι καθαρῷ συγκερασθεῖσα τὸ τῶν ἰνῶν γένος ἐκ τῆς ἑαυτῶν διαφορῇ τάξεως , αἳ διεσπάρησαν μὲν εἰς αἷμα , ἵνα συμμέτρως λεπτότητος ἴσχοι καὶ πάχους καὶ μήτε διὰ θερμότητα ὡς ὑγρὸν ἐκ μανοῦ τοῦ σώματος ἐκρέοι , μήτ’ αὖ πυκνότερον δυσκίνητον ὂν μόλις ἀναστρέφοιτο ἐν ταῖς φλεψίν . 
καιρὸν δὴ τούτων ἶνες τῇ τῆς φύσεως γενέσει φυλάττουσιν · ἃς ὅταν τις καὶ τεθνεῶτος αἵματος ἐν ψύξει τε ὄντος πρὸς ἀλλήλας συναγάγῃ , διαχεῖται πᾶν τὸ λοιπὸν αἷμα , ἐαθεῖσαι δὲ ταχὺ μετὰ τοῦ περιεστῶτος αὐτὸ ψύχους συμπηγνύασιν . 
ταύτην δὴ τὴν δύναμιν ἐχουσῶν ἰνῶν ἐν αἵματι χολὴ φύσει παλαιὸν αἷμα γεγονυῖα καὶ πάλιν ἐκ τῶν σαρκῶν εἰς τοῦτο τετηκυῖα , θερμὴ καὶ ὑγρὰ κατ’ ὀλίγον τὸ πρῶτον ἐμπίπτουσα πήγνυται διὰ τὴν τῶν ἰνῶν δύναμιν , πηγνυμένη δὲ καὶ βίᾳ κατασβεννυμένη χειμῶνα καὶ τρόμον ἐντὸς παρέχει . 
πλείων δ’ ἐπιρρέουσα , τῇ παρ’ αὐτῆς θερμότητι κρατήσασα τὰς ἶνας εἰς ἀταξίαν ζέσασα διέσεισεν · καὶ ἐὰν μὲν ἱκανὴ διὰ τέλους κρατῆσαι γένηται , πρὸς τὸ τοῦ μυελοῦ διαπεράσασα γένος κάουσα ἔλυσεν τὰ τῆς ψυχῆς αὐτόθεν οἷον νεὼς πείσματα μεθῆκέν τε ἐλευθέραν , ὅταν δ’ ἐλάττων ᾖ τό τε σῶμα ἀντίσχῃ τηκόμενον , αὐτὴ κρατηθεῖσα ἢ κατὰ πᾶν τὸ σῶμα ἐξέπεσεν , ἢ διὰ τῶν φλεβῶν εἰς τὴν κάτω συνωσθεῖσα ἢ τὴν ἄνω κοιλίαν , οἷον φυγὰς ἐκ πόλεως στασιασάσης ἐκ τοῦ σώματος ἐκπίπτουσα , διαρροίας καὶ δυσεντερίας καὶ τὰ τοιαῦτα νοσήματα πάντα παρέσχετο . 
τὸ μὲν οὖν ἐκ πυρὸς ὑπερβολῆς μάλιστα νοσῆσαν σῶμα συνεχῆ καύματα καὶ πυρετοὺς ἀπεργάζεται , τὸ δ’ ἐξ ἀέρος ἀμφημερινούς , τριταίους δ’ ὕδατος διὰ τὸ νωθέστερον ἀέρος καὶ πυρὸς αὐτὸ εἶναι · τὸ δὲ γῆς , τετάρτως ὂν νωθέστατον τούτων , ἐν τετραπλασίαις περιόδοις χρόνου καθαιρόμενον , τεταρταίους πυρετοὺς ποιῆσαν ἀπαλλάττεται μόλις . 
καὶ τὰ μὲν περὶ τὸ σῶμα νοσήματα ταύτῃ συμβαίνει γιγνόμενα , τὰ δὲ περὶ ψυχὴν διὰ σώματος ἕξιν τῇδε . 
νόσον μὲν δὴ ψυχῆς ἄνοιαν συγχωρητέον , δύο δ’ ἀνοίας γένη , τὸ μὲν μανίαν , τὸ δὲ ἀμαθίαν . 
πᾶν οὖν ὅτι πάσχων τις πάθος ὁπότερον αὐτῶν ἴσχει , νόσον προσρητέον , ἡδονὰς δὲ καὶ λύπας ὑπερβαλλούσας τῶν νόσων μεγίστας θετέον τῇ ψυχῇ · περιχαρὴς γὰρ ἄνθρωπος ὢν ἢ καὶ τἀναντία ὑπὸ λύπης πάσχων , σπεύδων τὸ μὲν ἑλεῖν ἀκαίρως , τὸ δὲ φυγεῖν , οὔθ’ ὁρᾶν οὔτε ἀκούειν ὀρθὸν οὐδὲν δύναται , λυττᾷ δὲ καὶ λογισμοῦ μετασχεῖν ἥκιστα τότε δὴ δυνατός . 
τὸ δὲ σπέρμα ὅτῳ πολὺ καὶ ῥυῶδες περὶ τὸν μυελὸν γίγνεται καὶ καθαπερεὶ δένδρον πολυκαρπότερον τοῦ συμμέτρου πεφυκὸς ᾖ , πολλὰς μὲν καθ’ ἕκαστον ὠδῖνας , πολλὰς δ’ ἡδονὰς κτώμενος ἐν ταῖς ἐπιθυμίαις καὶ τοῖς περὶ τὰ τοιαῦτα τόκοις , ἐμμανὴς τὸ πλεῖστον γιγνόμενος τοῦ βίου διὰ τὰς μεγίστας ἡδονὰς καὶ λύπας , νοσοῦσαν καὶ ἄφρονα ἴσχων ὑπὸ τοῦ σώματος τὴν ψυχήν , οὐχ ὡς νοσῶν ἀλλ’ ὡς ἑκὼν κακὸς δοξάζεται · τὸ δὲ ἀληθὲς ἡ περὶ τὰ ἀφροδίσια ἀκολασία κατὰ τὸ πολὺ μέρος διὰ τὴν ἑνὸς γένους ἕξιν ὑπὸ μανότητος ὀστῶν ἐν σώματι ῥυώδη καὶ ὑγραίνουσαν νόσος ψυχῆς γέγονεν . 
καὶ σχεδὸν δὴ πάντα ὁπόσα ἡδονῶν ἀκράτεια καὶ ὄνειδος ὡς ἑκόντων λέγεται τῶν κακῶν , οὐκ ὀρθῶς ὀνειδίζεται · κακὸς μὲν γὰρ ἑκὼν οὐδείς , διὰ δὲ πονηρὰν ἕξιν τινὰ τοῦ σώματος καὶ ἀπαίδευτον τροφὴν ὁ κακὸς γίγνεται κακός , παντὶ δὲ ταῦτα ἐχθρὰ καὶ ἄκοντι προσγίγνεται . 
καὶ πάλιν δὴ τὸ περὶ τὰς λύπας ἡ ψυχὴ κατὰ ταὐτὰ διὰ σῶμα πολλὴν ἴσχει κακίαν . 
ὅτου γὰρ ἂν ἢ τῶν ὀξέων καὶ τῶν ἁλυκῶν φλεγμάτων καὶ ὅσοι πικροὶ καὶ χολώδεις χυμοὶ κατὰ τὸ σῶμα πλανηθέντες ἔξω μὲν μὴ λάβωσιν ἀναπνοήν , ἐντὸς δὲ εἱλλόμενοι τὴν ἀφ’ αὑτῶν ἀτμίδα τῇ τῆς ψυχῆς φορᾷ συμμείξαντες ἀνακερασθῶσι , παντοδαπὰ νοσήματα ψυχῆς ἐμποιοῦσι μᾶλλον καὶ ἧττον καὶ ἐλάττω καὶ πλείω , πρός τε τοὺς τρεῖς τόπους ἐνεχθέντα τῆς ψυχῆς , πρὸς ὃν ἂν ἕκαστ’ αὐτῶν προσπίπτῃ , ποικίλλει μὲν εἴδη δυσκολίας καὶ δυσθυμίας παντοδαπά , ποικίλλει δὲ θρασύτητός τε καὶ δειλίας , ἔτι δὲ λήθης ἅμα καὶ δυσμαθίας . 
πρὸς δὲ τούτοις , ὅταν οὕτως κακῶς παγέντων πολιτεῖαι κακαὶ καὶ λόγοι κατὰ πόλεις ἰδίᾳ τε καὶ δημοσίᾳ λεχθῶσιν , ἔτι δὲ μαθήματα μηδαμῇ τούτων ἰατικὰ ἐκ νέων μανθάνηται , ταύτῃ κακοὶ πάντες οἱ κακοὶ διὰ δύο ἀκουσιώτατα γιγνόμεθα · ὧν αἰτιατέον μὲν τοὺς φυτεύοντας ἀεὶ τῶν φυτευομένων μᾶλλον καὶ τοὺς τρέφοντας τῶν τρεφομένων , προθυμητέον μήν , ὅπῃ τις δύναται , καὶ διὰ τροφῆς καὶ δῑ ἐπιτηδευμάτων μαθημάτων τε φυγεῖν μὲν κακίαν , τοὐναντίον δὲ ἑλεῖν . 
ταῦτα μὲν οὖν δὴ τρόπος ἄλλος λόγων . 
τὸ δὲ τούτων ἀντίστροφον αὖ , τὸ περὶ τὰς τῶν σωμάτων καὶ διανοήσεων θεραπείας αἷς αἰτίαις σῴζεται , πάλιν εἰκὸς καὶ πρέπον ἀνταποδοῦναι · δικαιότερον γὰρ τῶν ἀγαθῶν πέρι μᾶλλον ἢ τῶν κακῶν ἴσχειν λόγον . 
πᾶν δὴ τὸ ἀγαθὸν καλόν , τὸ δὲ καλὸν οὐκ ἄμετρον · καὶ ζῷον οὖν τὸ τοιοῦτον ἐσόμενον σύμμετρον θετέον . 
συμμετριῶν δὲ τὰ μὲν σμικρὰ διαισθανόμενοι συλλογιζόμεθα , τὰ δὲ κυριώτατα καὶ μέγιστα ἀλογίστως ἔχομεν . 
πρὸς γὰρ ὑγιείας καὶ νόσους ἀρετάς τε καὶ κακίας οὐδεμία συμμετρία καὶ ἀμετρία μείζων ἢ ψυχῆς αὐτῆς πρὸς σῶμα αὐτό · ὧν οὐδὲν σκοποῦμεν οὐδ’ ἐννοοῦμεν , ὅτι ψυχὴν ἰσχυρὰν καὶ πάντῃ μεγάλην ἀσθενέστερον καὶ ἔλαττον εἶδος ὅταν ὀχῇ , καὶ ὅταν αὖ τοὐναντίον συμπαγῆτον τούτω , οὐ καλὸν ὅλον τὸ ζῷον—ἀσύμμετρον γὰρ ταῖς μεγίσταις συμμετρίαις—τὸ δὲ ἐναντίως ἔχον πάντων θεαμάτων τῷ δυναμένῳ καθορᾶν κάλλιστον καὶ ἐρασμιώτατον . 
οἷον οὖν ὑπερσκελὲς ἢ καί τινα ἑτέραν ὑπέρεξιν ἄμετρον ἑαυτῷ τι σῶμα ὂν ἅμα μὲν αἰσχρόν , ἅμα δ’ ἐν τῇ κοινωνίᾳ τῶν πόνων πολλοὺς μὲν κόπους , πολλὰ δὲ σπάσματα καὶ διὰ τὴν παραφορότητα πτώματα παρέχον μυρίων κακῶν αἴτιον ἑαυτῷ , ταὐτὸν δὴ διανοητέον καὶ περὶ τοῦ συναμφοτέρου , ζῷον ὃ καλοῦμεν , ὡς ὅταν τε ἐν αὐτῷ ψυχὴ κρείττων οὖσα σώματος περιθύμως ἴσχῃ , διασείουσα πᾶν αὐτὸ ἔνδοθεν νόσων ἐμπίμπλησι , καὶ ὅταν εἴς τινας μαθήσεις καὶ ζητήσεις συντόνως ἴῃ , κατατήκει , διδαχάς τ’ αὖ καὶ μάχας ἐν λόγοις ποιουμένη δημοσίᾳ καὶ ἰδίᾳ δῑ ἐρίδων καὶ φιλονικίας γιγνομένων διάπυρον αὐτὸ ποιοῦσα σαλεύει , καὶ ῥεύματα ἐπάγουσα , τῶν λεγομένων ἰατρῶν ἀπατῶσα τοὺς πλείστους , τἀναίται αἰτιᾶσθαι ποιεῖ · σῶμά τε ὅταν αὖ μέγα καὶ ὑπέρψυχον σμικρᾷ συμφυὲς ἀσθενεῖ τε διανοίᾳ γένηται , διττῶν ἐπιθυμιῶν οὐσῶν φύσει κατ’ ἀνθρώπους , διὰ σῶμα μὲν τροφῆς , διὰ δὲ τὸ θειότατον τῶν ἐν ἡμῖν φρονήσεως , αἱ τοῦ κρείττονος κινήσεις κρατοῦσαι καὶ τὸ μὲν σφέτερον αὔξουσαι , τὸ δὲ τῆς ψυχῆς κωφὸν καὶ δυσμαθὲς ἀμνῆμόν τε ποιοῦσαι , τὴν μεγίστην νόσον ἀμαθίαν ἐναπεργάζονται . 
μία δὴ σωτηρία πρὸς ἄμφω , μήτε τὴν ψυχὴν ἄνευ σώματος κινεῖν μήτε σῶμα ἄνευ ψυχῆς , ἵνα ἀμυνομένω γίγνησθον ἰσορρόπω καὶ ὑγιῆ . 
τὸν δὴ μαθηματικὸν ἤ τινα ἄλλην σφόδρα μελέτην διανοίᾳ κατεργαζόμενον καὶ τὴν τοῦ σώματος ἀποδοτέον κίνησιν , γυμναστικῇ προσομιλοῦντα , τόν τε αὖ σῶμα ἐπιμελῶς πλάττοντα τὰς τῆς ψυχῆς ἀνταποδοτέον κινήσεις , μουσικῇ καὶ πάσῃ φιλοσοφίᾳ προσχρώμενον , εἰ μέλλει δικαίως τις ἅμα μὲν καλός , ἅμα δὲ ἀγαθὸς ὀρθῶς κεκλῆσθαι . 
κατὰ δὲ ταὐτὰ ταῦτα καὶ τὰ μέρη θεραπευτέον , τὸ τοῦ παντὸς ἀπομιμούμενον εἶδος . 
τοῦ γὰρ σώματος ὑπὸ τῶν εἰσιόντων καομένου τε ἐντὸς καὶ ψυχομένου , καὶ πάλιν ὑπὸ τῶν ἔξωθεν ξηραινομένου καὶ ὑγραινομένου καὶ τὰ τούτοις ἀκόλουθα πάσχοντος ὑπ’ ἀμφοτέρων τῶν κινήσεων , ὅταν μέν τις ἡσυχίαν ἄγον τὸ σῶμα παραδιδῷ ταῖς κινήσεσι , κρατηθὲν διώλετο , ἐὰν δὲ ἥν τε τροφὸν καὶ τιθήνην τοῦ παντὸς προσείπομεν μιμῆταί τις , καὶ τὸ σῶμα μάλιστα μὲν μηδέποτε ἡσυχίαν ἄγειν ἐᾷ , κινῇ δὲ καὶ σεισμοὺς ἀεί τινας ἐμποιῶν αὐτῷ διὰ παντὸς τὰς ἐντὸς καὶ ἐκτὸς ἀμύνηται κατὰ φύσιν κινήσεις , καὶ μετρίως σείων τά τε περὶ τὸ σῶμα πλανώμενα παθήματα καὶ μέρη κατὰ συγγενείας εἰς τάξιν κατακοσμῇ πρὸς ἄλληλα , κατὰ τὸν πρόσθεν λόγον ὃν περὶ τοῦ παντὸς ἐλέγομεν , οὐκ ἐχθρὸν παρ’ ἐχθρὸν τιθέμενον ἐάσει πολέμους ἐντίκτειν τῷ σώματι καὶ νόσους , ἀλλὰ φίλον παρὰ φίλον τεθὲν ὑγίειαν ἀπεργαζόμενον παρέξει . 
τῶν δ’ αὖ κινήσεων ἡ ἐν ἑαυτῷ ὑφ’ αὑτοῦ ἀρίστη κίνησις—μάλιστα γὰρ τῇ διανοητικῇ καὶ τῇ τοῦ παντὸς κινήσει συγγενής—ἡ δὲ ὑπ’ ἄλλου χείρων · χειρίστη δὲ ἡ κειμένου τοῦ σώματος καὶ ἄγοντος ἡσυχίαν δῑ ἑτέρων αὐτὸ κατὰ μέρη κινοῦσα . 
διὸ δὴ τῶν καθάρσεων καὶ συστάσεων τοῦ σώματος ἡ μὲν διὰ τῶν γυμνασίων ἀρίστη , δευτέρα δὲ ἡ διὰ τῶν αἰωρήσεων κατά τε τοὺς πλοῦς καὶ ὅπῃπερ ἂν ὀχήσεις ἄκοποι γίγνωνται · τρίτον δὲ εἶδος κινήσεως σφόδρα ποτὲ ἀναγκαζομένῳ χρήσιμον , ἄλλως δὲ οὐδαμῶς τῷ νοῦν ἔχοντι προσδεκτέον , τὸ τῆς φαρμακευτικῆς καθάρσεως γιγνόμενον ἰατρικόν . 
τὰ γὰρ νοσήματα , ὅσα μὴ μεγάλους ἔχει κινδύνους , οὐκ ἐρεθιστέον φαρμακείαις . 
πᾶσα γὰρ σύστασις νόσων τρόπον τινὰ τῇ τῶν ζῴων φύσει προσέοικε . 
καὶ γὰρ ἡ τούτων σύνοδος ἔχουσα τεταγμένους τοῦ βίου γίγνεται χρόνους τοῦ τε γένους σύμπαντος , καὶ καθ’ αὑτὸ τὸ ζῷον εἱμαρμένον ἕκαστον ἔχον τὸν βίον φύεται , χωρὶς τῶν ἐξ ἀνάγκης παθημάτων · τὰ γὰρ τρίγωνα εὐθὺς κατ’ ἀρχὰς ἑκάστου δύναμιν ἔχοντα συνίσταται μέχρι τινὸς χρόνου δυνατὰ ἐξαρκεῖν , οὗ βίον οὐκ ἄν ποτέ τις εἰς τὸ πέραν ἔτι βιῴη . 
τρόπος οὖν ὁ αὐτὸς καὶ τῆς περὶ τὰ νοσήματα συστάσεως · ἣν ὅταν τις παρὰ τὴν εἱμαρμένην τοῦ χρόνου φθείρῃ φαρμακείαις , ἅμα ἐκ σμικρῶν μεγάλα καὶ πολλὰ ἐξ ὀλίγων νοσήματα φιλεῖ γίγνεσθαι . 
διὸ παιδαγωγεῖν δεῖ διαίταις πάντα τὰ τοιαῦτα , καθ’ ὅσον ἂν ᾖ τῳ σχολή , ἀλλ’ οὐ φαρμακεύοντα κακὸν δύσκολον ἐρεθιστέον.καὶ περὶ μὲν τοῦ κοινοῦ ζῴου καὶ τοῦ κατὰ τὸ σῶμα αὐτοῦ μέρους , ᾗ τις ἂν καὶ διαπαιδαγωγῶν καὶ διαπαιδαγωγούμενος ὑφ’ αὑτοῦ μάλιστ’ ἂν κατὰ λόγον ζῴη , ταύτῃ λελέχθω · τὸ δὲ δὴ παιδαγωγῆσον αὐτὸ μᾶλλόν που καὶ πρότερον παρασκευαστέον εἰς δύναμιν ὅτι κάλλιστον καὶ ἄριστον εἰς τὴν παιδαγωγίαν εἶναι . 
δῑ ἀκριβείας μὲν οὖν περὶ τούτων διελθεῖν ἱκανὸν ἂν γένοιτο αὐτὸ καθ’ αὑτὸ μόνον ἔργον · τὸ δ’ ἐν παρέργῳ κατὰ τὰ πρόσθεν ἑπόμενος ἄν τις οὐκ ἄπο τρόπου τῇδε σκοπῶν ὧδε τῷ λόγῳ διαπεράναιτ’ ἄν . 
καθάπερ εἴπομεν πολλάκις , ὅτι τρία τριχῇ ψυχῆς ἐν ἡμῖν εἴδη κατῴκισται , τυγχάνει δὲ ἕκαστον κινήσεις ἔχον , οὕτω κατὰ ταὐτὰ καὶ νῦν ὡς διὰ βραχυτάτων ῥητέον ὅτι τὸ μὲν αὐτῶν ἐν ἀργίᾳ διάγον καὶ τῶν ἑαυτοῦ κινήσεων ἡσυχίαν ἄγον ἀσθενέστατον ἀνάγκη γίγνεσθαι , τὸ δ’ ἐν γυμνασίοις ἐρρωμενέστατον · 
διὸ φυλακτέον ὅπως ἂν ἔχωσιν τὰς κινήσεις πρὸς ἄλληλα συμμέτρους . 
τὸ δὲ δὴ περὶ τοῦ κυριωτάτου παρ’ ἡμῖν ψυχῆς εἴδους διανοεῖσθαι δεῖ τῇδε , ὡς ἄρα αὐτὸ δαίμονα θεὸς ἑκάστῳ δέδωκεν , τοῦτο ὃ δή φαμεν οἰκεῖν μὲν ἡμῶν ἐπ’ ἄκρῳ τῷ σώματι , πρὸς δὲ τὴν ἐν οὐρανῷ συγγένειαν ἀπὸ γῆς ἡμᾶς αἴρειν ὡς ὄντας φυτὸν οὐκ ἔγγειον ἀλλὰ οὐράνιον , ὀρθότατα λέγοντες · ἐκεῖθεν γάρ , ὅθεν ἡ πρώτη τῆς ψυχῆς γένεσις ἔφυ , τὸ θεῖον τὴν κεφαλὴν καὶ ῥίζαν ἡμῶν ἀνακρεμαννὺν ὀρθοῖ πᾶν τὸ σῶμα . 
τῷ μὲν οὖν περὶ τὰς ἐπιθυμίας ἢ περὶ φιλονικίας τετευτακότι καὶ ταῦτα διαπονοῦντι σφόδρα πάντα τὰ δόγματα ἀνάγκη θνητὰ ἐγγεγονέναι , καὶ παντάπασιν καθ’ ὅσον μάλιστα δυνατὸν θνητῷ γίγνεσθαι , τούτου μηδὲ σμικρὸν ἐλλείπειν , ἅτε τὸ τοιοῦτον ηὐξηκότι · τῷ δὲ περὶ φιλομαθίαν καὶ περὶ τὰς ἀληθεῖς φρονήσεις ἐσπουδακότι καὶ ταῦτα μάλιστα τῶν αὑτοῦ γεγυμνασμένῳ φρονεῖν μὲν ἀθάνατα καὶ θεῖα , ἄνπερ ἀληθείας ἐφάπτηται , πᾶσα ἀνάγκη που , καθ’ ὅσον δ’ αὖ μετασχεῖν ἀνθρωπίνῃ φύσει ἀθανασίας ἐνδέχεται , τούτου μηδὲν μέρος ἀπολείπειν , ἅτε δὲ ἀεὶ θεραπεύοντα τὸ θεῖον ἔχοντά τε αὐτὸν εὖ κεκοσμημένον τὸν δαίμονα σύνοικον ἑαυτῷ , διαφερόντως εὐδαίμονα εἶναι . 
θεραπεία δὲ δὴ παντὶ παντὸς μία , τὰς οἰκείας ἑκάστῳ τροφὰς καὶ κινήσεις ἀποδιδόναι . 
τῷ δ’ ἐν ἡμῖν θείῳ συγγενεῖς εἰσιν κινήσεις αἱ τοῦ παντὸς διανοήσεις καὶ περιφοραί · ταύταις δὴ συνεπόμενον ἕκαστον δεῖ , τὰς περὶ τὴν γένεσιν ἐν τῇ κεφαλῇ διεφθαρμένας ἡμῶν περιόδους ἐξορθοῦντα διὰ τὸ καταμανθάνειν τὰς τοῦ παντὸς ἁρμονίας τε καὶ περιφοράς , τῷ κατανοουμένῳ τὸ κατανοοῦν ἐξομοιῶσαι κατὰ τὴν ἀρχαίαν φύσιν , ὁμοιώσαντα δὲ τέλος ἔχειν τοῦ προτεθέντος ἀνθρώποις ὑπὸ θεῶν ἀρίστου βίου πρός τε τὸν παρόντα καὶ τὸν ἔπειτα χρόνον . 
καὶ δὴ καὶ τὰ νῦν ἡμῖν ἐξ ἀρχῆς παραγγελθέντα διεξελθεῖν περὶ τοῦ παντὸς μέχρι γενέσεως ἀνθρωπίνης σχεδὸν ἔοικε τέλος ἔχειν . 
τὰ γὰρ ἄλλα ζῷα ᾗ γέγονεν αὖ , διὰ βραχέων ἐπιμνηστέον , ὃ μή τις ἀνάγκη μηκύνειν · οὕτω γὰρ ἐμμετρότερός τις ἂν αὑτῷ δόξειεν περὶ τοὺς τούτων λόγους εἶναι . 
τῇδ’ οὖν τὸ τοιοῦτον ἔστω λεγόμενον . 
τῶν γενομένων ἀνδρῶν ὅσοι δειλοὶ καὶ τὸν βίον ἀδίκως διῆλθον , κατὰ λόγον τὸν εἰκότα γυναῖκες μετεφύοντο ἐν τῇ δευτέρᾳ γενέσει · καὶ κατ’ ἐκεῖνον δὴ τὸν χρόνον διὰ ταῦτα θεοὶ τὸν τῆς συνουσίας ἔρωτα ἐτεκτήναντο , ζῷον τὸ μὲν ἐν ἡμῖν , τὸ δ’ ἐν ταῖς γυναιξὶν συστήσαντες ἔμψυχον , τοιῷδε τρόπῳ ποιήσαντες ἑκάτερον . 
τὴν τοῦ ποτοῦ διέξοδον , ᾗ διὰ τοῦ πλεύμονος τὸ πῶμα ὑπὸ τοὺς νεφροὺς εἰς τὴν κύστιν ἐλθὸν καὶ τῷ πνεύματι θλιφθὲν συνεκπέμπει δεχομένη , συνέτρησαν εἰς τὸν ἐκ τῆς κεφαλῆς κατὰ τὸν αὐχένα καὶ διὰ τῆς ῥάχεως μυελὸν συμπεπηγότα , ὃν δὴ σπέρμα ἐν τοῖς πρόσθεν λόγοις εἴπομεν · ὁ δέ , ἅτ’ ἔμψυχος ὢν καὶ λαβὼν ἀναπνοήν , τοῦθ’ ᾗπερ ἀνέπνευσεν , τῆς ἐκροῆς ζωτικὴν ἐπιθυμίαν ἐμποιήσας αὐτῷ , τοῦ γεννᾶν ἔρωτα ἀπετέλεσεν . 
διὸ δὴ τῶν μὲν ἀνδρῶν τὸ περὶ τὴν τῶν αἰδοίων φύσιν ἀπειθές τε καὶ αὐτοκρατὲς γεγονός , οἷον ζῷον ἀνυπήκοον τοῦ λόγου , πάντων δῑ ἐπιθυμίας οἰστρώδεις ἐπιχειρεῖ κρατεῖν · αἱ δ’ ἐν ταῖς γυναιξὶν αὖ μῆτραί τε καὶ ὑστέραι λεγόμεναι διὰ τὰ αὐτὰ ταῦτα , ζῷον ἐπιθυμητικὸν ἐνὸν τῆς παιδοποιίας , ὅταν ἄκαρπον παρὰ τὴν ὥραν χρόνον πολὺν γίγνηται , χαλεπῶς ἀγανακτοῦν φέρει , καὶ πλανώμενον πάντῃ κατὰ τὸ σῶμα , τὰς τοῦ πνεύματος διεξόδους ἀποφράττον , ἀναπνεῖν οὐκ ἐῶν εἰς ἀπορίας τὰς ἐσχάτας ἐμβάλλει καὶ νόσους παντοδαπὰς ἄλλας παρέχει , μέχριπερ ἂν ἑκατέρων ἡ ἐπιθυμία καὶ ὁ ἔρως συναγαγόντες , οἷον ἀπὸ δένδρων καρπὸν καταδρέψαντες , ὡς εἰς ἄρουραν τὴν μήτραν ἀόρατα ὑπὸ σμικρότητος καὶ ἀδιάπλαστα ζῷα κατασπείραντες καὶ πάλιν διακρίναντες μεγάλα ἐντὸς ἐκθρέψωνται καὶ μετὰ τοῦτο εἰς φῶς ἀγαγόντες ζῴων ἀποτελέσωσι γένεσιν . 
γυναῖκες μὲν οὖν καὶ τὸ θῆλυ πᾶν οὕτω γέγονεν · τὸ δὲ τῶν ὀρνέων φῦλον μετερρυθμίζετο , ἀντὶ τριχῶν πτερὰ φύον , ἐκ τῶν ἀκάκων ἀνδρῶν , κούφων δέ , καὶ μετεωρολογικῶν μέν , ἡγουμένων δὲ δῑ ὄψεως τὰς περὶ τούτων ἀποδείξεις βεβαιοτάτας εἶναι δῑ εὐήθειαν . 
τὸ δ’ αὖ πεζὸν καὶ θηριῶδες γέγονεν ἐκ τῶν μηδὲν προσχρωμένων φιλοσοφίᾳ μηδὲ ἀθρούντων τῆς περὶ τὸν οὐρανὸν φύσεως πέρι μηδέν , διὰ τὸ μηκέτι ταῖς ἐν τῇ κεφαλῇ χρῆσθαι περιόδοις , ἀλλὰ τοῖς περὶ τὰ στήθη τῆς ψυχῆς ἡγεμόσιν ἕπεσθαι μέρεσιν . 
ἐκ τούτων οὖν τῶν ἐπιτηδευμάτων τά τ’ ἐμπρόσθια κῶλα καὶ τὰς κεφαλὰς εἰς γῆν ἑλκόμενα ὑπὸ συγγενείας ἤρεισαν , προμήκεις τε καὶ παντοίας ἔσχον τὰς κορυφάς , ὅπῃ συνεθλίφθησαν ὑπὸ ἀργίας ἑκάστων αἱ περιφοραί · τετράπουν τε τὸ γένος αὐτῶν ἐκ ταύτης ἐφύετο καὶ πολύπουν τῆς προφάσεως , θεοῦ βάσεις ὑποτιθέντος πλείους τοῖς μᾶλλον ἄφροσιν , ὡς μᾶλλον ἐπὶ γῆν ἕλκοιντο . 
τοῖς δ’ ἀφρονεστάτοις αὐτῶν τούτων καὶ παντάπασιν πρὸς γῆν πᾶν τὸ σῶμα κατατεινομένοις ὡς οὐδὲν ἔτι ποδῶν χρείας οὔσης , ἄποδα αὐτὰ καὶ ἰλυσπώμενα ἐπὶ γῆς ἐγέννησαν . 
τὸ δὲ τέταρτον γένος ἔνυδρον γέγονεν ἐκ τῶν μάλιστα ἀνοητοτάτων καὶ ἀμαθεστάτων , οὓς οὐδ’ ἀναπνοῆς καθαρᾶς ἔτι ἠξίωσαν οἱ μεταπλάττοντες , ὡς τὴν ψυχὴν ὑπὸ πλημμελείας πάσης ἀκαθάρτως ἐχόντων , ἀλλ’ ἀντὶ λεπτῆς καὶ καθαρᾶς ἀναπνοῆς ἀέρος εἰς ὕδατος θολερὰν καὶ βαθεῖαν ἔωσαν ἀνάπνευσιν · ὅθεν ἰχθύων ἔθνος καὶ τὸ τῶν ὀστρέων συναπάντων τε ὅσα ἔνυδρα γέγονεν , δίκην ἀμαθίας ἐσχάτης ἐσχάτας οἰκήσεις εἰληχότων . 
καὶ κατὰ ταῦτα δὴ πάντα τότε καὶ νῦν διαμείβεται τὰ ζῷα εἰς ἄλληλα , νοῦ καὶ ἀνοίας ἀποβολῇ καὶ κτήσει μεταβαλλόμενα.καὶ δὴ καὶ τέλος περὶ τοῦ παντὸς νῦν ἤδη τὸν λόγον ἡμῖν φῶμεν ἔχειν · θνητὰ γὰρ καὶ ἀθάνατα ζῷα λαβὼν καὶ συμπληρωθεὶς ὅδε ὁ κόσμος οὕτω , ζῷον ὁρατὸν τὰ ὁρατὰ περιέχον , εἰκὼν τοῦ νοητοῦ θεὸς αἰσθητός , μέγιστος καὶ ἄριστος κάλλιστός τε καὶ τελεώτατος γέγονεν εἷς οὐρανὸς ὅδε μονογενὴς ὤν . 
Κριτίας 
ΤίμαιοσΚριτίασΣωκράτησἙρμοκράτης 
Τίμαιος ὡς ἅσμενος , ὦ Σώκρατες , οἷον ἐκ μακρᾶς ἀναπεπαυμένος ὁδοῦ , νῦν οὕτως ἐκ τῆς τοῦ λόγου διαπορείας ἀγαπητῶς ἀπήλλαγμαι . 
τῷ δὲ πρὶν μὲν πάλαι ποτ’ ἔργῳ , νῦν δὲ λόγοις ἄρτι θεῷ γεγονότι προσεύχομαι , τῶν ῥηθέντων ὅσα μὲν ἐρρήθη μετρίως , σωτηρίαν ἡμῖν αὐτὸν αὐτῶν διδόναι , παρὰ μέλος δὲ εἴ τι περὶ αὐτῶν ἄκοντες εἴπομεν , δίκην τὴν πρέπουσαν ἐπιτιθέναι . 
δίκη δὲ ὀρθὴ τὸν πλημμελοῦντα ἐμμελῆ ποιεῖν · ἵν’ οὖν τὸ λοιπὸν τοὺς περὶ θεῶν γενέσεως ὀρθῶς λέγωμεν λόγους , φάρμακον ἡμῖν αὐτὸν τελεώτατον καὶ ἄριστον φαρμάκων ἐπιστήμην εὐχόμεθα διδόναι , προσευξάμενοι δὲ παραδίδομεν κατὰ τὰς ὁμολογίας Κριτίᾳ τὸν ἑξῆς λόγον . 
Κριτίας ἀλλ’ , ὦ Τίμαιε , δέχομαι μέν , ᾧ δὲ καὶ σὺ κατ’ ἀρχὰς ἐχρήσω , συγγνώμην αἰτούμενος ὡς περὶ μεγάλων μέλλων λέγειν , ταὐτὸν καὶ νῦν ἐγὼ τοῦτο παραιτοῦμαι , μειζόνως δὲ αὐτοῦ τυχεῖν ἔτι μᾶλλον ἀξιῶ περὶ τῶν μελλόντων ῥηθήσεσθαι . 
καίτοι σχεδὸν μὲν οἶδα παραίτησιν εὖ μάλα φιλότιμον καὶ τοῦ δέοντος ἀγροικοτέραν μέλλων παραιτεῖσθαι , ῥητέον δὲ ὅμως . 
ὡς μὲν γὰρ οὐκ εὖ τὰ παρὰ σοῦ λεχθέντα εἴρηται , τίς ἂν ἐπιχειρήσειεν ἔμφρων λέγειν ; 
ὅτι δὲ τὰ ῥηθησόμενα πλείονος συγγνώμης δεῖται χαλεπώτερα ὄντα , τοῦτο πειρατέον πῃ διδάξαι . 
περὶ θεῶν γάρ , ὦ Τίμαιε , λέγοντά τι πρὸς ἀνθρώπους δοκεῖν ἱκανῶς λέγειν ῥᾷον ἢ περὶ θνητῶν πρὸς ἡμᾶς . 
ἡ γὰρ ἀπειρία καὶ σφόδρα ἄγνοια τῶν ἀκουόντων περὶ ὧν ἂν οὕτως ἔχωσιν πολλὴν εὐπορίαν παρέχεσθον τῷ μέλλοντι λέγειν τι περὶ αὐτῶν · περὶ δὲ δὴ θεῶν ἴσμεν ὡς ἔχομεν . 
ἵνα δὲ σαφέστερον ὃ λέγω δηλώσω , τῇδέ μοι συνεπίσπεσθε . 
μίμησιν μὲν γὰρ δὴ καὶ ἀπεικασίαν τὰ παρὰ πάντων ἡμῶν ῥηθέντα χρεών που γενέσθαι · τὴν δὲ τῶν γραφέων εἰδωλοποιίαν περὶ τὰ θεῖά τε καὶ τὰ ἀνθρώπινα σώματα γιγνομένην ἴδωμεν ῥᾳστώνης τε πέρι καὶ χαλεπότητος πρὸς τὸ τοῖς ὁρῶσιν δοκεῖν ἀποχρώντως μεμιμῆσθαι , καὶ κατοψόμεθα ὅτι γῆν μὲν καὶ ὄρη καὶ ποταμοὺς καὶ ὕλην οὐρανόν τε σύμπαντα καὶ τὰ περὶ αὐτὸν ὄντα καὶ ἰόντα πρῶτον μὲν ἀγαπῶμεν ἄν τίς τι καὶ βραχὺ πρὸς ὁμοιότητα αὐτῶν ἀπομιμεῖσθαι δυνατὸς ᾖ , πρὸς δὲ τούτοις , ἅτε οὐδὲν εἰδότες ἀκριβὲς περὶ τῶν τοιούτων , οὔτε ἐξετάζομεν οὔτε ἐλέγχομεν τὰ γεγραμμένα , σκιαγραφίᾳ δὲ ἀσαφεῖ καὶ ἀπατηλῷ χρώμεθα περὶ αὐτά · τὰ δὲ ἡμέτερα ὁπόταν τις ἐπιχειρῇ σώματα ἀπεικάζειν , ὀξέως αἰσθανόμενοι τὸ παραλειπόμενον διὰ τὴν ἀεὶ σύνοικον κατανόησιν χαλεποὶ κριταὶ γιγνόμεθα τῷ μὴ πάσας πάντως τὰς ὁμοιότητας ἀποδιδόντι . 
ταὐτὸν δὴ καὶ κατὰ τοὺς λόγους ἰδεῖν δεῖ γιγνόμενον , ὅτι τὰ μὲν οὐράνια καὶ θεῖα ἀγαπῶμεν καὶ σμικρῶς εἰκότα λεγόμενα , τὰ δὲ θνητὰ καὶ ἀνθρώπινα ἀκριβῶς ἐξετάζομεν . 
ἐκ δὴ τοῦ παραχρῆμα νῦν λεγόμενα , τὸ πρέπον ἂν μὴ δυνώμεθα πάντως ἀποδιδόναι , συγγιγνώσκειν χρεών · οὐ γὰρ ὡς ῥᾴδια τὰ θνητὰ ἀλλ’ ὡς χαλεπὰ πρὸς δόξαν ὄντα ἀπεικάζειν δεῖ διανοεῖσθαι . 
ταῦτα δὴ βουλόμενος ὑμᾶς ὑπομνῆσαι , καὶ τὸ τῆς συγγνώμης οὐκ ἔλαττον ἀλλὰ μεῖζον αἰτῶν περὶ τῶν μελλόντων ῥηθήσεσθαι , πάντα ταῦτα εἴρηκα , ὦ Σώκρατες . 
εἰ δὴ δικαίως αἰτεῖν φαίνομαι τὴν δωρεάν , ἑκόντες δίδοτε . 
Σωκράτης τί δ’ οὐ μέλλομεν , ὦ Κριτία , διδόναι ; 
καὶ πρός γε ἔτι τρίτῳ δεδόσθω ταὐτὸν τοῦτο Ἑρμοκράτει παρ’ ἡμῶν . 
δῆλον γὰρ ὡς ὀλίγον ὕστερον , ὅταν αὐτὸν δέῃ λέγειν , παραιτήσεται καθάπερ ὑμεῖς · ἵν’ οὖν ἑτέραν ἀρχὴν ἐκπορίζηται καὶ μὴ τὴν αὐτὴν ἀναγκασθῇ λέγειν , ὡς ὑπαρχούσης αὐτῷ συγγνώμης εἰς τότε οὕτω λεγέτω . 
προλέγω γε μήν , ὦ φίλε Κριτία , σοὶ τὴν τοῦ θεάτρου διάνοιαν , ὅτι θαυμαστῶς ὁ πρότερος ηὐδοκίμηκεν ἐν αὐτῷ ποιητής , ὥστε τῆς συγγνώμης δεήσει τινός σοι παμπόλλης , εἰ μέλλεις αὐτὰ δυνατὸς γενέσθαι παραλαβεῖν . 
Ἑρμοκράτης ταὐτὸν μήν , ὦ Σώκρατες , κἀμοὶ παραγγέλλεις ὅπερ τῷδε . 
ἀλλὰ γὰρ ἀθυμοῦντες ἄνδρες οὔπω τρόπαιον ἔστησαν , ὦ Κριτία · προϊέναι τε οὖν ἐπὶ τὸν λόγον ἀνδρείως χρή , καὶ τὸν Παίωνά τε καὶ τὰς μούσας ἐπικαλούμενον τοὺς παλαιοὺς πολίτας ἀγαθοὺς ὄντας ἀναφαίνειν τε καὶ ὑμνεῖν . 
Κριτίας ὦ φίλε Ἑρμόκρατες , τῆς ὑστέρας τεταγμένος , ἐπίπροσθεν ἔχων ἄλλον , ἔτι θαρρεῖς . 
τοῦτο μὲν οὖν οἷόν ἐστιν , αὐτό σοι τάχα δηλώσει · παραμυθουμένῳ δ’ οὖν καὶ παραθαρρύνοντί σοι πειστέον , καὶ πρὸς οἷς θεοῖς εἶπες τούς τε ἄλλους κλητέον καὶ δὴ καὶ τὰ μάλιστα Μνημοσύνην . 
σχεδὸν γὰρ τὰ μέγιστα ἡμῖν τῶν λόγων ἐν ταύτῃ τῇ θεῷ πάντ’ ἐστίν · μνησθέντες γὰρ ἱκανῶς καὶ ἀπαγγείλαντες τά ποτε ῥηθέντα ὑπὸ τῶν ἱερέων καὶ δεῦρο ὑπὸ Σόλωνος κομισθέντα σχεδὸν οἶδ’ ὅτι τῷδε τῷ θεάτρῳ δόξομεν τὰ προσήκοντα μετρίως ἀποτετελεκέναι . 
τοῦτ’ οὖν αὔτ’ ἤδη δραστέον , καὶ μελλητέον οὐδὲν ἔτι . 
πάντων δὴ πρῶτον μνησθῶμεν ὅτι τὸ κεφάλαιον ἦν ἐνακισχίλια ἔτη , ἀφ’ οὗ γεγονὼς ἐμηνύθη πόλεμος τοῖς θ’ ὑπὲρ Ἡρακλείας στήλας ἔξω κατοικοῦσιν καὶ τοῖς ἐντὸς πᾶσιν · ὃν δεῖ νῦν διαπεραίνειν . 
τῶν μὲν οὖν ἥδε ἡ πόλις ἄρξασα καὶ πάντα τὸν πόλεμον διαπολεμήσασα ἐλέγετο , τῶν δ’ οἱ τῆς Ἀτλαντίδος νήσου βασιλῆς , ἣν δὴ Λιβύης καὶ Ἀσίας μείζω νῆσον οὖσαν ἔφαμεν εἶναί ποτε , νῦν δὲ ὑπὸ σεισμῶν δῦσαν ἄπορον πηλὸν τοῖς ἐνθένδε ἐκπλέουσιν ἐπὶ τὸ πᾶν πέλαγος , ὥστε μηκέτι πορεύεσθαι , κωλυτὴν παρασχεῖν . 
τὰ μὲν δὴ πολλὰ ἔθνη βάρβαρα , καὶ ὅσα Ἑλλήνων ἦν γένη τότε , καθ’ ἕκαστα ἡ τοῦ λόγου διέξοδος οἷον ἀνειλλομένη τὸ προστυχὸν ἑκασταχοῦ δηλώσει · τὸ δὲ Ἀθηναίων τε τῶν τότε καὶ τῶν ἐναντίων , οἷς διεπολέμησαν , ἀνάγκη κατ’ ἀρχὰς διελθεῖν πρῶτα , τήν τε δύναμιν ἑκατέρων καὶ τὰς πολιτείας . 
αὐτῶν δὲ τούτων τὰ τῇδε ἔμπροσθεν προτιμητέον εἰπεῖν . 
θεοὶ γὰρ ἅπασαν γῆν ποτε κατὰ τοὺς τόπους διελάγχανον—οὐ κατ’ ἔριν · οὐ γὰρ ἂν ὀρθὸν ἔχοι λόγον θεοὺς ἀγνοεῖν τὰ πρέποντα ἑκάστοις αὑτῶν , οὐδ’ αὖ γιγνώσκοντας τὸ μᾶλλον ἄλλοις προσῆκον τοῦτο ἑτέρους αὑτοῖς δῑ ἐρίδων ἐπιχειρεῖν κτᾶσθαι—δίκης δὴ κλήροις τὸ φίλον λαγχάνοντες κατῴκιζον τὰς χώρας , καὶ κατοικίσαντες , οἷον νομῆς ποίμνια , κτήματα καὶ θρέμματα ἑαυτῶν ἡμᾶς ἔτρεφον , πλὴν οὐ σώμασι σώματα βιαζόμενοι , καθάπερ ποιμένες κτήνη πληγῇ νέμοντες , ἀλλ’ ᾗ μάλιστα εὔστροφον ζῷον , ἐκ πρύμνης ἀπευθύνοντες , οἷον οἴακι πειθοῖ ψυχῆς ἐφαπτόμενοι κατὰ τὴν αὐτῶν διάνοιαν , οὕτως ἄγοντες τὸ θνητὸν πᾶν ἐκυβέρνων . 
ἄλλοι μὲν οὖν κατ’ ἄλλους τόπους κληρουχήσαντες θεῶν ἐκεῖνα ἐκόσμουν , Ἥφαιστος δὲ κοινὴν καὶ Ἀθηνᾶ φύσιν ἔχοντες , ἅμα μὲν ἀδελφὴν ἐκ ταὐτοῦ πατρός , ἅμα δὲ φιλοσοφίᾳ φιλοτεχνίᾳ τε ἐπὶ τὰ αὐτὰ ἐλθόντες , οὕτω μίαν ἄμφω λῆξιν τήνδε τὴν χώραν εἰλήχατον ὡς οἰκείαν καὶ πρόσφορον ἀρετῇ καὶ φρονήσει πεφυκυῖαν , ἄνδρας δὲ ἀγαθοὺς ἐμποιήσαντες αὐτόχθονας ἐπὶ νοῦν ἔθεσαν τὴν τῆς πολιτείας τάξιν · ὧν τὰ μὲν ὀνόματα σέσωται , τὰ δὲ ἔργα διὰ τὰς τῶν παραλαμβανόντων φθορὰς καὶ τὰ μήκη τῶν χρόνων ἠφανίσθη . 
τὸ γὰρ περιλειπόμενον ἀεὶ γένος , ὥσπερ καὶ πρόσθεν ἐρρήθη , κατελείπετο ὄρειον καὶ ἀγράμματον , τῶν ἐν τῇ χώρᾳ δυναστῶν τὰ ὀνόματα ἀκηκοὸς μόνον καὶ βραχέα πρὸς αὐτοῖς τῶν ἔργων . 
τὰ μὲν οὖν ὀνόματα τοῖς ἐκγόνοις ἐτίθεντο ἀγαπῶντες , τὰς δὲ ἀρετὰς καὶ τοὺς νόμους τῶν ἔμπροσθεν οὐκ εἰδότες , εἰ μὴ σκοτεινὰς περὶ ἑκάστων τινὰς ἀκοάς , ἐν ἀπορίᾳ δὲ τῶν ἀναγκαίων ἐπὶ πολλὰς γενεὰς ὄντες αὐτοὶ καὶ παῖδες , πρὸς οἷς ἠπόρουν τὸν νοῦν ἔχοντες , τούτων πέρι καὶ τοὺς λόγους ποιούμενοι , τῶν ἐν τοῖς πρόσθεν καὶ πάλαι ποτὲ γεγονότων ἠμέλουν . 
μυθολογία γὰρ ἀναζήτησίς τε τῶν παλαιῶν μετὰ σχολῆς ἅμ’ ἐπὶ τὰς πόλεις ἔρχεσθον , ὅταν ἴδητόν τισιν ἤδη τοῦ βίου τἀναγκαῖα κατεσκευασμένα , πρὶν δὲ οὔ . 
ταύτῃ δὴ τὰ τῶν παλαιῶν ὀνόματα ἄνευ τῶν ἔργων διασέσωται . 
λέγω δὲ αὐτὰ τεκμαιρόμενος ὅτι Κέκροπός τε καὶ Ἐρεχθέως καὶ Ἐριχθονίου καὶ Ἐρυσίχθονος τῶν τε ἄλλων τὰ πλεῖστα ὅσαπερ καὶ Θησέως τῶν ἄνω περὶ τῶν ὀνομάτων ἑκάστων ἀπομνημονεύεται , τούτων ἐκείνους τὰ πολλὰ ἐπονομάζοντας τοὺς ἱερέας Σόλων ἔφη τὸν τότε διηγεῖσθαι πόλεμον , καὶ τὰ τῶν γυναικῶν κατὰ τὰ αὐτά . 
καὶ δὴ καὶ τὸ τῆς θεοῦ σχῆμα καὶ ἄγαλμα , ὡς κοινὰ τότ’ ἦν τὰ ἐπιτηδεύματα ταῖς τε γυναιξὶ καὶ τοῖς ἀνδράσι τὰ περὶ τὸν πόλεμον , οὕτω κατ’ ἐκεῖνον τὸν νόμον ὡπλισμένην τὴν θεὸν ἀνάθημα εἶναι τοῖς τότε , ἔνδειγμα ὅτι πάνθ’ ὅσα σύννομα ζῷα θήλεα καὶ ὅσα ἄρρενα , τὴν προσήκουσαν ἀρετὴν ἑκάστῳ γένει πᾶν κοινῇ δυνατὸν ἐπιτηδεύειν πέφυκεν.ὤικει δὲ δὴ τότ’ ἐν τῇδε τῇ χώρᾳ τὰ μὲν ἄλλα ἔθνη τῶν πολιτῶν περὶ τὰς δημιουργίας ὄντα καὶ τὴν ἐκ τῆς γῆς τροφήν , τὸ δὲ μάχιμον ὑπ’ ἀνδρῶν θείων κατ’ ἀρχὰς ἀφορισθὲν ᾤκει χωρίς , πάντα εἰς τροφὴν καὶ παίδευσιν τὰ προσήκοντα ἔχον , ἴδιον μὲν αὐτῶν οὐδεὶς οὐδὲν κεκτημένος , ἅπαντα δὲ πάντων κοινὰ νομίζοντες αὑτῶν , πέρα δὲ ἱκανῆς τροφῆς οὐδὲν ἀξιοῦντες παρὰ τῶν ἄλλων δέχεσθαι πολιτῶν , καὶ πάντα δὴ τὰ χθὲς λεχθέντα ἐπιτηδεύματα ἐπιτηδεύοντες , ὅσα περὶ τῶν ὑποτεθέντων ἐρρήθη φυλάκων . 
καὶ δὴ καὶ τὸ περὶ τῆς χώρας ἡμῶν πιθανὸν καὶ ἀληθὲς ἐλέγετο , πρῶτον μὲν τοὺς ὅρους αὐτὴν ἐν τῷ τότ’ ἔχειν ἀφωρισμένους πρὸς τὸν Ἰσθμὸν καὶ τὸ κατὰ τὴν ἄλλην ἤπειρον μέχρι τοῦ 
Κιθαιρῶνος καὶ Πάρνηθος τῶν ἄκρων , καταβαίνειν δὲ τοὺς ὅρους ἐν δεξιᾷ τὴν Ὠρωπίαν ἔχοντας , ἐν ἀριστερᾷ δὲ πρὸς θαλάττης ἀφορίζοντας τὸν Ἀσωπόν · ἀρετῇ δὲ πᾶσαν γῆν ὑπὸ τῆς ἐνθάδε ὑπερβάλλεσθαι , διὸ καὶ δυνατὴν εἶναι τότε τρέφειν τὴν χώραν στρατόπεδον πολὺ τῶν περὶ γῆν ἀργὸν ἔργων . 
μέγα δὲ τεκμήριον ἀρετῆς · τὸ γὰρ νῦν αὐτῆς λείψανον ἐνάμιλλόν ἐστι πρὸς ἡντινοῦν τῷ πάμφορον εὔκαρπόν τε εἶναι καὶ τοῖς ζῴοις πᾶσιν εὔβοτον . 
τότε δὲ πρὸς τῷ κάλλει καὶ παμπλήθη ταῦτα ἔφερεν . 
πῶς οὖν δὴ τοῦτο πιστόν , καὶ κατὰ τί λείψανον τῆς τότε γῆς ὀρθῶς ἂν λέγοιτο ; 
πᾶσα ἀπὸ τῆς ἄλλης ἠπείρου μακρὰ προτείνουσα εἰς τὸ πέλαγος οἷον ἄκρα κεῖται · τὸ δὴ τῆς θαλάττης ἀγγεῖον περὶ αὐτὴν τυγχάνει πᾶν ἀγχιβαθὲς ὄν . 
πολλῶν οὖν γεγονότων καὶ μεγάλων κατακλυσμῶν ἐν τοῖς ἐνακισχιλίοις ἔτεσι—τοσαῦτα γὰρ πρὸς τὸν νῦν ἀπ’ ἐκείνου τοῦ χρόνου γέγονεν ἔτη—τὸ τῆς γῆς ἐν τούτοις τοῖς χρόνοις καὶ πάθεσιν ἐκ τῶν ὑψηλῶν ἀπορρέον οὔτε χῶμα , ὡς ἐν ἄλλοις τόποις , προχοῖ λόγου ἄξιον ἀεί τε κύκλῳ περιρρέον εἰς βάθος ἀφανίζεται · λέλειπται δή , καθάπερ ἐν ταῖς σμικραῖς νήσοις , πρὸς τὰ τότε τὰ νῦν οἷον νοσήσαντος σώματος ὀστᾶ , περιερρυηκυίας τῆς γῆς ὅση πίειρα καὶ μαλακή , τοῦ λεπτοῦ σώματος τῆς χώρας μόνου λειφθέντος . 
τότε δὲ ἀκέραιος οὖσα τά τε ὄρη γηλόφους ὑψηλοὺς εἶχε , καὶ τὰ φελλέως νῦν ὀνομασθέντα πεδία πλήρη γῆς πιείρας ἐκέκτητο , καὶ πολλὴν ἐν τοῖς ὄρεσιν ὕλην εἶχεν , ἧς καὶ νῦν ἔτι φανερὰ τεκμήρια · τῶν γὰρ ὀρῶν ἔστιν ἃ νῦν μὲν ἔχει μελίτταις μόναις τροφήν , χρόνος δ’ οὐ πάμπολυς ὅτε δένδρων †αὐτόθεν εἰς οἰκοδομήσεις τὰς μεγίστας ἐρεψίμων τμηθέντων στεγάσματ’ ἐστὶν ἔτι σᾶ . 
πολλὰ δ’ ἦν ἄλλ’ ἥμερα ὑψηλὰ δένδρα , νομὴν δὲ βοσκήμασιν ἀμήχανον ἔφερεν . 
καὶ δὴ καὶ τὸ κατ’ ἐνιαυτὸν ὕδωρ ἐκαρποῦτ’ ἐκ Διός , οὐχ ὡς νῦν ἀπολλῦσα ῥέον ἀπὸ ψιλῆς τῆς γῆς εἰς θάλατταν , ἀλλὰ πολλὴν ἔχουσα καὶ εἰς αὐτὴν καταδεχομένη , τῇ κεραμίδι στεγούσῃ γῇ διαταμιευομένη , τὸ καταποθὲν ἐκ τῶν ὑψηλῶν ὕδωρ εἰς τὰ κοῖλα ἀφιεῖσα κατὰ πάντας τοὺς τόπους παρείχετο ἄφθονα κρηνῶν καὶ ποταμῶν νάματα , ὧν καὶ νῦν ἔτι ἐπὶ ταῖς πηγαῖς πρότερον οὔσαις ἱερὰ λελειμμένα ἐστὶν σημεῖα ὅτι περὶ αὐτῆς ἀληθῆ λέγεται τὰ νῦν . 
τὰ μὲν οὖν τῆς ἄλλης χώρας φύσει τε οὕτως εἶχε , καὶ διεκεκόσμητο ὡς εἰκὸς ὑπὸ γεωργῶν μὲν ἀληθινῶν καὶ πραττόντων αὐτὸ τοῦτο , φιλοκάλων δὲ καὶ εὐφυῶν , γῆν δὲ ἀρίστην καὶ ὕδωρ ἀφθονώτατον ἐχόντων καὶ ὑπὲρ τῆς γῆς ὥρας μετριώτατα κεκραμένας · τὸ δ’ ἄστυ κατῳκισμένον ὧδ’ ἦν ἐν τῷ τότε χρόνῳ . 
πρῶτον μὲν τὸ τῆς ἀκροπόλεως εἶχε τότε οὐχ ὡς τὰ νῦν ἔχει . 
νῦν μὲν γὰρ μία γενομένη νὺξ ὑγρὰ διαφερόντως γῆς αὐτὴν ψιλὴν περιτήξασα πεποίηκε , σεισμῶν ἅμα καὶ πρὸ τῆς ἐπὶ Δευκαλίωνος φθορᾶς τρίτου πρότερον ὕδατος ἐξαισίου γενομένου · τὸ δὲ πρὶν ἐν ἑτέρῳ χρόνῳ μέγεθος μὲν ἦν πρὸς τὸν Ἠριδανὸν καὶ τὸν Ἰλισὸν ἀποβεβηκυῖα καὶ περιειληφυῖα ἐντὸς τὴν Πύκνα καὶ τὸν Λυκαβηττὸν ὅρον ἐκ τοῦ καταντικρὺ τῆς Πυκνὸς ἔχουσα , γεώδης δ’ ἦν πᾶσα καὶ πλὴν ὀλίγον ἐπίπεδος ἄνωθεν . 
ᾠκεῖτο δὲ τὰ μὲν ἔξωθεν , ὑπ’ αὐτὰ τὰ πλάγια αὐτῆς , ὑπὸ τῶν δημιουργῶν καὶ τῶν γεωργῶν ὅσοι πλησίον ἐγεώργουν · τὰ δ’ ἐπάνω τὸ μάχιμον αὐτὸ καθ’ αὑτὸ μόνον γένος περὶ τὸ τῆς Ἀθηνᾶς Ἡφαίστου τε ἱερὸν κατῳκήκειν , οἷον μιᾶς οἰκίας κῆπον ἑνὶ περιβόλῳ προσπεριβεβλημένοι . 
τὰ γὰρ πρόσβορρα αὐτῆς ᾤκουν οἰκίας κοινὰς καὶ συσσίτια χειμερινὰ κατασκευασάμενοι , καὶ πάντα ὅσα πρέποντ’ ἦν τῇ κοινῇ πολιτείᾳ δῑ οἰκοδομήσεων ὑπάρχειν αὐτῶν καὶ τῶν ἱερῶν , ἄνευ χρυσοῦ καὶ ἀργύρου—τούτοις γὰρ οὐδὲν οὐδαμόσε προσεχρῶντο , ἀλλὰ τὸ μέσον ὑπερηφανίας καὶ ἀνελευθερίας μεταδιώκοντες κοσμίας ᾠκοδομοῦντο οἰκήσεις , ἐν αἷς αὐτοί τε καὶ ἐκγόνων ἔκγονοι καταγηρῶντες ἄλλοις ὁμοίοις τὰς αὐτὰς ἀεὶ παρεδίδοσαν—τὰ δὲ πρὸς νότου , κήπους καὶ γυμνάσια συσσίτιά τε ἀνέντες οἷα θέρους , κατεχρῶντο ἐπὶ ταῦτα αὐτοῖς . 
κρήνη δ’ ἦν μία κατὰ τὸν τῆς νῦν ἀκροπόλεως τόπον , ἧς ἀποσβεσθείσης ὑπὸ τῶν σεισμῶν τὰ νῦν νάματα μικρὰ κύκλῳ καταλέλειπται , τοῖς δὲ τότε πᾶσιν παρεῖχεν ἄφθονον ῥεῦμα , εὐκρὰς οὖσα πρὸς χειμῶνά τε καὶ θέρος . 
τούτῳ δὴ κατῴκουν τῷ σχήματι , τῶν μὲν αὑτῶν πολιτῶν φύλακες , τῶν δὲ ἄλλων Ἑλλήνων ἡγεμόνες ἑκόντων , πλῆθος δὲ διαφυλάττοντες ὅτι μάλιστα ταὐτὸν αὑτῶν εἶναι πρὸς τὸν ἀεὶ χρόνον ἀνδρῶν καὶ γυναικῶν , τὸ δυνατὸν πολεμεῖν ἤδη καὶ τὸ ἔτι , περὶ δύο μάλιστα ὄντας μυριάδας.οὗτοι μὲν οὖν δὴ τοιοῦτοί τε ὄντες αὐτοὶ καί τινα τοιοῦτον ἀεὶ τρόπον τήν τε αὑτῶν καὶ τὴν Ἑλλάδα δίκῃ διοικοῦντες , ἐπὶ πᾶσαν Εὐρώπην καὶ Ἀσίαν κατά τε σωμάτων κάλλη καὶ κατὰ τὴν τῶν ψυχῶν παντοίαν ἀρετὴν ἐλλόγιμοί τε ἦσαν καὶ ὀνομαστότατοι πάντων τῶν τότε · τὰ δὲ δὴ τῶν ἀντιπολεμησάντων αὐτοῖς οἷα ἦν ὥς τε ἀπ’ ἀρχῆς ἐγένετο , μνήμης ἂν μὴ στερηθῶμεν ὧν ἔτι παῖδες ὄντες ἠκούσαμεν , εἰς τὸ μέσον αὐτὰ νῦν ἀποδώσομεν ὑμῖν τοῖς φίλοις εἶναι κοινά . 
τὸ δ’ ἔτι βραχὺ πρὸ τοῦ λόγου δεῖ δηλῶσαι , μὴ πολλάκις ἀκούοντες Ἑλληνικὰ βαρβάρων ἀνδρῶν ὀνόματα θαυμάζητε · τὸ γὰρ αἴτιον αὐτῶν πεύσεσθε . 
Σόλων , ἅτ’ ἐπινοῶν εἰς τὴν αὑτοῦ ποίησιν καταχρήσασθαι τῷ λόγῳ , διαπυνθανόμενος τὴν τῶν ὀνομάτων δύναμιν , ηὗρεν τούς τε Αἰγυπτίους τοὺς πρώτους ἐκείνους αὐτὰ γραψαμένους εἰς τὴν αὑτῶν φωνὴν μετενηνοχότας , αὐτός τε αὖ πάλιν ἑκάστου τὴν διάνοιαν ὀνόματος ἀναλαμβάνων εἰς τὴν ἡμετέραν ἄγων φωνὴν ἀπεγράφετο · καὶ ταῦτά γε δὴ τὰ γράμματα παρὰ τῷ πάππῳ τ’ ἦν καὶ ἔτ’ ἐστὶν παρ’ ἐμοὶ νῦν , διαμεμελέτηταί τε ὑπ’ ἐμοῦ παιδὸς ὄντος . 
ἂν οὖν ἀκούητε τοιαῦτα οἷα καὶ τῇδε ὀνόματα , μηδὲν ὑμῖν ἔστω θαῦμα · τὸ γὰρ αἴτιον αὐτῶν ἔχετε . 
μακροῦ δὲ δὴ λόγου τοιάδε τις ἦν ἀρχὴ τότε.καθάπερ ἐν τοῖς πρόσθεν ἐλέχθη περὶ τῆς τῶν θεῶν λήξεως , ὅτι κατενείμαντο γῆν πᾶσαν ἔνθα μὲν μείζους λήξεις , ἔνθα δὲ καὶ ἐλάττους , ἱερὰ θυσίας τε αὑτοῖς κατασκευάζοντες , οὕτω δὴ καὶ τὴν νῆσον Ποσειδῶν τὴν Ἀτλαντίδα λαχὼν ἐκγόνους αὑτοῦ κατῴκισεν ἐκ θνητῆς γυναικὸς γεννήσας ἔν τινι τόπῳ τοιῷδε τῆς νήσου . 
πρὸς θαλάττης μέν , κατὰ δὲ μέσον πάσης πεδίον ἦν , ὃ δὴ πάντων πεδίων κάλλιστον ἀρετῇ τε ἱκανὸν γενέσθαι λέγεται , πρὸς τῷ πεδίῳ δὲ αὖ κατὰ μέσον σταδίους ὡς πεντήκοντα ἀφεστὸς ἦν ὄρος βραχὺ πάντῃ . 
τούτῳ δ’ ἦν ἔνοικος τῶν ἐκεῖ κατὰ ἀρχὰς ἐκ γῆς ἀνδρῶν γεγονότων Εὐήνωρ μὲν ὄνομα , γυναικὶ δὲ συνοικῶν Λευκίππῃ · Κλειτὼ δὲ μονογενῆ θυγατέρα ἐγεννησάσθην . 
ἤδη δ’ εἰς ἀνδρὸς ὥραν ἡκούσης τῆς κόρης ἥ τε μήτηρ τελευτᾷ καὶ ὁ πατήρ , αὐτῆς δὲ εἰς ἐπιθυμίαν Ποσειδῶν ἐλθὼν συμμείγνυται , καὶ τὸν γήλοφον , ἐν ᾧ κατῴκιστο , ποιῶν εὐερκῆ περιρρήγνυσιν κύκλῳ , θαλάττης γῆς τε ἐναλλὰξ ἐλάττους μείζους τε περὶ ἀλλήλους ποιῶν τροχούς , δύο μὲν γῆς , θαλάττης δὲ τρεῖς οἷον τορνεύων ἐκ μέσης τῆς νήσου , πάντῃ ἴσον ἀφεστῶτας , ὥστε ἄβατον ἀνθρώποις εἶναι · πλοῖα γὰρ καὶ τὸ πλεῖν οὔπω τότε ἦν . 
αὐτὸς δὲ τήν τε ἐν μέσῳ νῆσον οἷα δὴ θεὸς εὐμαρῶς διεκόσμησεν , ὕδατα μὲν διττὰ ὑπὸ γῆς ἄνω πηγαῖα κομίσας , τὸ μὲν θερμόν , ψυχρὸν δὲ ἐκ κρήνης ἀπορρέον ἕτερον , τροφὴν δὲ παντοίαν καὶ ἱκανὴν ἐκ τῆς γῆς ἀναδιδούς . 
παίδων δὲ ἀρρένων πέντε γενέσεις διδύμους γεννησάμενος ἐθρέψατο , καὶ τὴν νῆσον τὴν Ἀτλαντίδα πᾶσαν δέκα μέρη κατανείμας τῶν μὲν πρεσβυτάτων τῷ προτέρῳ γενομένῳ τήν τε μητρῴαν οἴκησιν καὶ τὴν κύκλῳ λῆξιν , πλείστην καὶ ἀρίστην οὖσαν , ἀπένειμε , βασιλέα τε τῶν ἄλλων κατέστησε , τοὺς δὲ ἄλλους ἄρχοντας , ἑκάστῳ δὲ ἀρχὴν πολλῶν ἀνθρώπων καὶ τόπον πολλῆς χώρας ἔδωκεν . 
ὀνόματα δὲ πᾶσιν ἔθετο , τῷ μὲν πρεσβυτάτῳ καὶ βασιλεῖ τοῦτο οὗ δὴ καὶ πᾶσα ἡ νῆσος τό τε πέλαγος ἔσχεν ἐπωνυμίαν , Ἀτλαντικὸν λεχθέν , ὅτι τοὔνομ’ ἦν τῷ πρώτῳ βασιλεύσαντι τότε Ἄτλας · τῷ δὲ διδύμῳ μετ’ ἐκεῖνόν τε γενομένῳ , λῆξιν δὲ ἄκρας τῆς νήσου πρὸς Ἡρακλείων στηλῶν εἰληχότι ἐπὶ τὸ τῆς Γαδειρικῆς νῦν χώρας κατ’ ἐκεῖνον τὸν τόπον ὀνομαζομένης , Ἑλληνιστὶ μὲν Εὔμηλον , τὸ δ’ ἐπιχώριον Γάδειρον , ὅπερ τ’ ἦν ἐπίκλην ταύτῃ ὄνομ’ ἂ<ν> 
παράσχοι . 
τοῖν δὲ δευτέροιν γενομένοιν τὸν μὲν Ἀμφήρη , τὸν δὲ Εὐαίμονα ἐκάλεσεν · τρίτοις δέ , Μνησέα μὲν τῷ προτέρῳ γενομένῳ , τῷ δὲ μετὰ τοῦτον Αὐτόχθονα · τῶν δὲ τετάρτων Ἐλάσιππον μὲν τὸν πρότερον , Μήστορα δὲ τὸν ὕστερον · ἐπὶ δὲ τοῖς πέμπτοις τῷ μὲν ἔμπροσθεν Ἀζάης ὄνομα ἐτέθη , τῷ δ’ ὑστέρῳ Διαπρέπης . 
οὗτοι δὴ πάντες αὐτοί τε καὶ ἔκγονοι τούτων ἐπὶ γενεὰς πολλὰς ᾤκουν ἄρχοντες μὲν πολλῶν ἄλλων κατὰ τὸ πέλαγος νήσων , ἔτι δέ , ὥσπερ καὶ πρότερον ἐρρήθη , μέχρι τε Αἰγύπτου καὶ Τυρρηνίας τῶν ἐντὸς δεῦρο ἐπάρχοντες . 
Ἄτλαντος δὴ πολὺ μὲν ἄλλο καὶ τίμιον γίγνεται γένος , βασιλεὺς δὲ ὁ πρεσβύτατος ἀεὶ τῷ πρεσβυτάτῳ τῶν ἐκγόνων παραδιδοὺς ἐπὶ γενεὰς πολλὰς τὴν βασιλείαν διέσῳζον , πλοῦτον μὲν κεκτημένοι πλήθει τοσοῦτον , ὅσος οὔτε πω πρόσθεν ἐν δυναστείαις τισὶν βασιλέων γέγονεν οὔτε ποτὲ ὕστερον γενέσθαι ῥᾴδιος , κατεσκευασμένα δὲ πάντ’ ἦν αὐτοῖς ὅσα ἐν πόλει καὶ ὅσα κατὰ τὴν ἄλλην χώραν ἦν ἔργον κατασκευάσασθαι . 
πολλὰ μὲν γὰρ διὰ τὴν ἀρχὴν αὐτοῖς προσῄειν ἔξωθεν , πλεῖστα δὲ ἡ νῆσος αὐτὴ παρείχετο εἰς τὰς τοῦ βίου κατασκευάς , πρῶτον μὲν ὅσα ὑπὸ μεταλλείας ὀρυττόμενα στερεὰ καὶ ὅσα τηκτὰ γέγονε , καὶ τὸ νῦν ὀνομαζόμενον μόνον—τότε δὲ πλέον ὀνόματος ἦν τὸ γένος ἐκ γῆς ὀρυττόμενον ὀρειχάλκου κατὰ τόπους πολλοὺς τῆς νήσου , πλὴν χρυσοῦ τιμιώτατον ἐν τοῖς τότε ὄν—καὶ ὅσα ὕλη πρὸς τὰ τεκτόνων διαπονήματα παρέχεται , πάντα φέρουσα ἄφθονα , τά τε αὖ περὶ τὰ ζῷα ἱκανῶς ἥμερα καὶ ἄγρια τρέφουσα . 
καὶ δὴ καὶ ἐλεφάντων ἦν ἐν αὐτῇ γένος πλεῖστον · νομὴ γὰρ τοῖς τε ἄλλοις ζῴοις , ὅσα καθ’ ἕλη καὶ λίμνας καὶ ποταμούς , ὅσα τ’ αὖ κατ’ ὄρη καὶ ὅσα ἐν τοῖς πεδίοις νέμεται , σύμπασιν παρῆν ἅδην , καὶ τούτῳ κατὰ ταὐτὰ τῷ ζῴῳ , μεγίστῳ πεφυκότι καὶ πολυβορωτάτῳ . 
πρὸς δὲ τούτοις , ὅσα εὐώδη τρέφει που γῆ τὰ νῦν , ῥιζῶν ἢ χλόης ἢ ξύλων ἢ χυλῶν στακτῶν εἴτε ἀνθῶν ἢ καρπῶν , ἔφερέν τε ταῦτα καὶ ἔτρεφεν εὖ · ἔτι δὲ τὸν ἥμερον καρπόν , τόν τε ξηρόν , ὃς ἡμῖν τῆς τροφῆς ἕνεκά ἐστιν , καὶ ὅσοις χάριν τοῦ σίτου προσχρώμεθα—καλοῦμεν δὲ αὐτοῦ τὰ μέρη σύμπαντα ὄσπρια—καὶ τὸν ὅσος ξύλινος , πώματα καὶ βρώματα καὶ ἀλείμματα φέρων , παιδιᾶς τε ὃς ἕνεκα ἡδονῆς τε γέγονε δυσθησαύριστος ἀκροδρύων καρπός , ὅσα τε παραμύθια πλησμονῆς μεταδόρπια ἀγαπητὰ κάμνοντι τίθεμεν , ἅπαντα ταῦτα ἡ τότε [ποτὲ] 
οὖσα ὑφ’ ἡλίῳ νῆσος ἱερὰ καλά τε καὶ θαυμαστὰ καὶ πλήθεσιν ἄπειρ’ ἔφερεν . 
ταῦτα οὖν λαμβάνοντες πάντα παρὰ τῆς γῆς κατεσκευάζοντο τά τε ἱερὰ καὶ τὰς βασιλικὰς οἰκήσεις καὶ τοὺς λιμένας καὶ τὰ νεώρια καὶ σύμπασαν τὴν ἄλλην χώραν , τοιᾷδ’ ἐν τάξει διακοσμοῦντες.τοὺς τῆς θαλάττης τροχούς , οἳ περὶ τὴν ἀρχαίαν ἦσαν μητρόπολιν , πρῶτον μὲν ἐγεφύρωσαν , ὁδὸν ἔξω καὶ ἐπὶ τὰ βασίλεια ποιούμενοι . 
τὰ δὲ βασίλεια ἐν ταύτῃ τῇ τοῦ θεοῦ καὶ τῶν προγόνων κατοικήσει κατ’ ἀρχὰς ἐποιήσαντο εὐθύς , ἕτερος δὲ παρ’ ἑτέρου δεχόμενος , κεκοσμημένα κοσμῶν , ὑπερεβάλλετο εἰς δύναμιν ἀεὶ τὸν ἔμπροσθεν , ἕως εἰς ἔκπληξιν μεγέθεσιν κάλλεσίν τε ἔργων ἰδεῖν τὴν οἴκησιν ἀπηργάσαντο . 
διώρυχα μὲν γὰρ ἐκ τῆς θαλάττης ἀρχόμενοι τρίπλεθρον τὸ πλάτος , ἑκατὸν δὲ ποδῶν βάθος , μῆκος δὲ πεντήκοντα σταδίων , ἐπὶ τὸν ἐξωτάτω τροχὸν συνέτρησαν , καὶ τὸν ἀνάπλουν ἐκ τῆς θαλάττης ταύτῃ πρὸς ἐκεῖνον ὡς εἰς λιμένα ἐποιήσαντο , διελόντες στόμα ναυσὶν ταῖς μεγίσταις ἱκανὸν εἰσπλεῖν . 
καὶ δὴ καὶ τοὺς τῆς γῆς τροχούς , οἳ τοὺς τῆς θαλάττης διεῖργον , κατὰ τὰς γεφύρας διεῖλον ὅσον μιᾷ τριήρει διέκπλουν εἰς ἀλλήλους , καὶ κατεστέγασαν ἄνωθεν ὥστε τὸν ὑπόπλουν κάτωθεν εἶναι · τὰ γὰρ τῶν τῆς γῆς τροχῶν χείλη βάθος εἶχεν ἱκανὸν ὑπερέχον τῆς θαλάττης . 
ἦν δὲ ὁ μὲν μέγιστος τῶν τροχῶν , εἰς ὃν ἡ θάλαττα συνετέτρητο , τριστάδιος τὸ πλάτος , ὁ δ’ ἑξῆς τῆς γῆς ἴσος ἐκείνῳ · τοῖν δὲ δευτέροιν ὁ μὲν ὑγρὸς δυοῖν σταδίοιν πλάτος , ὁ δὲ ξηρὸς ἴσος αὖ πάλιν τῷ πρόσθεν ὑγρῷ · σταδίου δὲ ὁ περὶ αὐτὴν τὴν ἐν μέσῳ νῆσον περιθέων . 
ἡ δὲ νῆσος , ἐν ᾗ τὰ βασίλεια ἦν , πέντε σταδίων τὴν διάμετρον εἶχεν . 
ταύτην δὴ κύκλῳ καὶ τοὺς τροχοὺς καὶ τὴν γέφυραν πλεθριαίαν τὸ πλάτος οὖσαν ἔνθεν καὶ ἔνθεν λιθίνῳ περιεβάλλοντο τείχει , πύργους καὶ πύλας ἐπὶ τῶν γεφυρῶν κατὰ τὰς τῆς θαλάττης διαβάσεις ἑκασταχόσε ἐπιστήσαντες · τὸν δὲ λίθον ἔτεμνον ὑπὸ τῆς νήσου κύκλῳ τῆς ἐν μέσῳ καὶ ὑπὸ τῶν τροχῶν ἔξωθεν καὶ ἐντός , τὸν μὲν λευκόν , τὸν δὲ μέλανα , τὸν δὲ ἐρυθρὸν ὄντα , τέμνοντες δὲ ἅμ’ ἠργάζοντο νεωσοίκους κοίλους διπλοῦς ἐντός , κατηρεφεῖς αὐτῇ τῇ πέτρᾳ . 
καὶ τῶν οἰκοδομημάτων τὰ μὲν ἁπλᾶ , τὰ δὲ μειγνύντες τοὺς λίθους ποικίλα ὕφαινον παιδιᾶς χάριν , ἡδονὴν αὐτοῖς σύμφυτον ἀπονέμοντες · καὶ τοῦ μὲν περὶ τὸν ἐξωτάτω τροχὸν τείχους χαλκῷ περιελάμβανον πάντα τὸν περίδρομον , οἷον ἀλοιφῇ προσχρώμενοι , τοῦ δ’ ἐντὸς καττιτέρῳ περιέτηκον , τὸν δὲ περὶ αὐτὴν τὴν ἀκρόπολιν ὀρειχάλκῳ μαρμαρυγὰς ἔχοντι πυρώδεις.τὰ δὲ δὴ τῆς ἀκροπόλεως ἐντὸς βασίλεια κατεσκευασμένα ὧδ’ ἦν . 
ἐν μέσῳ μὲν ἱερὸν ἅγιον αὐτόθι τῆς τε Κλειτοῦς καὶ τοῦ Ποσειδῶνος ἄβατον ἀφεῖτο , περιβόλῳ χρυσῷ περιβεβλημένον , τοῦτ’ ἐν ᾧ κατ’ ἀρχὰς ἐφίτυσαν καὶ ἐγέννησαν τὸ τῶν δέκα βασιλειδῶν γένος · ἔνθα καὶ κατ’ ἐνιαυτὸν ἐκ πασῶν τῶν δέκα λήξεων ὡραῖα αὐτόσε ἀπετέλουν ἱερὰ ἐκείνων ἑκάστῳ . 
τοῦ δὲ Ποσειδῶνος αὐτοῦ νεὼς ἦν , σταδίου μὲν μῆκος , εὖρος δὲ τρίπλεθρος , ὕψος δ’ ἐπὶ τούτοις σύμμετρον ἰδεῖν , εἶδος δέ τι βαρβαρικὸν ἔχοντος . 
πάντα δὲ ἔξωθεν περιήλειψαν τὸν νεὼν ἀργύρῳ , πλὴν τῶν ἀκρωτηρίων , τὰ δὲ ἀκρωτήρια χρυσῷ · τὰ δ’ ἐντός , τὴν μὲν ὀροφὴν ἐλεφαντίνην ἰδεῖν πᾶσαν χρυσῷ καὶ ἀργύρῳ καὶ ὀρειχάλκῳ πεποικιλμένην , τὰ δὲ ἄλλα πάντα τῶν τοίχων τε καὶ κιόνων καὶ ἐδάφους ὀρειχάλκῳ περιέλαβον . 
χρυσᾶ δὲ ἀγάλματα ἐνέστησαν , τὸν μὲν θεὸν ἐφ’ ἅρματος ἑστῶτα ἓξ ὑποπτέρων ἵππων ἡνίοχον , αὐτόν τε ὑπὸ μεγέθους τῇ κορυφῇ τῆς ὀροφῆς ἐφαπτόμενον , Νηρῇδας δὲ ἐπὶ δελφίνων ἑκατὸν κύκλῳ— 
τοσαύτας γὰρ ἐνόμιζον αὐτὰς οἱ τότε εἶναι—πολλὰ δ’ ἐντὸς ἄλλα ἀγάλματα ἰδιωτῶν ἀναθήματα ἐνῆν . 
περὶ δὲ τὸν νεὼν ἔξωθεν εἰκόνες ἁπάντων ἕστασαν ἐκ χρυσοῦ , τῶν γυναικῶν καὶ αὐτῶν ὅσοι τῶν δέκα ἐγεγόνεσαν βασιλέων , καὶ πολλὰ ἕτερα ἀναθήματα μεγάλα τῶν τε βασιλέων καὶ ἰδιωτῶν ἐξ αὐτῆς τε τῆς πόλεως καὶ τῶν ἔξωθεν ὅσων ἐπῆρχον . 
βωμός τε δὴ συνεπόμενος ἦν τὸ μέγεθος καὶ τὸ τῆς ἐργασίας ταύτῃ τῇ κατασκευῇ , καὶ τὰ βασίλεια κατὰ τὰ αὐτὰ πρέποντα μὲν τῷ τῆς ἀρχῆς μεγέθει , πρέποντα δὲ τῷ περὶ τὰ ἱερὰ κόσμῳ . 
ταῖς δὲ δὴ κρήναις , τῇ τοῦ ψυχροῦ καὶ τῇ τοῦ θερμοῦ νάματος , πλῆθος μὲν ἄφθονον ἐχούσαις , ἡδονῇ δὲ καὶ ἀρετῇ τῶν ὑδάτων πρὸς ἑκατέρου τὴν χρῆσιν θαυμαστοῦ πεφυκότος , ἐχρῶντο περιστήσαντες οἰκοδομήσεις καὶ δένδρων φυτεύσεις πρεπούσας ὕδασι , δεξαμενάς τε αὖ τὰς μὲν ὑπαιθρίους , τὰς δὲ χειμερινὰς τοῖς θερμοῖς λουτροῖς ὑποστέγους περιτιθέντες , χωρὶς μὲν βασιλικάς , χωρὶς δὲ ἰδιωτικάς , ἔτι δὲ γυναιξὶν ἄλλας καὶ ἑτέρας ἵπποις καὶ τοῖς ἄλλοις ὑποζυγίοις , τὸ πρόσφορον τῆς κοσμήσεως ἑκάστοις ἀπονέμοντες . 
τὸ δὲ ἀπορρέον ἦγον ἐπὶ τὸ τοῦ Ποσειδῶνος ἄλσος , δένδρα παντοδαπὰ κάλλος ὕψος τε δαιμόνιον ὑπ’ ἀρετῆς τῆς γῆς ἔχοντα , καὶ ἐπὶ τοὺς ἔξω κύκλους δῑ ὀχετῶν κατὰ τὰς γεφύρας ἐπωχέτευον · οὗ δὴ πολλὰ μὲν ἱερὰ καὶ πολλῶν θεῶν , πολλοὶ δὲ κῆποι καὶ πολλὰ γυμνάσια ἐκεχειρούργητο , τὰ μὲν ἀνδρῶν , τὰ δὲ ἵππων χωρὶς ἐν ἑκατέρᾳ τῇ τῶν τροχῶν νήσῳ , τά τε ἄλλα καὶ κατὰ μέσην τὴν μείζω τῶν νήσων ἐξῃρημένος ἱππόδρομος ἦν αὐτοῖς , σταδίου τὸ πλάτος ἔχων , τὸ δὲ μῆκος περὶ τὸν κύκλον ὅλον ἀφεῖτο εἰς ἅμιλλαν τοῖς ἵπποις . 
δορυφορικαὶ δὲ περὶ αὐτὸν ἔνθεν τε καὶ ἔνθεν οἰκήσεις ἦσαν τῷ πλήθει τῶν δορυφόρων · τοῖς δὲ πιστοτέροις ἐν τῷ μικροτέρῳ τροχῷ καὶ πρὸς τῆς ἀκροπόλεως μᾶλλον ὄντι διετέτακτο ἡ φρουρά , τοῖς δὲ πάντων διαφέρουσιν πρὸς πίστιν ἐντὸς τῆς ἀκροπόλεως περὶ τοὺς βασιλέας αὐτοὺς ἦσαν οἰκήσεις δεδομέναι . 
τὰ δὲ νεώρια τριήρων μεστὰ ἦν καὶ σκευῶν ὅσα τριήρεσιν προσήκει , πάντα δὲ ἐξηρτυμένα ἱκανῶς . 
καὶ τὰ μὲν δὴ περὶ τὴν τῶν βασιλέων οἴκησιν οὕτω κατεσκεύαστο · διαβάντι δὲ τοὺς λιμένας ἔξω τρεῖς ὄντας ἀρξάμενον ἀπὸ τῆς θαλάττης ᾔειν ἐν κύκλῳ τεῖχος , πεντήκοντα σταδίους τοῦ μεγίστου τροχοῦ τε καὶ λιμένος ἀπέχον πανταχῇ , καὶ συνέκλειεν εἰς ταὐτὸν πρὸς τὸ τῆς διώρυχος στόμα τὸ πρὸς θαλάττης . 
τοῦτο δὴ πᾶν συνῳκεῖτο μὲν ὑπὸ πολλῶν καὶ πυκνῶν οἰκήσεων , ὁ δὲ ἀνάπλους καὶ ὁ μέγιστος λιμὴν ἔγεμεν πλοίων καὶ ἐμπόρων ἀφικνουμένων πάντοθεν , φωνὴν καὶ θόρυβον παντοδαπὸν κτύπον τε μεθ’ ἡμέραν καὶ διὰ νυκτὸς ὑπὸ πλήθους παρεχομένων.τὸ μὲν οὖν ἄστυ καὶ τὸ περὶ τὴν ἀρχαίαν οἴκησιν σχεδὸν ὡς τότ’ ἐλέχθη νῦν διεμνημόνευται · τῆς δ’ ἄλλης χώρας ὡς ἡ φύσις εἶχεν καὶ τὸ τῆς διακοσμήσεως εἶδος , ἀπομνημονεῦσαι πειρατέον . 
πρῶτον μὲν οὖν ὁ τόπος ἅπας ἐλέγετο σφόδρα τε ὑψηλὸς καὶ ἀπότομος ἐκ θαλάττης , τὸ δὲ περὶ τὴν πόλιν πᾶν πεδίον , ἐκείνην μὲν περιέχον , αὐτὸ δὲ κύκλῳ περιεχόμενον ὄρεσιν μέχρι πρὸς τὴν θάλατταν καθειμένοις , λεῖον καὶ ὁμαλές , πρόμηκες δὲ πᾶν , ἐπὶ μὲν θάτερα τρισχιλίων σταδίων , κατὰ δὲ μέσον ἀπὸ θαλάττης ἄνω δισχιλίων . 
ὁ δὲ τόπος οὗτος ὅλης τῆς νήσου πρὸς νότον ἐτέτραπτο , ἀπὸ τῶν ἄρκτων κατάβορρος . 
τὰ δὲ περὶ αὐτὸν ὄρη τότε ὑμνεῖτο πλῆθος καὶ μέγεθος καὶ κάλλος παρὰ πάντα τὰ νῦν ὄντα γεγονέναι , πολλὰς μὲν κώμας καὶ πλουσίας περιοίκων ἐν ἑαυτοῖς ἔχοντα , ποταμοὺς δὲ καὶ λίμνας καὶ λειμῶνας τροφὴν τοῖς πᾶσιν ἡμέροις καὶ ἀγρίοις ἱκανὴν θρέμμασιν , ὕλην δὲ καὶ πλήθει καὶ γένεσι ποικίλην σύμπασίν τε τοῖς ἔργοις καὶ πρὸς ἕκαστα ἄφθονον . 
ὧδε οὖν τὸ πεδίον φύσει καὶ ὑπὸ βασιλέων πολλῶν ἐν πολλῷ χρόνῳ διεπεπόνητο . 
τετράγωνον μὲν αὔθ’ ὑπῆρχεν τὰ πλεῖστ’ ὀρθὸν καὶ πρόμηκες , ὅτι δὲ ἐνέλειπε , κατηύθυντο τάφρου κύκλῳ περιορυχθείσης · τὸ δὲ βάθος καὶ πλάτος τό τε μῆκος αὐτῆς ἄπιστον μὲν λεχθέν , ὡς χειροποίητον ἔργον , πρὸς τοῖς ἄλλοις διαπονήμασι τοσοῦτον εἶναι , ῥητέον δὲ ὅ γε ἠκούσαμεν · πλέθρου μὲν γὰρ βάθος ὀρώρυκτο , τὸ δὲ πλάτος ἁπάντῃ σταδίου , περὶ δὲ πᾶν τὸ πεδίον ὀρυχθεῖσα συνέβαινεν εἶναι τὸ μῆκος σταδίων μυρίων . 
τὰ δ’ ἐκ τῶν ὀρῶν καταβαίνοντα ὑποδεχομένη ῥεύματα καὶ περὶ τὸ πεδίον κυκλωθεῖσα , πρὸς τὴν πόλιν ἔνθεν τε καὶ ἔνθεν ἀφικομένη , ταύτῃ πρὸς θάλατταν μεθεῖτο ἐκρεῖν . 
ἄνωθεν δὲ ἀπ’ αὐτῆς τὸ πλάτος μάλιστα ἑκατὸν ποδῶν διώρυχες εὐθεῖαι τετμημέναι κατὰ τὸ πεδίον πάλιν εἰς τὴν τάφρον τὴν πρὸς θαλάττης ἀφεῖντο , ἑτέρα δὲ ἀφ’ ἑτέρας αὐτῶν σταδίους ἑκατὸν ἀπεῖχεν · ᾗ δὴ τήν τε ἐκ τῶν ὀρῶν ὕλην κατῆγον εἰς τὸ ἄστυ καὶ τἆλλα δὲ ὡραῖα πλοίοις κατεκομίζοντο , διάπλους ἐκ τῶν διωρύχων εἰς ἀλλήλας τε πλαγίας καὶ πρὸς τὴν πόλιν τεμόντες . 
καὶ δὶς δὴ τοῦ ἐνιαυτοῦ τὴν γῆν ἐκαρποῦντο , χειμῶνος μὲν τοῖς ἐκ Διὸς ὕδασι χρώμενοι , θέρους δὲ ὅσα γῆ φέρει τὰ ἐκ τῶν διωρύχων ἐπάγοντες νάματα . 
πλῆθος δέ , τῶν μὲν ἐν τῷ πεδίῳ χρησίμων πρὸς πόλεμον ἀνδρῶν ἐτέτακτο τὸν κλῆρον ἕκαστον παρέχειν ἄνδρα ἡγεμόνα , τὸ δὲ τοῦ κλήρου μέγεθος εἰς δέκα δεκάκις ἦν στάδια , μυριάδες δὲ συμπάντων τῶν κλήρων ἦσαν ἕξ · τῶν δ’ ἐκ τῶν ὀρῶν καὶ τῆς ἄλλης χώρας ἀπέραντος μὲν ἀριθμὸς ἀνθρώπων ἐλέγετο , κατὰ δὲ τόπους καὶ κώμας εἰς τούτους τοὺς κλήρους πρὸς τοὺς ἡγεμόνας ἅπαντες διενενέμηντο . 
τὸν οὖν ἡγεμόνα ἦν τεταγμένον εἰς τὸν πόλεμον παρέχειν ἕκτον μὲν ἅρματος πολεμιστηρίου μόριον εἰς μύρια ἅρματα , ἵππους δὲ δύο καὶ ἀναβάτας , ἔτι δὲ συνωρίδα χωρὶς δίφρου καταβάτην τε μικράσπιδα καὶ τὸν ἀμφοῖν μετ’ ἐπιβάτην τοῖν ἵπποιν ἡνίοχον ἔχουσαν , ὁπλίτας δὲ δύο καὶ τοξότας σφενδονήτας τε ἑκατέρους δύο , γυμνῆτας δὲ λιθοβόλους καὶ ἀκοντιστὰς τρεῖς ἑκατέρους , ναύτας δὲ τέτταρας εἰς πλήρωμα διακοσίων καὶ χιλίων νεῶν . 
τὰ μὲν οὖν πολεμιστήρια οὕτω διετέτακτο τῆς βασιλικῆς πόλεως , τῶν δὲ ἐννέα ἄλλα ἄλλως , ἃ μακρὸς ἂν χρόνος εἴη λέγειν . 
τὰ δὲ τῶν ἀρχῶν καὶ τιμῶν ὧδ’ εἶχεν ἐξ ἀρχῆς διακοσμηθέντα . 
τῶν δέκα βασιλέων εἷς ἕκαστος ἐν μὲν τῷ καθ’ αὑτὸν μέρει κατὰ τὴν αὑτοῦ πόλιν τῶν ἀνδρῶν καὶ τῶν πλείστων νόμων ἦρχεν , κολάζων καὶ ἀποκτεινὺς ὅντιν’ ἐθελήσειεν · ἡ δὲ ἐν ἀλλήλοις ἀρχὴ καὶ κοινωνία κατὰ ἐπιστολὰς ἦν τὰς τοῦ Ποσειδῶνος , ὡς ὁ νόμος αὐτοῖς παρέδωκεν καὶ γράμματα ὑπὸ τῶν πρώτων ἐν στήλῃ γεγραμμένα ὀρειχαλκίνῃ , ἣ κατὰ μέσην τὴν νῆσον ἔκειτ’ ἐν ἱερῷ Ποσειδῶνος , οἷ δὴ δῑ ἐνιαυτοῦ πέμπτου , τοτὲ δὲ ἐναλλὰξ ἕκτου , συνελέγοντο , τῷ τε ἀρτίῳ καὶ τῷ περιττῷ μέρος ἴσον ἀπονέμοντες , συλλεγόμενοι δὲ περί τε τῶν κοινῶν ἐβουλεύοντο καὶ ἐξήταζον εἴ τίς τι παραβαίνοι , καὶ ἐδίκαζον . 
ὅτε δὲ δικάζειν μέλλοιεν , πίστεις ἀλλήλοις τοιάσδε ἐδίδοσαν πρότερον . 
ἀφέτων ὄντων ταύρων ἐν τῷ τοῦ Ποσειδῶνος ἱερῷ , μόνοι γιγνόμενοι δέκα ὄντες , ἐπευξάμενοι τῷ θεῷ τὸ κεχαρισμένον αὐτῷ θῦμα ἑλεῖν , ἄνευ σιδήρου ξύλοις καὶ βρόχοις ἐθήρευον , ὃν δὲ ἕλοιεν τῶν ταύρων , πρὸς τὴν στήλην προσαγαγόντες κατὰ κορυφὴν αὐτῆς ἔσφαττον κατὰ τῶν γραμμάτων . 
ἐν δὲ τῇ στήλῃ πρὸς τοῖς νόμοις ὅρκος ἦν μεγάλας ἀρὰς ἐπευχόμενος τοῖς ἀπειθοῦσιν . 
ὅτ’ οὖν κατὰ τοὺς αὑτῶν νόμους θύσαντες καθαγίζοιεν πάντα τοῦ ταύρου τὰ μέλη , κρατῆρα κεράσαντες ὑπὲρ ἑκάστου θρόμβον ἐνέβαλλον αἵματος , τὸ δ’ ἄλλ’ εἰς τὸ πῦρ ἔφερον , περικαθήραντες τὴν στήλην · μετὰ δὲ τοῦτο χρυσαῖς φιάλαις ἐκ τοῦ κρατῆρος ἀρυτόμενοι , κατὰ τοῦ πυρὸς σπένδοντες ἐπώμνυσαν δικάσειν τε κατὰ τοὺς ἐν τῇ στήλῃ νόμους καὶ κολάσειν εἴ τίς τι πρότερον παραβεβηκὼς εἴη , τό τε αὖ μετὰ τοῦτο μηδὲν τῶν γραμμάτων ἑκόντες παραβήσεσθαι , μηδὲ ἄρξειν μηδὲ ἄρχοντι πείσεσθαι πλὴν κατὰ τοὺς τοῦ πατρὸς ἐπιτάττοντι νόμους . 
ταῦτα ἐπευξάμενος ἕκαστος αὐτῶν αὑτῷ καὶ τῷ ἀφ’ αὑτοῦ γένει , πιὼν καὶ ἀναθεὶς τὴν φιάλην εἰς τὸ ἱερὸν τοῦ θεοῦ , περὶ τὸ δεῖπνον καὶ τἀναγκαῖα διατρίψας , ἐπειδὴ γίγνοιτο σκότος καὶ τὸ πῦρ ἐψυγμένον τὸ περὶ τὰ θύματα εἴη , πάντες οὕτως ἐνδύντες ὅτι καλλίστην κυανῆν στολήν , ἐπὶ τὰ τῶν ὁρκωμοσίων καύματα χαμαὶ καθίζοντες , νύκτωρ , πᾶν τὸ περὶ τὸ ἱερὸν ἀποσβεννύντες πῦρ , ἐδικάζοντό τε καὶ ἐδίκαζον εἴ τίς τι παραβαίνειν αὐτῶν αἰτιῷτό τινα · δικάσαντες δέ , τὰ δικασθέντα , ἐπειδὴ φῶς γένοιτο , ἐν χρυσῷ πίνακι γράψαντες μετὰ τῶν στολῶν μνημεῖα ἀνετίθεσαν . 
νόμοι δὲ πολλοὶ μὲν ἄλλοι περὶ τὰ γέρα τῶν βασιλέων ἑκάστων ἦσαν ἴδιοι , τὰ δὲ μέγιστα , μήτε ποτὲ ὅπλα ἐπ’ ἀλλήλους οἴσειν βοηθήσειν τε πάντας , ἄν πού τις αὐτῶν ἔν τινι πόλει τὸ βασιλικὸν καταλύειν ἐπιχειρῇ γένος , κοινῇ δέ , καθάπερ οἱ πρόσθεν , βουλευόμενοι τὰ δόξαντα περὶ πολέμου καὶ τῶν ἄλλων πράξεων , ἡγεμονίαν ἀποδιδόντες τῷ Ἀτλαντικῷ γένει . 
θανάτου δὲ τὸν βασιλέα τῶν συγγενῶν μηδενὸς εἶναι κύριον , ὃν ἂν μὴ τῶν δέκα τοῖς ὑπὲρ ἥμισυ δοκῇ.ταύτην δὴ τοσαύτην καὶ τοιαύτην δύναμιν ἐν ἐκείνοις τότε οὖσαν τοῖς τόποις ὁ θεὸς ἐπὶ τούσδε αὖ τοὺς τόπους συντάξας ἐκόμισεν ἔκ τινος τοιᾶσδε , ὡς λόγος , προφάσεως . 
ἐπὶ πολλὰς μὲν γενεάς , μέχριπερ ἡ τοῦ θεοῦ φύσις αὐτοῖς ἐξήρκει , κατήκοοί τε ἦσαν τῶν νόμων καὶ πρὸς τὸ συγγενὲς θεῖον φιλοφρόνως εἶχον · τὰ γὰρ φρονήματα ἀληθινὰ καὶ πάντῃ μεγάλα ἐκέκτηντο , πρᾳότητι μετὰ φρονήσεως πρός τε τὰς ἀεὶ συμβαινούσας τύχας καὶ πρὸς ἀλλήλους χρώμενοι , διὸ πλὴν ἀρετῆς πάντα ὑπερορῶντες μικρὰ ἡγοῦντο τὰ παρόντα καὶ ῥᾳδίως ἔφερον οἷον ἄχθος τὸν τοῦ χρυσοῦ τε καὶ τῶν ἄλλων κτημάτων ὄγκον , ἀλλ’ οὐ μεθύοντες ὑπὸ τρυφῆς διὰ πλοῦτον ἀκράτορες αὑτῶν ὄντες ἐσφάλλοντο , νήφοντες δὲ ὀξὺ καθεώρων ὅτι καὶ ταῦτα πάντα ἐκ φιλίας τῆς κοινῆς μετ’ ἀρετῆς αὐξάνεται , τῇ δὲ τούτων σπουδῇ καὶ τιμῇ φθίνει ταῦτά τε αὐτὰ κἀκείνη συναπόλλυται τούτοις . 
ἐκ δὴ λογισμοῦ τε τοιούτου καὶ φύσεως θείας παραμενούσης πάντ’ αὐτοῖς ηὐξήθη ἃ πρὶν διήλθομεν . 
ἐπεὶ δ’ ἡ τοῦ θεοῦ μὲν μοῖρα ἐξίτηλος ἐγίγνετο ἐν αὐτοῖς πολλῷ τῷ θνητῷ καὶ πολλάκις ἀνακεραννυμένη , τὸ δὲ ἀνθρώπινον ἦθος ἐπεκράτει , τότε ἤδη τὰ παρόντα φέρειν ἀδυνατοῦντες ἠσχημόνουν , καὶ τῷ δυναμένῳ μὲν ὁρᾶν αἰσχροὶ κατεφαίνοντο , τὰ κάλλιστα ἀπὸ τῶν τιμιωτάτων ἀπολλύντες , τοῖς δὲ ἀδυνατοῦσιν ἀληθινὸν πρὸς εὐδαιμονίαν βίον ὁρᾶν τότε δὴ μάλιστα πάγκαλοι μακάριοί τε ἐδοξάζοντο εἶναι , πλεονεξίας ἀδίκου καὶ δυνάμεως ἐμπιμπλάμενοι . 
θεὸς δὲ ὁ θεῶν Ζεὺς ἐν νόμοις βασιλεύων , ἅτε δυνάμενος καθορᾶν τὰ τοιαῦτα , ἐννοήσας γένος ἐπιεικὲς ἀθλίως διατιθέμενον , δίκην αὐτοῖς ἐπιθεῖναι βουληθείς , ἵνα γένοιντο ἐμμελέστεροι σωφρονισθέντες , συνήγειρεν θεοὺς πάντας εἰς τὴν τιμιωτάτην αὐτῶν οἴκησιν , ἣ δὴ κατὰ μέσον παντὸς τοῦ κόσμου βεβηκυῖα καθορᾷ πάντα ὅσα γενέσεως μετείληφεν , καὶ συναγείρας εἶπεν— 
Μίνως 
ΣωκράτησἙταῖρος 
Σωκράτης ὁ νόμος ἡμῖν τί ἐστιν ; 
Ἑταῖρος ὁποῖον καὶ ἐρωτᾷς τῶν νόμων ; 
Σωκράτης τί δ’ ; 
ἔστιν ὅτι διαφέρει νόμος νόμου κατ’ αὐτὸ τοῦτο , κατὰ τὸ νόμος εἶναι ; 
σκόπει γὰρ δὴ ὃ τυγχάνω ἐρωτῶν σε . 
ἐρωτῶ γάρ , ὥσπερ εἰ ἀνηρόμην τί ἐστιν χρυσός , εἴ με ὡσαύτως ἀνήρου ὁποῖον καὶ λέγω χρυσόν , οἴομαί σε οὐκ ἂν ὀρθῶς ἐρέσθαι . 
οὐδὲν γάρ που διαφέρει οὔτε χρυσὸς χρυσοῦ οὔτε λίθος λίθου κατά γε τὸ λίθος εἶναι καὶ κατὰ τὸ χρυσός · οὕτω δὲ οὐδὲ νόμος που νόμου οὐδὲν διαφέρει , ἀλλὰ πάντες εἰσὶν ταὐτόν . 
νόμος γὰρ ἕκαστος αὐτῶν ἐστιν ὁμοίως , οὐχ ὁ μὲν μᾶλλον , ὁ δ’ ἧττον · τοῦτο δὴ αὐτὸ ἐρωτῶ , τὸ πᾶν τί ἐστιν νόμος . 
εἰ οὖν σοι πρόχειρον , εἰπέ . 
Ἑταῖρος τί οὖν ἄλλο νόμος εἴη ἄν , ὦ Σώκρατες , ἀλλ’ ἢ τὰ νομιζόμενα ; 
Σωκράτης ἦ καὶ λόγος σοι δοκεῖ εἶναι τὰ λεγόμενα , ἢ ὄψις τὰ ὁρώμενα , ἢ ἀκοὴ τὰ ἀκουόμενα ; 
ἢ ἄλλο μὲν λόγος , ἄλλο δὲ τὰ λεγόμενα · καὶ ἄλλο μὲν ὄψις , ἄλλο δὲ τὰ ὁρώμενα · καὶ ἄλλο μὲν ἀκοή , ἄλλο δὲ τὰ ἀκουόμενα , καὶ ἄλλο δὴ νόμος , ἄλλο δὲ τὰ νομιζόμενα ; 
οὕτως ἢ πῶς σοι δοκεῖ ; 
Ἑταῖρος ἄλλο μοι νῦν ἐφάνη . 
Σωκράτης οὐκ ἄρα νόμος ἐστὶν τὰ νομιζόμενα . 
Ἑταῖρος οὔ μοι δοκεῖ . 
Σωκράτης τί δῆτ’ ἂν εἴη νόμος ; 
ἐπισκεψώμεθ’ αὐτὸ ὧδε . 
εἴ τις ἡμᾶς τὰ νυνδὴ λεγόμενα ἀνήρετο , “ἐπειδὴ ὄψει φατὲ τὰ ὁρώμενα ὁρᾶσθαι , τίνι ὄντι τῇ ὄψει ὁρᾶται ; ” 
ἀπεκρινάμεθ’ ἂν αὐτῷ ὅτι αἰσθήσει ταύτῃ τῇ διὰ τῶν ὀφθαλμῶν δηλούσῃ τὰ πράγματα · εἰ δ’ αὖ ἤρετο ἡμᾶς , “τί δέ ; 
ἐπειδὴ ἀκοῇ τὰ ἀκουόμενα ἀκούεται , τίνι ὄντι τῇ ἀκοῇ ; ” 
ἀπεκρινάμεθ’ ἂν αὐτῷ ὅτι αἰσθήσει ταύτῃ τῇ διὰ τῶν ὤτων δηλούσῃ ἡμῖν τὰς φωνάς . 
οὕτω τοίνυν καὶ εἰ ἀνέροιτο ἡμᾶς , “ἐπειδὴ νόμῳ τὰ νομιζόμενα νομίζεται , τίνι ὄντι τῷ νόμῳ νομίζεται ; 
πότερον αἰσθήσει τινὶ ἢ δηλώσει , ὥσπερ τὰ μανθανόμενα μανθάνεται δηλούσῃ τῇ ἐπιστήμῃ , ἢ εὑρέσει τινί , ὥσπερ τὰ εὑρισκόμενα εὑρίσκεται , οἷον τὰ μὲν ὑγιεινὰ καὶ νοσώδη ἰατρικῇ , ἃ δὲ οἱ θεοὶ διανοοῦνται , ὥς φασιν οἱ μάντεις , μαντικῇ ; 
ἡ γάρ που τέχνη ἡμῖν εὕρεσίς ἐστιν τῶν πραγμάτων · ἦ γάρ ; ” 
Ἑταῖρος πάνυ γε . 
Σωκράτης τί οὖν ἂν τούτων ὑπολάβοιμεν μάλιστα τὸν νόμον εἶναι ; 
Ἑταῖρος τὰ δόγματα ταῦτα καὶ ψηφίσματα , ἔμοιγε δοκεῖ . 
τί γὰρ ἂν ἄλλο τις φαίη νόμον εἶναι ; 
ὥστε κινδυνεύει , ὃ σὺ ἐρωτᾷς , τὸ ὅλον τοῦτο , νόμος , δόγμα πόλεως εἶναι . 
Σωκράτης δόξαν , ὡς ἔοικε , λέγεις πολιτικὴν τὸν νόμον . 
Ἑταῖρος ἔγωγε . 
Σωκράτης καὶ ἴσως καλῶς λέγεις · τάχα δὲ ὧδε ἄμεινον εἰσόμεθα . 
λέγεις τινὰς σοφούς ; 
Ἑταῖρος ἔγωγε . 
Σωκράτης οὐκοῦν οἱ σοφοί εἰσιν σοφίᾳ σοφοί ; 
Ἑταῖρος ναί . 
Σωκράτης τί δέ ; 
οἱ δίκαιοι δικαιοσύνῃ δίκαιοι ; 
Ἑταῖρος πάνυ γε . 
Σωκράτης οὐκοῦν καὶ οἱ νόμιμοι νόμῳ νόμιμοι ; 
Ἑταῖρος ναί . 
Σωκράτης οἱ δὲ ἄνομοι ἀνομίᾳ ἄνομοι ; 
Ἑταῖρος ναί . 
Σωκράτης οἱ δὲ νόμιμοι δίκαιοι ; 
Ἑταῖρος ναί . 
Σωκράτης οἱ δὲ ἄνομοι ἄδικοι ; 
Ἑταῖρος ἄδικοι . 
Σωκράτης οὐκοῦν κάλλιστον ἡ δικαιοσύνη τε καὶ ὁ νόμος ; 
Ἑταῖρος οὕτως . 
Σωκράτης αἴσχιστον δὲ ἡ ἀδικία τε καὶ ἡ ἀνομία ; 
Ἑταῖρος ναί . 
Σωκράτης καὶ τὸ μὲν σῴζει τὰς πόλεις καὶ τἆλλα πάντα , τὸ δὲ ἀπόλλυσι καὶ ἀνατρέπει ; 
Ἑταῖρος ναί . 
Σωκράτης ὡς περὶ καλοῦ ἄρα τινὸς ὄντος δεῖ τοῦ νόμου διανοεῖσθαι , καὶ ὡς ἀγαθὸν αὐτὸ ζητεῖν . 
Ἑταῖρος πῶς δ’ οὔ ; 
Σωκράτης οὐκοῦν δόγμα ἔφαμεν εἶναι πόλεως τὸν νόμον ; 
Ἑταῖρος ἔφαμεν γάρ . 
Σωκράτης τί οὖν ; 
οὐκ ἔστιν τὰ μὲν χρηστὰ δόγματα , τὰ δὲ πονηρά ; 
Ἑταῖρος ἔστιν μὲν οὖν . 
Σωκράτης καὶ μὴν νόμος γε οὐκ ἦν πονηρός . 
Ἑταῖρος οὐ γάρ . 
Σωκράτης οὐκ ἄρα ὀρθῶς ἔχει ἀποκρίνεσθαι οὕτως ἁπλῶς ὅτι νόμος ἐστὶ δόγμα πόλεως . 
Ἑταῖρος οὐκ ἔμοιγε δοκεῖ . 
Σωκράτης οὐκ ἄρα ἁρμόττοι ἂν τὸ πονηρὸν δόγμα νόμος εἶναι . 
Ἑταῖρος οὐ δῆτα . 
Σωκράτης ἀλλὰ μὴν δόξα γέ τις καὶ αὐτῷ μοι καταφαίνεται ὁ νόμος εἶναι · ἐπειδὴ δὲ οὐχ ἡ πονηρὰ δόξα , ἆρα οὐκ ἤδη τοῦτο κατάδηλον , ὡς ἡ χρηστή , εἴπερ δόξα νόμος ἐστί ; 
Ἑταῖρος ναί . 
Σωκράτης δόξα δὲ χρηστὴ τίς ἐστιν ; 
οὐχ ἡ ἀληθής ; 
Ἑταῖρος ναί . 
Σωκράτης οὐκοῦν ἡ ἀληθὴς δόξα τοῦ ὄντος ἐστὶν ἐξεύρεσις ; 
Ἑταῖρος ἔστιν γάρ . 
Σωκράτης ὁ νόμος ἄρα βούλεται τοῦ ὄντος εἶναι ἐξεύρεσις . 
Ἑταῖρος πῶς οὖν , ὦ Σώκρατες , εἰ ὁ νόμος ἐστὶν τοῦ ὄντος ἐξεύρεσις , οὐκ ἀεὶ τοῖς αὐτοῖς νόμοις χρώμεθα περὶ τῶν αὐτῶν , εἰ τὰ ὄντα γε ἡμῖν ἐξηύρηται ; 
Σωκράτης βούλεται μὲν οὐδὲν ἧττον ὁ νόμος εἶναι τοῦ ὄντος ἐξεύρεσις · οἱ δ’ ἄρα μὴ τοῖς αὐτοῖς ἀεὶ νόμοις χρώμενοι ἄνθρωποι , ὡς δοκοῦμεν , οὐκ ἀεὶ δύνανται ἐξευρίσκειν ὃ βούλεται ὁ νόμος , τὸ ὄν . 
ἐπεὶ φέρε ἴδωμεν ἐὰν ἄρα ἡμῖν ἐνθένδε κατάδηλον γένηται εἴτε τοῖς αὐτοῖς ἀεὶ νόμοις χρώμεθα ἢ ἄλλοτε ἄλλοις , καὶ εἰ ἅπαντες τοῖς αὐτοῖς ἢ ἄλλοι ἄλλοις . 
Ἑταῖρος ἀλλὰ τοῦτό γε , ὦ Σώκρατες , οὐ χαλεπὸν γνῶναι , ὅτι οὔτε οἱ αὐτοὶ ἀεὶ τοῖς αὐτοῖς νόμοις χρῶνται ἄλλοι τε ἄλλοις . 
ἐπεὶ αὐτίκα ἡμῖν μὲν οὐ νόμος ἐστὶν ἀνθρώπους θύειν ἀλλ’ ἀνόσιον , Καρχηδόνιοι δὲ θύουσιν ὡς ὅσιον ὂν καὶ νόμιμον αὐτοῖς , καὶ ταῦτα ἔνιοι αὐτῶν καὶ τοὺς αὑτῶν ὑεῖς τῷ Κρόνῳ , ὡς ἴσως καὶ σὺ ἀκήκοας . 
καὶ μὴ ὅτι βάρβαροι ἄνθρωποι ἡμῶν ἄλλοις νόμοις χρῶνται , ἀλλὰ καὶ οἱ ἐν τῇ Λυκαίᾳ οὗτοι καὶ οἱ τοῦ Ἀθάμαντος ἔκγονοι οἵας θυσίας θύουσιν Ἕλληνες ὄντες . 
ὥσπερ καὶ ἡμᾶς αὐτοὺς οἶσθά που καὶ αὐτὸς ἀκούων οἵοις νόμοις ἐχρώμεθα πρὸ τοῦ περὶ τοὺς ἀποθανόντας , ἱερεῖά τε προσφάττοντες πρὸ τῆς ἐκφορᾶς τοῦ νεκροῦ καὶ ἐγχυτιστρίας μεταπεμπόμενοι · οἱ δ’ αὖ ἐκείνων ἔτι πρότεροι αὐτοῦ καὶ ἔθαπτον ἐν τῇ οἰκίᾳ τοὺς ἀποθανόντας · ἡμεῖς δὲ τούτων οὐδὲν ποιοῦμεν . 
μυρία δ’ ἄν τις ἔχοι τοιαῦτα εἰπεῖν · πολλὴ γὰρ εὐρυχωρία τῆς ἀποδείξεως ὡς οὔτε ἡμεῖς ἡμῖν αὐτοῖς ἀεὶ κατὰ ταὐτὰ νομίζομεν οὔτε ἀλλήλοις οἱ ἄνθρωποι . 
Σωκράτης οὐδέν τοι θαυμαστόν ἐστιν , ὦ βέλτιστε , εἰ σὺ μὲν ὀρθῶς λέγεις , ἐμὲ δὲ τοῦτο λέληθεν . 
ἀλλ’ ἕως ἂν σύ τε κατὰ σαυτὸν λέγῃς ἅ σοι δοκεῖ μακρῷ λόγῳ καὶ πάλιν ἐγώ , οὐδὲν μή ποτε συμβῶμεν , ὡς ἐγὼ οἶμαι · ἐὰν δὲ κοινὸν τεθῇ τὸ σκέμμα , τάχ’ ἂν ὁμολογήσαιμεν . 
εἰ μὲν οὖν βούλει , πυνθανόμενός τι παρ’ ἐμοῦ κοινῇ μετ’ ἐμοῦ σκόπει · εἰ δ’ αὖ βούλει , ἀποκρινόμενος . 
Ἑταῖρος ἀλλ’ ἐθέλω , ὦ Σώκρατες , ἀποκρίνεσθαι ὅτι ἂν βούλῃ . 
Σωκράτης φέρε δὴ σύ , πότερα νομίζεις τὰ δίκαια ἄδικα εἶναι καὶ τὰ ἄδικα δίκαια , ἢ τὰ μὲν δίκαια δίκαια , τὰ δὲ ἄδικα ἄδικα ; 
Ἑταῖρος ἐγὼ μὲν τά τε δίκαια δίκαια καὶ τὰ ἄδικα ἄδικα . 
Σωκράτης οὐκοῦν καὶ παρὰ πᾶσιν οὕτως ὡς ἐνθάδε νομίζεται ; 
Ἑταῖρος ναί . 
Σωκράτης οὐκοῦν καὶ ἐν Πέρσαις ; < 
Ἑταῖρος καὶ ἐν Πέρσαις> . 
Σωκράτης ἀλλὰ ἀεὶ δήπου ; 
Ἑταῖρος ἀεί . 
Σωκράτης πότερον δὲ τὰ πλεῖον ἕλκοντα βαρύτερα νομίζεται ἐνθάδε , τὰ δὲ ἔλαττον κουφότερα , ἢ τοὐναντίον ; 
Ἑταῖρος οὔκ , ἀλλὰ τὰ πλεῖον ἕλκοντα βαρύτερα , τὰ δὲ ἔλαττον κουφότερα . 
Σωκράτης οὐκοῦν καὶ ἐν Καρχηδόνι καὶ ἐν Λυκαίᾳ ; 
Ἑταῖρος ναί . 
Σωκράτης τὰ μὲν καλά , ὡς ἔοικε , πανταχοῦ νομίζεται καλὰ καὶ τὰ αἰσχρὰ αἰσχρά , ἀλλ’ οὐ τὰ αἰσχρὰ καλὰ οὐδὲ τὰ καλὰ αἰσχρά . 
Ἑταῖρος οὕτως . 
Σωκράτης οὐκοῦν , ὡς κατὰ πάντων εἰπεῖν , τὰ ὄντα νομίζεται εἶναι , οὐ τὰ μὴ ὄντα , καὶ παρ’ ἡμῖν καὶ παρὰ τοῖς ἄλλοις ἅπασιν . 
Ἑταῖρος ἔμοιγε δοκεῖ . 
Σωκράτης ὃς ἂν ἄρα τοῦ ὄντος ἁμαρτάνῃ , τοῦ νομίμου ἁμαρτάνει . 
Ἑταῖρος οὕτω μέν , ὦ Σώκρατες , ὡς σὺ λέγεις , καὶ φαίνεται ταῦτα νόμιμα καὶ ἡμῖν ἀεὶ καὶ τοῖς ἄλλοις · ἐπειδὰν δ’ ἐννοήσω ὅτι οὐδὲν παυόμεθα ἄνω κάτω μετατιθέμενοι τοὺς νόμους , οὐ δύναμαι πεισθῆναι . 
Σωκράτης ἴσως γὰρ οὐκ ἐννοεῖς ταῦτα μεταπεττευόμενα ὅτι ταὐτά ἐστιν . 
ἀλλ’ ὧδε μετ’ ἐμοῦ αὐτὰ ἄθρει . 
ἤδη ποτὲ ἐνέτυχες συγγράμματι περὶ ὑγιείας τῶν καμνόντων ; 
Ἑταῖρος ἔγωγε . 
Σωκράτης οἶσθα οὖν τίνος τέχνης τοῦτ’ ἐστὶ τὸ σύγγραμμα ; 
Ἑταῖρος οἶδα , ὅτι ἰατρικῆς . 
Σωκράτης οὐκοῦν ἰατροὺς καλεῖς τοὺς ἐπιστήμονας περὶ τούτων ; 
Ἑταῖρος φημί . 
Σωκράτης πότερον οὖν οἱ ἐπιστήμονες ταὐτὰ περὶ τῶν αὐτῶν νομίζουσιν ἢ ἄλλοι ἄλλα ; 
Ἑταῖρος ταὐτὰ ἔμοιγε δοκοῦσι . 
Σωκράτης πότερον οἱ Ἕλληνες μόνοι τοῖς Ἕλλησιν ἢ καὶ οἱ βάρβαροι αὑτοῖς τε καὶ τοῖς Ἕλλησι , περὶ ὧν ἂν εἰδῶσι , ταὐτὰ νομίζουσι ; 
Ἑταῖρος ταὐτὰ δήπου πολλὴ ἀνάγκη ἐστὶν τοὺς εἰδότας αὐτοὺς αὑτοῖς συννομίζειν καὶ Ἕλληνας καὶ βαρβάρους . 
Σωκράτης καλῶς γε ἀπεκρίνω . 
οὐκοῦν καὶ ἀεί ; 
Ἑταῖρος ναί , καὶ ἀεί . 
Σωκράτης οὐκοῦν καὶ οἱ ἰατροὶ συγγράφουσι περὶ ὑγιείας ἅπερ καὶ νομίζουσιν εἶναι ; 
Ἑταῖρος ναί . 
Σωκράτης ἰατρικὰ ἄρα καὶ ἰατρικοὶ νόμοι ταῦτα τὰ συγγράμματα ἐστὶν τὰ τῶν ἰατρῶν . 
Ἑταῖρος ἰατρικὰ μέντοι . 
Σωκράτης ἆρ’ οὖν καὶ τὰ γεωργικὰ συγγράμματα γεωργικοὶ νόμοι εἰσίν ; 
Ἑταῖρος ναί . 
Σωκράτης τίνων οὖν ἐστιν τὰ περὶ κήπων ἐργασίας συγγράμματα καὶ νόμιμα ; 
Ἑταῖρος κηπουρῶν . 
Σωκράτης κηπουρικοὶ ἄρα νόμοι ἡμῖν εἰσιν οὗτοι . 
Ἑταῖρος ναί . 
Σωκράτης τῶν ἐπισταμένων κήπων ἄρχειν ; 
Ἑταῖρος πῶς δ’ οὔ ; 
Σωκράτης ἐπίστανται δ’ οἱ κηπουροί . 
Ἑταῖρος ναί . 
Σωκράτης τίνων δὲ τὰ περὶ ὄψου σκευασίας συγγράμματά τε καὶ νόμιμα ; 
Ἑταῖρος μαγείρων . 
Σωκράτης μαγειρικοὶ ἄρα οὗτοι νόμοι εἰσί ; 
Ἑταῖρος μαγειρικοί . 
Σωκράτης τῶν ἐπισταμένων , ὡς ἔοικεν , ὄψου σκευασίας ἄρχειν ; 
Ἑταῖρος ναί . 
Σωκράτης ἐπίστανται δέ , ὥς φασιν , οἱ μάγειροι ; 
Ἑταῖρος ἐπίστανται γάρ . 
Σωκράτης εἶεν · τίνων δὲ δὴ τὰ περὶ πόλεως διοικήσεως συγγράμματά τε καὶ νόμιμά ἐστιν ; 
ἆρ’ οὐ τῶν ἐπισταμένων πόλεων ἄρχειν ; 
Ἑταῖρος ἔμοιγε δοκεῖ . 
Σωκράτης ἐπίστανται δὲ ἄλλοι τινὲς ἢ οἱ πολιτικοί τε καὶ οἱ βασιλικοί ; 
Ἑταῖρος οὗτοι μὲν οὖν . 
Σωκράτης πολιτικὰ ἄρα ταῦτα συγγράμματά ἐστιν , οὓς οἱ ἄνθρωποι νόμους καλοῦσι , βασιλέων τε καὶ ἀνδρῶν ἀγαθῶν συγγράμματα . 
Ἑταῖρος ἀληθῆ λέγεις . 
Σωκράτης ἄλλο τι οὖν οἵ γε ἐπιστάμενοι οὐκ ἄλλοτε ἄλλα συγγράψουσι περὶ τῶν αὐτῶν ; 
Ἑταῖρος οὔ . 
Σωκράτης οὐδὲ μεταθήσονταί ποτε περὶ τῶν αὐτῶν ἕτερα καὶ ἕτερα νόμιμα ; 
Ἑταῖρος οὐ δῆτα . 
Σωκράτης ἐὰν οὖν ὁρῶμέν τινας ὁπουοῦν τοῦτο ποιοῦντας , πότερα φήσομεν ἐπιστήμονας εἶναι ἢ ἀνεπιστήμονας τοὺς τοῦτο ποιοῦντας ; 
Ἑταῖρος ἀνεπιστήμονας . 
Σωκράτης οὐκοῦν καὶ ὃ μὲν ἂν ὀρθὸν ᾖ , νόμιμον αὐτὸ φήσομεν ἑκάστῳ εἶναι , ἢ τὸ ἰατρικὸν ἢ τὸ μαγειρικὸν ἢ τὸ κηπουρικόν ; 
Ἑταῖρος ναί . 
Σωκράτης ὃ δ’ ἂν μὴ ὀρθὸν ᾖ , οὐκέτι φήσομεν τοῦτο νόμιμον εἶναι ; 
Ἑταῖρος οὐκέτι . 
Σωκράτης ἄνομον ἄρα γίγνεται . 
Ἑταῖρος ἀνάγκη . 
Σωκράτης οὐκοῦν καὶ ἐν τοῖς συγγράμμασι τοῖς περὶ τῶν δικαίων καὶ ἀδίκων καὶ ὅλως περὶ πόλεως διακοσμήσεώς τε καὶ περὶ τοῦ ὡς χρὴ πόλιν διοικεῖν , τὸ μὲν ὀρθὸν νόμος ἐστὶ βασιλικός , τὸ δὲ μὴ ὀρθὸν οὔ , ὃ δοκεῖ νόμος εἶναι τοῖς μὴ εἰδόσιν · ἔστιν γὰρ ἄνομον . 
Ἑταῖρος ναί . 
Σωκράτης ὀρθῶς ἄρα ὡμολογήσαμεν νόμον εἶναι τοῦ ὄντος εὕρεσιν . 
Ἑταῖρος φαίνεται . 
Σωκράτης ἔτι δὲ καὶ τόδε ἐν αὐτῷ διαθεώμεθα . 
τίς ἐπιστήμων διανεῖμαι ἐπὶ γῇ τὰ σπέρματα ; 
Ἑταῖρος γεωργός . 
Σωκράτης οὗτος δὲ τὰ ἄξια σπέρματα ἑκάστῃ γῇ διανέμει ; 
Ἑταῖρος ναί . 
Σωκράτης ὁ γεωργὸς ἄρα νομεὺς ἀγαθὸς τούτων , καὶ οἱ τούτου νόμοι καὶ διανομαὶ ἐπὶ ταῦτα ὀρθαί εἰσιν ; 
Ἑταῖρος ναί . 
Σωκράτης τίς δὲ κρουμάτων ἐπὶ τὰ μέλη ἀγαθὸς νομεύς , καὶ τὰ ἄξια νεῖμαι ; 
καὶ οἱ τίνος νόμοι ὀρθοί εἰσιν ; 
Ἑταῖρος οἱ τοῦ αὐλητοῦ καὶ τοῦ κιθαριστοῦ . 
Σωκράτης ὁ νομικώτατος ἄρα ἐν τούτοις , οὗτος αὐλητικώτατος . 
Ἑταῖρος ναί . 
Σωκράτης τίς δὲ τὴν τροφὴν ἐπὶ τὰ τῶν ἀνθρώπων σώματα διανεῖμαι ἄριστος ; 
οὐχ ὅσπερ τὴν ἀξίαν ; 
Ἑταῖρος ναί . 
Σωκράτης αἱ τούτου ἄρα διανομαὶ καὶ οἱ νόμοι βέλτιστοι , καὶ ὅστις περὶ ταῦτα νομικώτατος , καὶ νομεὺς ἄριστος . 
Ἑταῖρος πάνυ γε . 
Σωκράτης τίς οὗτος ; 
Ἑταῖρος παιδοτρίβης . 
Σωκράτης οὗτος τὴν ἀνθρωπείαν ἀγέλην τοῦ σώματος νέμειν κράτιστος ; 
Ἑταῖρος ναί . 
Σωκράτης τίς δὲ τὴν τῶν προβάτων ἀγέλην κράτιστος νέμειν ; 
τί ὄνομα αὐτῷ ; 
Ἑταῖρος ποιμήν . 
Σωκράτης οἱ τοῦ ποιμένος ἄρα νόμοι ἄριστοι τοῖς προβάτοις . 
Ἑταῖρος ναί . 
Σωκράτης οἱ δὲ τοῦ βουκόλου τοῖς βουσί . 
Ἑταῖρος ναί . 
Σωκράτης οἱ δὲ τοῦ τίνος νόμοι ἄριστοι ταῖς ψυχαῖς τῶν ἀνθρώπων ; 
οὐχ οἱ τοῦ βασιλέως ; 
φάθι . 
Ἑταῖρος φημὶ δή . 
Σωκράτης καλῶς τοίνυν λέγεις . 
ἔχοις ἂν οὖν εἰπεῖν τίς τῶν παλαιῶν ἀγαθὸς γέγονεν ἐν τοῖς αὐλητικοῖς νόμοις νομοθέτης ; 
ἴσως οὐκ ἐννοεῖς , ἀλλ’ ἐγὼ βούλει σε ὑπομνήσω ; 
Ἑταῖρος πάνυ μὲν οὖν . 
Σωκράτης ἆρ’ οὖν ὁ Μαρσύας λέγεται καὶ τὰ παιδικὰ αὐτοῦ Ὄλυμπος ὁ Φρύξ ; 
Ἑταῖρος ἀληθῆ λέγεις . 
Σωκράτης τούτων δὴ καὶ τὰ αὐλήματα θειότατά ἐστι , καὶ μόνα κινεῖ καὶ ἐκφαίνει τοὺς τῶν θεῶν ἐν χρείᾳ ὄντας · καὶ ἔτι καὶ νῦν μόνα λοιπά , ὡς θεῖα ὄντα . 
Ἑταῖρος ἔστι ταῦτα . 
Σωκράτης τίς δὲ λέγεται τῶν παλαιῶν βασιλέων ἀγαθὸς νομοθέτης γεγονέναι , οὗ ἔτι καὶ νῦν τὰ νόμιμα μένει ὡς θεῖα ὄντα ; 
Ἑταῖρος οὐκ ἐννοῶ . 
Σωκράτης οὐκ οἶσθα τίνες παλαιοτάτοις νόμοις χρῶνται τῶν Ἑλλήνων ; 
Ἑταῖρος ἆρα Λακεδαιμονίους λέγεις καὶ Λυκοῦργον τὸν νομοθέτην ; 
Σωκράτης ἀλλὰ ταῦτά γε οὐδέπω ἴσως ἔτη τριακόσια ἢ ὀλίγῳ τούτων πλείω . 
ἀλλὰ τούτων τῶν νομίμων τὰ βέλτιστα πόθεν ἥκει ; 
οἶσθα ; 
Ἑταῖρος φασί γε ἐκ Κρήτης . 
Σωκράτης οὐκοῦν οὗτοι παλαιοτάτοις νόμοις χρῶνται τῶν Ἑλλήνων ; 
Ἑταῖρος ναί . 
Σωκράτης οἶσθα οὖν τίνες τούτων ἀγαθοὶ βασιλῆς ἦσαν ; 
Μίνως καὶ Ῥαδάμανθυς , οἱ Διὸς καὶ Εὐρώπης παῖδες , ὧν οἵδε εἰσὶν οἱ νόμοι . 
Ἑταῖρος 
Ῥαδάμανθύν γέ φασιν , ὦ Σώκρατες , δίκαιον ἄνδρα , τὸν δὲ Μίνων ἄγριόν τινα καὶ χαλεπὸν καὶ ἄδικον . 
Σωκράτης 
Ἀττικόν , ὦ βέλτιστε , λέγεις μῦθον καὶ τραγικόν . 
Ἑταῖρος τί δέ ; 
οὐ ταῦτα λέγεται περὶ Μίνω ; 
Σωκράτης οὔκουν ὑπό γε Ὁμήρου καὶ Ἡσιόδου · καίτοι γε πιθανώτεροί εἰσιν ἢ σύμπαντες οἱ τραγῳδοποιοί , ὧν σὺ ἀκούων ταῦτα λέγεις . 
Ἑταῖρος ἀλλὰ τί μὴν οὗτοι περὶ Μίνω λέγουσιν ; 
Σωκράτης ἐγὼ δή σοι ἐρῶ , ἵνα μὴ καὶ σὺ ὥσπερ οἱ πολλοὶ ἀσεβῇς . 
οὐ γὰρ ἔσθ’ ὅτι τούτου ἀσεβέστερόν ἐστιν οὐδ’ ὅτι χρὴ μᾶλλον εὐλαβεῖσθαι , πλὴν εἰς θεοὺς καὶ λόγῳ καὶ ἔργῳ ἐξαμαρτάνειν , δεύτερον δὲ εἰς τοὺς θείους ἀνθρώπους · ἀλλὰ πάνυ πολλὴν χρὴ προμήθειαν ποιεῖσθαι ἀεί , ὅταν μέλλῃς ἄνδρα ψέξειν ἢ ἐπαινέσεσθαι , μὴ οὐκ ὀρθῶς εἴπῃς . 
τούτου καὶ ἕνεκα χρὴ μανθάνειν διαγιγνώσκειν χρηστοὺς καὶ πονηροὺς ἄνδρας . 
νεμεσᾷ γὰρ ὁ θεός , ὅταν τις ψέγῃ τὸν ἑαυτῷ ὅμοιον ἢ ἐπαινῇ τὸν ἑαυτῷ ἐναντίως ἔχοντα · ἔστι δ’ οὗτος ὁ ἀγαθός . 
μὴ γάρ τι οἴου λίθους μὲν εἶναι ἱεροὺς καὶ ξύλα καὶ ὄρνεα καὶ ὄφεις , ἀνθρώπους δὲ μή · ἀλλὰ πάντων τούτων ἱερώτατόν ἐστιν ἄνθρωπος ὁ ἀγαθός , καὶ μιαρώτατον ὁ πονηρός.ἤδη οὖν καὶ περὶ Μίνω , ὡς αὐτὸν Ὅμηρός τε καὶ Ἡσίοδος 
ἐγκωμιάζουσι , τούτου ἕνεκα φράσω , ἵνα μὴ ἄνθρωπος ὢν ἀνθρώπου εἰς ἥρω Διὸς ὑὸν λόγῳ ἐξαμαρτάνῃς . 
Ὅμηρος γὰρ περὶ Κρήτης λέγων ὅτι πολλοὶ ἄνθρωποι ἐν αὐτῇ εἰσιν καὶ ἐνενήκοντα πόληες , τῇσι δέ , φησίν—ἔνι Κνωσὸς μεγάλη πόλις , ἔνθα τε Μίνωσἐννέωρος βασίλευε Διὸς μεγάλου ὀαριστής.ηομ . 
οδ . 
19.179 ἔστιν οὖν τοῦτο Ὁμήρου ἐγκώμιον εἰς Μίνων διὰ βραχέων εἰρημένον , οἷον οὐδ’ εἰς ἕνα τῶν ἡρώων ἐποίησεν Ὅμηρος . 
ὅτι μὲν γὰρ ὁ Ζεὺς σοφιστής ἐστιν καὶ ἡ τέχνη αὕτη παγκάλη ἐστί , πολλαχοῦ καὶ ἄλλοθι δηλοῖ , ἀτὰρ καὶ ἐνταῦθα . 
λέγει γὰρ τὸν Μίνων συγγίγνεσθαι ἐνάτῳ ἔτει τῷ Διὶ ἐν λόγοις καὶ φοιτᾶν παιδευθησόμενον ὡς ὑπὸ σοφιστοῦ ὄντος τοῦ Διός . 
ὅτι οὖν τοῦτο τὸ γέρας οὐκ ἔστιν ὅτῳ ἀπένειμεν Ὅμηρος τῶν ἡρώων , ὑπὸ Διὸς πεπαιδεῦσθαι , ἄλλῳ ἢ Μίνῳ , 
τοῦτ’ ἔστιν ἔπαινος θαυμαστός . 
καὶ Ὀδυσσείας ἐν Νεκυίᾳ δικάζοντα χρυσοῦν σκῆπτρον ἔχοντα πεποίηκε τὸν Μίνων , οὐ τὸν Ῥαδάμανθυν · Ῥαδάμανθυν δὲ οὔτ’ ἐνταῦθα δικάζοντα πεποίηκεν οὔτε συγγιγνόμενον τῷ Διὶ οὐδαμοῦ . 
διὰ ταῦτά φημ’ ἐγὼ Μίνων ἁπάντων μάλιστα ὑπὸ Ὁμήρου ἐγκεκωμιάσθαι . 
τὸ γὰρ Διὸς ὄντα παῖδα μόνον ὑπὸ Διὸς πεπαιδεῦσθαι οὐκ ἔχει ὑπερβολὴν ἐπαίνου—τοῦτο γὰρ σημαίνει τὸ ἔπος τὸ—ἐννέωρος βασίλευε Διὸς μεγάλου ὀαριστής , ηομ . 
οδ . 
11.569 συνουσιαστὴν τοῦ Διὸς εἶναι τὸν Μίνων . 
οἱ γὰρ ὄαροι λόγοι εἰσίν , καὶ ὀαριστὴς συνουσιαστής ἐστιν ἐν λόγοις—ἐφοίτα οὖν δῑ ἐνάτου ἔτους εἰς τὸ τοῦ Διὸς ἄντρον ὁ Μίνως , τὰ μὲν μαθησόμενος , τὰ δὲ ἀποδειξόμενος ἃ τῇ προτέρᾳ ἐννεετηρίδι ἐμεμαθήκει παρὰ τοῦ Διός . 
εἰσὶν δὲ οἳ ὑπολαμβάνουσι τὸν ὀαριστὴν συμπότην καὶ συμπαιστὴν εἶναι τοῦ Διός , ἀλλὰ τῷδε ἄν τις τεκμηρίῳ χρῷτο ὅτι οὐδὲν λέγουσιν οἱ οὕτως ὑπολαμβάνοντες · πολλῶν γὰρ ὄντων ἀνθρώπων καὶ Ἑλλήνων καὶ βαρβάρων , οὐκ ἔστιν οἵτινες ἀπέχονται συμποσίων καὶ ταύτης τῆς παιδιᾶς , οὗ ἔστιν οἶνος , ἄλλοι ἢ Κρῆτες καὶ Λακεδαιμόνιοι δεύτεροι , μαθόντες παρὰ Κρητῶν . 
ἐν Κρήτῃ δὲ εἷς οὗτός ἐστι τῶν ἄλλων νόμων οὓς Μίνως ἔθηκε , μὴ συμπίνειν ἀλλήλοις εἰς μέθην . 
καίτοι δῆλον ὅτι ἃ ἐνόμιζεν καλὰ εἶναι , ταῦτα νόμιμα ἔθηκεν καὶ τοῖς αὑτοῦ πολίταις . 
οὐ γάρ που , ὥσπερ γε φαῦλος ἄνθρωπος , ὁ Μίνως ἐνόμιζεν μὲν ἕτερα , ἐποίει δὲ ἄλλα παρ’ ἃ ἐνόμιζεν · ἀλλὰ ἦν αὕτη ἡ συνουσία ὥσπερ ἐγὼ λέγω , διὰ λόγων ἐπὶ παιδείᾳ εἰς ἀρετήν . 
ὅθεν δὴ καὶ τοὺς νόμους τούτους ἔθηκε τοῖς αὑτοῦ πολίταις , δῑ οὓς ἥ τε Κρήτη τὸν πάντα χρόνον εὐδαιμονεῖ καὶ Λακεδαίμων , ἀφ’ οὗ ἤρξατο τούτοις χρῆσθαι , ἅτε θείοις οὖσιν.Ῥαδάμανθυς δὲ ἀγαθὸς μὲν ἦν ἀνήρ · ἐπεπαίδευτο γὰρ ὑπὸ τοῦ Μίνω . 
ἐπεπαίδευτο μέντοι οὐχ ὅλην τὴν βασιλικὴν τέχνην , ἀλλ’ ὑπηρεσίαν τῇ βασιλικῇ , ὅσον ἐπιστατεῖν ἐν τοῖς δικαστηρίοις · ὅθεν καὶ δικαστὴς ἀγαθὸς ἐλέχθη εἶναι . 
νομοφύλακι γὰρ αὐτῷ ἐχρῆτο ὁ Μίνως κατὰ τὸ ἄστυ , τὰ δὲ κατὰ τὴν ἄλλην Κρήτην τῷ Τάλῳ . 
ὁ γὰρ Τάλως τρὶς περιῄει τοῦ ἐνιαυτοῦ κατὰ τὰς κώμας , φυλάττων τοὺς νόμους ἐν αὐταῖς , ἐν χαλκοῖς γραμματείοις ἔχων γεγραμμένους τοὺς νόμους , ὅθεν χαλκοῦς ἐκλήθη . 
εἴρηκε δὲ καὶ Ἡσίοδος ἀδελφὰ 
τούτων εἰς τὸν Μίνων . 
μνησθεὶς γὰρ αὐτοῦ τοῦ ὀνόματος φησίν—ὃς βασιλεύτατος γένετο θνητῶν βασιλήων , καὶ πλείστων ἤνασσε περικτιόνων ἀνθρώπων , Ζηνὸς ἔχων σκῆπτρον · τῷ καὶ πολέων βασίλευεν.ηες . 
φρ . 
144καὶ οὗτος λέγει τὸ τοῦ Διὸς σκῆπτρον οὐδὲν ἄλλο ἢ τὴν παιδείαν τὴν τοῦ Διός , ᾗ εὔθυνε τὴν Κρήτην . 
Ἑταῖρος διὰ τί οὖν ποτε , ὦ Σώκρατες , αὕτη ἡ φήμη κατεσκέδασται τοῦ Μίνω ὡς ἀπαιδεύτου τινὸς καὶ χαλεποῦ ὄντος ; 
Σωκράτης δῑ ὃ καὶ σύ , ὦ βέλτιστε , ἐὰν σωφρονῇς , εὐλαβήσῃ , καὶ ἄλλος πᾶς ἀνὴρ ὅτῳ μέλει τοῦ εὐδόκιμον εἶναι , μηδέποτε ἀπεχθάνεσθαι ἀνδρὶ ποιητικῷ μηδενί . 
οἱ γὰρ ποιηταὶ μέγα δύνανται εἰς δόξαν , ἐφ’ ὁπότερα ἂν ποιῶσιν εἰς τοὺς ἀνθρώπους , ἢ εὐλογοῦντες ἢ κακηγοροῦντες . 
ὃ δὴ καὶ ἐξήμαρτεν ὁ Μίνως , πολεμήσας τῇδε τῇ πόλει , ἐν ᾗ ἄλλη τε πολλὴ σοφία ἐστὶ καὶ ποιηταὶ παντοδαποὶ τῆς τε ἄλλης ποιήσεως καὶ τραγῳδίας . 
ἡ δὲ τραγῳδία ἐστὶν παλαιὸν ἐνθάδε , οὐχ ὡς οἴονται ἀπὸ Θέσπιδος ἀρξαμένη οὐδ’ ἀπὸ Φρυνίχου , ἀλλ’ εἰ θέλεις ἐννοῆσαι , πάνυ παλαιὸν αὐτὸ εὑρήσεις ὂν τῆσδε τῆς πόλεως εὕρημα . 
ἔστιν δὲ τῆς ποιήσεως δημοτερπέστατόν τε καὶ ψυχαγωγικώτατον ἡ τραγῳδία · ἐν ᾗ δὴ καὶ ἐντείνοντες ἡμεῖς τὸν Μίνων τιμωρούμεθα ἀνθ’ ὧν ἡμᾶς ἠνάγκασε τοὺς δασμοὺς τελεῖν ἐκείνους . 
τοῦτο οὖν ἐξήμαρτεν ὁ Μίνως , ἀπεχθόμενος ἡμῖν , ὅθεν δή , ὃ σὺ ἐρωτᾷς , κακοδοξότερος γέγονεν . 
ἐπεὶ ὅτι γε ἀγαθὸς ἦν καὶ νόμιμος , ὅπερ καὶ ἐν τοῖς πρόσθεν ἐλέγομεν , νομεὺς ἀγαθός , τοῦτο μέγιστον σημεῖον , ὅτι ἀκίνητοι αὐτοῦ οἱ νόμοι εἰσίν , ἅτε τοῦ ὄντος περὶ πόλεως οἰκήσεως ἐξευρόντος εὖ τὴν ἀλήθειαν . 
Ἑταῖρος δοκεῖς μοι , ὦ Σώκρατες , εἰκότα τὸν λόγον εἰρηκέναι . 
Σωκράτης οὐκοῦν εἰ ἐγὼ ἀληθῆ λέγω , δοκοῦσί σοι παλαιοτάτοις Κρῆτες οἱ Μίνω καὶ Ῥαδαμάνθυος πολῖται νόμοις χρῆσθαι ; 
Ἑταῖρος φαίνονται . 
Σωκράτης οὗτοι ἄρα τῶν παλαιῶν ἄριστοι νομοθέται γεγόνασιν , νομῆς τε καὶ ποιμένες ἀνδρῶν , ὥσπερ καὶ Ὅμηρος ἔφη ποιμένα λαῶν εἶναι τὸν ἀγαθὸν στρατηγόν . 
Ἑταῖρος πάνυ μὲν οὖν . 
Σωκράτης φέρε δὴ πρὸς Διὸς φιλίου · εἴ τις ἡμᾶς ἔροιτο , ὁ τῷ σώματι ἀγαθὸς νομοθέτης τε καὶ νομεὺς τί ἐστιν ταῦτα ἃ διανέμων ἐπὶ τὸ σῶμα βέλτιον αὐτὸ ποιεῖ , εἴποιμεν ἂν καλῶς τε καὶ διὰ βραχέων ἀποκρινόμενοι , ὅτι τροφήν τε καὶ πόνους , τῇ μὲν αὔξων , τοῖς δὲ γυμνάζων καὶ συνιστὰς τὸ σῶμα αὐτό . 
Ἑταῖρος ὀρθῶς γε . 
Σωκράτης εἰ οὖν δὴ μετὰ τοῦτο ἔροιτο ἡμᾶς , “τί δὲ δή ποτε ἐκεῖνά ἐστιν , <ἃ> 
ὁ ἀγαθὸς νομοθέτης τε καὶ νομεὺς διανέμων ἐπὶ τὴν ψυχὴν βελτίω αὐτὴν ποιεῖ ; ” 
τί ἂν ἀποκρινάμενοι οὐκ ἂν αἰσχυνθεῖμεν καὶ ὑπὲρ ἡμῶν αὐτῶν καὶ τῆς ἡλικίας αὑτῶν ; 
Ἑταῖρος οὐκέτι τοῦτ’ ἔχω εἰπεῖν . 
Σωκράτης ἀλλὰ μέντοι αἰσχρόν γε τῇ ψυχῇ ἡμῶν ἐστιν ἑκατέρου , τὰ μὲν ἐν αὐταῖς φαίνεσθαι μὴ εἰδυίας , ἐν οἷς αὐταῖς ἔνεστι καὶ τὸ ἀγαθὸν καὶ τὸ φλαῦρον , τὰ δὲ τοῦ σώματος καὶ τὰ τῶν ἄλλων ἐσκέφθαι . 
Ἐπίνομις 
Κλεινίας ΚρήσἈθηναῖος ΞένοσΜέγιλλος Λακεδαιμόνιος 
Κλεινίας πρὸς μὲν τὸ τῆς ὁμολογίας ἥκομεν ἅπαντες ὀρθῶς , ὦ ξένε , τρεῖς ὄντες , ἐγὼ καὶ σὺ καὶ Μέγιλλος ὅδε , τὸ τῆς φρονήσεως ἐπισκεψόμενοι τίνι ποτὲ χρὴ λόγῳ διεξελθεῖν , ὃ τὴν ἀνθρωπίνην ἕξιν φαμέν , ὅταν διανοηθῇ , κάλλιστ’ ἔχειν ποιεῖν πρὸς φρόνησιν ὅσην δυνατὸν ἀνθρώπῳ σχεῖν . 
τὰ μὲν γὰρ ἄλλα , ὥς φαμεν , ἅπαντα διεξήλθομεν ὅσα ἦν περὶ νόμων θέσιν · ὃ δὲ μέγιστον εὑρεῖν τε καὶ εἰπεῖν , τί ποτε μαθὼν θνητὸς ἄνθρωπος σοφὸς ἂν εἴη , τοῦτο οὔτε εἴπομεν οὔτε ηὕρομεν , νῦν τε πειρώμεθα τοῦτο μὴ καταλιπεῖν · σχεδὸν γὰρ ἀτελὲς ἂν πράξαιμεν οὗ χάριν ἅπαντες ὡρμήσαμεν , ὡς φανερὰ ποιήσοντες ἐξ ἀρχῆς μέχρι τέλους . 
Ἀθηναῖος ὦ φίλε Κλεινία , καλῶς μὲν λέγεις , ἄτοπον μὴν ἀκούσεσθαί σε λόγον οἶμαι , καί τινα τρόπον οὐκ ἄτοπον αὖ . 
πολλοὶ γὰρ δὴ προστυχεῖς τῷ βίῳ γιγνόμενοι τὸν αὐτὸν λόγον φέρουσιν , ὡς οὐκ ἔσται μακάριον τὸ τῶν ἀνθρώπων γένος οὐδ’ εὔδαιμον . 
ἕπου δὴ καὶ σύνιδε ἄν σοι δοκῶ κἀγὼ μετ’ αὐτῶν καλῶς τοῦ τοιούτου πέρι λέγειν . 
οὔ φημι εἶναι δυνατὸν ἀνθρώποις μακαρίοις τε καὶ εὐδαίμοσιν γενέσθαι πλὴν ὀλίγων— 
μέχριπερ ἂν ζῶμεν τοῦτο διορίζομαι · καλὴ δὲ ἐλπὶς τελευτήσαντι τυχεῖν ἁπάντων ὧν ἕνεκά τις προθυμοῖτ’ ἂν ζῶν τε ὡς κάλλιστ’ ἂν ζῆν κατὰ δύναμιν καὶ τελευτήσας τελευτῆς τοιαύτης τυχεῖν—λέγω δ’ οὐδὲν σοφόν , ἀλλ’ ὅπερ ἅπαντες Ἕλληνές τε καὶ βάρβαροι γιγνώσκομέν τινα τρόπον , ὡς ἐξ ἀρχῆς τὸ γενέσθαι χαλεπὸν ἅπαντι ζῴῳ · πρῶτον μὲν τὸ μετασχεῖν τῆς τῶν κυουμένων ἕξεως , ἔπειτ’ αὖ τὸ γίγνεσθαι , καὶ ἔτι τὸ τρέφεσθαι καὶ παιδεύεσθαι , διὰ πόνων μυρίων ταῦτα γίγνεσθαι σύμπαντα , ὥς φαμεν ἅπαντες . 
καὶ χρόνος βραχὺς ἄν τις εἴη πρὸς λογισμὸν μή τοι τῶν μοχθηρῶν , ἀλλ’ ὃ πᾶς ἂν ὑπολάβοι μέτριον . 
οὗτος δὲ σχεδὸν ἀναπνοὴν δοκεῖ ποιεῖν τινα κατὰ μέσον πῃ βίον τὸν ἀνθρώπινον · ταχύ γε μὴν ἐπιλαβὸν γῆρας ὁντινοῦν ποιήσεῑ ἂν μήποτ’ ἐθελῆσαι πάλιν ἀναβιῶναι , λογισάμενον τὸν βεβιωμένον ἑαυτῷ βίον , ὅστις μὴ τυγχάνει παιδικῆς δόξης μεστὸς ὤν . 
τούτων δὴ τί ποτέ μοι τεκμήριον ; 
ὅτι πέφυκεν ταύτῃ τὸ νῦν ζητούμενον τῷ λόγῳ . 
ζητοῦμεν δὲ δὴ τίνα τρόπον σοφοὶ γενησόμεθα , ὡς οὔσης τινὸς ἑκάστοις ταύτης τῆς δυνάμεως · ἡ δὲ φυγῇ φεύγει τότε ὅταν τις πρός τινα φρόνησιν ἴῃ τῶν λεγομένων τεχνῶν ἢ φρονήσεων ἤ τινων ἄλλων τοιούτων ὡς οἰόμεθα ἐπιστημῶν , ὡς ἀξίας τούτων οὐδεμιᾶς οὔσης ἐπίκλησιν ῥηθῆναι τῆς περὶ ταῦτα σοφίας τἀνθρώπινα , τῆς δὲ ψυχῆς σφόδρα πεποιθυίας καὶ μαντευομένης ὡς οὔσης αὐτῇ κατά τινα φύσιν ταύτης , τίς δέ ἐστιν καὶ πότε καὶ πῶς , οὐ πάνυ δυναμένης ἐξευρίσκειν . 
ἆρ’ οὐ τούτῳ σφόδρα προσέοιχ’ ἡμῶν ἡ περὶ σοφίαν ἀπορία καὶ ζήτησις , πλείων τῆς ἐλπίδος ἑκάστῳ γιγνομένη τῶν ὅσοι ἐν ἡμῖν δυνατοὶ γίγνονται φρονίμως αὑτοὺς ἄλλους τε ἐξετάσαι συμφώνως διὰ λόγων πάντων καὶ πάντῃ λεγομένων ; 
ταῦτα οὐχ οὕτως ἢ ταύτῃ συμφήσομεν ἔχειν ; 
Κλεινίας συμφήσομεν ἐπ’ ἐλπίδι σοι ἴσως ταῦτ’ , ὦ ξένε , τῇ μετὰ σοῦ κατὰ χρόνον ἂν γενομένῃ , δοξάσαι περὶ αὐτῶν εἰς αὖθις τὸ ἀληθέστατον . 
Ἀθηναῖος τὰς ἄλλας τοίνυν ὅσαι ἐπιστῆμαι μέν εἰσιν λεγόμεναι , σοφὸν δὲ οὐκ ἀποτελοῦσιν τὸν λαμβάνοντά τε αὐτὰς καὶ ἔχοντα , πρῶτον διεξιτέον , ὅπως ταύτας ἐκποδὼν θέμενοι , πειρώμεθα ἐκείνας ὧν δεόμεθα παραθέσθαι τε καὶ παραθέμενοι μανθάνειν.πρῶτον μὲν τοίνυν ὧν πρῶτον δεῖ θνητῷ γένει , ἴδωμεν ὡς εἰσὶ μὲν ἀναγκαιόταται σχεδὸν ἀληθῶς τε πρῶται , ὁ δὲ ἐπιστήμων αὐτῶν γιγνόμενος , εἰ καὶ κατ’ ἀρχὰς ἔδοξέν τις εἶναί ποτε σοφός , οὔκουν νῦν γε οὔτε σοφὸς εἶναι δοξάζεται ὀνείδη τε ἴσχει μᾶλλον ἀπὸ τῆς τοιαύτης ἐπιστήμης . 
ἐροῦμεν δὴ αἵ τ’ εἰσὶν καὶ ὅτι πᾶς ἀνὴρ αὐτάς , σχεδὸν ὅσοις ἀγὼν πρόκειται τοῦ δοκεῖν ὡς ἄριστον ἄνδρα συμβῆναι γενόμενον ἄν , φεύγει διὰ τὰς κτήσεις τῆς φρονήσεώς τε καὶ ἐπιτηδεύσεως . 
ἔστω δὴ πρῶτον μὲν ἡ τῆς ἀλληλοφαγίας τῶν ζῴων ἡμᾶς τῶν μέν , ὡς ὁ μῦθός ἐστιν , τὸ παράπαν ἀποστήσασα , τῶν δὲ εἰς τὴν νόμιμον ἐδωδὴν καταστήσασα . 
ἵλεῳ δ’ ἡμῖν οἱ πρόσθεν εἴησάν τε καὶ εἰσίν—οἵτινες μὲν γὰρ οὖν† 
ἐλέγομεν , πρῶτοι χαιρέτωσαν—ἡ δ’ οὖν ἀλφίτων τε καὶ ἀλεύρων ποίησις ἅμα καὶ τροφὴ καλὴ μὲν καὶ ἀγαθή , σοφὸν δὲ ἄνδρα τελέως οὐκ ἐθελήσει ποτὲ ἀπεργάσασθαι · τοῦτο γὰρ αὐτό , ἡ τῆς ποιήσεως ἐπίκλησις , τῶν ποιουμένων αὐτῶν δυσχέρειαν ἀπεργάζοιτ’ ἄν . 
σχεδὸν δ’ οὐδὲ χώρας συμπάσης γεωργία · οὐ γὰρ τέχνῃ ἀλλὰ φύσει κατὰ θεὸν πάντες φαινόμεθα γῆν μετακεχειρίσθαι . 
καὶ μὴν οὐδ’ ἡ τῶν οἰκήσεών γε συνυφὴ καὶ σύμπασα οἰκοδομία καὶ σκευῶν πάντων ἀπεργαστική , χαλκεία τε καὶ ἡ τῶν τεκτονικῶν καὶ πλαστικῶν καὶ πλεκτικῶν καὶ ἔτι συμπάντων ὀργάνων παρασκευή , δήμῳ τὸ πρόσφορον ἔχουσα , ἀλλ’ οὐκ ἐπ’ ἀρετῇ λεγομένη . 
καὶ μὴν οὐδ’ ἡ σύμπασα θηρευτική , πολλή περ καὶ τεχνικὴ γεγονυῖα , τό γε μεγαλοπρεπὲς σὺν τῷ σοφῷ οὐκ ἀποδίδωσιν . 
οὐ μὴν οὐδὲ μαντική γε οὐδ’ ἑρμηνευτικὴ τὸ παράπαν · τὸ λεγόμενον γὰρ οἶδεν μόνον , εἰ δ’ ἀληθές , οὐκ ἔμαθεν.ὅτε δὴ τὴν τῶν ἀναγκαίων ὁρῶμεν κτῆσιν διὰ τέχνης μὲν ἀπεργαζομένην , τούτων δὲ οὐδεμίαν οὐδένα σοφὸν ποιοῦσαν , τό γε μετὰ τοῦτο παιδιά τις ἂν λείποιτο , μιμητικὴ μὲν τὸ πλεῖστον ἀλλ’ οὐδαμῇ σπουδαία . 
πολλοῖς μὲν γὰρ ὀργάνοις μιμοῦνται , πολλοῖς δ’ αὐτῶν τῶν σωμάτων οὐ πάντως εὐσχήμοσι μιμήμασιν , τά τε κατὰ λόγους καὶ μοῦσαν πᾶσαν , καὶ ὅσων γραφικὴ μήτηρ , πολλῶν καὶ παντοίων ποικιλμάτων ἀποτελουμένων ἐν πολλοῖς ὑγροῖς καὶ ξηροῖς γένεσιν · ὧν σοφὸν οὐδένα εἰς οὐδὲν σπουδῇ τῇ μεγίστῃ δημιουργοῦντα ἡ μιμητικὴ παρέχεται . 
πάντων δ’ ἐξειργασμένων τὸ λοιπὸν βοήθεια γίγνοιτ’ ἂν μυρία μυρίοις , ἡ μὲν μεγίστη τε καὶ εἰς πλεῖστα πολεμικὴ κληθεῖσα , στρατηγικὴ τέχνη , εὐδοκιμωτάτη πρὸς χρείαν , εὐτυχίας πλείστης δεομένη , μᾶλλον δὲ ἀνδρείᾳ κατὰ φύσιν ἢ σοφίᾳ δεδομένη . 
ἣν δὲ καλοῦσι μὲν ἰατρικήν , βοήθεια δέ που καὶ αὕτη σχεδὸν ὅσων ὧραι ψύχει καὶ καύματι ἀκαίρῳ καὶ πᾶσι τοῖς τοιούτοις ληίζονται τὴν τῶν ζῴων φύσιν . 
εὐδόκιμον δὲ οὐδὲν τούτων εἰς σοφίαν τὴν ἀληθεστάτην · ἄμετρα γὰρ δόξαις φορεῖται τοπαζόμενα . 
βοηθοὺς δέ που καὶ τοὺς κυβερνήτας ἅμα καὶ τοὺς ναύτας ἐροῦμεν , καὶ τούτων ἄνδρα σοφὸν μηδένα τις ἡμᾶς παραμυθούμενος ἐξ ἁπάντων διαγγελλέτω · οὐ γὰρ ἂν εἰδείη τις πνεύματος ὀργὴν οὐδὲ φιλίαν , ὃ προσφιλὲς ἁπάσῃ κυβερνητικῇ . 
καὶ μὴν οὐδ’ ὁπόσοι βοηθοὶ δίκαις ἐν τῇ τοῦ λέγειν ῥώμῃ φασὶ γίγνεσθαι , μνήμῃ καὶ τριβῇ δόξης ἤθεσιν προσέχοντες τὸν νοῦν , ἀληθείας δὲ τῶν ὄντως δικαίων ἐκτὸς παρεσφαλμένοι.λοιπὴ δ’ ἔτι πρὸς δόξαν σοφίας ἐστίν τις ἄτοπος δύναμις , ἣν φύσιν ἂν οἱ πολλοὶ μᾶλλον ἢ σοφίαν ὀνομάσειαν , τότε ὅταν τινά τις συννοῇ ῥᾳδίως μὲν ὅτιπερ ἂν μανθάνῃ μανθάνοντα , μάλα δὲ πολλὰ καὶ ἀσφαλῶς μνημονεύοντα , ὅταν τε τὸ πρόσφορον ἑκάστῳ διαμνημονεύῃ τις , ὅτι γιγνόμενον ἂν πρέποι , τοῦτο δὲ ταχὺ δρᾷ · ταῦτα γὰρ ἅπαντα οἱ μὲν φύσιν , οἱ δὲ σοφίαν , οἱ δὲ ἀγχίνοιαν θήσουσιν φύσεως , σοφὸν δὲ ὄντως οὐδενὶ τούτων οὐδεὶς τῶν ἐμφρόνων ἐθελήσει ποτὲ καλεῖν.ἀλλὰ μὴν δεῖ φανῆναί γέ τινα ἐπιστήμην ἣν ἔχων σοφὸς γίγνοιτ’ ἂν ὁ σοφὸς ὄντως ὢν καὶ μὴ μόνον δοξαζόμενος . 
ἴδωμεν δή . 
χαλεπῷ μὲν γὰρ λόγῳ παντάπασιν ἐπιχειροῦμεν , ἑτέραν πάρεξ τῶν εἰρημένων εὑρεῖν , ἣ σοφία μὲν λέγοιτ’ ἂν ὄντως τε καὶ εἰκότως , ὁ δὲ λαβὼν οὔτε βάναυσος οὔτ’ ἠλίθιος ἔσται , σοφὸς δὲ καὶ ἀγαθὸς δῑ αὐτὴν πολίτης τε καὶ ἄρχων καὶ ἀρχόμενος ἐνδίκως ἔσται πόλεως ἅμα καὶ ἐμμελής . 
κατίδωμεν δὴ ταύτην πρώτην , τίς ποτ’ ἐκ τῆς ἀνθρωπίνης φύσεως ἐπιστήμη μία διεξελθοῦσα ἢ μὴ παραγενομένη τῶν νῦν παρουσῶν ἀνοητότατον ἂν καὶ ἀφρονέστατον παράσχοιτο ζῷον τὸ τῶν ἀνθρώπων . 
οὐ δὴ τοῦτό γε πάνυ χαλεπὸν τὸ κατιδεῖν . 
μία γὰρ ὡς εἰπεῖν πρὸς μίαν ἡ τὸν ἀριθμὸν δοῦσα παντὶ τῷ θνητῷ γένει τοῦτ’ ἂν δράσειεν · θεὸν δ’ αὐτὸν μᾶλλον ἤ τινα τύχην ἡγοῦμαι δόντα ἡμῖν σῴζειν ἡμᾶς . 
ὃν δὲ θεὸν ἡγοῦμαι , φράζειν χρή , καίπερ ἄτοπον ὄντα , καί πως οὐκ ἄτοπον αὖ · πῶς γὰρ τὸ ἀγαθῶν αἴτιον ἡμῖν συμπάντων οὐ καὶ τοῦ πολὺ μεγίστου , τῆς φρονήσεως , αἴτιον ἡγεῖσθαι δεῖ γεγονέναι ; 
τίνα δὴ καὶ σεμνύνων ποτὲ λέγω θεόν , ὦ Μέγιλλέ τε καὶ Κλεινία ; 
σχεδὸν Οὐρανόν , ὃν καὶ δικαιότατον , ὡς σύμπαντες ἄλλοι δαίμονες ἅμα καὶ θεοί , τιμᾶν τε καὶ εὔχεσθαι διαφερόντως αὐτῷ . 
τὸ δὲ καὶ τῶν ἄλλων αἴτιον ἀγαθῶν πάντων ἡμῖν αὐτὸν γεγονέναι πάντες ἂν ὁμολογοῖμεν · δοῦναι δὲ ἅμα καὶ ἀριθμὸν ἡμεῖς γε ὄντως αὐτόν φαμεν , ἔτι δὲ καὶ δώσειν , ἐάν τις θέλῃ συνακολουθεῖν . 
ἐὰν γὰρ ἴῃ τις ἐπὶ θεωρίαν ὀρθὴν τὴν τοῦδε , εἴτε κόσμον εἴτε ὄλυμπον εἴτε οὐρανὸν ἐν ἡδονῇ τῳ λέγειν , λεγέτω μέν , ἀκολουθείτω δὲ ὅπῃ ποικίλλων αὑτὸν καὶ τὰ ἐν αὑτῷ στρέφων ἄστρα πάσας διεξόδους ὥρας τε καὶ τροφὴν πᾶσιν παρέχεται . 
καὶ τὴν ἄλλην δὲ οὖν φρόνησιν , ὡς φαῖμεν ἄν , σὺν ἀριθμῷ παντί , καὶ τἆλλ’ ἀγαθά · τοῦτο δὲ μέγιστον , ἐάν τις τὴν ἀριθμῶν αὐτοῦ δόσιν δεξάμενος ἐπεξέλθῃ πᾶσαν τὴν περίοδον.ἔτι δὲ σμικρὸν ἐπανελθόντες πως τοῖς λόγοις ἀναμνησθῶμεν ὅτι καὶ μάλ’ ὀρθῶς ἐνοήσαμεν ὡς , εἴπερ ἀριθμὸν ἐκ τῆς ἀνθρωπίνης φύσεως ἐξέλοιμεν , οὐκ ἄν ποτέ τι φρόνιμοι γενοίμεθα . 
οὐ γὰρ ἂν ἔτι ποτὲ ψυχὴ τούτου τοῦ ζῴου πᾶσαν ἀρετὴν λάβοι σχεδόν , ὅτου λόγος ἀπείη · ζῷον δὲ ὅτι μὴ γιγνώσκοι δύο καὶ τρία μηδὲ περιττὸν μηδὲ ἄρτιον , ἀγνοοῖ δὲ τὸ παράπαν ἀριθμόν , οὐκ ἄν ποτε διδόναι λόγον ἔχοι περὶ ὧν αἰσθήσεις καὶ μνήμας [ἔχοι] 
μόνον εἴη κεκτημένον , τὴν δὲ ἄλλην ἀρετήν , ἀνδρείαν καὶ σωφροσύνην , οὐδὲν ἀποκωλύει . 
στερόμενος δὲ ἀληθοῦς λόγου σοφὸς οὐκ ἄν ποτε γένοιτο , ὅτῳ δὲ σοφία μὴ προσείη , πάσης ἀρετῆς τὸ μέγιστον μέρος , οὐκ ἂν ἔτι τελέως ἀγαθὸς γενόμενος εὐδαίμων ποτὲ γένοιτο . 
οὕτως ἀριθμὸν μὲν ἀνάγκη πᾶσα ὑποτίθεσθαι · διότι δὲ τοῦτο ἀνάγκη , λόγος ἔτι πλείων πάντων γίγνοιτ’ ἂν τῶν εἰρημένων . 
ἀλλὰ καὶ ὁ νῦν ὀρθῶς ῥηθήσεται , ὅτι καὶ τὰ τῶν ἄλλων τεχνῶν λεγόμενα , ἃ νυνδὴ διήλθομεν ἐῶντες εἶναι πάσας τὰς τέχνας , οὐδὲ τούτων ἓν οὐδὲν μένει , πάντα δ’ ἀπολείπεται τὸ παράπαν , ὅταν ἀριθμητικήν τις ἀνέλῃ.δόξειε δ’ ἂν ἴσως τις βραχέων ἕνεκα ἀριθμοῦ δεῖσθαι τὸ τῶν ἀνθρώπων γένος , εἰς τὰς τέχνας ἀποβλέψας—καίτοι μέγα μὲν καὶ τοῦτο—εἰ δέ τις ἴδοι τὸ θεῖον τῆς γενέσεως καὶ τὸ θνητόν , ἐν ᾧ καὶ τὸ θεοσεβὲς γνωρισθήσεται καὶ ὁ ἀριθμὸς ὄντως , οὐκ ἂν ἔτι πᾶς ἄν τις γνοίη σύμπαντα ἀριθμὸν ὅσης ἡμῖν δυνάμεως αἴτιος ἂν εἴη συγγιγνόμενος—ἐπεὶ καὶ τὰ κατὰ μουσικὴν πᾶσαν διαριθμουμένων κινήσεώς τε καὶ φθόγγων δῆλον ὅτι δεῖ—καὶ τὸ μέγιστον , ἀγαθῶν ὡς πάντων αἴτιον , ὅτι δὲ κακῶν οὐδενός , εὖ τοῦτο γνωστέον , ὃ καὶ τάχα γένοιτ’ ἄν . 
ἀλλ’ ἡ σχεδὸν ἀλόγιστός τε καὶ ἄτακτος ἀσχήμων τε καὶ ἄρρυθμος ἀνάρμοστός τε φορά , καὶ πάνθ’ ὁπόσα κακοῦ κεκοινώνηκέν τινος , ἐπιλέλειπται παντὸς ἀριθμοῦ , καὶ δεῖ τοῦθ’ οὕτω διανοεῖσθαι τὸν μέλλοντα εὐδαίμονα τελευτήσειν · καὶ τό γε δὴ δίκαιόν τε καὶ ἀγαθὸν καὶ καλὸν καὶ πάντα τὰ τοιαῦτα οὐδείς ποτε μὴ γιγνώσκων , ἀληθοῦς δόξης ἐπιλαβόμενος , διαριθμήσεται πρὸς τὸ ἑαυτόν τε καὶ ἕτερον πεῖσαι τὸ παράπαν.ἴωμεν δὴ σκεψόμενοι πρὸς τοῦτ’ αὐτό , πῶς ἐμάθομεν ἀριθμεῖν . 
φέρε · τὸ γὰρ ἓν δὴ καὶ δύο γέγονε πόθεν ἡμῖν ὥστ’ ἐννοῆσαι , φύσιν ταύτην ἔχουσιν ἐκ τοῦ παντὸς πρὸς τὸ δυνατοὺς ἐννοεῖν εἶναι ; 
πολλοῖς δὲ ἄλλοις αὖ τῶν ζῴων οὐδ’ εἰς αὐτὸ τοῦθ’ ἡ φύσις παραγέγονεν , ὥστε μαθεῖν δυνατοῖς εἶναι παρὰ τοῦ πατρὸς ἀριθμεῖν , παρὰ δ’ ἡμῖν τοῦτ’ αὐτὸ πρῶτον ἐνῴκισεν ὁ θεός , ὥστε ἱκανοῖς εἶναι δεικνύμενον συννοεῖν , ἔπειτ’ ἔδειξεν καὶ δείκνυσιν · ὧν τί κάλλιον ἓν ἑνὸς ἄν τις θεάσαιτο πλὴν τὸ τῆς ἡμέρας γένος , εἶτα εἰς τὸ τῆς νυκτὸς ἔλθοι μέρος ἔχων ὄψιν , ὅθεν ἕτερον πᾶν αὐτῷ φαίνοιτ’ ἄν ; 
καὶ ἑλίττων δὴ ταῦτα αὐτὰ ὅταν μὴ παύηται πολλὰς μὲν νύκτας , πολλὰς δὲ ἡμέρας [ἃς] 
οὐρανός , οὐδέποτε παύεται διδάσκων ἀνθρώπους ἕν τε καὶ δύο , πρὶν ἂν καὶ ὁ δυσμαθέστατος ἱκανῶς μάθῃ ἀριθμεῖν · ὡς γὰρ καὶ τρία καὶ τέτταρα καὶ πολλά , ἕκαστος ἡμῶν ἐπινοήσειεν ἂν ὁρῶν ταῦτα . 
καὶ ἐκ τούτων ἓν ἐποίησεν τὴν σελήνην ὁ θεὸς ἀπεργασάμενος , ἣ τοτὲ μὲν μείζων φαινομένη , τοτὲ δ’ ἐλάττων , διεξῆλθεν ἄλλην ἀεὶ φαίνουσα ἡμέραν , μέχρι πεντεκαίδεκα ἡμερῶν καὶ νυκτῶν · αὕτη δ’ ἔστιν περίοδος , εἰ βούλεταί τις τὸν κύκλον ἕνα ὅλον εἰς ἓν τιθέναι , ὥστε ὡς ἔπος εἰπεῖν καὶ τὸ δυσμαθέστατον ἂν μαθεῖν ζῷον , οἷς παρέδωκεν φύσιν ὁ θεὸς τοῦ δυνατοῖς εἶναι μανθάνειν . 
καὶ μέχρι μὲν τούτων τε καὶ ἐν τούτοις σύμπαν τὸ δυνατὸν τῶν ζῴων μάλα ἀριθμητικὸν γέγονε , τὸ καθ’ ἓν αὐτὸ σκοποῦν · τὸ δὲ πρὸς ἄλληλα πάντα ἀριθμὸν ἀεὶ λογίζεσθαι , δοκῶ μὲν μείζονος ἕνεκα , καὶ τούτου δὲ σελήνην , καθάπερ εἴπομεν , αὐξανομένην καὶ φθίνουσαν ἐμποιήσας , μῆνας πρὸς τὸν ἐνιαυτὸν συνεστήσατο , καὶ πάντα ἀριθμὸν πρὸς ἀριθμὸν ἤρξατο συνορᾶν εὐδαίμονι τύχῃ . 
διὰ δὲ ταῦθ’ ἡμῖν καρποί τε καὶ ἐγκύμων ἡ γῆ γέγονεν , ὥστ’ εἶναι τροφὴν πᾶσι τοῖς ζῴοις , ἀνέμων τε καὶ ὑετῶν γιγνομένων οὐκ ἐξαισίων οὐδὲ ἀμέτρων · ἀλλ’ εἴ τι παρὰ ταῦτα γίγνεται πρὸς τὸ φλαῦρον , οὐ τὴν θείαν ἀλλὰ τὴν ἀνθρωπίνην αἰτιᾶσθαι χρὴ φύσιν , οὐκ ἐν δίκῃ διανέμουσαν τὸν αὑτῶν βίον . 
ἡμῖν δ’ οὖν ζητοῦσιν περὶ νόμων σχεδὸν ἔδοξεν τὰ μὲν ἄλλα ῥᾴδιά τ’ εἶναι γνῶναι τὰ βέλτιστα ἀνθρώποις , καὶ πᾶς ἂν ἱκανὸς γίγνεσθαι καὶ συνεῖναι τὰ λεγόμενα καὶ ποιεῖν , εἰ γνοίη τί ποτ’ ἔστιν ὃ συμφέρειν εἰκὸς καὶ τί τὸ μὴ συμφέρον · ἔδοξε δὴ καὶ νῦν ἔτι δοκεῖ τὰ μὲν ἄλλα ἐπιτηδεύματα πάντα οὐ σφόδρα χαλεπὰ εἶναι , τὸ δὲ τίνα τρόπον χρὴ γίγνεσθαι χρηστοὺς ἀνθρώπους παγχάλεπον . 
καὶ τὰ μὲν ἄλλα αὖ πάντα κτᾶσθαι χρηστά , τὸ λεγόμενόν [τε] , καὶ δυνατὸν καὶ οὐ χαλεπόν , οὐσίαν τε ὅσην δεῖ καὶ μὴ δεῖ , καὶ σῶμα οἷόν τε δεῖ καὶ μή · καὶ ψυχὴν ὅτι μὲν ἀγαθὴν δεῖ , συγχωρεῖ πᾶς παντί , τὸ δ’ ὅντινα τρόπον ἀγαθήν , ὅτι μὲν αὖ δικαίαν καὶ σώφρονα καὶ ἀνδρείαν , καὶ ταῦτα , ὅτι δὲ σοφήν , φησὶ μὲν πᾶς δεῖν , ἥντινα δὲ σοφίαν , ὡς ἄρτι διεληλύθαμεν , οὐδεὶς οὐδενὶ τὸ παράπαν ἔτι συνομολογεῖ τῶν πολλῶν . 
νῦν οὖν δὴ παρὰ πάσας τὰς πρόσθεν σοφίας οὐ φαύλην τινὰ ἀνευρίσκομεν εἰς αὐτά γε ταῦτα , τὸ δοκεῖν σοφὸν εἶναι τόν γε μεμαθηκότα ἅπερ καὶ διεληλύθαμεν · εἰ δ’ ἔστιν σοφὸς ὁ ταῦτ’ ἐπιστήμων καὶ ἀγαθός , τούτου δὴ πέρι λόγον δεῖ λαβεῖν . 
Κλεινίας ὦ ξένε , ὡς εἰκότως εἶπες ὅτι περὶ μεγάλων μεγάλα ἐπιχειρεῖς φράζειν . 
Ἀθηναῖος οὐ γὰρ σμικρά , ὦ Κλεινία · τὸ δὲ χαλεπώτερον , ὅτι παντάπασι καὶ πάντως ἀληθῆ . 
Κλεινίας σφόδρα γε , ὦ ξένε · ἀλλ’ ὅμως μὴ ἀποκάμῃς λέγων ὃ φῄς . 
Ἀθηναῖος ναί , μηδὲ σφὼ τοίνυν ἀκούοντε . 
Κλεινίας ταῦτ’ ἔσται · καὶ ὑπὲρ ἀμφοῖν ἐγώ σοι φράζω . 
Ἀθηναῖος καλῶς . 
ἐξ ἀρχῆς δὴ ῥητέον ἀνάγκῃ πρῶτον , ὡς φαίνεται , μάλιστα μὲν ἄν , εἰ δυνάμεθα ἑνὶ λαβεῖν ὀνόματι , τίς ἐστιν ἣν οἰόμεθα σοφίαν εἶναι , τοῦτο δ’ εἰ σφόδρα ἀδυνατοῦμεν , τὸ δεύτερον , τίνες εἰσίν ποτε καὶ ὁπόσαι τινές , ἅς τις λαβὼν σοφὸς ἂν εἴη κατὰ τὸν ἡμέτερον μῦθον . 
Κλεινίας λέγοις ἄν . 
Ἀθηναῖος τὸ δὴ μετὰ τοῦτο ἀνεμέσητον τῷ νομοθέτῃ τὸ κάλλιον τῶν πρότερον εἰρημένων περὶ θεῶν καὶ ἄμεινον ἀπεικάζοντι λέγειν , οἷον παιδιᾷ καλῇ χρωμένῳ καὶ τιμῶντι θεούς , ὕμνοις τε καὶ εὐδαιμονίᾳ γεραίροντι διάγειν τὸν αὑτοῦ βίον . 
Κλεινίας ἦ καλῶς , ὦ ξένε , λέγεις . 
εἰ γάρ σοι τοῦτο τέλος εἴη τῶν νόμων , θεοὺς προσπαίσαντι καθαρώτερον δὲ διαγαγόντι τὸν βίον τῆς ἅμα τελευτῆς ἀρίστης τε καὶ καλλίστης τυχεῖν . 
Ἀθηναῖος πῶς οὖν , ὦ Κλεινία , λέγομεν ; 
ἦ δοκεῖ τοὺς θεοὺς ὑμνοῦντες σφόδρα τιμῶμεν , εὐχόμενοι τὰ κάλλιστα καὶ ἄριστα περὶ αὐτῶν ἐπιέναι λέγειν ἡμῖν ; 
οὕτως ἢ πῶς λέγεις ; 
Κλεινίας θαυμαστῶς μὲν οὖν οὕτως . 
ἀλλ’ , ὦ δαιμόνιε , πιστεύσας τοῖς θεοῖς εὔχου τε καὶ λέγε τὸν ἐπιόντα σοι λόγον τῶν καλῶν περὶ τοὺς θεούς τε καὶ τὰς θεάς . 
Ἀθηναῖος ἔσται ταῦτα , ἂν αὐτὸς ὁ θεὸς ἡμῖν ὑφηγῆται . 
συνεύχου μόνον . 
Κλεινίας λέγοις ἂν τὸ μετὰ τοῦτο . 
Ἀθηναῖος θεογονίαν τοίνυν καὶ ζῳογονίαν ἀναγκαῖον , ὡς ἔοικεν , πρῶτόν μοι , κακῶς ἀπεικασάντων τῶν ἔμπροσθεν , βέλτιον ἀπεικάσαι κατὰ τὸν ἔμπροσθεν λόγον , ἀναλαβόντα ὃν πρὸς τοὺς ἀσεβεῖς ἐπικεχείρηκα λέγων , φράζων ὡς εἰσὶν θεοὶ ἐπιμελούμενοι πάντων , σμικρῶν καὶ μειζόνων , καὶ σχεδὸν ἀπαραμύθητοι τῶν περὶ τὰ δίκαιά εἰσιν πράγματα— 
εἰ δὴ μέμνησθέ γε , ὦ Κλεινία · ἐλάβετε μὲν γὰρ δὴ καὶ ὑπομνήματα—καὶ γὰρ ἦν τὰ ῥηθέντα τότε καὶ μάλα ἀληθῆ · τόδε δὲ αὐτῶν ἦν τὸ μέγιστον , ὅτι πρεσβύτερον εἴη ψυχὴ σώματος ἅπασα παντός—ἆρα μέμνησθε ; 
ἢ πάντως που τοῦτό γε ; 
—ὃ γὰρ ἄμεινον καὶ παλαιότερον καὶ θεοειδέστερον , πιθανὸν ὅτι τοῦ †νέου καὶ νεωτέρου καὶ ἀτιμοτέρου , πανταχῇ τε ἄρχον ἀρχομένου πρεσβύτερον καὶ ἄγον ἀγομένου πάντῃ . 
λάβωμεν δὴ τοῦτό γε , ὡς ψυχὴ πρεσβύτερόν ἐστι σώματος . 
εἰ δ’ ἔχει τοῦτο οὕτως , τό γε πρῶτον ἡμῖν τοῦ πρώτου τῆς γενέσεως πιθανώτερον ἂν εἴη σχεδὸν ὑπηργμένον · καὶ θῶμεν δὴ τὴν ἀρχὴν τῆς ἀρχῆς εὐσχημονέστερον ἔχειν , καὶ τῶν μεγίστων σοφίας περὶ θεῶν γενέσεως ὀρθότατα ἐπιβαίνειν ἡμᾶς . 
Κλεινίας ἔστω ταῦτα εἰς δύναμιν λεγόμενα . 
Ἀθηναῖος φέρε δή , ζῷόν γε ἀληθέστατα λέγεσθαι κατὰ φύσιν φῶμεν τοῦτό γε , ὅταν μία συνελθοῦσα σύστασις ψυχῆς καὶ σώματος ἀποτέκῃ μίαν μορφήν ; 
Κλεινίας ὀρθῶς . 
Ἀθηναῖος ζῷον μὲν δὴ τὸ τοιοῦτον καλεῖται δικαιότατα ; 
Κλεινίας ναί . 
Ἀθηναῖος στερεὰ δὲ σώματα λέγεσθαι χρὴ κατὰ τὸν εἰκότα λόγον πέντε , ἐξ ὧν κάλλιστα καὶ ἄριστά τις ἂν πλάττοι , τὸ δὲ ἄλλο γένος ἅπαν ἔχει μορφὴν μίαν · οὐ γάρ ἐστιν ἀσώματον ὅτι τ’ ἄλλο γίγνοιτ’ ἂν καὶ χρῶμα οὐδὲν οὐδαμῶς οὐδέποτ’ ἔχον , πλὴν τὸ θειότατον ὄντως ψυχῆς γένος . 
τοῦτο δ’ ἐστὶ σχεδὸν ᾧ μόνῳ πλάττειν καὶ δημιουργεῖν προσήκει , σώματι δέ , ὃ λέγομεν , πλάττεσθαι καὶ γίγνεσθαι καὶ ὁρᾶσθαι · τῷ δέ—λέγωμεν πάλιν · οὐ γὰρ ἅπαξ ῥητέον—ἀοράτῳ τε εἶναι καὶ γιγνώσκοντι νοητῷ τε , μνήμης μεταλαβόντι λογισμοῦ τε ἐν περιτταῖς τε καὶ ἀρτίαις ἅμα μεταβολαῖς . 
πέντε οὖν ὄντων τῶν σωμάτων , πῦρ χρὴ φάναι καὶ ὕδωρ εἶναι καὶ τρίτον ἀέρα , τέταρτον δὲ γῆν , πέμπτον δὲ αἰθέρα , τούτων δ’ ἐν ἡγεμονίαις ἕκαστον ζῷον πολὺ καὶ παντοδαπὸν ἀποτελεῖσθαι . 
μαθεῖν δὲ καθ’ ἓν ὧδ’ ἔστιν χρεών . 
γήινον μὲν τιθῶμεν τὸ πρῶτον ἡμῖν ἕν , πάντας μὲν ἀνθρώπους , πάντα δὲ ὅσα πολύποδα καὶ ἄποδα , καὶ ὅσα πορεύσιμα καὶ ὅσα μόνιμα , διειλημμένα ῥίζαις · τὸ δὲ ἓν αὐτοῦ τόδε νομίζειν δεῖ , ὡς πάντα μὲν ἐξ ἁπάντων ταῦτ’ ἔστιν τῶν γενῶν , τὸ δὲ πολὺ τούτου γῆς ἐστιν καὶ τῆς στερεμνίας φύσεως . 
ἄλλο δὲ χρὴ ζῴου γένος θεῖναι δεύτερον γιγνόμενον ἅμα καὶ δυνατὸν ὁρᾶσθαι · τὸ γὰρ πλεῖστον πυρὸς ἔχει , ἔχει μὴν γῆς τε καὶ ἀέρος , ἔχει δὲ καὶ ἁπάντων τῶν ἄλλων βραχέα μέρη , διὸ δὴ ζῷά τε ἐξ αὐτῶν παντοδαπὰ γίγνεσθαι χρὴ φάναι καὶ ὁρώμενα , νομίσαι δὲ δὴ δεῖ πάλιν τὰ κατ’ οὐρανὸν ζῴων γένη , ὃ δὴ πᾶν χρὴ φάναι θεῖον γένος ἄστρων γεγονέναι , σώματος μὲν τυχὸν καλλίστου , ψυχῆς δ’ εὐδαιμονεστάτης τε καὶ ἀρίστης . 
δυοῖν δὲ αὐτοῖς μοιρῶν τὴν ἑτέραν χρὴ δόξῃ μεταδιδόναι σχεδόν · ἢ γὰρ ἀνώλεθρόν τε καὶ ἀθάνατον ἕκαστον αὐτῶν εἶναι καὶ θεῖον τὸ παράπαν ἐξ ἁπάσης ἀνάγκης , ἤ τινα μακραίωνα βίον ἔχειν ἱκανὸν ἑκάστῳ ζωῆς , ἧς οὐδέν τι πλείονος ἂν προσδεῖσθαί ποτε.νοήσωμεν οὖν πρῶτον , ὃ λέγομεν , δύο τὰ τοιαῦτα εἶναι ζῷα—πάλιν γὰρ λέγωμεν—ὁρατὰ μὲν ἀμφότερα , τὸ μὲν ἐκ πυρός , ὡς δόξειεν ἄν , ὅλον , τὸ δ’ ἐκ γῆς , καὶ τὸ μὲν γήινον ἐν ἀταξίᾳ , τὸ δ’ ἐκ πυρὸς ἐν τάξει πάσῃ κινούμενον . 
τὸ μὲν οὖν ἐν ἀταξίᾳ κινούμενον ἄφρον χρὴ νομίζειν , ὅπερ ὡς τὸ πολὺ δρᾷ τὸ περὶ ἡμᾶς ζῷον , τὸ δὲ ἐν τάξει τε καὶ οὐρανῷ πόρον ἔχον μέγα τεκμήριον χρὴ ποιεῖσθαι τοῦ φρόνιμον εἶναι · κατὰ ταὐτὰ γὰρ ἂν καὶ ὡσαύτως πορευόμενον ἀεὶ καὶ ποιοῦν καὶ πάσχον τεκμήριον ἱκανὸν τοῦ φρονίμως ζῆν εἴη παρεχόμενον . 
ἡ ψυχῆς δὲ ἀνάγκη νοῦν κεκτημένης ἁπασῶν ἀναγκῶν πολὺ μεγίστη γίγνοιτ’ ἄν—ἄρχουσα γὰρ ἀλλ’ οὐκ ἀρχομένη νομοθετεῖ—τὸ δὲ ἀμετάστροφον , ὅταν ψυχὴ τὸ ἄριστον κατὰ τὸν ἄριστον βουλεύσηται νοῦν , τὸ τέλεον ἐκβαίνει τῷ ὄντι κατὰ νοῦν , καὶ οὐδὲ ἀδάμας ἂν αὐτοῦ κρεῖττον οὐδὲ ἀμεταστροφώτερον ἄν ποτε γένοιτο , ἀλλ’ ὄντως τρεῖς Μοῖραι κατέχουσαι φυλάττουσι τέλεον εἶναι τὸ βελτίστῃ βουλῇ βεβουλευμένον ἑκάστοις θεῶν . 
τοῖς δὲ ἀνθρώποις ἐχρῆν τεκμήριον εἶναι τοῦ νοῦν ἔχειν ἄστρα τε καὶ σύμπασαν ταύτην τὴν διαπορείαν , ὅτι τὰ αὐτὰ ἀεὶ πράττει διὰ τὸ βεβουλευμένα πάλαι πράττειν θαυμαστόν τινα χρόνον ὅσον , ἀλλ’ οὐ μεταβουλευόμενον ἄνω καὶ κάτω , τοτὲ μὲν ἕτερα , ἄλλοτε δὲ ἄλλα πρᾶττον , πλανᾶσθαί τε καὶ μετακυκλεῖσθαι . 
τοῦθ’ ἡμῶν τοῖς πολλοῖς αὐτὸ τοὐναντίον ἔδοξεν , ὅτι τὰ αὐτὰ καὶ ὡσαύτως πράττει , ψυχὴν οὐκ ἔχειν · οὕτω τοῖς ἄφροσι συνεφέσπετο τὸ πλῆθος , ὡς τὸ μὲν ἀνθρώπινον ἔμφρον καὶ ζῶν ὡς κινούμενον ὑπολαβεῖν , τὸ δὲ θεῖον ἄφρον ὡς μένον ἐν ταῖς αὐταῖς φοραῖς · ἐξῆν δὲ ἀνθρώπῳ γε ἐπὶ τὰ καλλίω καὶ βελτίω καὶ φίλα τιθεμένῳ λαμβάνειν ὡς διὰ τοῦτο αὐτὸ ἔμφρον δεῖ νομίζειν τὸ κατὰ ταὐτὰ καὶ ὡσαύτως καὶ διὰ ταὐτὰ πρᾶττον ἀεί , τοῦτο δ’ εἶναι τὴν τῶν ἄστρων φύσιν , ἰδεῖν μὲν καλλίστην , πορείαν δὲ καὶ χορείαν πάντων χορῶν καλλίστην καὶ μεγαλοπρεπεστάτην χορεύοντα πᾶσι τοῖς ζῶσι τὸ δέον ἀποτελεῖν . 
καὶ μὴν ὅτι γε δικαίως ἔμψυχα αὐτὰ λέγομεν , πρῶτον τὸ μέγεθος αὐτῶν διανοηθῶμεν . 
οὐ γάρ , ὡς σμικρὰ φαντάζεται , τηλικαῦτα ὄντως ἐστίν , ἀλλ’ ἀμήχανον ἕκαστον αὐτῶν τὸν ὄγκον—πιστεῦσαι δ’ ἄξιον · ἀποδείξεσιν γὰρ ἱκαναῖς λαμβάνεται—τὸν γὰρ ἥλιον ὅλον τῆς γῆς ὅλης μείζω διανοηθῆναι δυνατὸν ὀρθῶς , καὶ πάντα δὴ τὰ φερόμενα ἄστρα θαυμαστόν τι μέγεθος ἔχει . 
λάβωμεν δὴ τίς τρόπος ἂν εἴη τοσοῦτον περιφέρειν ὄγκον τινὰ φύσιν τὸν αὐτὸν ἀεὶ χρόνον , ὅσον καὶ νῦν περιφέρεται . 
θεὸν δή φημι τὸν αἴτιον ἔσεσθαι , καὶ οὔποθ’ ἑτέρως εἶναι δυνατόν · ἔμψυχον μὲν γὰρ οὔποτε γένοιτ’ ἂν ἑτέρᾳ πλὴν διὰ θεόν , ὡς ἡμεῖς ἀπεφηνάμεθα . 
ὅτε δὲ τοῦτο οἷός τέ ἐστιν θεός , ἅπασα αὐτῷ ῥᾳστώνη γέγονεν τοῦ πρῶτον μὲν ζῷον γεγονέναι πᾶν σῶμα καὶ ὄγκον σύμπαντα , ἔπειτα , ᾗπερ ἂν διανοηθῇ βέλτιστα , ταύτῃ φέρειν . 
νῦν δὴ περὶ ἁπάντων τούτων ἕνα λόγον λέγοιμεν ἀληθῆ · οὐκ ἔστιν γῆν τε καὶ οὐρανὸν ἅπαντάς τε ἀστέρας ὄγκους τε ἐκ τούτων σύμπαντας , μὴ ψυχῆς πρὸς ἑκάστῳ γενομένης ἢ καὶ ἐν ἑκάστοις , εἶτα εἰς ἀκρίβειαν κατ’ ἐνιαυτὸν οὕτω πορεύεσθαι κατὰ μῆνάς τε καὶ ἡμέρας , καὶ σύμπαντα τὰ γιγνόμενα σύμπασιν ἡμῖν ἀγαθὰ γίγνεσθαι.δεῖ δέ , ὅσῳ φλαυρότερόν ἐστ’ ἄνθρωπος , μή τοι ληροῦντά γε , σαφῶς δέ τι λέγοντα φαίνεσθαι . 
ῥύμας μὲν οὖν εἴ τις αἰτίας τινὰς ἐρεῖ σωμάτων ἢ φύσεις ἤ τι τοιοῦτον , οὐδὲν σαφὲς ἐρεῖ · τὸ δὲ παρ’ ἡμῶν εἰρημένον σφόδρ’ ἀναλαβεῖν χρή , πότερον ἔχει λόγον ὁ λόγος ἢ πάντως ὑστερεῖ , τὸ πρῶτον μὲν τὰ ὄντα εἶναι δύο , τὸ μὲν ψυχήν , τὸ δὲ σῶμα , καὶ πολλὰ ἑκατέρου , πάντα δὲ ἀλλήλων ἄλλα καὶ ἑκάτερα ἑκατέρων , καὶ τρίτον ἄλλο οὐδὲν κοινὸν οὐδενί , διαφέρειν δὲ ψυχὴν σώματος . 
ἔμφρον μέν που , τὸ δὲ ἄφρον θήσομεν , ἄρχον δέ , τὸ δὲ ἀρχόμενον , καὶ τὸ μὲν αἴτιον ἁπάντων , τὸ δὲ ἀναίτιον πάσης πάθης · ὥστε τά γε δὴ κατ’ οὐρανὸν ὑπ’ ἄλλου του φάναι γεγονέναι , καὶ μὴ ψυχῆς τε καὶ σώματος οὕτως εἶναι γεννήματα , πολλὴ μωρία τε καὶ ἀλογία . 
εἰ δ’ οὖν δεῖ νικᾶν τοὺς περὶ ἁπάντων τῶν τοιούτων λόγους καὶ πιστῶς θεῖα φαίνεσθαι γεγονέναι τὰ τοιαῦτα σύμπαντα , δυοῖν τοι θάτερα θετέον αὐτά · ἢ γὰρ θεοὺς αὐτοὺς ταῦτα ὑμνητέον ὀρθότατα , ἢ θεῶν εἰκόνας ὡς ἀγάλματα ὑπολαβεῖν γεγονέναι , θεῶν αὐτῶν ἐργασαμένων · οὐ γὰρ ἀνοήτων γε οὐδὲ βραχέος ἀξίων , ἀλλ’ ὅπερ εἰρήκαμεν , τούτων ἡμῖν θάτερα θετέα , τὰ δὲ τεθέντα τιμητέον πάντων ἀγαλμάτων διαφερόντως · οὐ γὰρ μήποτε φανῇ καλλίω καὶ κοινότερα συμπάντων ἀνθρώπων ἀγάλματα , οὐδ’ ἐν διαφέρουσιν τόποις ἱδρυμένα , καθαριότητι καὶ σεμνότητι καὶ συμπάσῃ ζωῇ διαφέροντα ἢ ταύτῃ ὡς πάντῃ ταύτῃ γεγένηται . 
νῦν οὖν δὴ περὶ θεῶν ἐγχειρῶμεν τό γε τοσοῦτον , τὰ δύο κατιδόντες ζῷα ὁρατὰ ἡμῖν , ἅ φαμεν ἀθάνατον , τὸ δὲ γήινον ἅπαν θνητὸν γεγονέναι , τὰ τρία τὰ μέσα τῶν πέντε τὰ μεταξὺ τούτων σαφέστατα κατὰ δόξαν τὴν ἐπιεικῆ γεγονότα πειραθῆναι λέγειν . 
αἰθέρα μὲν γὰρ μετὰ τὸ πῦρ θῶμεν , ψυχὴν δ’ ἐξ αὐτοῦ τιθῶμεν πλάττειν ζῷα δύναμιν ἔχοντα , ὥσπερ τῶν ἄλλων γενῶν , τὸ πολὺ μὲν τῆς αὐτοῦ φύσεως , τὰ δὲ σμικρότερα συνδέσμου χάριν ἐκ τῶν ἄλλων γενῶν · μετὰ δὲ τὸν αἰθέρα ἐξ ἀέρος πλάττειν τὴν ψυχὴν γένος ἕτερον ζῴων , καὶ τὸ τρίτον ἐξ ὕδατος . 
πάντα δὲ δημιουργήσασαν ταῦτα ψυχὴν ζῴων εἰκὸς ὅλον οὐρανὸν ἐμπλῆσαι , χρησαμένην πᾶσι τοῖς γένεσι κατὰ δύναμιν , πάντων μὲν μετόχων τοῦ ζῆν γεγονότων · δεύτερα δὲ καὶ τρίτα καὶ τέταρτα καὶ πέμπτα , ἀπὸ θεῶν τῶν φανερῶν ἀρξάμενα γενέσεως , εἰς ἡμᾶς τοὺς ἀνθρώπους ἀποτελευτᾶν.θεοὺς μὲν δή , Δία τε καὶ Ἥραν καὶ τοὺς ἄλλους πάντας , ὅπῃ τις ἐθέλει , ταύτῃ κατὰ τὸν αὐτὸν τιθέσθω νόμον καὶ πάγιον ἐχέτω τοῦτον τὸν λόγον · θεοὺς δὲ δὴ τοὺς ὁρατούς , μεγίστους καὶ τιμιωτάτους καὶ ὀξύτατον ὁρῶντας πάντῃ , τοὺς πρώτους τὴν τῶν ἄστρων φύσιν λεκτέον καὶ ὅσα μετὰ τούτων αἰσθανόμεθα γεγονότα , μετὰ δὲ τούτους καὶ ὑπὸ τούτοις ἑξῆς δαίμονας , ἀέριον δὲ γένος , ἔχον ἕδραν τρίτην καὶ μέσην , τῆς ἑρμηνείας αἴτιον , εὐχαῖς τιμᾶν μάλα χρεὼν χάριν τῆς εὐφήμου διαπορείας . 
τῶν δὲ δύο τούτων ζῴων , τοῦ τ’ ἐξ αἰθέρος ἐφεξῆς τε ἀέρος ὄν , διορώμενον ὅλον αὐτῶν ἑκάτερον εἶναι—παρὸν δὴ πλησίον οὐ κατάδηλον ἡμῖν γίγνεσθαι—μετέχοντα δὲ φρονήσεως θαυμαστῆς , ἅτε γένους ὄντα εὐμαθοῦς τε καὶ μνήμονος , γιγνώσκειν μὲν σύμπασαν τὴν ἡμετέραν αὐτὰ διάνοιαν λέγωμεν , καὶ τόν τε καλὸν ἡμῶν καὶ ἀγαθὸν ἅμα θαυμαστῶς ἀσπάζεσθαι καὶ τὸν σφόδρα κακὸν μισεῖν , ἅτε λύπης μετέχοντα ἤδη—θεὸν μὲν γὰρ δὴ τὸν τέλος ἔχοντα τῆς θείας μοίρας ἔξω τούτων εἶναι , λύπης τε καὶ ἡδονῆς , τοῦ δὲ φρονεῖν καὶ τοῦ γιγνώσκειν κατὰ πάντα μετειληφέναι— καὶ συμπλήρους δὴ ζῴων οὐρανοῦ γεγονότος , ἑρμηνεύεσθαι πρὸς ἀλλήλους τε καὶ τοὺς ἀκροτάτους θεοὺς πάντας τε καὶ πάντα , διὰ τὸ φέρεσθαι τὰ μέσα τῶν ζῴων ἐπί τε γῆν καὶ ἐπὶ τὸν ὅλον οὐρανὸν ἐλαφρᾷ φερόμενα ῥύμῃ . 
τὸ δὲ ὕδατος πέμπτον ὂν ἡμίθεον μὲν ἀπεικάσειεν ἄν τις ὀρθῶς ἀπεικάζων ἐξ αὐτοῦ γεγονέναι , καὶ τοῦτ’ εἶναι τοτὲ μὲν ὁρώμενον , ἄλλοτε δὲ ἀποκρυφθὲν ἄδηλον γιγνόμενον , θαῦμα κατ’ ἀμυδρὰν ὄψιν παρεχόμενον . 
τούτων δὴ τῶν πέντε ὄντως ὄντων ζῴων , ὅπῃ τινὲς ἐνέτυχον ἡμῶν , ἢ καθ’ ὕπνον ἐν ὀνειροπολίᾳ προστυχόντες , ἢ κατὰ φήμας τε καὶ μαντείας λεχθέν τισιν ἐν ἀκοαῖς ὑγιαίνουσιν ἢ καὶ κάμνουσιν , ἢ καὶ τελευτῇ βίου προστυχέσι γενομένοις , ἰδίᾳ τε καὶ δημοσίᾳ δόξας παραγενομένας , ὅθεν ἱερὰ πολλὰ πολλῶν γέγονεν , τὰ δὲ γενήσεται , τούτων πάντων νομοθέτης , ὅστις νοῦν κέκτηται καὶ τὸν βραχύτατον , οὔποτε μὴ τολμήσῃ καινοτομῶν , ἐπὶ θεοσέβειαν ἥτις μὴ σαφὲς ἔχει τι τρέψαι πόλιν ἑαυτοῦ · καὶ μὴν οὐδ’ ὧν ὁ πάτριος νόμος εἴρηκεν περὶ θυσιῶν ἀποκωλύσει , μηδὲν τὸ παράπαν εἰδώς , ὥσπερ οὐδ’ ὂν δυνατὸν εἰδέναι τῇ θνητῇ φύσει τῶν τοιούτων πέρι . 
τοὺς δὲ ὄντως ἡμῖν φανεροὺς ὄντας θεοὺς ἆρ’ οὐχ αὑτὸς λόγος ἔχει κακίστους εἶναι τοὺς μὴ τολμῶντας λέγειν ἡμῖν καὶ φανεροὺς ποιεῖν ἀνοργιάστους τε ὄντας ἑτέρους θεοὺς καὶ τιμὰς μὴ δεχομένους τὰς προσηκούσας αὐτοῖς ; 
νῦν δὲ δὴ συμβαίνει γιγνόμενον ἅμα τὸ τοιοῦτον · οἷον γὰρ εἴ ποτέ τις ἡμῶν ἥλιον ἢ σελήνην ἑωρακὼς ἦν γιγνομένους ἐφορῶντάς τε ἡμᾶς πάντας , καὶ μὴ ἔφραζεν ἀδύνατος ὤν πῃ φράζειν , τιμῆς τε ἀμοίρους ὄντας ἅμα καὶ μὴ προθυμοῖτο τό γε αὑτοῦ μέρος , εἰς ἔντιμον χώραν καταφανεῖς ἄγων αὐτούς , ἑορτάς τε αὐτοῖς γίγνεσθαι ποιεῖν καὶ θυσίας , ἀπολαμβανόμενόν τε χρόνον ἑκάστοις μειζόνων καὶ ἐλαττόνων πολλάκις ἐνιαυτῶν ὥρας διανέμειν , ἆρ’ οὐκ ἂν κακὸς ἑαυτῷ τε καὶ ἄλλῳ τῷ γιγνώσκοντι λεγόμενος ἐν δίκῃ συνεδόκει λέγεσθαί ποτ’ ἄν ; 
Κλεινίας πῶς γὰρ οὔκ , ὦ ξένε ; 
κάκιστος μὲν οὖν . 
Ἀθηναῖος τοῦτο τοίνυν , ὦ Κλεινία φίλε , περὶ ἐμὲ νῦν γιγνόμενον ἴσθι φανερῶς . 
Κλεινίας πῶς λέγεις ; 
Ἀθηναῖος ἴστε ὀκτὼ δυνάμεις τῶν περὶ ὅλον οὐρανὸν γεγονυίας ἀδελφὰς ἀλλήλων , ὧν καθεώρακα ἐγώ—καὶ οὐδὲν μέγα διαπέπραγμαι · 
ῥᾴδιον γὰρ καὶ ἑτέρῳ—τούτων δ’ εἰσὶ τρεῖς αὗται , μία μὲν ἡλίου , μία δὲ σελήνης , μία δὲ τῶν [πλανητῶν] 
ἄστρων ὧν ἐμνήσθημεν ὀλίγον ἔμπροσθεν , πέντε δὲ ἕτεραι . 
ταύτας δὴ πάσας καὶ τούτους τοὺς ἐν ταύταισιν εἴτε αὐτοὺς ἰόντας εἴτε φερομένους ἐν ὀχήμασι πορεύεσθαι ταύτῃ , μηδεὶς ἄλλως ποτὲ νομίσῃ πάντων ἡμῶν ὡς οἱ μὲν θεοί εἰσιν αὐτῶν , οἱ δ’ οὔ , μηδ’ ὡς οἱ μὲν γνήσιοι , οἱ δὲ τοιοῦτοί τινες οἵους οὐδὲ θέμις εἰπεῖν ἡμῶν οὐδενί , πάντες δὲ δὴ πάντας λέγωμέν τε καὶ φῶμεν ἀδελφούς τ’ εἶναι καὶ ἐν ἀδελφαῖς μοίραις , καὶ τιμὰς ἀποδιδῶμεν μὴ τῷ μὲν ἐνιαυτόν , τῷ δὲ μῆνα , τοῖς δὲ μήτε τινὰ μοῖραν τάττωμεν μήτε τινὰ χρόνον ἐν ᾧ διεξέρχεται τὸν αὑτοῦ πόλον , συναποτελῶν κόσμον ὃν ἔταξεν λόγος ὁ πάντων θειότατος ὁρατόν · ὃν ὁ μὲν εὐδαίμων πρῶτον μὲν ἐθαύμασεν , ἔπειτα δὲ ἔρωτα ἔσχεν τοῦ καταμαθεῖν ὁπόσα θνητῇ φύσει δυνατά , ἡγούμενος ἄρισθ’ οὕτως εὐτυχέστατά τε διάξειν τὸν βίον τελευτήσας τε εἰς τόπους ἥξειν προσήκοντας ἀρετῇ , καὶ μεμυημένος ἀληθῶς τε καὶ ὄντως , μεταλαβὼν φρονήσεως εἷς ὢν μιᾶς , τὸν ἐπίλοιπον χρόνον θεωρὸς τῶν καλλίστων γενόμενος , ὅσα κατ’ ὄψιν , διατελεῖ . 
νῦν δὴ τὸ μετὰ τοῦθ’ ἡμῖν λοιπὸν λέγειν ὅσοι τ’ εἰσίν , καὶ τίνες · οὐ γὰρ μήποτε φανῶμεν ψευδεῖς . 
βεβαίως δὴ διισχυρίζομαι τό γε τοσοῦτον . 
λέγω γὰρ πάλιν ὀκτὼ μὲν εἶναι , τῶν δὲ ὀκτὼ τρεῖς μὲν εἰρῆσθαι , πέντε δ’ ἔτι λοιπάς . 
ἡ τετάρτη δὲ φορὰ καὶ διέξοδος ἅμα καὶ πέμπτη τάχει μὲν ἡλίῳ σχεδὸν ἴση , καὶ οὔτε βραδυτέρα οὔτε θάττων τό γ’ ἐπίπαν . 
δεῖ τούτων τριῶν ὄντων τὸν νοῦν ἱκανὸν ἔχοντα ἡγεῖσθαι . 
λέγωμεν δὴ ταύτας ἡλίου τ’ εἶναι καὶ ἑωσφόρου , καὶ τρίτου—ὡς μὲν ὀνόματι φράζειν οὐκ ἔστιν διὰ τὸ μὴ γιγνώσκεσθαι , τούτου δ’ αἴτιος ὁ πρῶτος ταῦτα κατιδὼν βάρβαρος ὤν · παλαιὸς γὰρ δὴ τρόπος ἔθρεψεν τοὺς πρώτους ταῦτα ἐννοήσαντας διὰ τὸ κάλλος τῆς θερινῆς ὥρας , ἣν Αἴγυπτός τε Συρία θ’ ἱκανῶς κέκτηται , φανεροὺς μὲν ὡς ἔπος εἰπεῖν ἀστέρας ἀεὶ σύμπαντας καθορῶντας , ἅτε νεφῶν καὶ ὑδάτων ἀπόπροσθεν ἀεὶ τοῦ κόσμου κεκτημένους , ὅθεν καὶ πανταχόσε καὶ δεῦρ’ ἐξήκει , βεβασανισμένα χρόνῳ μυριετεῖ τε καὶ ἀπείρῳ . 
διὸ θαρροῦντα χρὴ ταῦτα εἰς νόμους θέσθαι—τὸ γὰρ μὴ τίμια τὰ θεῖα εἶναι , τὰ δὲ τίμια , σαφῶς οὐκ ἐμφρόνων—ὅτι δὲ οὐκ ὀνόματα ἔσχηκεν , τήν γε αἰτίαν χρὴ λέγεσθαι ταύτην . 
ἀλλὰ γὰρ ἐπωνυμίαν εἰλήφασιν θεῶν · ὁ μὲν γὰρ ἑωσφόρος ἕσπερός τε ὢν αὑτὸς ἀφροδίτης εἶναι σχεδὸν ἔχει λόγον καὶ μάλα Συρίῳ νομοθέτῃ πρέπον , ὁ δ’ ὁμόδρομος ἡλίῳ τε ἅμα καὶ τούτῳ σχεδὸν Ἑρμοῦ . 
τρεῖς δ’ ἔτι φορὰς λέγωμεν ἐπὶ δεξιὰ πορευομένων μετὰ σελήνης τε καὶ ἡλίου . 
ἕνα δὲ τὸν ὄγδοον χρὴ λέγειν , ὃν μάλιστά τις ἂν κόσμον προσαγορεύοι , ὃς ἐναντίος ἐκείνοις σύμπασιν πορεύεται , <οὐκ> 
ἄγων τοὺς ἄλλους , ὥς γε ἀνθρώποις φαίνοιτ’ ἂν ὀλίγα τούτων εἰδόσιν . 
ὅσα δὲ ἱκανῶς ἴσμεν , ἀνάγκη λέγειν καὶ λέγομεν · ἡ γὰρ ὄντως οὖσα σοφία ταύτῃ πῃ φαίνεται τῷ καὶ σμικρὰ συννοίας ὀρθῆς θείας τε μετειληφότι . 
λοιποὶ δὴ τρεῖς ἀστέρες , ὧν εἷς μὲν βραδυτῆτι διαφέρων αὐτῶν ἐστι , Κρόνου δ’ αὐτόν τινες ἐπωνυμίαν φθέγγονται · τὸν δὲ μετὰ τοῦτον βραδυτῆτι λέγειν χρὴ Διός , Ἄρεως δὲ ὁ μετὰ τοῦτον , πάντων δὲ οὗτος ἐρυθρώτατον ἔχει χρῶμα . 
χαλεπὸν δὲ οὐδὲν τούτων κατανοῆσαί τινα φράζοντός τινος , ἀλλὰ μαθόντα , ὡς λέγομεν , ἡγεῖσθαι δεῖ.τόδε γε μὴν διανοηθῆναι χρὴ πάντ’ ἄνδρα Ἕλληνα , ὡς τόπον ἔχομεν τὸν τῶν Ἑλλήνων πρὸς ἀρετὴν ἐν τοῖς σχεδὸν ἄριστον · τὸ δ’ ἐπαινετὸν αὐτοῦ χρὴ λέγειν ὅτι μέσος ἂν εἴη χειμώνων τε καὶ τῆς θερινῆς φύσεως , ἡ δ’ ὑστεροῦσα ἡμῖν εἰς τὸ θερινὸν φύσις τοῦ περὶ τὸν ἐκεῖ τόπον , ὅπερ εἴπομεν , ὕστερον αὐτοῖς παραδέδωκεν τὸ τούτων τῶν θεῶν τοῦ κόσμου κατανόημα . 
λάβωμεν δὲ ὡς ὅτιπερ ἂν Ἕλληνες βαρβάρων παραλάβωσι , κάλλιον τοῦτο εἰς τέλος ἀπεργάζονται · καὶ δὴ καὶ περὶ τὰ νῦν λεγόμενα ταὐτὸν δεῖ διανοηθῆναι τοῦτο , ὡς χαλεπὸν μὲν πάντα τὰ τοιαῦτα ἀναμφισβητήτως ἐξευρίσκειν , πολλὴ δ’ ἐλπὶς ἅμα καὶ καλὴ κάλλιον καὶ δικαιότερον ὄντως τῆς ἐκ τῶν βαρβάρων ἐλθούσης φήμης τε ἅμα καὶ θεραπείας πάντων τούτων τῶν θεῶν ἐπιμελήσεσθαι τοὺς Ἕλληνας , παιδείαις τε καὶ ἐκ Δελφῶν μαντείαις χρωμένους καὶ πάσῃ τῇ κατὰ νόμους θεραπείᾳ . 
τόδε δὲ μηδείς ποτε φοβηθῇ τῶν Ἑλλήνων , ὡς οὐ χρὴ περὶ τὰ θεῖά ποτε πραγματεύεσθαι θνητοὺς ὄντας , πᾶν δὲ τούτῳ διανοηθῆναι τοὐναντίον , ὡς οὔτε ἄφρον ἐστίν ποτε τὸ θεῖον οὔτε ἀγνοεῖ που τὴν ἀνθρωπίνην φύσιν , ἀλλ’ οἶδεν ὅτι διδάσκοντος αὐτοῦ συνακολουθήσει καὶ μαθήσεται τὰ διδασκόμενα . 
ὅτι δὲ διδάσκει τοῦτο αὐτὸ ἡμᾶς , μανθάνομεν δὲ ἡμεῖς ἀριθμόν τε καὶ ἀριθμεῖν , οἶδεν δήπου . 
πάντων γὰρ ἀφρονέστατον ἂν εἴη τοῦτο ἀγνοοῦν · τὸ λεγόμενον γὰρ ἂν ὄντως αὐτὸ αὑτὸ ἀγνοοῖ , χαλεπαῖνον τῷ δυναμένῳ μανθάνειν , ἀλλ’ οὐ συγχαῖρον ἄνευ φθόνου διὰ θεὸν ἀγαθῷ γενομένῳ . 
λόγον δὴ καὶ πολὺν καὶ καλὸν ἔχει , τότε μέν , ὅτε περὶ θεῶν ἦν ἀνθρώποις διανοήματα πρῶτα , ὥς τε ἐγένοντο οἷοί τε ἐγίγνοντο καὶ ὁ μὲν καὶ οἵας μετεχειρίζοντο πράξεις , μὴ κατὰ νοῦν τοῖς σώφροσιν λέγεσθαι μηδὲ φίλως , μηδ’ ὡς οἱ δεύτεροι , ἐν οἷς πρεσβύτατα μὲν τὰ πυρὸς ἐλέγετο καὶ ὕδατος καὶ τῶν ἄλλων σωμάτων , ὕστερα δὲ τὰ τῆς θαυμαστῆς ψυχῆς , καὶ φορὰ κρείττων καὶ τιμιωτέρα , ἣν σῶμα εἴληχεν φέρειν αὐτό τε ἑαυτὸ θερμότητι καὶ ψύξεσιν καὶ πᾶσιν τοῖς τοιούτοις , ἀλλ’ οὐ ψυχὴ σῶμά τε καὶ ἑαυτήν · 
νῦν δ’ ὅτε λέγομεν ψυχὴν μέν , ἄνπερ ἐν σώματι γένηται , θαῦμα οὐδὲν κινεῖν τε καὶ περιφέρειν τοῦτο καὶ ἑαυτήν , οὐδ’ ἡμῖν ἀπιστεῖ ψυχὴ κατὰ λόγον οὐδένα ὡς βάρος οὐδὲν περιφέρειν δυναμένη . 
διὸ καὶ νῦν ἡμῶν ἀξιούντων , ψυχῆς οὔσης αἰτίας τοῦ ὅλου , καὶ πάντων μὲν τῶν ἀγαθῶν ὄντων τοιούτων , τῶν δὲ αὖ φλαύρων τοιούτων ἄλλων , τῆς μὲν φορᾶς πάσης καὶ κινήσεως ψυχὴν αἰτίαν εἶναι θαῦμα οὐδέν , τὴν δ’ ἐπὶ τἀγαθὸν φορὰν καὶ κίνησιν τῆς ἀρίστης ψυχῆς εἶναι , τὴν δ’ ἐπὶ τοὐναντίον ἐναντίαν , νενικηκέναι δεῖ καὶ νικᾶν τὰ ἀγαθὰ τὰ μὴ τοιαῦτα.ταῦτα ἡμῖν εἴρηται πάντα κατὰ τὴν τῶν ἀνοσίων τιμωρὸν [δὲ] 
δίκην · περὶ δὲ δὴ τὸ δοκιμαζόμενον οὐχ οἷόν τε ἡμῖν ἀπιστεῖν ὡς οὐ δεῖ τόν γε ἀγαθὸν σοφὸν ἡμᾶς ἡγεῖσθαι , τὴν δὲ σοφίαν ταύτην , ἣν ζητοῦμεν πάλαι , ἴδωμεν ἄν ποτ’ ἄρα ἐπινοήσωμεν ἢ κατὰ παιδείαν ἢ κατὰ τέχνην , ἥντινα τοῦ γιγνώσκειν ἐνδεεῖς ὄντες τῶν δικαίων , ἀγνώμονες ἂν εἶμεν ὄντες τοιοῦτοι . 
δοκοῦμεν δή μοι , καὶ λεκτέον · ἄνω γὰρ καὶ κάτω ζητῶν ᾗ μοι καταφανὴς γέγονεν , πειράσομαι δήλην ὑμῖν αὐτὴν ἀποτελεῖν . 
τὸ δὴ μέγιστον ἀρετῆς οὐ καλῶς πραττόμενον ἡμῖν γέγονεν αἴτιον , ὡς ἄρτι σημαίνειν ἐκ τῶν εἰρημένων μοι σφόδρα δοκεῖ . 
μεῖζον μὲν γὰρ ἀρετῆς μηδεὶς ἡμᾶς ποτε πείσῃ τῆς εὐσεβείας εἶναι τῷ θνητῷ γένει · τοῦτο δ’ ὅτι δῑ ἀμαθίαν τὴν μεγίστην ἐν ταῖς ἀρίσταις φύσεσιν οὐ γέγονεν , λεκτέον . 
ἄρισται δ’ εἰσὶν αἱ χαλεπώτατα μὲν ἂν γενόμεναι , μέγιστον δὲ ὄφελος , ἂν γίγνωνται · τά τε γὰρ τῆς βραδείας τε καὶ τῆς ἐναντίας φύσεως μετρίως ἀποδεχομένη ψυχὴ καὶ πρᾴως , εὔκολος ἂν εἴη , τήν τε ἀνδρείαν ἀγαμένη , καὶ πρὸς τὸ σωφρονεῖν εὐπειθής , καὶ τό γε μέγιστον , ἐν ταύταις ταῖς φύσεσιν δυναμένη μανθάνειν καὶ μνήμων οὖσα , εὖ μάλα χαίρειν τούτοις αὐτοῖς δύναιτ’ ἂν φιλομαθὴς ὥστ’ εἶναι . 
ταῦτα γὰρ οὔτε ῥᾴδια φύεσθαι , γενόμενά τε , καὶ τροφῆς καὶ παιδείας τυχόντα ἧς δεῖ , τοὺς πλείστους αὐτῶν καὶ χείρους κατέχειν ὀρθότατα δύναιτ’ ἂν τῷ φρονεῖν καὶ πράττειν καὶ λέγειν περὶ θεοὺς ἕκαστα ὡς δεῖ τε καὶ ὅτε δεῖ , περὶ θυσίας τε καὶ καθαρμοὺς τῶν περὶ θεούς τε καὶ ἀνθρώπους , οὐ σχήμασι τεχνάζοντας , ἀλλὰ ἀληθείᾳ τιμῶντας ἀρετήν , ὃ δὴ καὶ μέγιστόν ἐστι συμπάντων πάσῃ τῇ πόλει . 
τοῦτο δὴ οὖν τὸ μέρος εἶναί φαμεν φύσει κυριώτατον καὶ δυνατὸν ὡς οἷόν τε κάλλιστα καὶ ἄριστα μαθεῖν , εἰ διδάσκοι τις . 
ἀλλ’ οὐδ’ ἂν διδάξειεν , εἰ μὴ θεὸς ὑφηγοῖτο · εἰ τ’ οὖν διδάσκοι , κατὰ τρόπον δὲ μὴ δρῷ τὸ τοιοῦτον , κρεῖττον μὴ μανθάνειν . 
ὅμως δ’ ἐκ τῶν νῦν λεγομένων ἀνάγκη μαθεῖν ταῦτα καὶ ἐμὲ λέγειν τὴν τοιαύτην τε καὶ ἀρίστην φύσιν . 
πειρώμεθα δὴ τῷ τε λόγῳ διεξελθεῖν ἅ τ’ ἐστὶν καὶ οἷα καὶ ὡς δεῖ μανθάνειν , κατὰ δύναμιν τήν τ’ ἐμὴν τοῦ λέγοντος καὶ τὴν τῶν δυναμένων εἰσακοῦσαι , θεοσεβείας ᾧτινι τρόπῳ τις τίνα μαθήσεται . 
σχεδὸν μὲν οὖν ἐστιν ἄτοπον ἀκούσαντι , τὸ δ’ ὄνομα αὐτοῦ λέγομεν ἡμεῖς γε , ὅ τις οὐκ ἄν ποτε δόξειεν δῑ ἀπειρίαν τοῦ πράγματος—ἀστρονομίαν—ἀγνοεῖ τε ὅτι σοφώτατον ἀνάγκη τὸν ἀληθῶς ἀστρονόμον εἶναι , μὴ τὸν καθ’ Ἡσίοδον ἀστρονομοῦντα καὶ πάντας τοὺς τοιούτους , οἷον δυσμάς τε καὶ ἀνατολὰς ἐπεσκεμμένον , ἀλλὰ τὸν τῶν ὀκτὼ περιόδων τὰς ἑπτὰ περιόδους , διεξιούσης τὸν αὑτῶν κύκλον ἑκάστης οὕτως ὡς οὐκ ἂν ῥᾳδίως ποτὲ πᾶσα φύσις ἱκανὴ γένοιτο θεωρῆσαι , μὴ θαυμαστῆς μετέχουσα φύσεως . 
ὃ νῦν εἰρήκαμεν ἐροῦμέν τε , ὥς φαμεν , ὅπῃ δεῖ τε καὶ ὅπως χρεὼν μανθάνειν · πρῶτον δ’ ἡμῖν τόδε λεγέσθω.σελήνη μὲν περίοδον τὴν αὑτῆς τάχιστα διέξεισιν , ἄγουσα μῆνα καὶ πανσέληνον πρώτην · δεύτερον δὲ κατανοεῖν δεῖ τὸν ἥλιον , τροπὰς ἄγοντα διὰ πάσης τῆς αὑτοῦ περιόδου , καὶ τούτῳ τοὺς συνδρόμους . 
ἵνα δὲ μὴ πολλάκις ταὐτὰ περὶ τῶν αὐτῶν διαλεγώμεθα , τὰς ἄλλας ὅσας ἐν τῷ πρόσθεν διεξήλθομεν ὁδοὺς τούτων οὐ ῥᾴδιον συννοεῖν , ἐπὶ δὲ ταῦτα παρασκευάζοντας φύσεις οἵας δυνατὸν εἶναι , χρεὼν πολλὰ προδιδάσκοντα καὶ ἐθίζοντα ἀεὶ διαπονήσασθαι παῖδα ὄντα καὶ νεανίσκον . 
διὸ μαθημάτων δέον ἂν εἴη · τὸ δὲ μέγιστόν τε καὶ πρῶτον καὶ ἀριθμῶν αὐτῶν ἀλλ’ οὐ σώματα ἐχόντων , ἀλλὰ ὅλης τῆς τοῦ περιττοῦ τε καὶ ἀρτίου γενέσεώς τε καὶ δυνάμεως , ὅσην παρέχεται πρὸς τὴν τῶν ὄντων φύσιν . 
ταῦτα δὲ μαθόντι τούτοις ἐφεξῆς ἐστιν ὃ καλοῦσι μὲν σφόδρα γελοῖον ὄνομα γεωμετρίαν , τῶν οὐκ ὄντων δὲ ὁμοίων ἀλλήλοις φύσει ἀριθμῶν ὁμοίωσις πρὸς τὴν τῶν ἐπιπέδων μοῖραν γεγονυῖά ἐστιν διαφανής · ὃ δὴ θαῦμα οὐκ ἀνθρώπινον ἀλλὰ γεγονὸς θεῖον φανερὸν ἂν γίγνοιτο τῷ δυναμένῳ συννοεῖν . 
μετὰ δὲ ταύτην τοὺς τρὶς ηὐξημένους καὶ τῇ στερεᾷ φύσει ὁμοίους · τοὺς δὲ ἀνομοίους αὖ γεγονότας ἑτέρᾳ τέχνῃ ὁμοιοῖ , ταύτῃ ἣν δὴ στερεομετρίαν ἐκάλεσαν οἱ προστυχεῖς αὐτῇ γεγονότες · ὃ δὲ θεῖόν τ’ ἐστὶν καὶ θαυμαστὸν τοῖς ἐγκαθορῶσί τε καὶ διανοουμένοις ὡς περὶ τὸ διπλάσιον ἀεὶ στρεφομένης τῆς δυνάμεως καὶ τῆς ἐξ ἐναντίας ταύτῃ καθ’ ἑκάστην ἀναλογίαν εἶδος καὶ γένος ἀποτυποῦται πᾶσα ἡ φύσις . 
ἡ μὲν δὴ πρώτη τοῦ διπλασίου κατ’ ἀριθμὸν ἓν πρὸς δύο κατὰ λόγον φερομένη , διπλάσιον δὲ ἡ κατὰ δύναμιν οὖσα · ἡ δ’ εἰς τὸ στερεόν τε καὶ ἁπτὸν πάλιν αὖ διπλάσιον , ἀφ’ ἑνὸς εἰς ὀκτὼ διαπορευθεῖσα · ἡ δὲ διπλασίου μὲν εἰς μέσον , ἴσως δὲ τοῦ ἐλάττονος πλέον ἔλαττόν τε τοῦ μείζονος , τὸ δ’ ἕτερον τῷ αὐτῷ μέρει τῶν ἄκρων αὐτῶν ὑπερέχον τε καὶ ὑπερεχόμενον—ἐν μέσῳ δὲ τοῦ ἓξ πρὸς τὰ δώδεκα συνέβη τό τε ἡμιόλιον καὶ ἐπίτριτον—τούτων αὐτῶν ἐν τῷ μέσῳ ἐπ’ ἀμφότερα στρεφομένη τοῖς ἀνθρώποις σύμφωνον χρείαν καὶ σύμμετρον ἀπενείματο παιδιᾶς ῥυθμοῦ τε καὶ ἁρμονίας χάριν , εὐδαίμονι χορείᾳ Μουσῶν δεδομένη.ταῦτα μὲν οὖν δὴ ταύτῃ γιγνέσθω τε καὶ ἐχέτω σύμπαντα · τὸ δ’ ἐπὶ τούτοις τέλος , εἰς θείαν γένεσιν ἅμα καὶ τὴν τῶν ὁρατῶν καλλίστην τε καὶ θειοτάτην φύσιν ἰτέον , ὅσην ἀνθρώποις θεὸς ἔδωκεν κατιδεῖν , ἣν οὔποτε ἄνευ τῶν νῦν διειρημένων μὴ κατιδὼν ἐπεύξηταί τις ῥᾳστώνῃ παραλαβεῖν . 
πρὸς τούτοις δὲ τὸ καθ’ ἓν τῷ κατ’ εἴδη προσακτέον ἐν ἑκάσταις ταῖς συνουσίαις , ἐρωτῶντά τε καὶ ἐλέγχοντα τὰ μὴ καλῶς ῥηθέντα · πάντως γὰρ καλλίστη καὶ πρώτη βάσανος ἀνθρώποις ὀρθῶς γίγνεται , ὅσαι δὲ οὐκ οὖσαι προσποιοῦνται , ματαιότατος πόνος ἁπάντων . 
ἔτι δὲ τὴν ἀκρίβειαν τοῦ χρόνου ἡμῖν ληπτέον , ὡς ἀκριβῶς ἀποτελεῖ πάντα τὰ κατ’ οὐρανὸν γιγνόμενα , ἵν’ ὁ πιστεύσας ὡς ὁ λόγος ἀληθὴς γέγονεν ὅτι πρεσβύτερόν τ’ ἐστὶν ἅμα καὶ θειότερον ψυχὴ σώματος , ἡγήσαιτ’ ἂν παγκάλως τε καὶ ἱκανῶς εἰρῆσθαι τὸ θεῶν εἶναι πάντα πλέα καὶ μηδέποτε λήθῃ μηδὲ ἀμελείᾳ τῶν κρειττόνων ἡμᾶς παρωλιγωρῆσθαι . 
νοητέον δ’ ἐστὶν περὶ πάντα τὰ τοιαῦτα τόδε , ὡς , ἐὰν μέν τις ἕκαστα τούτων ὀρθῶς λαμβάνῃ , μέγ’ ὄφελος γίγνεται τῷ παραλαμβάνοντι κατὰ τρόπον , εἰ δὲ μή , θεὸν ἄμεινον ἀεὶ καλεῖν · ὁ δὲ τρόπος ὅδε 
—ἀνάγκη γὰρ τό γε τοσοῦτον φράζειν—πᾶν διάγραμμα ἀριθμοῦ τε σύστημα καὶ ἁρμονίας σύστασιν ἅπασαν τῆς τε τῶν ἄστρων περιφορᾶς τὴν ὁμολογίαν οὖσαν μίαν ἁπάντων ἀναφανῆναι δεῖ τῷ κατὰ τρόπον μανθάνοντι , φανήσεται δέ , ἄν , ὃ λέγομεν , ὀρθῶς τις εἰς ἓν βλέπων μανθάνῃ—δεσμὸς γὰρ πεφυκὼς πάντων τούτων εἷς ἀναφανήσεται διανοουμένοις —εἰ δ’ ἄλλως πως ταῦτα μεταχειριεῖταί τις , τύχην δεῖ καλεῖν , ὥσπερ καὶ λέγομεν . 
οὐ γὰρ ἄνευ γε τούτων μήποτέ τις ἐν πόλεσιν εὐδαίμων γένηται φύσις , ἀλλ’ οὗτος ὁ τρόπος , αὕτη ἡ τροφή , ταῦτα τὰ μαθήματα · εἴτε χαλεπὰ εἴτε ῥᾴδια , ταύτῃ πορευτέον . 
ἀμελῆσαι δὲ οὐ θεμιτόν ἐστιν θεῶν , καταφανοῦς γενομένης τῆς πάντων αὐτῶν κατὰ τρόπον λεγομένης φήμης εὐτυχοῦς . 
τὸν δὲ σύμπαντα ταῦτα οὕτως εἰληφότα , τοῦτον λέγω τὸν ἀληθέστατα σοφώτατον · ὃν καὶ διισχυρίζομαι παίζων καὶ σπουδάζων ἅμα , ὅτε θανάτῳ τις τῶν τοιούτων τὴν αὑτοῦ μοῖραν ἀναπλήσει , σχεδὸν ἐάνπερ ἔτ’ ἀποθανὼν ᾖ , μήτε μεθέξειν ἔτι πολλῶν τότε καθάπερ νῦν αἰσθήσεων , μιᾶς τε μοίρας μετειληφότα μόνον καὶ ἐκ πολλῶν ἕνα γεγονότα , εὐδαίμονά τε ἔσεσθαι καὶ σοφώτατον ἅμα καὶ μακάριον , εἴτε τις ἐν ἠπείροις εἴτ’ ἐν νήσοις μακάριος ὢν ζῇ , κἀκεῖνον μεθέξειν τῆς τοιαύτης ἀεὶ τύχης , κεἴτε δημοσίᾳ τις ἐπιτηδεύσας ταῦτα εἴτε ἰδίᾳ διαβιῷ , τὰ αὐτὰ καὶ ὡσαύτως αὐτὸν πράξειν παρὰ θεῶν . 
ὃ δὲ κατ’ ἀρχάς τε ἐλέγομεν , καὶ νῦν αὑτὸς πάρεστι λόγος ἀληθὴς ὄντως , ὡς οὐ δυνατὸν ἀνθρώποις τελέως μακαρίοις τε καὶ εὐδαίμοσι γενέσθαι πλὴν ὀλίγων , ἔστιν ταῦτα ὀρθῶς εἰρημένα · ὁπόσοι γὰρ θεῖοι καὶ σώφρονες ἅμα τῆς ἄλλης τε μετέχοντες ἀρετῆς φύσει , πρὸς δὲ τούτοις ὅσα μαθήματος ἔχεται μακαρίου πάντα εἰληφότες —ἃ δ’ ἔστιν εἰρήκαμεν—τούτοισιν μόνοις τὰ τοῦ δαιμονίου σύμπαντα ἱκανῶς εἴληχέ τε καὶ ἔχει . 
τοῖς μὲν οὖν ταῦτα οὕτω διαπονήσασιν ἰδίᾳ λέγομεν καὶ δημοσίᾳ κατὰ νόμον τίθεμεν , εἰς πρεσβύτου τέλος ἀφικομένοις τὰς μεγίστας ἀρχὰς παραδίδοσθαι δεῖν , τοὺς δ’ ἄλλους τούτοις συνεπομένους εὐφημεῖν πάντας θεοὺς ἅμα καὶ πάσας , καὶ τὸν νυκτερινὸν σύλλογον ἐπὶ ταύτην τὴν σοφίαν ἱκανῶς γνόντας τε καὶ δοκιμάσαντας ἡμᾶς ὀρθότατα πάντας παρακαλεῖν .
