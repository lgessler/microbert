βοοκ 1 
πᾶσα τέχνη καὶ πᾶσα μέθοδος , ὁμοίως δὲ πρᾶξίς τε καὶ προαίρεσις , ἀγαθοῦ τινὸς ἐφίεσθαι δοκεῖ · διὸ καλῶς ἀπεφήναντο τἀγαθόν , οὗ πάντ’ ἐφίεται . 
διαφορὰ δέ τις φαίνεται τῶν τελῶν · τὰ μὲν γάρ εἰσιν ἐνέργειαι , τὰ δὲ παρ’ αὐτὰς ἔργα τινά . 
ὧν δ’ εἰσὶ τέλη τινὰ παρὰ τὰς πράξεις , ἐν τούτοις βελτίω πέφυκε τῶν ἐνεργειῶν τὰ ἔργα . 
πολλῶν δὲ πράξεων οὐσῶν καὶ τεχνῶν καὶ ἐπιστημῶν πολλὰ γίνεται καὶ τὰ τέλη · ἰατρικῆς μὲν γὰρ ὑγίεια , ναυπηγικῆς δὲ πλοῖον , στρατηγικῆς δὲ νίκη , οἰκονομικῆς δὲ πλοῦτος . 
ὅσαι δ’ εἰσὶ τῶν τοιούτων ὑπὸ μίαν τινὰ δύναμιν , καθάπερ ὑπὸ τὴν ἱππικὴν χαλινοποιικὴ καὶ ὅσαι ἄλλαι τῶν ἱππικῶν ὀργάνων εἰσίν , αὕτη δὲ καὶ πᾶσα πολεμικὴ πρᾶξις ὑπὸ τὴν στρατηγικήν , κατὰ τὸν αὐτὸν δὴ τρόπον ἄλλαι ὑφ’ ἑτέρας · ἐν ἁπάσαις δὲ τὰ τῶν ἀρχιτεκτονικῶν τέλη πάντων ἐστὶν αἱρετώτερα τῶν ὑπ’ αὐτά · τούτων γὰρ χάριν κἀκεῖνα διώκεται . 
διαφέρει δ’ οὐδὲν τὰς ἐνεργείας αὐτὰς εἶναι τὰ τέλη τῶν πράξεων ἢ παρὰ ταύτας ἄλλο τι , καθάπερ ἐπὶ τῶν λεχθεισῶν ἐπιστημῶν . 
εἰ δή τι τέλος ἐστὶ τῶν πρακτῶν ὃ δῑ αὑτὸ βουλόμεθα , τἆλλα δὲ διὰ τοῦτο , καὶ μὴ πάντα δῑ ἕτερον αἱρούμεθα (πρόεισι γὰρ οὕτω γ’ εἰς ἄπειρον , ὥστ’ εἶναι κενὴν καὶ ματαίαν τὴν ὄρεξιν) , δῆλον ὡς τοῦτ’ ἂν εἴη τἀγαθὸν καὶ τὸ ἄριστον . 
ἆρ’ οὖν καὶ πρὸς τὸν βίον ἡ γνῶσις αὐτοῦ μεγάλην ἔχει ῥοπήν , καὶ καθάπερ τοξόται σκοπὸν ἔχοντες μᾶλλον ἂν τυγχάνοιμεν τοῦ δέοντος ; 
εἰ δ’ οὕτω , πειρατέον τύπῳ γε περιλαβεῖν αὐτὸ τί ποτ’ ἐστὶ καὶ τίνος τῶν ἐπιστημῶν ἢ δυνάμεων . 
δόξειε δ’ ἂν τῆς κυριωτάτης καὶ μάλιστα ἀρχιτεκτονικῆς . 
τοιαύτη δ’ ἡ πολιτικὴ φαίνεται · τίνας γὰρ εἶναι χρεὼν τῶν ἐπιστημῶν ἐν ταῖς πόλεσι , 
καὶ ποίας ἑκάστους μανθάνειν καὶ μέχρι τίνος , αὕτη διατάσσει · ὁρῶμεν δὲ καὶ τὰς ἐντιμοτάτας τῶν δυνάμεων ὑπὸ ταύτην οὔσας , οἷον στρατηγικὴν οἰκονομικὴν ῥητορικήν · χρωμένης δὲ ταύτης ταῖς λοιπαῖς [πρακτικαῖς] 
τῶν ἐπιστημῶν , ἔτι δὲ νομοθετούσης τί δεῖ πράττειν καὶ τίνων ἀπέχεσθαι , τὸ ταύτης τέλος περιέχοι ἂν τὰ τῶν ἄλλων , ὥστε τοῦτ’ ἂν εἴη τἀνθρώπινον ἀγαθόν . 
εἰ γὰρ καὶ ταὐτόν ἐστιν ἑνὶ καὶ πόλει , μεῖζόν γε καὶ τελειότερον τὸ τῆς πόλεως φαίνεται καὶ λαβεῖν καὶ σῴζειν · ἀγαπητὸν μὲν γὰρ καὶ ἑνὶ μόνῳ , κάλλιον δὲ καὶ θειότερον ἔθνει καὶ πόλεσιν . 
ἡ μὲν οὖν μέθοδος τούτων ἐφίεται , πολιτική τις οὖσα . 
λέγοιτο δ’ ἂν ἱκανῶς , εἰ κατὰ τὴν ὑποκειμένην ὕλην διασαφηθείη · τὸ γὰρ ἀκριβὲς οὐχ ὁμοίως ἐν ἅπασι τοῖς λόγοις ἐπιζητητέον , ὥσπερ οὐδ’ ἐν τοῖς δημιουργουμένοις . 
τὰ δὲ καλὰ καὶ τὰ δίκαια , περὶ ὧν ἡ πολιτικὴ σκοπεῖται , πολλὴν ἔχει διαφορὰν καὶ πλάνην , ὥστε δοκεῖν νόμῳ μόνον εἶναι , φύσει δὲ μή . 
τοιαύτην δέ τινα πλάνην ἔχει καὶ τἀγαθὰ διὰ τὸ πολλοῖς συμβαίνειν βλάβας ἀπ’ αὐτῶν · ἤδη γάρ τινες ἀπώλοντο διὰ πλοῦτον , ἕτεροι δὲ δῑ ἀνδρείαν . 
ἀγαπητὸν οὖν περὶ τοιούτων καὶ ἐκ τοιούτων λέγοντας παχυλῶς καὶ τύπῳ τἀληθὲς ἐνδείκνυσθαι , καὶ περὶ τῶν ὡς ἐπὶ τὸ πολὺ καὶ ἐκ τοιούτων λέγοντας τοιαῦτα καὶ συμπεραίνεσθαι . 
τὸν αὐτὸν δὴ τρόπον καὶ ἀποδέχεσθαι χρεὼν ἕκαστα τῶν λεγομένων · πεπαιδευμένου γάρ ἐστιν ἐπὶ τοσοῦτον τἀκριβὲς ἐπιζητεῖν καθ’ ἕκαστον γένος , ἐφ’ ὅσον ἡ τοῦ πράγματος φύσις ἐπιδέχεται · παραπλήσιον γὰρ φαίνεται μαθηματικοῦ τε πιθανολογοῦντος ἀποδέχεσθαι καὶ ῥητορικὸν ἀποδείξεις ἀπαιτεῖν . 
ἕκαστος δὲ κρίνει καλῶς ἃ γινώσκει , καὶ τούτων ἐστὶν ἀγαθὸς κριτής . 
καθ’ ἕκαστον μὲν ἄρα ὁ πεπαιδευμένος , ἁπλῶς δ’ ὁ περὶ πᾶν πεπαιδευμένος . 
διὸ τῆς πολιτικῆς οὐκ ἔστιν οἰκεῖος ἀκροατὴς ὁ νέος · ἄπειρος γὰρ τῶν κατὰ τὸν βίον πράξεων , οἱ λόγοι δ’ ἐκ τούτων καὶ περὶ τούτων · ἔτι δὲ τοῖς πάθεσιν ἀκολουθητικὸς ὢν ματαίως ἀκούσεται καὶ ἀνωφελῶς , ἐπειδὴ τὸ τέλος ἐστὶν οὐ γνῶσις ἀλλὰ πρᾶξις . 
διαφέρει δ’ οὐδὲν νέος τὴν ἡλικίαν ἢ τὸ ἦθος νεαρός · οὐ γὰρ παρὰ τὸν χρόνον ἡ ἔλλειψις , ἀλλὰ διὰ τὸ κατὰ πάθος ζῆν καὶ διώκειν ἕκαστα . 
τοῖς γὰρ τοιούτοις ἀνόνητος ἡ γνῶσις γίνεται , καθάπερ τοῖς ἀκρατέσιν · τοῖς δὲ κατὰ λόγον τὰς ὀρέξεις ποιουμένοις καὶ πράττουσι πολυωφελὲς ἂν εἴη τὸ περὶ τούτων εἰδέναι . 
καὶ περὶ μὲν ἀκροατοῦ , καὶ πῶς ἀποδεκτέον , καὶ τί προτιθέμεθα , πεφροιμιάσθω ταῦτα . 
λέγωμεν δ’ ἀναλαβόντες , ἐπειδὴ πᾶσα γνῶσις καὶ προαίρεσις ἀγαθοῦ τινὸς ὀρέγεται , τί ἐστὶν οὗ λέγομεν τὴν πολιτικὴν ἐφίεσθαι καὶ τί τὸ πάντων ἀκρότατον τῶν πρακτῶν ἀγαθῶν . 
ὀνόματι μὲν οὖν σχεδὸν ὑπὸ τῶν πλείστων ὁμολογεῖται · τὴν γὰρ εὐδαιμονίαν καὶ οἱ πολλοὶ καὶ οἱ χαρίεντες λέγουσιν , τὸ δ’ εὖ ζῆν καὶ τὸ εὖ πράττειν ταὐτὸν ὑπολαμβάνουσι τῷ εὐδαιμονεῖν · περὶ δὲ τῆς εὐδαιμονίας , τί ἐστιν , ἀμφισβητοῦσι καὶ οὐχ ὁμοίως οἱ πολλοὶ τοῖς σοφοῖς ἀποδιδόασιν . 
οἳ μὲν γὰρ τῶν ἐναργῶν τι καὶ φανερῶν , οἷον ἡδονὴν ἢ πλοῦτον ἢ τιμήν , ἄλλοι δ’ ἄλλο—πολλάκις δὲ καὶ ὁ αὐτὸς ἕτερον · νοσήσας μὲν γὰρ ὑγίειαν , πενόμενος δὲ πλοῦτον · συνειδότες δ’ ἑαυτοῖς ἄγνοιαν τοὺς μέγα τι καὶ ὑπὲρ αὐτοὺς λέγοντας θαυμάζουσιν . 
ἔνιοι δ’ ᾤοντο παρὰ τὰ πολλὰ ταῦτα ἀγαθὰ ἄλλο τι καθ’ αὑτὸ εἶναι , ὃ καὶ τούτοις πᾶσιν αἴτιόν ἐστι τοῦ εἶναι ἀγαθά . 
ἁπάσας μὲν οὖν ἐξετάζειν τὰς δόξας ματαιότερον ἴσως ἐστίν , ἱκανὸν δὲ τὰς μάλιστα ἐπιπολαζούσας ἢ δοκούσας ἔχειν τινὰ λόγον . 
μὴ λανθανέτω δ’ ἡμᾶς ὅτι διαφέρουσιν οἱ ἀπὸ τῶν ἀρχῶν λόγοι καὶ οἱ ἐπὶ τὰς ἀρχάς . 
εὖ γὰρ καὶ ὁ Πλάτων ἠπόρει τοῦτο καὶ ἐζήτει , πότερον ἀπὸ τῶν ἀρχῶν ἢ ἐπὶ τὰς ἀρχάς ἐστιν ἡ ὁδός , 
ὥσπερ ἐν τῷ σταδίῳ ἀπὸ τῶν ἀθλοθετῶν ἐπὶ τὸ πέρας ἢ ἀνάπαλιν . 
ἀρκτέον μὲν γὰρ ἀπὸ τῶν γνωρίμων , ταῦτα δὲ διττῶς · τὰ μὲν γὰρ ἡμῖν τὰ δ’ ἁπλῶς . 
ἴσως οὖν ἡμῖν γε ἀρκτέον ἀπὸ τῶν ἡμῖν γνωρίμων . 
διὸ δεῖ τοῖς ἔθεσιν ἦχθαι καλῶς τὸν περὶ καλῶν καὶ δικαίων καὶ ὅλως τῶν πολιτικῶν ἀκουσόμενον ἱκανῶς . 
ἀρχὴ γὰρ τὸ ὅτι , καὶ εἰ τοῦτο φαίνοιτο ἀρκούντως , οὐδὲν προσδεήσει τοῦ διότι · ὁ δὲ τοιοῦτος ἔχει ἢ λάβοι ἂν ἀρχὰς ῥᾳδίως . 
ᾧ δὲ μηδέτερον ὑπάρχει τούτων , ἀκουσάτω τῶν Ἡσιόδου · οὗτος μὲν πανάριστος ὃς αὐτὸς πάντα νοήσῃ , ἐσθλὸς δ’ αὖ κἀκεῖνος ὃς εὖ εἰπόντι πίθηται.ὃς δέ κε μήτ’ αὐτὸς νοέῃ μήτ’ ἄλλου ἀκούωνἐν θυμῷ βάλληται , ὃ δ’ αὖτ’ ἀχρήιος ἀνήρ.ηες . 
ωδ 293φφ . 
ἡμεῖς δὲ λέγωμεν ὅθεν παρεξέβημεν . 
τὸ γὰρ ἀγαθὸν καὶ τὴν εὐδαιμονίαν οὐκ ἀλόγως ἐοίκασιν ἐκ τῶν βίων ὑπολαμβάνειν οἱ μὲν πολλοὶ καὶ φορτικώτατοι τὴν ἡδονήν · διὸ καὶ τὸν βίον ἀγαπῶσι τὸν ἀπολαυστικόν . 
τρεῖς γάρ εἰσι μάλιστα οἱ προύχοντες , ὅ τε νῦν εἰρημένος καὶ ὁ πολιτικὸς καὶ τρίτος ὁ θεωρητικός . 
οἱ μὲν οὖν πολλοὶ παντελῶς ἀνδραποδώδεις φαίνονται βοσκημάτων βίον προαιρούμενοι , τυγχάνουσι δὲ λόγου διὰ τὸ πολλοὺς τῶν ἐν ταῖς ἐξουσίαις ὁμοιοπαθεῖν Σαρδαναπάλλῳ . 
οἱ δὲ χαρίεντες καὶ πρακτικοὶ τιμήν · τοῦ γὰρ πολιτικοῦ βίου σχεδὸν τοῦτο τέλος . 
φαίνεται δ’ ἐπιπολαιότερον εἶναι τοῦ ζητουμένου · δοκεῖ γὰρ ἐν τοῖς τιμῶσι μᾶλλον εἶναι ἢ ἐν τῷ τιμωμένῳ , τἀγαθὸν δὲ οἰκεῖόν τι καὶ δυσαφαίρετον εἶναι μαντευόμεθα . 
ἔτι δ’ ἐοίκασι τὴν τιμὴν διώκειν ἵνα πιστεύσωσιν ἑαυτοὺς ἀγαθοὺς εἶναι · ζητοῦσι γοῦν ὑπὸ τῶν φρονίμων τιμᾶσθαι , καὶ παρ’ οἷς γινώσκονται , καὶ ἐπ’ ἀρετῇ · δῆλον οὖν ὅτι κατά γε τούτους ἡ ἀρετὴ κρείττων . 
τάχα δὲ καὶ μᾶλλον ἄν τις τέλος τοῦ πολιτικοῦ βίου ταύτην ὑπολάβοι . 
φαίνεται δὲ ἀτελεστέρα καὶ αὕτη · δοκεῖ γὰρ ἐνδέχεσθαι καὶ καθεύδειν ἔχοντα τὴν ἀρετὴν ἢ ἀπρακτεῖν διὰ βίου , καὶ πρὸς τούτοις κακοπαθεῖν καὶ ἀτυχεῖν τὰ μέγιστα · 
τὸν δ’ οὕτω ζῶντα οὐδεὶς ἂν εὐδαιμονίσειεν , εἰ μὴ θέσιν διαφυλάττων . 
καὶ περὶ μὲν τούτων ἅλις · ἱκανῶς γὰρ καὶ ἐν τοῖς ἐγκυκλίοις εἴρηται περὶ αὐτῶν . 
τρίτος δ’ ἐστὶν ὁ θεωρητικός , ὑπὲρ οὗ τὴν ἐπίσκεψιν ἐν τοῖς ἑπομένοις ποιησόμεθα . 
ὁ δὲ χρηματιστὴς βίαιός τις ἐστίν , καὶ ὁ πλοῦτος δῆλον ὅτι οὐ τὸ ζητούμενον ἀγαθόν · χρήσιμον γὰρ καὶ ἄλλου χάριν . 
διὸ μᾶλλον τὰ πρότερον λεχθέντα τέλη τις ἂν ὑπολάβοι · δῑ αὑτὰ γὰρ ἀγαπᾶται . 
φαίνεται δ’ οὐδ’ ἐκεῖνα · καίτοι πολλοὶ λόγοι πρὸς αὐτὰ καταβέβληνται . 
ταῦτα μὲν οὖν ἀφείσθω . 
τὸ δὲ καθόλου βέλτιον ἴσως ἐπισκέψασθαι καὶ διαπορῆσαι πῶς λέγεται , καίπερ προσάντους τῆς τοιαύτης ζητήσεως γινομένης διὰ τὸ φίλους ἄνδρας εἰσαγαγεῖν τὰ εἴδη . 
δόξειε δ’ ἂν ἴσως βέλτιον εἶναι καὶ δεῖν ἐπὶ σωτηρίᾳ γε τῆς ἀληθείας καὶ τὰ οἰκεῖα ἀναιρεῖν , ἄλλως τε καὶ φιλοσόφους ὄντας · ἀμφοῖν γὰρ ὄντοιν φίλοιν ὅσιον προτιμᾶν τὴν ἀλήθειαν . 
οἱ δὴ κομίσαντες τὴν δόξαν ταύτην οὐκ ἐποίουν ἰδέας ἐν οἷς τὸ πρότερον καὶ ὕστερον ἔλεγον , διόπερ οὐδὲ τῶν ἀριθμῶν ἰδέαν κατεσκεύαζον · τὸ δ’ ἀγαθὸν λέγεται καὶ ἐν τῷ τί ἐστι καὶ ἐν τῷ ποιῷ καὶ ἐν τῷ πρός τι , τὸ δὲ καθ’ αὑτὸ καὶ ἡ οὐσία πρότερον τῇ φύσει τοῦ πρός τι (παραφυάδι γὰρ τοῦτ’ ἔοικε καὶ συμβεβηκότι τοῦ ὄντος) · ὥστ’ οὐκ ἂν εἴη κοινή τις ἐπὶ τούτοις ἰδέα . 
ἔτι δ’ ἐπεὶ τἀγαθὸν ἰσαχῶς λέγεται τῷ ὄντι (καὶ γὰρ ἐν τῷ τί λέγεται , οἷον ὁ θεὸς καὶ ὁ νοῦς , καὶ ἐν τῷ ποιῷ αἱ ἀρεταί , καὶ ἐν τῷ ποσῷ τὸ μέτριον , καὶ ἐν τῷ πρός τι τὸ χρήσιμον , καὶ ἐν χρόνῳ καιρός , καὶ ἐν τόπῳ δίαιτα καὶ ἕτερα τοιαῦτἀ , δῆλον ὡς οὐκ ἂν εἴη κοινόν τι καθόλου καὶ ἕν · οὐ γὰρ ἂν ἐλέγετ’ ἐν πάσαις ταῖς κατηγορίαις , ἀλλ’ ἐν μιᾷ μόνῃ . 
ἔτι δ’ ἐπεὶ τῶν κατὰ μίαν ἰδέαν μία καὶ ἐπιστήμη , καὶ τῶν ἀγαθῶν ἁπάντων ἦν ἂν μία τις ἐπιστήμη · νῦν δ’ εἰσὶ πολλαὶ καὶ τῶν ὑπὸ μίαν κατηγορίαν , οἷον καιροῦ , ἐν πολέμῳ μὲν γὰρ στρατηγικὴ ἐν νόσῳ δ’ ἰατρική , καὶ τοῦ μετρίου ἐν τροφῇ μὲν ἰατρικὴ ἐν πόνοις δὲ γυμναστική . 
ἀπορήσειε δ’ ἄν τις τί ποτε καὶ βούλονται λέγειν αὐτοέκαστον , εἴπερ ἔν τε αὐτοανθρώπῳ 
καὶ ἐν ἀνθρώπῳ εἷς καὶ ὁ αὐτὸς λόγος ἐστὶν ὁ τοῦ ἀνθρώπου . 
ᾗ γὰρ ἄνθρωπος , οὐδὲν διοίσουσιν · εἰ δ’ οὕτως , οὐδ’ ᾗ ἀγαθόν . 
ἀλλὰ μὴν οὐδὲ τῷ ἀίδιον εἶναι μᾶλλον ἀγαθὸν ἔσται , εἴπερ μηδὲ λευκότερον τὸ πολυχρόνιον τοῦ ἐφημέρου . 
πιθανώτερον δ’ ἐοίκασιν οἱ Πυθαγόρειοι λέγειν περὶ αὐτοῦ , τιθέντες ἐν τῇ τῶν ἀγαθῶν συστοιχίᾳ τὸ ἕν · οἷς δὴ καὶ Σπεύσιππος ἐπακολουθῆσαι δοκεῖ . 
ἀλλὰ περὶ μὲν τούτων ἄλλος ἔστω λόγος · τοῖς δὲ λεχθεῖσιν ἀμφισβήτησίς τις ὑποφαίνεται διὰ τὸ μὴ περὶ παντὸς ἀγαθοῦ τοὺς λόγους εἰρῆσθαι , λέγεσθαι δὲ καθ’ ἓν εἶδος τὰ καθ’ αὑτὰ διωκόμενα καὶ ἀγαπώμενα , τὰ δὲ ποιητικὰ τούτων ἢ φυλακτικά πως ἢ τῶν ἐναντίων κωλυτικὰ διὰ ταῦτα λέγεσθαι καὶ τρόπον ἄλλον . 
δῆλον οὖν ὅτι διττῶς λέγοιτ’ ἂν τἀγαθά , καὶ τὰ μὲν καθ’ αὑτά , θάτερα δὲ διὰ ταῦτα . 
χωρίσαντες οὖν ἀπὸ τῶν ὠφελίμων τὰ καθ’ αὑτὰ σκεψώμεθα εἰ λέγεται κατὰ μίαν ἰδέαν . 
καθ’ αὑτὰ δὲ ποῖα θείη τις ἄν ; 
ἢ ὅσα καὶ μονούμενα διώκεται , οἷον τὸ φρονεῖν καὶ ὁρᾶν καὶ ἡδοναί τινες καὶ τιμαί ; 
ταῦτα γὰρ εἰ καὶ δῑ ἄλλο τι διώκομεν , ὅμως τῶν καθ’ αὑτὰ ἀγαθῶν θείη τις ἄν . 
ἢ οὐδ’ ἄλλο οὐδὲν πλὴν τῆς ἰδέας ; 
ὥστε μάταιον ἔσται τὸ εἶδος . 
εἰ δὲ καὶ ταῦτ’ ἐστὶ τῶν καθ’ αὑτά , τὸν τἀγαθοῦ λόγον ἐν ἅπασιν αὐτοῖς τὸν αὐτὸν ἐμφαίνεσθαι δεήσει , καθάπερ ἐν χιόνι καὶ ψιμυθίῳ τὸν τῆς λευκότητος . 
τιμῆς δὲ καὶ φρονήσεως καὶ ἡδονῆς ἕτεροι καὶ διαφέροντες οἱ λόγοι ταύτῃ ᾗ ἀγαθά . 
οὐκ ἔστιν ἄρα τὸ ἀγαθὸν κοινόν τι κατὰ μίαν ἰδέαν . 
ἀλλὰ πῶς δὴ λέγεται ; 
οὐ γὰρ ἔοικε τοῖς γε ἀπὸ τύχης ὁμωνύμοις . 
ἀλλ’ ἆρά γε τῷ ἀφ’ ἑνὸς εἶναι ἢ πρὸς ἓν ἅπαντα συντελεῖν , ἢ μᾶλλον κατ’ ἀναλογίαν ; 
ὡς γὰρ ἐν σώματι ὄψις , ἐν ψυχῇ νοῦς , καὶ ἄλλο δὴ ἐν ἄλλῳ . 
ἀλλ’ ἴσως ταῦτα μὲν ἀφετέον τὸ νῦν · ἐξακριβοῦν γὰρ ὑπὲρ αὐτῶν ἄλλης ἂν εἴη φιλοσοφίας οἰκειότερον . 
ὁμοίως δὲ καὶ περὶ τῆς ἰδέας · εἰ γὰρ καὶ ἔστιν ἕν τι τὸ κοινῇ κατηγορούμενον ἀγαθὸν ἢ χωριστὸν αὐτό τι καθ’ αὑτό , δῆλον ὡς οὐκ ἂν εἴη πρακτὸν οὐδὲ κτητὸν ἀνθρώπῳ · νῦν δὲ τοιοῦτόν τι ζητεῖται . 
τάχα δέ τῳ δόξειεν ἂν βέλτιον εἶναι γνωρίζειν αὐτὸ 
πρὸς τὰ κτητὰ καὶ πρακτὰ τῶν ἀγαθῶν · οἷον γὰρ παράδειγμα τοῦτ’ ἔχοντες μᾶλλον εἰσόμεθα καὶ τὰ ἡμῖν ἀγαθά , κἂν εἰδῶμεν , ἐπιτευξόμεθα αὐτῶν . 
πιθανότητα μὲν οὖν τινα ἔχει ὁ λόγος , ἔοικε δὲ ταῖς ἐπιστήμαις διαφωνεῖν · πᾶσαι γὰρ ἀγαθοῦ τινὸς ἐφιέμεναι καὶ τὸ ἐνδεὲς ἐπιζητοῦσαι παραλείπουσι τὴν γνῶσιν αὐτοῦ . 
καίτοι βοήθημα τηλικοῦτον τοὺς τεχνίτας ἅπαντας ἀγνοεῖν καὶ μηδ’ ἐπιζητεῖν οὐκ εὔλογον . 
ἄπορον δὲ καὶ τί ὠφεληθήσεται ὑφάντης ἢ τέκτων πρὸς τὴν αὑτοῦ τέχνην εἰδὼς τὸ αὐτὸ τοῦτο ἀγαθόν , ἢ πῶς ἰατρικώτερος ἢ στρατηγικώτερος ἔσται ὁ τὴν ἰδέαν αὐτὴν τεθεαμένος . 
φαίνεται μὲν γὰρ οὐδὲ τὴν ὑγίειαν οὕτως ἐπισκοπεῖν ὁ ἰατρός , ἀλλὰ τὴν ἀνθρώπου , μᾶλλον δ’ ἴσως τὴν τοῦδε · καθ’ ἕκαστον γὰρ ἰατρεύει . 
καὶ περὶ μὲν τούτων ἐπὶ τοσοῦτον εἰρήσθω . 
πάλιν δ’ ἐπανέλθωμεν ἐπὶ τὸ ζητούμενον ἀγαθόν , τί ποτ’ ἂν εἴη . 
φαίνεται μὲν γὰρ ἄλλο ἐν ἄλλῃ πράξει καὶ τέχνῃ · ἄλλο γὰρ ἐν ἰατρικῇ καὶ στρατηγικῇ καὶ ταῖς λοιπαῖς ὁμοίως . 
τί οὖν ἑκάστης τἀγαθόν ; 
ἢ οὗ χάριν τὰ λοιπὰ πράττεται ; 
τοῦτο δ’ ἐν ἰατρικῇ μὲν ὑγίεια , ἐν στρατηγικῇ δὲ νίκη , ἐν οἰκοδομικῇ δ’ οἰκία , ἐν ἄλλῳ δ’ ἄλλο , ἐν ἁπάσῃ δὲ πράξει καὶ προαιρέσει τὸ τέλος · τούτου γὰρ ἕνεκα τὰ λοιπὰ πράττουσι πάντες . 
ὥστ’ εἴ τι τῶν πρακτῶν ἁπάντων ἐστὶ τέλος , τοῦτ’ ἂν εἴη τὸ πρακτὸν ἀγαθόν , εἰ δὲ πλείω , ταῦτα . 
μεταβαίνων δὴ ὁ λόγος εἰς ταὐτὸν ἀφῖκται · τοῦτο δ’ ἔτι μᾶλλον διασαφῆσαι πειρατέον . 
ἐπεὶ δὲ πλείω φαίνεται τὰ τέλη , τούτων δ’ αἱρούμεθά τινα δῑ ἕτερον , οἷον πλοῦτον αὐλοὺς καὶ ὅλως τὰ ὄργανα , δῆλον ὡς οὐκ ἔστι πάντα τέλεια · τὸ δ’ ἄριστον τέλειόν τι φαίνεται . 
ὥστ’ εἰ μέν ἐστιν ἕν τι μόνον τέλειον , τοῦτ’ ἂν εἴη τὸ ζητούμενον , εἰ δὲ πλείω , τὸ τελειότατον τούτων . 
τελειότερον δὲ λέγομεν τὸ καθ’ αὑτὸ διωκτὸν τοῦ δῑ ἕτερον καὶ τὸ μηδέποτε δῑ ἄλλο αἱρετὸν τῶν <καὶ> 
καθ’ αὑτὰ καὶ δῑ αὐτὸ αἱρετῶν , καὶ ἁπλῶς δὴ τέλειον τὸ καθ’ αὑτὸ αἱρετὸν ἀεὶ καὶ μηδέποτε δῑ ἄλλο . 
τοιοῦτον δ’ ἡ εὐδαιμονία μάλιστ’ εἶναι δοκεῖ · 
ταύτην γὰρ αἱρούμεθα ἀεὶ δῑ αὐτὴν καὶ οὐδέποτε δῑ ἄλλο , τιμὴν δὲ καὶ ἡδονὴν καὶ νοῦν καὶ πᾶσαν ἀρετὴν αἱρούμεθα μὲν καὶ δῑ αὐτά (μηθενὸς γὰρ ἀποβαίνοντος ἑλοίμεθ’ ἂν ἕκαστον αὐτῶν) , αἱρούμεθα δὲ καὶ τῆς εὐδαιμονίας χάριν , διὰ τούτων ὑπολαμβάνοντες εὐδαιμονήσειν . 
τὴν δ’ εὐδαιμονίαν οὐδεὶς αἱρεῖται τούτων χάριν , οὐδ’ ὅλως δῑ ἄλλο . 
φαίνεται δὲ καὶ ἐκ τῆς αὐταρκείας τὸ αὐτὸ συμβαίνειν · τὸ γὰρ τέλειον ἀγαθὸν αὔταρκες εἶναι δοκεῖ . 
τὸ δ’ αὔταρκες λέγομεν οὐκ αὐτῷ μόνῳ , τῷ ζῶντι βίον μονώτην , ἀλλὰ καὶ γονεῦσι καὶ τέκνοις καὶ γυναικὶ καὶ ὅλως τοῖς φίλοις καὶ πολίταις , ἐπειδὴ φύσει πολιτικὸν ὁ ἄνθρωπος . 
τούτων δὲ ληπτέος ὅρος τις · ἐπεκτείνοντι γὰρ ἐπὶ τοὺς γονεῖς καὶ τοὺς ἀπογόνους καὶ τῶν φίλων τοὺς φίλους εἰς ἄπειρον πρόεισιν . 
ἀλλὰ τοῦτο μὲν εἰσαῦθις ἐπισκεπτέον · τὸ δ’ αὔταρκες τίθεμεν ὃ μονούμενον αἱρετὸν ποιεῖ τὸν βίον καὶ μηδενὸς ἐνδεᾶ · τοιοῦτον δὲ τὴν εὐδαιμονίαν οἰόμεθα εἶναι · ἔτι δὲ πάντων αἱρετωτάτην μὴ συναριθμουμένην—συναριθμουμένην δὲ δῆλον ὡς αἱρετωτέραν μετὰ τοῦ ἐλαχίστου τῶν ἀγαθῶν · ὑπεροχὴ γὰρ ἀγαθῶν γίνεται τὸ προστιθέμενον , ἀγαθῶν δὲ τὸ μεῖζον αἱρετώτερον ἀεί . 
τέλειον δή τι φαίνεται καὶ αὔταρκες ἡ εὐδαιμονία , τῶν πρακτῶν οὖσα τέλος . 
ἀλλ’ ἴσως τὴν μὲν εὐδαιμονίαν τὸ ἄριστον λέγειν ὁμολογούμενόν τι φαίνεται , ποθεῖται δ’ ἐναργέστερον τί ἐστιν ἔτι λεχθῆναι . 
τάχα δὴ γένοιτ’ ἂν τοῦτ’ , εἰ ληφθείη τὸ ἔργον τοῦ ἀνθρώπου . 
ὥσπερ γὰρ αὐλητῇ καὶ ἀγαλματοποιῷ καὶ παντὶ τεχνίτῃ , καὶ ὅλως ὧν ἔστιν ἔργον τι καὶ πρᾶξις , ἐν τῷ ἔργῳ δοκεῖ τἀγαθὸν εἶναι καὶ τὸ εὖ , οὕτω δόξειεν ἂν καὶ ἀνθρώπῳ , εἴπερ ἔστι τι ἔργον αὐτοῦ . 
πότερον οὖν τέκτονος μὲν καὶ σκυτέως ἔστιν ἔργα τινὰ καὶ πράξεις , ἀνθρώπου δ’ οὐδέν ἐστιν , ἀλλ’ ἀργὸν πέφυκεν ; 
ἢ καθάπερ ὀφθαλμοῦ καὶ χειρὸς καὶ ποδὸς καὶ ὅλως ἑκάστου τῶν μορίων φαίνεταί τι ἔργον , οὕτω καὶ ἀνθρώπου παρὰ πάντα ταῦτα θείη τις ἂν ἔργον τι ; 
τί οὖν δὴ τοῦτ’ ἂν εἴη ποτέ ; 
τὸ μὲν γὰρ ζῆν κοινὸν εἶναι φαίνεται καὶ τοῖς φυτοῖς , ζητεῖται δὲ τὸ ἴδιον . 
ἀφοριστέον ἄρα τήν τε θρεπτικὴν καὶ τὴν αὐξητικὴν ζωήν . 
ἑπομένη δὲ αἰσθητική τις ἂν εἴη , φαίνεται δὲ καὶ αὐτὴ κοινὴ καὶ ἵππῳ καὶ βοῒ καὶ παντὶ ζῴῳ . 
λείπεται δὴ πρακτική τις τοῦ λόγον ἔχοντος · τούτου δὲ τὸ μὲν ὡς ἐπιπειθὲς λόγῳ , τὸ δ’ ὡς ἔχον καὶ διανοούμενον . 
διττῶς δὲ καὶ ταύτης λεγομένης τὴν κατ’ ἐνέργειαν θετέον · κυριώτερον γὰρ αὕτη δοκεῖ λέγεσθαι . 
εἰ δ’ ἐστὶν ἔργον ἀνθρώπου ψυχῆς ἐνέργεια κατὰ λόγον ἢ μὴ ἄνευ λόγου , τὸ δ’ αὐτό φαμεν ἔργον εἶναι τῷ γένει τοῦδε καὶ τοῦδε σπουδαίου , ὥσπερ κιθαριστοῦ καὶ σπουδαίου κιθαριστοῦ , καὶ ἁπλῶς δὴ τοῦτ’ ἐπὶ πάντων , προστιθεμένης τῆς κατὰ τὴν ἀρετὴν ὑπεροχῆς πρὸς τὸ ἔργον · κιθαριστοῦ μὲν γὰρ κιθαρίζειν , σπουδαίου δὲ τὸ εὖ · εἰ δ’ οὕτως , [ἀνθρώπου δὲ τίθεμεν ἔργον ζωήν τινα , ταύτην δὲ ψυχῆς ἐνέργειαν καὶ πράξεις μετὰ λόγου , σπουδαίου δ’ ἀνδρὸς εὖ ταῦτα καὶ καλῶς , ἕκαστον δ’ εὖ κατὰ τὴν οἰκείαν ἀρετὴν ἀποτελεῖται · εἰ δ’ οὕτω , ] 
τὸ ἀνθρώπινον ἀγαθὸν ψυχῆς ἐνέργεια γίνεται κατ’ ἀρετήν , εἰ δὲ πλείους αἱ ἀρεταί , κατὰ τὴν ἀρίστην καὶ τελειοτάτην . 
ἔτι δ’ ἐν βίῳ τελείῳ . 
μία γὰρ χελιδὼν ἔαρ οὐ ποιεῖ , οὐδὲ μία ἡμέρα · οὕτω δὲ οὐδὲ μακάριον καὶ εὐδαίμονα μία ἡμέρα οὐδ’ ὀλίγος χρόνος . 
περιγεγράφθω μὲν οὖν τἀγαθὸν ταύτῃ · δεῖ γὰρ ἴσως ὑποτυπῶσαι πρῶτον , εἶθ’ ὕστερον ἀναγράψαι . 
δόξειε δ’ ἂν παντὸς εἶναι προαγαγεῖν καὶ διαρθρῶσαι τὰ καλῶς ἔχοντα τῇ περιγραφῇ , καὶ ὁ χρόνος τῶν τοιούτων εὑρετὴς ἢ συνεργὸς ἀγαθὸς εἶναι · ὅθεν καὶ τῶν τεχνῶν γεγόνασιν αἱ ἐπιδόσεις · παντὸς γὰρ προσθεῖναι τὸ ἐλλεῖπον . 
μεμνῆσθαι δὲ καὶ τῶν προειρημένων χρή , καὶ τὴν ἀκρίβειαν μὴ ὁμοίως ἐν ἅπασιν ἐπιζητεῖν , ἀλλ’ ἐν ἑκάστοις κατὰ τὴν ὑποκειμένην ὕλην καὶ ἐπὶ τοσοῦτον ἐφ’ ὅσον οἰκεῖον τῇ μεθόδῳ . 
καὶ γὰρ τέκτων καὶ γεωμέτρης διαφερόντως ἐπιζητοῦσι τὴν ὀρθήν · ὃ μὲν γὰρ ἐφ’ ὅσον χρησίμη πρὸς τὸ ἔργον , ὃ δὲ τί ἐστιν ἢ ποῖόν τι · θεατὴς γὰρ τἀληθοῦς . 
τὸν αὐτὸν δὴ τρόπον καὶ ἐν τοῖς ἄλλοις ποιητέον , ὅπως μὴ τὰ πάρεργα τῶν ἔργων πλείω γίνηται . 
οὐκ ἀπαιτητέον δ’ οὐδὲ τὴν αἰτίαν ἐν ἅπασιν ὁμοίως , ἀλλ’ ἱκανὸν ἔν τισι τὸ ὅτι δειχθῆναι καλῶς , οἷον καὶ περὶ τὰς ἀρχάς · τὸ δ’ ὅτι πρῶτον καὶ ἀρχή . 
τῶν ἀρχῶν δ’ αἳ μὲν ἐπαγωγῇ θεωροῦνται , αἳ δ’ αἰσθήσει , αἳ δ’ ἐθισμῷ τινί , καὶ ἄλλαι δ’ ἄλλως . 
μετιέναι δὲ πειρατέον ἑκάστας ᾗ πεφύκασιν , καὶ σπουδαστέον ὅπως διορισθῶσι καλῶς · μεγάλην γὰρ ἔχουσι ῥοπὴν πρὸς τὰ ἑπόμενα . 
δοκεῖ γὰρ πλεῖον ἢ ἥμισυ τοῦ παντὸς εἶναι ἡ ἀρχή , καὶ πολλὰ συμφανῆ γίνεσθαι δῑ αὐτῆς τῶν ζητουμένων . 
σκεπτέον δὲ περὶ αὐτῆς οὐ μόνον ἐκ τοῦ συμπεράσματος καὶ ἐξ ὧν ὁ λόγος , ἀλλὰ καὶ ἐκ τῶν λεγομένων περὶ αὐτῆς · τῷ μὲν γὰρ ἀληθεῖ πάντα συνᾴδει τὰ ὑπάρχοντα , τῷ δὲ ψευδεῖ ταχὺ διαφωνεῖ τἀληθές . 
νενεμημένων δὴ τῶν ἀγαθῶν τριχῇ , καὶ τῶν μὲν ἐκτὸς λεγομένων τῶν δὲ περὶ ψυχὴν καὶ σῶμα , τὰ περὶ ψυχὴν κυριώτατα λέγομεν καὶ μάλιστα ἀγαθά , τὰς δὲ πράξεις καὶ τὰς ἐνεργείας τὰς ψυχικὰς περὶ ψυχὴν τίθεμεν . 
ὥστε καλῶς ἂν λέγοιτο κατά γε ταύτην τὴν δόξαν παλαιὰν οὖσαν καὶ ὁμολογουμένην ὑπὸ τῶν φιλοσοφούντων . 
ὀρθῶς δὲ καὶ ὅτι πράξεις τινὲς λέγονται καὶ ἐνέργειαι τὸ τέλος · οὕτω γὰρ τῶν περὶ ψυχὴν ἀγαθῶν γίνεται καὶ οὐ τῶν ἐκτός . 
συνᾴδει δὲ τῷ λόγῳ καὶ τὸ εὖ ζῆν καὶ τὸ εὖ πράττειν τὸν εὐδαίμονα · σχεδὸν γὰρ εὐζωία τις εἴρηται καὶ εὐπραξία . 
φαίνεται δὲ καὶ τὰ ἐπιζητούμενα τὰ περὶ τὴν εὐδαιμονίαν ἅπανθ’ ὑπάρχειν τῷ λεχθέντι . 
τοῖς μὲν γὰρ ἀρετὴ τοῖς δὲ φρόνησις ἄλλοις δὲ σοφία τις εἶναι δοκεῖ , τοῖς δὲ ταῦτα ἢ τούτων τι μεθ’ ἡδονῆς ἢ οὐκ ἄνευ ἡδονῆς · ἕτεροι δὲ καὶ τὴν ἐκτὸς εὐετηρίαν συμπαραλαμβάνουσιν . 
τούτων δὲ τὰ μὲν πολλοὶ καὶ παλαιοὶ λέγουσιν , τὰ δὲ ὀλίγοι καὶ ἔνδοξοι ἄνδρες · οὐδετέρους δὲ τούτων εὔλογον διαμαρτάνειν τοῖς ὅλοις , ἀλλ’ ἕν γέ τι ἢ καὶ τὰ πλεῖστα κατορθοῦν . 
τοῖς μὲν οὖν λέγουσι τὴν ἀρετὴν ἢ ἀρετήν τινα συνῳδός ἐστιν ὁ λόγος · ταύτης γάρ ἐστιν ἡ κατ’ αὐτὴν ἐνέργεια . 
διαφέρει δὲ ἴσως οὐ μικρὸν ἐν κτήσει ἢ χρήσει τὸ ἄριστον ὑπολαμβάνειν , καὶ ἐν ἕξει ἢ ἐνεργείᾳ . 
τὴν μὲν γὰρ ἕξιν ἐνδέχεται μηδὲν ἀγαθὸν ἀποτελεῖν ὑπάρχουσαν , 
οἷον τῷ καθεύδοντι ἢ καὶ ἄλλως πως ἐξηργηκότι , τὴν δ’ ἐνέργειαν οὐχ οἷόν τε · πράξει γὰρ ἐξ ἀνάγκης , καὶ εὖ πράξει . 
ὥσπερ δ’ Ὀλυμπίασιν οὐχ οἱ κάλλιστοι καὶ ἰσχυρότατοι στεφανοῦνται ἀλλ’ οἱ ἀγωνιζόμενοι (τούτων γάρ τινες νικῶσιν) , οὕτω καὶ τῶν ἐν τῷ βίῳ καλῶν κἀγαθῶν οἱ πράττοντες ὀρθῶς ἐπήβολοι γίνονται . 
ἔστι δὲ καὶ ὁ βίος αὐτῶν καθ’ αὑτὸν ἡδύς . 
τὸ μὲν γὰρ ἥδεσθαι τῶν ψυχικῶν , ἑκάστῳ δ’ ἐστὶν ἡδὺ πρὸς ὃ λέγεται φιλοτοιοῦτος , οἷον ἵππος μὲν τῷ φιλίππῳ , θέαμα δὲ τῷ φιλοθεώρῳ · τὸν αὐτὸν δὲ τρόπον καὶ τὰ δίκαια τῷ φιλοδικαίῳ καὶ ὅλως τὰ κατ’ ἀρετὴν τῷ φιλαρέτῳ . 
τοῖς μὲν οὖν πολλοῖς τὰ ἡδέα μάχεται διὰ τὸ μὴ φύσει τοιαῦτ’ εἶναι , τοῖς δὲ φιλοκάλοις ἐστὶν ἡδέα τὰ φύσει ἡδέα · τοιαῦται δ’ αἱ κατ’ ἀρετὴν πράξεις , ὥστε καὶ τούτοις εἰσὶν ἡδεῖαι καὶ καθ’ αὑτάς . 
οὐδὲν δὴ προσδεῖται τῆς ἡδονῆς ὁ βίος αὐτῶν ὥσπερ περιάπτου τινός , ἀλλ’ ἔχει τὴν ἡδονὴν ἐν ἑαυτῷ . 
πρὸς τοῖς εἰρημένοις γὰρ οὐδ’ ἐστὶν ἀγαθὸς ὁ μὴ χαίρων ταῖς καλαῖς πράξεσιν · οὔτε γὰρ δίκαιον οὐθεὶς ἂν εἴποι τὸν μὴ χαίροντα τῷ δικαιοπραγεῖν , οὔτ’ ἐλευθέριον τὸν μὴ χαίροντα ταῖς ἐλευθερίοις πράξεσιν · ὁμοίως δὲ καὶ ἐπὶ τῶν ἄλλων . 
εἰ δ’ οὕτω , καθ’ αὑτὰς ἂν εἶεν αἱ κατ’ ἀρετὴν πράξεις ἡδεῖαι . 
ἀλλὰ μὴν καὶ ἀγαθαί γε καὶ καλαί , καὶ μάλιστα τούτων ἕκαστον , εἴπερ καλῶς κρίνει περὶ αὐτῶν ὁ σπουδαῖος · κρίνει δ’ ὡς εἴπομεν . 
ἄριστον ἄρα καὶ κάλλιστον καὶ ἥδιστον ἡ εὐδαιμονία , καὶ οὐ διώρισται ταῦτα κατὰ τὸ Δηλιακὸν ἐπίγραμμα · κάλλιστον τὸ δικαιότατον , λῷστον δ’ ὑγιαίνειν · ἥδιστον δὲ πέφυχ’ οὗ τις ἐρᾷ τὸ τυχεῖν. ἅπαντα γὰρ ὑπάρχει ταῦτα ταῖς ἀρίσταις ἐνεργείαις · ταύτας δέ , ἢ μίαν τούτων τὴν ἀρίστην , φαμὲν εἶναι τὴν εὐδαιμονίαν . 
φαίνεται δ’ ὅμως καὶ τῶν ἐκτὸς ἀγαθῶν προσδεομένη , καθάπερ εἴπομεν · ἀδύνατον γὰρ ἢ οὐ ῥᾴδιον τὰ καλὰ πράττειν ἀχορήγητον ὄντα . 
πολλὰ μὲν γὰρ πράττεται , 
καθάπερ δῑ ὀργάνων , διὰ φίλων καὶ πλούτου καὶ πολιτικῆς δυνάμεως · ἐνίων δὲ τητώμενοι ῥυπαίνουσι τὸ μακάριον , οἷον εὐγενείας εὐτεκνίας κάλλους · οὐ πάνυ γὰρ εὐδαιμονικὸς ὁ τὴν ἰδέαν παναίσχης ἢ δυσγενὴς ἢ μονώτης καὶ ἄτεκνος , ἔτι δ’ ἴσως ἧττον , εἴ τῳ πάγκακοι παῖδες εἶεν ἢ φίλοι , ἢ ἀγαθοὶ ὄντες τεθνᾶσιν . 
καθάπερ οὖν εἴπομεν , ἔοικε προσδεῖσθαι καὶ τῆς τοιαύτης εὐημερίας · ὅθεν εἰς ταὐτὸ τάττουσιν ἔνιοι τὴν εὐτυχίαν τῇ εὐδαιμονίᾳ , ἕτεροι δὲ τὴν ἀρετήν . 
ὅθεν καὶ ἀπορεῖται πότερόν ἐστι μαθητὸν ἢ ἐθιστὸν ἢ καὶ ἄλλως πως ἀσκητόν , ἢ κατά τινα θείαν μοῖραν ἢ καὶ διὰ τύχην παραγίνεται . 
εἰ μὲν οὖν καὶ ἄλλο τί ἐστι θεῶν δώρημα ἀνθρώποις , εὔλογον καὶ τὴν εὐδαιμονίαν θεόσδοτον εἶναι , καὶ μάλιστα τῶν ἀνθρωπίνων ὅσῳ βέλτιστον . 
ἀλλὰ τοῦτο μὲν ἴσως ἄλλης ἂν εἴη σκέψεως οἰκειότερον , φαίνεται δὲ κἂν εἰ μὴ θεόπεμπτός ἐστιν ἀλλὰ δῑ ἀρετὴν καί τινα μάθησιν ἢ ἄσκησιν παραγίνεται , τῶν θειοτάτων εἶναι · τὸ γὰρ τῆς ἀρετῆς ἆθλον καὶ τέλος ἄριστον εἶναι φαίνεται καὶ θεῖόν τι καὶ μακάριον . 
εἴη δ’ ἂν καὶ πολύκοινον · δυνατὸν γὰρ ὑπάρξαι πᾶσι τοῖς μὴ πεπηρωμένοις πρὸς ἀρετὴν διά τινος μαθήσεως καὶ ἐπιμελείας . 
εἰ δ’ ἐστὶν οὕτω βέλτιον ἢ τὸ διὰ τύχην εὐδαιμονεῖν , εὔλογον ἔχειν οὕτως , εἴπερ τὰ κατὰ φύσιν , ὡς οἷόν τε κάλλιστα ἔχειν , οὕτω πέφυκεν , ὁμοίως δὲ καὶ τὰ κατὰ τέχνην καὶ πᾶσαν αἰτίαν , καὶ μάλιστα <τὰ> 
κατὰ τὴν ἀρίστην . 
τὸ δὲ μέγιστον καὶ κάλλιστον ἐπιτρέψαι τύχῃ λίαν πλημμελὲς ἂν εἴη . 
συμφανὲς δ’ ἐστὶ καὶ ἐκ τοῦ λόγου τὸ ζητούμενον · εἴρηται γὰρ ψυχῆς ἐνέργεια κατ’ ἀρετὴν ποιά τις . 
τῶν δὲ λοιπῶν ἀγαθῶν τὰ μὲν ὑπάρχειν ἀναγκαῖον , τὰ δὲ συνεργὰ καὶ χρήσιμα πέφυκεν ὀργανικῶς . 
ὁμολογούμενα δὲ ταῦτ’ ἂν εἴη καὶ τοῖς ἐν ἀρχῇ · τὸ γὰρ τῆς πολιτικῆς τέλος ἄριστον ἐτίθεμεν , αὕτη δὲ πλείστην ἐπιμέλειαν ποιεῖται τοῦ ποιούς τινας καὶ ἀγαθοὺς τοὺς πολίτας ποιῆσαι καὶ πρακτικοὺς τῶν καλῶν . 
εἰκότως οὖν οὔτε βοῦν οὔτε ἵππον οὔτε ἄλλο τῶν ζῴων οὐδὲν εὔδαιμον λέγομεν · 
οὐδὲν γὰρ αὐτῶν οἷόν τε κοινωνῆσαι τοιαύτης ἐνεργείας . 
διὰ ταύτην δὲ τὴν αἰτίαν οὐδὲ παῖς εὐδαίμων ἐστίν · οὔπω γὰρ πρακτικὸς τῶν τοιούτων διὰ τὴν ἡλικίαν · οἱ δὲ λεγόμενοι διὰ τὴν ἐλπίδα μακαρίζονται . 
δεῖ γάρ , ὥσπερ εἴπομεν , καὶ ἀρετῆς τελείας καὶ βίου τελείου . 
πολλαὶ γὰρ μεταβολαὶ γίνονται καὶ παντοῖαι τύχαι κατὰ τὸν βίον , καὶ ἐνδέχεται τὸν μάλιστ’ εὐθηνοῦντα μεγάλαις συμφοραῖς περιπεσεῖν ἐπὶ γήρως , καθάπερ ἐν τοῖς Τρωικοῖς περὶ Πριάμου μυθεύεται · τὸν δὲ τοιαύταις χρησάμενον τύχαις καὶ τελευτήσαντα ἀθλίως οὐδεὶς εὐδαιμονίζει . 
πότερον οὖν οὐδ’ ἄλλον οὐδένα ἀνθρώπων εὐδαιμονιστέον ἕως ἂν ζῇ , κατὰ Σόλωνα δὲ χρεὼν τέλος ὁρᾶν ; 
εἰ δὲ δὴ καὶ θετέον οὕτως , ἆρά γε καὶ ἔστιν εὐδαίμων τότε ἐπειδὰν ἀποθάνῃ ; 
ἢ τοῦτό γε παντελῶς ἄτοπον , ἄλλως τε καὶ τοῖς λέγουσιν ἡμῖν ἐνέργειάν τινα τὴν εὐδαιμονίαν ; 
εἰ δὲ μὴ λέγομεν τὸν τεθνεῶτα εὐδαίμονα , μηδὲ Σόλων τοῦτο βούλεται , ἀλλ’ ὅτι τηνικαῦτα ἄν τις ἀσφαλῶς μακαρίσειεν ἄνθρωπον ὡς ἐκτὸς ἤδη τῶν κακῶν ὄντα καὶ τῶν δυστυχημάτων , ἔχει μὲν καὶ τοῦτ’ ἀμφισβήτησίν τινα · δοκεῖ γὰρ εἶναί τι τῷ τεθνεῶτι καὶ κακὸν καὶ ἀγαθόν , εἴπερ καὶ τῷ ζῶντι μὴ αἰσθανομένῳ δέ , οἷον τιμαὶ καὶ ἀτιμίαι καὶ τέκνων καὶ ὅλως ἀπογόνων εὐπραξίαι τε καὶ δυστυχίαι . 
ἀπορίαν δὲ καὶ ταῦτα παρέχει · τῷ γὰρ μακαρίως βεβιωκότι μέχρι γήρως καὶ τελευτήσαντι κατὰ λόγον ἐνδέχεται πολλὰς μεταβολὰς συμβαίνειν περὶ τοὺς ἐκγόνους , καὶ τοὺς μὲν αὐτῶν ἀγαθοὺς εἶναι καὶ τυχεῖν βίου τοῦ κατ’ ἀξίαν , τοὺς δ’ ἐξ ἐναντίας · δῆλον δ’ ὅτι καὶ τοῖς ἀποστήμασι πρὸς τοὺς γονεῖς παντοδαπῶς ἔχειν αὐτοὺς ἐνδέχεται . 
ἄτοπον δὴ γίνοιτ’ ἄν , εἰ συμμεταβάλλοι καὶ ὁ τεθνεὼς καὶ γίνοιτο ὁτὲ μὲν εὐδαίμων πάλιν δ’ ἄθλιος · ἄτοπον δὲ καὶ τὸ μηδὲν μηδ’ ἐπί τινα χρόνον συνικνεῖσθαι τὰ τῶν ἐκγόνων τοῖς γονεῦσιν . 
ἀλλ’ ἐπανιτέον ἐπὶ τὸ πρότερον ἀπορηθέν · τάχα γὰρ ἂν θεωρηθείη καὶ τὸ νῦν ἐπιζητούμενον ἐξ ἐκείνου . 
εἰ δὴ τὸ τέλος ὁρᾶν δεῖ καὶ τότε μακαρίζειν ἕκαστον οὐχ ὡς ὄντα μακάριον ἀλλ’ ὅτι πρότερον ἦν , πῶς οὐκ ἄτοπον , εἰ ὅτ’ ἔστιν εὐδαίμων , μὴ ἀληθεύσεται κατ’ αὐτοῦ τὸ ὑπάρχον 
διὰ τὸ μὴ βούλεσθαι τοὺς ζῶντας εὐδαιμονίζειν διὰ τὰς μεταβολάς , καὶ διὰ τὸ μόνιμόν τι τὴν εὐδαιμονίαν ὑπειληφέναι καὶ μηδαμῶς εὐμετάβολον , τὰς δὲ τύχας πολλάκις ἀνακυκλεῖσθαι περὶ τοὺς αὐτούς ; 
δῆλον γὰρ ὡς εἰ συνακολουθοίημεν ταῖς τύχαις , τὸν αὐτὸν εὐδαίμονα καὶ πάλιν ἄθλιον ἐροῦμεν πολλάκις , χαμαιλέοντά τινα τὸν εὐδαίμονα ἀποφαίνοντες καὶ σαθρῶς ἱδρυμένον . 
ἢ τὸ μὲν ταῖς τύχαις ἐπακολουθεῖν οὐδαμῶς ὀρθόν ; 
οὐ γὰρ ἐν ταύταις τὸ εὖ ἢ κακῶς , ἀλλὰ προσδεῖται τούτων ὁ ἀνθρώπινος βίος , καθάπερ εἴπομεν , κύριαι δ’ εἰσὶν αἱ κατ’ ἀρετὴν ἐνέργειαι τῆς εὐδαιμονίας , αἱ δ’ ἐναντίαι τοῦ ἐναντίου . 
μαρτυρεῖ δὲ τῷ λόγῳ καὶ τὸ νῦν διαπορηθέν . 
περὶ οὐδὲν γὰρ οὕτως ὑπάρχει τῶν ἀνθρωπίνων ἔργων βεβαιότης ὡς περὶ τὰς ἐνεργείας τὰς κατ’ ἀρετήν · μονιμώτεραι γὰρ καὶ τῶν ἐπιστημῶν αὗται δοκοῦσιν εἶναι · τούτων δ’ αὐτῶν αἱ τιμιώταται μονιμώτεραι διὰ τὸ μάλιστα καὶ συνεχέστατα καταζῆν ἐν αὐταῖς τοὺς μακαρίους · τοῦτο γὰρ ἔοικεν αἰτίῳ τοῦ μὴ γίνεσθαι περὶ αὐτὰς λήθην . 
ὑπάρξει δὴ τὸ ζητούμενον τῷ εὐδαίμονι , καὶ ἔσται διὰ βίου τοιοῦτος · ἀεὶ γὰρ ἢ μάλιστα πάντων πράξει καὶ θεωρήσει τὰ κατ’ ἀρετήν , καὶ τὰς τύχας οἴσει κάλλιστα καὶ πάντῃ πάντως ἐμμελῶς ὅ γ’ ὡς ἀληθῶς ἀγαθὸς καὶ τετράγωνος ἄνευ ψόγου . 
πολλῶν δὲ γινομένων κατὰ τύχην καὶ διαφερόντων μεγέθει καὶ μικρότητι , τὰ μὲν μικρὰ τῶν εὐτυχημάτων , ὁμοίως δὲ καὶ τῶν ἀντικειμένων , δῆλον ὡς οὐ ποιεῖ ῥοπὴν τῆς ζωῆς , τὰ δὲ μεγάλα καὶ πολλὰ γινόμενα μὲν εὖ μακαριώτερον τὸν βίον ποιήσει (καὶ γὰρ αὐτὰ συνεπικοσμεῖν πέφυκεν , καὶ ἡ χρῆσις αὐτῶν καλὴ καὶ σπουδαία γίνεταἰ , ἀνάπαλιν δὲ συμβαίνοντα θλίβει καὶ λυμαίνεται τὸ μακάριον · λύπας τε γὰρ ἐπιφέρει καὶ ἐμποδίζει πολλαῖς ἐνεργείαις . 
ὅμως δὲ καὶ ἐν τούτοις διαλάμπει τὸ καλόν , ἐπειδὰν φέρῃ τις εὐκόλως πολλὰς καὶ μεγάλας ἀτυχίας , μὴ δῑ ἀναλγησίαν , ἀλλὰ γεννάδας ὢν καὶ μεγαλόψυχος . 
εἰ δ’ εἰσὶν αἱ ἐνέργειαι κύριαι τῆς ζωῆς , καθάπερ εἴπομεν , οὐδεὶς ἂν γένοιτο τῶν μακαρίων ἄθλιος · οὐδέποτε γὰρ πράξει τὰ μισητὰ καὶ τὰ φαῦλα . 
τὸν γὰρ ὡς ἀληθῶς ἀγαθὸν καὶ ἔμφρονα πάσας οἰόμεθα τὰς τύχας εὐσχημόνως φέρειν καὶ ἐκ τῶν ὑπαρχόντων ἀεὶ τὰ κάλλιστα πράττειν , καθάπερ καὶ στρατηγὸν ἀγαθὸν τῷ παρόντι στρατοπέδῳ χρῆσθαι πολεμικώτατα καὶ σκυτοτόμον ἐκ τῶν δοθέντων σκυτῶν κάλλιστον ὑπόδημα ποιεῖν · τὸν αὐτὸν δὲ τρόπον καὶ τοὺς ἄλλους τεχνίτας ἅπαντας . 
εἰ δ’ οὕτως , ἄθλιος μὲν οὐδέποτε γένοιτ’ ἂν ὁ εὐδαίμων , οὐ μὴν μακάριός γε , ἂν Πριαμικαῖς τύχαις περιπέσῃ . 
οὐδὲ δὴ ποικίλος γε καὶ εὐμετάβολος · οὔτε γὰρ ἐκ τῆς εὐδαιμονίας κινηθήσεται ῥᾳδίως , οὐδ’ ὑπὸ τῶν τυχόντων ἀτυχημάτων ἀλλ’ ὑπὸ μεγάλων καὶ πολλῶν , ἔκ τε τῶν τοιούτων οὐκ ἂν γένοιτο πάλιν εὐδαίμων ἐν ὀλίγῳ χρόνῳ , ἀλλ’ εἴπερ , ἐν πολλῷ τινὶ καὶ τελείῳ , μεγάλων καὶ καλῶν ἐν αὐτῷ γενόμενος ἐπήβολος . 
τί οὖν κωλύει λέγειν εὐδαίμονα τὸν κατ’ ἀρετὴν τελείαν ἐνεργοῦντα καὶ τοῖς ἐκτὸς ἀγαθοῖς ἱκανῶς κεχορηγημένον μὴ τὸν τυχόντα χρόνον ἀλλὰ τέλειον βίον ; 
ἢ προσθετέον καὶ βιωσόμενον οὕτω καὶ τελευτήσοντα κατὰ λόγον ; 
ἐπειδὴ τὸ μέλλον ἀφανὲς ἡμῖν ἐστίν , τὴν εὐδαιμονίαν δὲ τέλος καὶ τέλειον τίθεμεν πάντῃ πάντως . 
εἰ δ’ οὕτω , μακαρίους ἐροῦμεν τῶν ζώντων οἷς ὑπάρχει καὶ ὑπάρξει τὰ λεχθέντα , μακαρίους δ’ ἀνθρώπους . 
καὶ περὶ μὲν τούτων ἐπὶ τοσοῦτον διωρίσθω . 
τὰς δὲ τῶν ἀπογόνων τύχας καὶ τῶν φίλων ἁπάντων τὸ μὲν μηδοτιοῦν συμβάλλεσθαι λίαν ἄφιλον φαίνεται καὶ ταῖς δόξαις ἐναντίον · πολλῶν δὲ καὶ παντοίας ἐχόντων διαφορὰς τῶν συμβαινόντων , καὶ τῶν μὲν μᾶλλον συνικνουμένων τῶν δ’ ἧττον , καθ’ ἕκαστον μὲν διαιρεῖν μακρὸν καὶ ἀπέραντον φαίνεται , καθόλου δὲ λεχθὲν καὶ τύπῳ τάχ’ ἂν ἱκανῶς ἔχοι . 
εἰ δή , καθάπερ καὶ τῶν περὶ αὑτὸν ἀτυχημάτων τὰ μὲν ἔχει τι βρῖθος καὶ ῥοπὴν πρὸς τὸν βίον τὰ δ’ ἐλαφροτέροις ἔοικεν , οὕτω καὶ τὰ περὶ τοὺς φίλους ὁμοίως ἅπαντας , διαφέρει δὲ τῶν παθῶν ἕκαστον περὶ ζῶντας ἢ τελευτήσαντας συμβαίνειν πολὺ μᾶλλον ἢ τὰ παράνομα καὶ δεινὰ προϋπάρχειν ἐν ταῖς τραγῳδίαις ἢ πράττεσθαι , συλλογιστέον δὴ καὶ ταύτην τὴν διαφοράν , μᾶλλον δ’ ἴσως τὸ διαπορεῖσθαι περὶ τοὺς κεκμηκότας εἴ τινος ἀγαθοῦ κοινωνοῦσιν ἢ τῶν ἀντικειμένων . 
ἔοικε γὰρ ἐκ τούτων εἰ καὶ διικνεῖται πρὸς αὐτοὺς ὁτιοῦν , εἴτ’ ἀγαθὸν εἴτε τοὐναντίον , ἀφαυρόν τι καὶ μικρὸν ἢ ἁπλῶς ἢ ἐκείνοις εἶναι , εἰ δὲ μή , τοσοῦτόν γε καὶ τοιοῦτον ὥστε μὴ ποιεῖν εὐδαίμονας τοὺς μὴ ὄντας μηδὲ τοὺς ὄντας ἀφαιρεῖσθαι τὸ μακάριον . 
συμβάλλεσθαι μὲν οὖν τι φαίνονται τοῖς κεκμηκόσιν αἱ εὐπραξίαι τῶν φίλων , ὁμοίως δὲ καὶ αἱ δυσπραξίαι , τοιαῦτα δὲ καὶ τηλικαῦτα ὥστε μήτε τοὺς εὐδαίμονας μὴ εὐδαίμονας ποιεῖν μήτ’ ἄλλο τῶν τοιούτων μηδέν . 
διωρισμένων δὲ τούτων ἐπισκεψώμεθα περὶ τῆς εὐδαιμονίας πότερα τῶν ἐπαινετῶν ἐστὶν ἢ μᾶλλον τῶν τιμίων · δῆλον γὰρ ὅτι τῶν γε δυνάμεων οὐκ ἔστιν . 
φαίνεται δὴ πᾶν τὸ ἐπαινετὸν τῷ ποιόν τι εἶναι καὶ πρός τι πῶς ἔχειν ἐπαινεῖσθαι · τὸν γὰρ δίκαιον καὶ τὸν ἀνδρεῖον καὶ ὅλως τὸν ἀγαθόν τε καὶ τὴν ἀρετὴν ἐπαινοῦμεν διὰ τὰς πράξεις καὶ τὰ ἔργα , καὶ τὸν ἰσχυρὸν δὲ καὶ τὸν δρομικὸν καὶ τῶν ἄλλων ἕκαστον τῷ ποιόν τινα πεφυκέναι καὶ ἔχειν πως πρὸς ἀγαθόν τι καὶ σπουδαῖον . 
δῆλον δὲ τοῦτο καὶ ἐκ τῶν περὶ τοὺς θεοὺς ἐπαίνων · γελοῖοι γὰρ φαίνονται πρὸς ἡμᾶς ἀναφερόμενοι , τοῦτο δὲ συμβαίνει διὰ τὸ γίνεσθαι τοὺς ἐπαίνους δῑ ἀναφορᾶς , ὥσπερ εἴπομεν . 
εἰ δ’ ἐστὶν ὁ ἔπαινος τῶν τοιούτων , δῆλον ὅτι τῶν ἀρίστων οὐκ ἔστιν ἔπαινος , ἀλλὰ μεῖζόν τι καὶ βέλτιον , καθάπερ καὶ φαίνεται · τούς τε γὰρ θεοὺς μακαρίζομεν καὶ εὐδαιμονίζομεν καὶ τῶν ἀνδρῶν τοὺς θειοτάτους [μακαρίζομεν] . 
ὁμοίως δὲ καὶ τῶν ἀγαθῶν · οὐδεὶς γὰρ τὴν εὐδαιμονίαν ἐπαινεῖ καθάπερ τὸ δίκαιον , ἀλλ’ ὡς θειότερόν τι καὶ βέλτιον μακαρίζει . 
δοκεῖ δὲ καὶ Εὔδοξος καλῶς συνηγορῆσαι περὶ τῶν ἀριστείων τῇ ἡδονῇ · τὸ γὰρ μὴ ἐπαινεῖσθαι τῶν ἀγαθῶν οὖσαν μηνύειν ᾤετο ὅτι κρεῖττόν ἐστι τῶν ἐπαινετῶν , τοιοῦτον δ’ εἶναι τὸν θεὸν καὶ τἀγαθόν · πρὸς ταῦτα γὰρ καὶ τἆλλα ἀναφέρεσθαι . 
ὁ μὲν γὰρ ἔπαινος τῆς ἀρετῆς · πρακτικοὶ γὰρ τῶν καλῶν ἀπὸ ταύτης · τὰ δ’ ἐγκώμια τῶν ἔργων ὁμοίως καὶ τῶν σωματικῶν καὶ τῶν ψυχικῶν . 
ἀλλὰ ταῦτα μὲν ἴσως οἰκειότερον ἐξακριβοῦν τοῖς περὶ τὰ ἐγκώμια πεπονημένοις · ἡμῖν δὲ δῆλον ἐκ τῶν εἰρημένων 
ὅτι ἐστὶν ἡ εὐδαιμονία τῶν τιμίων καὶ τελείων . 
ἔοικε δ’ οὕτως ἔχειν καὶ διὰ τὸ εἶναι ἀρχή · ταύτης γὰρ χάριν τὰ λοιπὰ πάντα πάντες πράττομεν , τὴν ἀρχὴν δὲ καὶ τὸ αἴτιον τῶν ἀγαθῶν τίμιόν τι καὶ θεῖον τίθεμεν . 
ἐπεὶ δ’ ἐστὶν ἡ εὐδαιμονία ψυχῆς ἐνέργειά τις κατ’ ἀρετὴν τελείαν , περὶ ἀρετῆς ἐπισκεπτέον ἂν εἴη · τάχα γὰρ οὕτως ἂν βέλτιον καὶ περὶ τῆς εὐδαιμονίας θεωρήσαιμεν . 
δοκεῖ δὲ καὶ ὁ κατ’ ἀλήθειαν πολιτικὸς περὶ ταύτην μάλιστα πεπονῆσθαι · βούλεται γὰρ τοὺς πολίτας ἀγαθοὺς ποιεῖν καὶ τῶν νόμων ὑπηκόους . 
παράδειγμα δὲ τούτων ἔχομεν τοὺς Κρητῶν καὶ Λακεδαιμονίων νομοθέτας , καὶ εἴ τινες ἕτεροι τοιοῦτοι γεγένηνται . 
εἰ δὲ τῆς πολιτικῆς ἐστὶν ἡ σκέψις αὕτη , δῆλον ὅτι γίνοιτ’ ἂν ἡ ζήτησις κατὰ τὴν ἐξ ἀρχῆς προαίρεσιν . 
περὶ ἀρετῆς δὲ ἐπισκεπτέον ἀνθρωπίνης δῆλον ὅτι · καὶ γὰρ τἀγαθὸν ἀνθρώπινον ἐζητοῦμεν καὶ τὴν εὐδαιμονίαν ἀνθρωπίνην . 
ἀρετὴν δὲ λέγομεν ἀνθρωπίνην οὐ τὴν τοῦ σώματος ἀλλὰ τὴν τῆς ψυχῆς · καὶ τὴν εὐδαιμονίαν δὲ ψυχῆς ἐνέργειαν λέγομεν . 
εἰ δὲ ταῦθ’ οὕτως ἔχει , δῆλον ὅτι δεῖ τὸν πολιτικὸν εἰδέναι πως τὰ περὶ ψυχῆς , ὥσπερ καὶ τὸν ὀφθαλμοὺς θεραπεύσοντα καὶ πᾶν <τὸ> 
σῶμα , καὶ μᾶλλον ὅσῳ τιμιωτέρα καὶ βελτίων ἡ πολιτικὴ τῆς ἰατρικῆς · τῶν δ’ ἰατρῶν οἱ χαρίεντες πολλὰ πραγματεύονται περὶ τὴν τοῦ σώματος γνῶσιν . 
θεωρητέον δὴ καὶ τῷ πολιτικῷ περὶ ψυχῆς , θεωρητέον δὲ τούτων χάριν , καὶ ἐφ’ ὅσον ἱκανῶς ἔχει πρὸς τὰ ζητούμενα · τὸ γὰρ ἐπὶ πλεῖον ἐξακριβοῦν ἐργωδέστερον ἴσως ἐστὶ τῶν προκειμένων . 
λέγεται δὲ περὶ αὐτῆς καὶ ἐν τοῖς ἐξωτερικοῖς λόγοις ἀρκούντως ἔνια , καὶ χρηστέον αὐτοῖς · οἷον τὸ μὲν ἄλογον αὐτῆς εἶναι , τὸ δὲ λόγον ἔχον . 
ταῦτα δὲ πότερον διώρισται καθάπερ τὰ τοῦ σώματος μόρια καὶ πᾶν τὸ μεριστόν , ἢ τῷ λόγῳ δύο ἐστὶν ἀχώριστα πεφυκότα καθάπερ ἐν τῇ περιφερείᾳ τὸ κυρτὸν καὶ τὸ κοῖλον , οὐθὲν διαφέρει πρὸς τὸ παρόν . 
τοῦ ἀλόγου δὲ τὸ μὲν ἔοικε κοινῷ καὶ φυτικῷ , λέγω δὲ τὸ αἴτιον τοῦ τρέφεσθαι καὶ αὔξεσθαι · τὴν τοιαύτην γὰρ δύναμιν τῆς ψυχῆς ἐν ἅπασι τοῖς τρεφομένοις θείη τις ἂν 
καὶ ἐν τοῖς ἐμβρύοις , τὴν αὐτὴν δὲ ταύτην καὶ ἐν τοῖς τελείοις · εὐλογώτερον γὰρ ἢ ἄλλην τινά . 
ταύτης μὲν οὖν κοινή τις ἀρετὴ καὶ οὐκ ἀνθρωπίνη φαίνεται · δοκεῖ γὰρ ἐν τοῖς ὕπνοις ἐνεργεῖν μάλιστα τὸ μόριον τοῦτο καὶ ἡ δύναμις αὕτη , ὁ δ’ ἀγαθὸς καὶ κακὸς ἥκιστα διάδηλοι καθ’ ὕπνον (ὅθεν φασὶν οὐδὲν διαφέρειν τὸ ἥμισυ τοῦ βίου τοὺς εὐδαίμονας τῶν ἀθλίων · συμβαίνει δὲ τοῦτο εἰκότως · ἀργία γάρ ἐστιν ὁ ὕπνος τῆς ψυχῆς ᾗ λέγεται σπουδαία καὶ φαύλἠ , πλὴν εἰ μὴ κατὰ μικρὸν καὶ διικνοῦνταί τινες τῶν κινήσεων , καὶ ταύτῃ βελτίω γίνεται τὰ φαντάσματα τῶν ἐπιεικῶν ἢ τῶν τυχόντων . 
ἀλλὰ περὶ μὲν τούτων ἅλις , καὶ τὸ θρεπτικὸν ἐατέον , ἐπειδὴ τῆς ἀνθρωπικῆς ἀρετῆς ἄμοιρον πέφυκεν . 
ἔοικε δὲ καὶ ἄλλη τις φύσις τῆς ψυχῆς ἄλογος εἶναι , μετέχουσα μέντοι πῃ λόγου . 
τοῦ γὰρ ἐγκρατοῦς καὶ ἀκρατοῦς τὸν λόγον καὶ τῆς ψυχῆς τὸ λόγον ἔχον ἐπαινοῦμεν · ὀρθῶς γὰρ καὶ ἐπὶ τὰ βέλτιστα παρακαλεῖ · φαίνεται δ’ ἐν αὐτοῖς καὶ ἄλλο τι παρὰ τὸν λόγον πεφυκός , ὃ μάχεται καὶ ἀντιτείνει τῷ λόγῳ . 
ἀτεχνῶς γὰρ καθάπερ τὰ παραλελυμένα τοῦ σώματος μόρια εἰς τὰ δεξιὰ προαιρουμένων κινῆσαι τοὐναντίον εἰς τὰ ἀριστερὰ παραφέρεται , καὶ ἐπὶ τῆς ψυχῆς οὕτως · ἐπὶ τἀναντία γὰρ αἱ ὁρμαὶ τῶν ἀκρατῶν . 
ἀλλ’ ἐν τοῖς σώμασι μὲν ὁρῶμεν τὸ παραφερόμενον , ἐπὶ δὲ τῆς ψυχῆς οὐχ ὁρῶμεν . 
ἴσως δ’ οὐδὲν ἧττον καὶ ἐν τῇ ψυχῇ νομιστέον εἶναί τι παρὰ τὸν λόγον , ἐναντιούμενον τούτῳ καὶ ἀντιβαῖνον . 
πῶς δ’ ἕτερον , οὐδὲν διαφέρει . 
λόγου δὲ καὶ τοῦτο φαίνεται μετέχειν , ὥσπερ εἴπομεν · πειθαρχεῖ γοῦν τῷ λόγῳ τὸ τοῦ ἐγκρατοῦς—ἔτι δ’ ἴσως εὐηκοώτερόν ἐστι τὸ τοῦ σώφρονος καὶ ἀνδρείου · πάντα γὰρ ὁμοφωνεῖ τῷ λόγῳ . 
φαίνεται δὴ καὶ τὸ ἄλογον διττόν . 
τὸ μὲν γὰρ φυτικὸν οὐδαμῶς κοινωνεῖ λόγου , τὸ δ’ ἐπιθυμητικὸν καὶ ὅλως ὀρεκτικὸν μετέχει πως , ᾗ κατήκοόν ἐστιν αὐτοῦ καὶ πειθαρχικόν · οὕτω δὴ καὶ τοῦ πατρὸς καὶ τῶν φίλων φαμὲν ἔχειν λόγον , καὶ οὐχὥσπερ τῶν μαθηματικῶν . 
ὅτι δὲ πείθεταί πως ὑπὸ λόγου τὸ ἄλογον , μηνύει καὶ ἡ νουθέτησις καὶ πᾶσα ἐπιτίμησίς τε καὶ παράκλησις . 
εἰ δὲ χρὴ καὶ τοῦτο φάναι λόγον ἔχειν , διττὸν ἔσται καὶ τὸ λόγον ἔχον , τὸ μὲν κυρίως καὶ ἐν αὑτῷ , τὸ δ’ ὥσπερ τοῦ πατρὸς ἀκουστικόν τι . 
διορίζεται δὲ καὶ ἡ ἀρετὴ κατὰ τὴν διαφορὰν ταύτην · λέγομεν γὰρ αὐτῶν τὰς μὲν διανοητικὰς τὰς δὲ ἠθικάς , σοφίαν μὲν καὶ σύνεσιν καὶ φρόνησιν διανοητικάς , ἐλευθεριότητα δὲ καὶ σωφροσύνην ἠθικάς . 
λέγοντες γὰρ περὶ τοῦ ἤθους οὐ λέγομεν ὅτι σοφὸς ἢ συνετὸς ἀλλ’ ὅτι πρᾶος ἢ σώφρων · ἐπαινοῦμεν δὲ καὶ τὸν σοφὸν κατὰ τὴν ἕξιν · τῶν ἕξεων δὲ τὰς ἐπαινετὰς ἀρετὰς λέγομεν . 
βοοκ 2 
διττῆς δὴ τῆς ἀρετῆς οὔσης , τῆς μὲν διανοητικῆς τῆς δὲ ἠθικῆς , ἡ μὲν διανοητικὴ τὸ πλεῖον ἐκ διδασκαλίας ἔχει καὶ τὴν γένεσιν καὶ τὴν αὔξησιν , διόπερ ἐμπειρίας δεῖται καὶ χρόνου , ἡ δ’ ἠθικὴ ἐξ ἔθους περιγίνεται , ὅθεν καὶ τοὔνομα ἔσχηκε μικρὸν παρεκκλῖνον ἀπὸ τοῦ ἔθους . 
ἐξ οὗ καὶ δῆλον ὅτι οὐδεμία τῶν ἠθικῶν ἀρετῶν φύσει ἡμῖν ἐγγίνεται · οὐθὲν γὰρ τῶν φύσει ὄντων ἄλλως ἐθίζεται , οἷον ὁ λίθος φύσει κάτω φερόμενος οὐκ ἂν ἐθισθείη ἄνω φέρεσθαι , οὐδ’ ἂν μυριάκις αὐτὸν ἐθίζῃ τις ἄνω ῥιπτῶν , οὐδὲ τὸ πῦρ κάτω , οὐδ’ ἄλλο οὐδὲν τῶν ἄλλως πεφυκότων ἄλλως ἂν ἐθισθείη . 
οὔτ’ ἄρα φύσει οὔτε παρὰ φύσιν ἐγγίνονται αἱ ἀρεταί , ἀλλὰ πεφυκόσι μὲν ἡμῖν δέξασθαι αὐτάς , τελειουμένοις δὲ διὰ τοῦ ἔθους . 
ἔτι ὅσα μὲν φύσει ἡμῖν παραγίνεται , τὰς δυνάμεις τούτων πρότερον κομιζόμεθα , ὕστερον δὲ τὰς ἐνεργείας ἀποδίδομεν (ὅπερ ἐπὶ τῶν αἰσθήσεων δῆλον · οὐ γὰρ ἐκ τοῦ πολλάκις ἰδεῖν ἢ πολλάκις ἀκοῦσαι τὰς αἰσθήσεις ἐλάβομεν , ἀλλ’ ἀνάπαλιν ἔχοντες ἐχρησάμεθα , οὐ χρησάμενοι ἔσχομεν) · τὰς δ’ ἀρετὰς λαμβάνομεν ἐνεργήσαντες πρότερον , ὥσπερ καὶ ἐπὶ τῶν ἄλλων τεχνῶν · ἃ γὰρ δεῖ μαθόντας ποιεῖν , ταῦτα ποιοῦντες μανθάνομεν , οἷον οἰκοδομοῦντες οἰκοδόμοι γίνονται καὶ κιθαρίζοντες κιθαρισταί · 
οὕτω δὴ καὶ τὰ μὲν δίκαια πράττοντες δίκαιοι γινόμεθα , τὰ δὲ σώφρονα σώφρονες , τὰ δ’ ἀνδρεῖα ἀνδρεῖοι . 
μαρτυρεῖ δὲ καὶ τὸ γινόμενον ἐν ταῖς πόλεσιν · οἱ γὰρ νομοθέται τοὺς πολίτας ἐθίζοντες ποιοῦσιν ἀγαθούς , καὶ τὸ μὲν βούλημα παντὸς νομοθέτου τοῦτ’ ἐστίν , ὅσοι δὲ μὴ εὖ αὐτὸ ποιοῦσιν ἁμαρτάνουσιν , καὶ διαφέρει τούτῳ πολιτεία πολιτείας ἀγαθὴ φαύλης . 
ἔτι ἐκ τῶν αὐτῶν καὶ διὰ τῶν αὐτῶν καὶ γίνεται πᾶσα ἀρετὴ καὶ φθείρεται , ὁμοίως δὲ καὶ τέχνη · ἐκ γὰρ τοῦ κιθαρίζειν καὶ οἱ ἀγαθοὶ καὶ κακοὶ γίνονται κιθαρισταί . 
ἀνάλογον δὲ καὶ οἰκοδόμοι καὶ οἱ λοιποὶ πάντες · ἐκ μὲν γὰρ τοῦ εὖ οἰκοδομεῖν ἀγαθοὶ οἰκοδόμοι ἔσονται , ἐκ δὲ τοῦ κακῶς κακοί . 
εἰ γὰρ μὴ οὕτως εἶχεν , οὐδὲν ἂν ἔδει τοῦ διδάξοντος , ἀλλὰ πάντες ἂν ἐγίνοντο ἀγαθοὶ ἢ κακοί . 
οὕτω δὴ καὶ ἐπὶ τῶν ἀρετῶν ἔχει · πράττοντες γὰρ τὰ ἐν τοῖς συναλλάγμασι τοῖς πρὸς τοὺς ἀνθρώπους γινόμεθα οἳ μὲν δίκαιοι οἳ δὲ ἄδικοι , πράττοντες δὲ τὰ ἐν τοῖς δεινοῖς καὶ ἐθιζόμενοι φοβεῖσθαι ἢ θαρρεῖν οἳ μὲν ἀνδρεῖοι οἳ δὲ δειλοί . 
ὁμοίως δὲ καὶ τὰ περὶ τὰς ἐπιθυμίας ἔχει καὶ τὰ περὶ τὰς ὀργάς · οἳ μὲν γὰρ σώφρονες καὶ πρᾶοι γίνονται , οἳ δ’ ἀκόλαστοι καὶ ὀργίλοι , οἳ μὲν ἐκ τοῦ οὑτωσὶ ἐν αὐτοῖς ἀναστρέφεσθαι , οἳ δὲ ἐκ τοῦ οὑτωσί . 
καὶ ἑνὶ δὴ λόγῳ ἐκ τῶν ὁμοίων ἐνεργειῶν αἱ ἕξεις γίνονται . 
διὸ δεῖ τὰς ἐνεργείας ποιὰς ἀποδιδόναι · κατὰ γὰρ τὰς τούτων διαφορὰς ἀκολουθοῦσιν αἱ ἕξεις . 
οὐ μικρὸν οὖν διαφέρει τὸ οὕτως ἢ οὕτως εὐθὺς ἐκ νέων ἐθίζεσθαι , ἀλλὰ πάμπολυ , μᾶλλον δὲ τὸ πᾶν . 
ἐπεὶ οὖν ἡ παροῦσα πραγματεία οὐ θεωρίας ἕνεκά ἐστιν ὥσπερ αἱ ἄλλαι (οὐ γὰρ ἵνα εἰδῶμεν τί ἐστιν ἡ ἀρετὴ σκεπτόμεθα , ἀλλ’ ἵν’ ἀγαθοὶ γενώμεθα , ἐπεὶ οὐδὲν ἂν ἦν ὄφελος αὐτῆς) , ἀναγκαῖον ἐπισκέψασθαι τὰ περὶ τὰς πράξεις , πῶς πρακτέον αὐτάς · αὗται γάρ εἰσι κύριαι καὶ τοῦ ποιὰς γενέσθαι τὰς ἕξεις , καθάπερ εἰρήκαμεν . 
τὸ μὲν οὖν κατὰ τὸν ὀρθὸν λόγον πράττειν κοινὸν καὶ ὑποκείσθω—ῥηθήσεται δ’ ὕστερον περὶ αὐτοῦ , καὶ τί ἐστιν ὁ ὀρθὸς λόγος , καὶ πῶς ἔχει πρὸς τὰς ἄλλας ἀρετάς . 
ἐκεῖνο δὲ προδιομολογείσθω , ὅτι πᾶς ὁ περὶ τῶν πρακτῶν λόγος τύπῳ καὶ οὐκ ἀκριβῶς ὀφείλει λέγεσθαι , ὥσπερ καὶ κατ’ ἀρχὰς εἴπομεν ὅτι κατὰ τὴν ὕλην οἱ λόγοι ἀπαιτητέοι · τὰ δ’ ἐν ταῖς πράξεσι καὶ τὰ συμφέροντα οὐδὲν ἑστηκὸς ἔχει , ὥσπερ οὐδὲ τὰ ὑγιεινά . 
τοιούτου δ’ ὄντος τοῦ καθόλου λόγου , ἔτι μᾶλλον ὁ περὶ τῶν καθ’ ἕκαστα λόγος οὐκ ἔχει τἀκριβές · οὔτε γὰρ ὑπὸ τέχνην οὔθ’ ὑπὸ παραγγελίαν οὐδεμίαν πίπτει , δεῖ δ’ αὐτοὺς ἀεὶ τοὺς πράττοντας τὰ πρὸς τὸν καιρὸν σκοπεῖν , ὥσπερ καὶ ἐπὶ τῆς ἰατρικῆς ἔχει καὶ τῆς κυβερνητικῆς . 
ἀλλὰ καίπερ ὄντος τοιούτου τοῦ παρόντος λόγου πειρατέον βοηθεῖν . 
πρῶτον οὖν τοῦτο θεωρητέον , ὅτι τὰ τοιαῦτα πέφυκεν ὑπ’ ἐνδείας καὶ ὑπερβολῆς φθείρεσθαι , (δεῖ γὰρ ὑπὲρ τῶν ἀφανῶν τοῖς φανεροῖς μαρτυρίοις χρῆσθαἰ 
ὥσπερ ἐπὶ τῆς ἰσχύος καὶ τῆς ὑγιείας ὁρῶμεν · τά τε γὰρ ὑπερβάλλοντα γυμνάσια καὶ τὰ ἐλλείποντα φθείρει τὴν ἰσχύν , ὁμοίως δὲ καὶ τὰ ποτὰ καὶ τὰ σιτία πλείω καὶ ἐλάττω γινόμενα φθείρει τὴν ὑγίειαν , τὰ δὲ σύμμετρα καὶ ποιεῖ καὶ αὔξει καὶ σῴζει . 
οὕτως οὖν καὶ ἐπὶ σωφροσύνης καὶ ἀνδρείας ἔχει καὶ τῶν ἄλλων ἀρετῶν . 
ὅ τε γὰρ πάντα φεύγων καὶ φοβούμενος καὶ μηδὲν ὑπομένων δειλὸς γίνεται , ὅ τε μηδὲν ὅλως φοβούμενος ἀλλὰ πρὸς πάντα βαδίζων θρασύς · ὁμοίως δὲ καὶ ὁ μὲν πάσης ἡδονῆς ἀπολαύων καὶ μηδεμιᾶς ἀπεχόμενος ἀκόλαστος , ὁ δὲ πᾶσαν φεύγων , ὥσπερ οἱ ἄγροικοι , ἀναίσθητός τις · φθείρεται δὴ σωφροσύνη καὶ ἡ ἀνδρεία ὑπὸ τῆς ὑπερβολῆς καὶ τῆς ἐλλείψεως , ὑπὸ δὲ τῆς μεσότητος σῴζεται . 
ἀλλ’ οὐ μόνον αἱ γενέσεις καὶ αὐξήσεις καὶ αἱ φθοραὶ ἐκ τῶν αὐτῶν καὶ ὑπὸ τῶν αὐτῶν γίνονται , ἀλλὰ καὶ αἱ ἐνέργειαι ἐν τοῖς αὐτοῖς ἔσονται · καὶ γὰρ ἐπὶ τῶν ἄλλων τῶν φανερωτέρων οὕτως ἔχει , οἷον ἐπὶ τῆς ἰσχύος · γίνεται γὰρ ἐκ τοῦ πολλὴν τροφὴν λαμβάνειν καὶ πολλοὺς πόνους ὑπομένειν , καὶ μάλιστα ἂν δύναιτ’ αὐτὰ ποιεῖν ὁ ἰσχυρός . 
οὕτω δ’ ἔχει καὶ ἐπὶ τῶν ἀρετῶν · ἔκ τε γὰρ τοῦ ἀπέχεσθαι τῶν ἡδονῶν γινόμεθα σώφρονες , καὶ γενόμενοι μάλιστα δυνάμεθα ἀπέχεσθαι αὐτῶν · 
ὁμοίως δὲ καὶ ἐπὶ τῆς ἀνδρείας · ἐθιζόμενοι γὰρ καταφρονεῖν τῶν φοβερῶν καὶ ὑπομένειν αὐτὰ γινόμεθα ἀνδρεῖοι , καὶ γενόμενοι μάλιστα δυνησόμεθα ὑπομένειν τὰ φοβερά . 
σημεῖον δὲ δεῖ ποιεῖσθαι τῶν ἕξεων τὴν ἐπιγινομένην ἡδονὴν ἢ λύπην τοῖς ἔργοις · ὁ μὲν γὰρ ἀπεχόμενος τῶν σωματικῶν ἡδονῶν καὶ αὐτῷ τούτῳ χαίρων σώφρων , ὁ δ’ ἀχθόμενος ἀκόλαστος , καὶ ὁ μὲν ὑπομένων τὰ δεινὰ καὶ χαίρων ἢ μὴ λυπούμενός γε ἀνδρεῖος , ὁ δὲ λυπούμενος δειλός . 
περὶ ἡδονὰς γὰρ καὶ λύπας ἐστὶν ἡ ἠθικὴ ἀρετή · διὰ μὲν γὰρ τὴν ἡδονὴν τὰ φαῦλα πράττομεν , διὰ δὲ τὴν λύπην τῶν καλῶν ἀπεχόμεθα . 
διὸ δεῖ ἦχθαί πως εὐθὺς ἐκ νέων , ὡς ὁ Πλάτων φησίν , ὥστε χαίρειν τε καὶ λυπεῖσθαι οἷς δεῖ · ἡ γὰρ ὀρθὴ παιδεία αὕτη ἐστίν . 
ἔτι δ’ εἰ αἱ ἀρεταί εἰσι περὶ πράξεις καὶ πάθη , παντὶ δὲ πάθει καὶ πάσῃ πράξει ἕπεται ἡδονὴ καὶ λύπη , καὶ διὰ τοῦτ’ ἂν εἴη ἡ ἀρετὴ περὶ ἡδονὰς καὶ λύπας . 
μηνύουσι δὲ καὶ αἱ κολάσεις γινόμεναι διὰ τούτων · ἰατρεῖαι γάρ τινές εἰσιν , αἱ δὲ ἰατρεῖαι διὰ τῶν ἐναντίων πεφύκασι γίνεσθαι . 
ἔτι , ὡς καὶ πρῴην εἴπομεν , πᾶσα ψυχῆς ἕξις , ὑφ’ οἵων πέφυκε γίνεσθαι χείρων καὶ βελτίων , πρὸς ταῦτα καὶ περὶ ταῦτα τὴν φύσιν ἔχει · δῑ ἡδονὰς δὲ καὶ λύπας φαῦλοι γίνονται , τῷ διώκειν ταύτας καὶ φεύγειν , ἢ ἃς μὴ δεῖ ἢ ὅτε οὐ δεῖ ἢ ὡς οὐ δεῖ ἢ ὁσαχῶς ἄλλως ὑπὸ τοῦ λόγου διορίζεται τὰ τοιαῦτα . 
διὸ καὶ ὁρίζονται τὰς ἀρετὰς ἀπαθείας τινὰς καὶ ἠρεμίας · οὐκ εὖ δέ , ὅτι ἁπλῶς λέγουσιν , ἀλλ’ οὐχ ὡς δεῖ καὶ ὡς οὐ δεῖ καὶ ὅτε , καὶ ὅσα ἄλλα προστίθεται . 
ὑπόκειται ἄρα ἡ ἀρετὴ εἶναι ἡ τοιαύτη περὶ ἡδονὰς καὶ λύπας τῶν βελτίστων πρακτική , ἡ δὲ κακία τοὐναντίον . 
γένοιτο δ’ ἂν ἡμῖν καὶ ἐκ τούτων φανερὸν ὅτι περὶ τῶν αὐτῶν . 
τριῶν γὰρ ὄντων τῶν εἰς τὰς αἱρέσεις καὶ τριῶν τῶν εἰς τὰς φυγάς , καλοῦ συμφέροντος ἡδέος , καὶ [τριῶν] 
τῶν ἐναντίων , αἰσχροῦ βλαβεροῦ λυπηροῦ , περὶ ταῦτα μὲν πάντα ὁ ἀγαθὸς κατορθωτικός ἐστιν ὁ δὲ κακὸς ἁμαρτητικός , μάλιστα δὲ περὶ τὴν ἡδονήν · κοινή τε γὰρ αὕτη τοῖς ζῴοις , καὶ πᾶσι τοῖς ὑπὸ τὴν αἵρεσιν παρακολουθεῖ · 
καὶ γὰρ τὸ καλὸν καὶ τὸ συμφέρον ἡδὺ φαίνεται . 
ἔτι δ’ ἐκ νηπίου πᾶσιν ἡμῖν συντέθραπται · διὸ χαλεπὸν ἀποτρίψασθαι τοῦτο τὸ πάθος ἐγκεχρωσμένον τῷ βίῳ . 
κανονίζομεν δὲ καὶ τὰς πράξεις , οἳ μὲν μᾶλλον οἳ δ’ ἧττον , ἡδονῇ καὶ λύπῃ . 
διὰ τοῦτ’ οὖν ἀναγκαῖον εἶναι περὶ ταῦτα τὴν πᾶσαν πραγματείαν · οὐ γὰρ μικρὸν εἰς τὰς πράξεις εὖ ἢ κακῶς χαίρειν καὶ λυπεῖσθαι . 
ἔτι δὲ χαλεπώτερον ἡδονῇ μάχεσθαι ἢ θυμῷ , καθάπερ φησὶν Ἡράκλειτος , περὶ δὲ τὸ χαλεπώτερον ἀεὶ καὶ τέχνη γίνεται καὶ ἀρετή · καὶ γὰρ τὸ εὖ βέλτιον ἐν τούτῳ . 
ὥστε καὶ διὰ τοῦτο περὶ ἡδονὰς καὶ λύπας πᾶσα ἡ πραγματεία καὶ τῇ ἀρετῇ καὶ τῇ πολιτικῇ · ὁ μὲν γὰρ εὖ τούτοις χρώμενος ἀγαθὸς ἔσται , ὁ δὲ κακῶς κακός . 
ὅτι μὲν οὖν ἐστὶν ἡ ἀρετὴ περὶ ἡδονὰς καὶ λύπας , καὶ ὅτι ἐξ ὧν γίνεται , ὑπὸ τούτων καὶ αὔξεται καὶ φθείρεται μὴ ὡσαύτως γινομένων , καὶ ὅτι ἐξ ὧν ἐγένετο , περὶ ταῦτα καὶ ἐνεργεῖ , εἰρήσθω . 
ἀπορήσειε δ’ ἄν τις πῶς λέγομεν ὅτι δεῖ τὰ μὲν δίκαια πράττοντας δικαίους γίνεσθαι , τὰ δὲ σώφρονα σώφρονας · εἰ γὰρ πράττουσι τὰ δίκαια καὶ σώφρονα , ἤδη εἰσὶ δίκαιοι καὶ σώφρονες , ὥσπερ εἰ τὰ γραμματικὰ καὶ τὰ μουσικά , γραμματικοὶ καὶ μουσικοί . 
ἢ οὐδ’ ἐπὶ τῶν τεχνῶν οὕτως ἔχει ; 
ἐνδέχεται γὰρ γραμματικόν τι ποιῆσαι καὶ ἀπὸ τύχης καὶ ἄλλου ὑποθεμένου . 
τότε οὖν ἔσται γραμματικός , ἐὰν καὶ γραμματικόν τι ποιήσῃ καὶ γραμματικῶς · τοῦτο δ’ ἐστὶ τὸ κατὰ τὴν ἐν αὑτῷ γραμματικήν . 
ἔτι οὐδ’ ὅμοιόν ἐστιν ἐπί τε τῶν τεχνῶν καὶ τῶν ἀρετῶν · τὰ μὲν γὰρ ὑπὸ τῶν τεχνῶν γινόμενα τὸ εὖ ἔχει ἐν αὑτοῖς · ἀρκεῖ οὖν ταῦτά πως ἔχοντα γενέσθαι · τὰ δὲ κατὰ τὰς ἀρετὰς γινόμενα οὐκ ἐὰν αὐτά πως ἔχῃ , δικαίως ἢ σωφρόνως πράττεται , ἀλλὰ καὶ ἐὰν ὁ πράττων πῶς ἔχων πράττῃ , πρῶτον μὲν ἐὰν εἰδώς , ἔπειτ’ ἐὰν προαιρούμενος , καὶ προαιρούμενος δῑ αὐτά , τὸ δὲ τρίτον ἐὰν καὶ βεβαίως καὶ ἀμετακινήτως ἔχων πράττῃ . 
ταῦτα δὲ πρὸς μὲν τὸ τὰς ἄλλας τέχνας ἔχειν οὐ συναριθμεῖται , πλὴν αὐτὸ τὸ εἰδέναι · πρὸς δὲ τὸ τὰς ἀρετὰς τὸ μὲν εἰδέναι οὐδὲν ἢ μικρὸν ἰσχύει , τὰ δ’ ἄλλα οὐ μικρὸν ἀλλὰ τὸ πᾶν δύναται , ἅπερ ἐκ τοῦ πολλάκις πράττειν τὰ δίκαια καὶ σώφρονα περιγίνεται . 
τὰ μὲν οὖν πράγματα δίκαια καὶ σώφρονα λέγεται , ὅταν ᾖ τοιαῦτα οἷα ἂν ὁ δίκαιος ἢ ὁ σώφρων πράξειεν · δίκαιος δὲ καὶ σώφρων ἐστὶν οὐχ ὁ ταῦτα πράττων , ἀλλὰ καὶ [ὁ] 
οὕτω πράττων ὡς οἱ δίκαιοι καὶ σώφρονες πράττουσιν . 
εὖ οὖν λέγεται ὅτι ἐκ τοῦ τὰ δίκαια πράττειν ὁ δίκαιος γίνεται καὶ ἐκ τοῦ τὰ σώφρονα ὁ σώφρων · ἐκ δὲ τοῦ μὴ πράττειν ταῦτα οὐδεὶς ἂν οὐδὲ μελλήσειε γίνεσθαι ἀγαθός . 
ἀλλ’ οἱ πολλοὶ ταῦτα μὲν οὐ πράττουσιν , ἐπὶ δὲ τὸν λόγον καταφεύγοντες οἴονται φιλοσοφεῖν καὶ οὕτως ἔσεσθαι σπουδαῖοι , ὅμοιόν τι ποιοῦντες τοῖς κάμνουσιν , οἳ τῶν ἰατρῶν ἀκούουσι μὲν ἐπιμελῶς , ποιοῦσι δ’ οὐδὲν τῶν προσταττομένων . 
ὥσπερ οὖν οὐδ’ ἐκεῖνοι εὖ ἕξουσι τὸ σῶμα οὕτω θεραπευόμενοι , οὐδ’ οὗτοι τὴν ψυχὴν οὕτω φιλοσοφοῦντες . 
μετὰ δὲ ταῦτα τί ἐστιν ἡ ἀρετὴ σκεπτέον . 
ἐπεὶ οὖν τὰ ἐν τῇ ψυχῇ γινόμενα τρία ἐστί , πάθη δυνάμεις ἕξεις , τούτων ἄν τι εἴη ἡ ἀρετή . 
λέγω δὲ πάθη μὲν ἐπιθυμίαν ὀργὴν φόβον θάρσος φθόνον χαρὰν φιλίαν μῖσος πόθον ζῆλον ἔλεον , ὅλως οἷς ἕπεται ἡδονὴ ἢ λύπη · δυνάμεις δὲ καθ’ ἃς παθητικοὶ τούτων λεγόμεθα , οἷον καθ’ ἃς δυνατοὶ ὀργισθῆναι ἢ λυπηθῆναι ἢ ἐλεῆσαι · ἕξεις δὲ καθ’ ἃς πρὸς τὰ πάθη ἔχομεν εὖ ἢ κακῶς , οἷον πρὸς τὸ ὀργισθῆναι , εἰ μὲν σφοδρῶς ἢ ἀνειμένως , κακῶς ἔχομεν , εἰ δὲ μέσως , εὖ · ὁμοίως δὲ καὶ πρὸς τἆλλα . 
πάθη μὲν οὖν οὐκ εἰσὶν οὔθ’ αἱ ἀρεταὶ οὔθ’ αἱ κακίαι , ὅτι οὐ λεγόμεθα κατὰ τὰ πάθη σπουδαῖοι ἢ φαῦλοι , κατὰ δὲ τὰς ἀρετὰς καὶ τὰς κακίας λεγόμεθα , καὶ ὅτι κατὰ μὲν τὰ πάθη οὔτ’ ἐπαινούμεθα οὔτε ψεγόμεθα (οὐ γὰρ ἐπαινεῖται ὁ φοβούμενος οὐδὲ ὁ ὀργιζόμενος , οὐδὲ ψέγεται ὁ ἁπλῶς ὀργιζόμενος ἀλλ’ ὁ πῶς) , 
κατὰ δὲ τὰς ἀρετὰς καὶ τὰς κακίας ἐπαινούμεθα ἢ ψεγόμεθα . 
ἔτι ὀργιζόμεθα μὲν καὶ φοβούμεθα ἀπροαιρέτως , αἱ δ’ ἀρεταὶ προαιρέσεις τινὲς ἢ οὐκ ἄνευ προαιρέσεως . 
πρὸς δὲ τούτοις κατὰ μὲν τὰ πάθη κινεῖσθαι λεγόμεθα , κατὰ δὲ τὰς ἀρετὰς καὶ τὰς κακίας οὐ κινεῖσθαι ἀλλὰ διακεῖσθαί πως . 
διὰ ταῦτα δὲ οὐδὲ δυνάμεις εἰσίν · οὔτε γὰρ ἀγαθοὶ λεγόμεθα τῷ δύνασθαι πάσχειν ἁπλῶς οὔτε κακοί , οὔτ’ ἐπαινούμεθα οὔτε ψεγόμεθα · ἔτι δυνατοὶ μέν ἐσμεν φύσει , ἀγαθοὶ δὲ ἢ κακοὶ οὐ γινόμεθα φύσει · εἴπομεν δὲ περὶ τούτου πρότερον . 
εἰ οὖν μήτε πάθη εἰσὶν αἱ ἀρεταὶ μήτε δυνάμεις , λείπεται ἕξεις αὐτὰς εἶναι . 
ὅ τι μὲν οὖν ἐστὶ τῷ γένει ἡ ἀρετή , εἴρηται . 
δεῖ δὲ μὴ μόνον οὕτως εἰπεῖν , ὅτι ἕξις , ἀλλὰ καὶ ποία τις . 
ῥητέον οὖν ὅτι πᾶσα ἀρετή , οὗ ἂν ᾖ ἀρετή , αὐτό τε εὖ ἔχον ἀποτελεῖ καὶ τὸ ἔργον αὐτοῦ εὖ ἀποδίδωσιν , οἷον ἡ τοῦ ὀφθαλμοῦ ἀρετὴ τόν τε ὀφθαλμὸν σπουδαῖον ποιεῖ καὶ τὸ ἔργον αὐτοῦ · τῇ γὰρ τοῦ ὀφθαλμοῦ ἀρετῇ εὖ ὁρῶμεν . 
ὁμοίως ἡ τοῦ ἵππου ἀρετὴ ἵππον τε σπουδαῖον ποιεῖ καὶ ἀγαθὸν δραμεῖν καὶ ἐνεγκεῖν τὸν ἐπιβάτην καὶ μεῖναι τοὺς πολεμίους . 
εἰ δὴ τοῦτ’ ἐπὶ πάντων οὕτως ἔχει , καὶ ἡ τοῦ ἀνθρώπου ἀρετὴ εἴη ἂν ἡ ἕξις ἀφ’ ἧς ἀγαθὸς ἄνθρωπος γίνεται καὶ ἀφ’ ἧς εὖ τὸ ἑαυτοῦ ἔργον ἀποδώσει . 
πῶς δὲ τοῦτ’ ἔσται , ἤδη μὲν εἰρήκαμεν , ἔτι δὲ καὶ ὧδ’ ἔσται φανερόν , ἐὰν θεωρήσωμεν ποία τίς ἐστιν ἡ φύσις αὐτῆς . 
ἐν παντὶ δὴ συνεχεῖ καὶ διαιρετῷ ἔστι λαβεῖν τὸ μὲν πλεῖον τὸ δ’ ἔλαττον τὸ δ’ ἴσον , καὶ ταῦτα ἢ κατ’ αὐτὸ τὸ πρᾶγμα ἢ πρὸς ἡμᾶς · τὸ δ’ ἴσον μέσον τι ὑπερβολῆς καὶ ἐλλείψεως . 
λέγω δὲ τοῦ μὲν πράγματος μέσον τὸ ἴσον ἀπέχον ἀφ’ ἑκατέρου τῶν ἄκρων , ὅπερ ἐστὶν ἓν καὶ τὸ αὐτὸ πᾶσιν , πρὸς ἡμᾶς δὲ ὃ μήτε πλεονάζει μήτε ἐλλείπει · τοῦτο δ’ οὐχ ἕν , οὐδὲ ταὐτὸν πᾶσιν . 
οἷον εἰ τὰ δέκα πολλὰ τὰ δὲ δύο ὀλίγα , τὰ ἓξ μέσα λαμβάνουσι κατὰ τὸ πρᾶγμα · ἴσῳ γὰρ ὑπερέχει τε καὶ ὑπερέχεται · τοῦτο δὲ μέσον ἐστὶ κατὰ τὴν ἀριθμητικὴν ἀναλογίαν . 
τὸ δὲ πρὸς ἡμᾶς οὐχ οὕτω ληπτέον · 
οὐ γὰρ εἴ τῳ δέκα μναῖ φαγεῖν πολὺ δύο δὲ ὀλίγον , ὁ ἀλείπτης ἓξ μνᾶς προστάξει · ἔστι γὰρ ἴσως καὶ τοῦτο πολὺ τῷ ληψομένῳ ἢ ὀλίγον · Μίλωνι μὲν γὰρ ὀλίγον , τῷ δὲ ἀρχομένῳ τῶν γυμνασίων πολύ . 
ὁμοίως ἐπὶ δρόμου καὶ πάλης . 
οὕτω δὴ πᾶς ἐπιστήμων τὴν ὑπερβολὴν μὲν καὶ τὴν ἔλλειψιν φεύγει , τὸ δὲ μέσον ζητεῖ καὶ τοῦθ’ αἱρεῖται , μέσον δὲ οὐ τὸ τοῦ πράγματος ἀλλὰ τὸ πρὸς ἡμᾶς . 
εἰ δὴ πᾶσα ἐπιστήμη οὕτω τὸ ἔργον εὖ ἐπιτελεῖ , πρὸς τὸ μέσον βλέπουσα καὶ εἰς τοῦτο ἄγουσα τὰ ἔργα (ὅθεν εἰώθασιν ἐπιλέγειν τοῖς εὖ ἔχουσιν ἔργοις ὅτι οὔτ’ ἀφελεῖν ἔστιν οὔτε προσθεῖναι , ὡς τῆς μὲν ὑπερβολῆς καὶ τῆς ἐλλείψεως φθειρούσης τὸ εὖ , τῆς δὲ μεσότητος σῳζούσης , οἱ δ’ ἀγαθοὶ τεχνῖται , ὡς λέγομεν , πρὸς τοῦτο βλέποντες ἐργάζονταἰ · ἡ δ’ ἀρετὴ πάσης τέχνης ἀκριβεστέρα καὶ ἀμείνων ἐστὶν ὥσπερ καὶ ἡ φύσις , τοῦ μέσου ἂν εἴη στοχαστική . 
λέγω δὲ τὴν ἠθικήν · αὕτη γάρ ἐστι περὶ πάθη καὶ πράξεις , ἐν δὲ τούτοις ἔστιν ὑπερβολὴ καὶ ἔλλειψις καὶ τὸ μέσον . 
οἷον καὶ φοβηθῆναι καὶ θαρρῆσαι καὶ ἐπιθυμῆσαι καὶ ὀργισθῆναι καὶ ἐλεῆσαι καὶ ὅλως ἡσθῆναι καὶ λυπηθῆναι ἔστι καὶ μᾶλλον καὶ ἧττον , καὶ ἀμφότερα οὐκ εὖ · τὸ δ’ ὅτε δεῖ καὶ ἐφ’ οἷς καὶ πρὸς οὓς καὶ οὗ ἕνεκα καὶ ὡς δεῖ , μέσον τε καὶ ἄριστον , ὅπερ ἐστὶ τῆς ἀρετῆς . 
ὁμοίως δὲ καὶ περὶ τὰς πράξεις ἔστιν ὑπερβολὴ καὶ ἔλλειψις καὶ τὸ μέσον . 
ἡ δ’ ἀρετὴ περὶ πάθη καὶ πράξεις ἐστίν , ἐν οἷς ἡ μὲν ὑπερβολὴ ἁμαρτάνεται καὶ ἡ ἔλλειψις [ψέγεται] , τὸ δὲ μέσον ἐπαινεῖται καὶ κατορθοῦται · ταῦτα δ’ ἄμφω τῆς ἀρετῆς . 
μεσότης τις ἄρα ἐστὶν ἡ ἀρετή , στοχαστική γε οὖσα τοῦ μέσου . 
ἔτι τὸ μὲν ἁμαρτάνειν πολλαχῶς ἔστιν (τὸ γὰρ κακὸν τοῦ ἀπείρου , ὡς οἱ Πυθαγόρειοι εἴκαζον , τὸ δ’ ἀγαθὸν τοῦ πεπερασμένοὐ , τὸ δὲ κατορθοῦν μοναχῶς (διὸ καὶ τὸ μὲν ῥᾴδιον τὸ δὲ χαλεπόν , ῥᾴδιον μὲν τὸ ἀποτυχεῖν τοῦ σκοποῦ , χαλεπὸν δὲ τὸ ἐπιτυχεῖν) · καὶ διὰ ταῦτ’ οὖν τῆς μὲν κακίας ἡ ὑπερβολὴ καὶ ἡ ἔλλειψις , τῆς δ’ ἀρετῆς ἡ μεσότης · ἐσθλοὶ μὲν γὰρ ἁπλῶς , παντοδαπῶς δὲ κακοί.ανον . 
ἔστιν ἄρα ἡ ἀρετὴ ἕξις προαιρετική , ἐν μεσότητι οὖσα τῇ πρὸς ἡμᾶς , 
ὡρισμένῃ λόγῳ καὶ ᾧ ἂν ὁ φρόνιμος ὁρίσειεν . 
μεσότης δὲ δύο κακιῶν , τῆς μὲν καθ’ ὑπερβολὴν τῆς δὲ κατ’ ἔλλειψιν · καὶ ἔτι τῷ τὰς μὲν ἐλλείπειν τὰς δ’ ὑπερβάλλειν τοῦ δέοντος ἔν τε τοῖς πάθεσι καὶ ἐν ταῖς πράξεσι , τὴν δ’ ἀρετὴν τὸ μέσον καὶ εὑρίσκειν καὶ αἱρεῖσθαι . 
διὸ κατὰ μὲν τὴν οὐσίαν καὶ τὸν λόγον τὸν τὸ τί ἦν εἶναι λέγοντα μεσότης ἐστὶν ἡ ἀρετή , κατὰ δὲ τὸ ἄριστον καὶ τὸ εὖ ἀκρότης . 
οὐ πᾶσα δ’ ἐπιδέχεται πρᾶξις οὐδὲ πᾶν πάθος τὴν μεσότητα · ἔνια γὰρ εὐθὺς ὠνόμασται συνειλημμένα μετὰ τῆς φαυλότητος , οἷον ἐπιχαιρεκακία ἀναισχυντία φθόνος , καὶ ἐπὶ τῶν πράξεων μοιχεία κλοπὴ ἀνδροφονία · πάντα γὰρ ταῦτα καὶ τὰ τοιαῦτα λέγεται τῷ αὐτὰ φαῦλα εἶναι , ἀλλ’ οὐχ αἱ ὑπερβολαὶ αὐτῶν οὐδ’ αἱ ἐλλείψεις . 
οὐκ ἔστιν οὖν οὐδέποτε περὶ αὐτὰ κατορθοῦν , ἀλλ’ ἀεὶ ἁμαρτάνειν · οὐδ’ ἔστι τὸ εὖ ἢ μὴ εὖ περὶ τὰ τοιαῦτα ἐν τῷ ἣν δεῖ καὶ ὅτε καὶ ὡς μοιχεύειν , ἀλλ’ ἁπλῶς τὸ ποιεῖν ὁτιοῦν τούτων ἁμαρτάνειν ἐστίν . 
ὅμοιον οὖν τὸ ἀξιοῦν καὶ περὶ τὸ ἀδικεῖν καὶ δειλαίνειν καὶ ἀκολασταίνειν εἶναι μεσότητα καὶ ὑπερβολὴν καὶ ἔλλειψιν · ἔσται γὰρ οὕτω γε ὑπερβολῆς καὶ ἐλλείψεως μεσότης καὶ ὑπερβολῆς ὑπερβολὴ καὶ ἔλλειψις ἐλλείψεως . 
ὥσπερ δὲ σωφροσύνης καὶ ἀνδρείας οὐκ ἔστιν ὑπερβολὴ καὶ ἔλλειψις διὰ τὸ τὸ μέσον εἶναί πως ἄκρον , οὕτως οὐδ’ ἐκείνων μεσότης οὐδ’ ὑπερβολὴ καὶ ἔλλειψις , ἀλλ’ ὡς ἂν πράττηται ἁμαρτάνεται · ὅλως γὰρ οὔθ’ ὑπερβολῆς καὶ ἐλλείψεως μεσότης ἔστιν , οὔτε μεσότητος ὑπερβολὴ καὶ ἔλλειψις . 
δεῖ δὲ τοῦτο μὴ μόνον καθόλου λέγεσθαι , ἀλλὰ καὶ τοῖς καθ’ ἕκαστα ἐφαρμόττειν . 
ἐν γὰρ τοῖς περὶ τὰς πράξεις λόγοις οἱ μὲν καθόλου κοινότεροί εἰσιν , οἱ δ’ ἐπὶ μέρους ἀληθινώτεροι · περὶ γὰρ τὰ καθ’ ἕκαστα αἱ πράξεις , δέον δ’ ἐπὶ τούτων συμφωνεῖν . 
ληπτέον οὖν ταῦτα ἐκ τῆς διαγραφῆς . 
περὶ μὲν οὖν φόβους καὶ θάρρη ἀνδρεία μεσότης · 
τῶν δ’ ὑπερβαλλόντων ὁ μὲν τῇ ἀφοβίᾳ ἀνώνυμος (πολλὰ δ’ ἐστὶν ἀνώνυμἀ , ὁ δ’ ἐν τῷ θαρρεῖν ὑπερβάλλων θρασύς , ὁ δ’ ἐν τῷ μὲν φοβεῖσθαι ὑπερβάλλων τῷ δὲ θαρρεῖν ἐλλείπων δειλός . 
περὶ ἡδονὰς δὲ καὶ λύπας—οὐ πάσας , ἧττον δὲ †καὶ† 
περὶ τὰς λύπας—μεσότης μὲν σωφροσύνη , ὑπερβολὴ δὲ ἀκολασία . 
ἐλλείποντες δὲ περὶ τὰς ἡδονὰς οὐ πάνυ γίνονται · διόπερ οὐδ’ ὀνόματος τετυχήκασιν οὐδ’ οἱ τοιοῦτοι , ἔστωσαν δὲ ἀναίσθητοι . 
περὶ δὲ δόσιν χρημάτων καὶ λῆψιν μεσότης μὲν ἐλευθεριότης , ὑπερβολὴ δὲ καὶ ἔλλειψις ἀσωτία καὶ ἀνελευθερία . 
ἐναντίως δ’ ἐν αὐταῖς ὑπερβάλλουσι καὶ ἐλλείπουσιν · ὁ μὲν γὰρ ἄσωτος ἐν μὲν προέσει ὑπερβάλλει ἐν δὲ λήψει ἐλλείπει , ὁ δ’ ἀνελεύθερος ἐν μὲν λήψει ὑπερβάλλει ἐν δὲ προέσει ἐλλείπει . 
νῦν μὲν οὖν τύπῳ καὶ ἐπὶ κεφαλαίου λέγομεν , ἀρκούμενοι αὐτῷ τούτῳ · ὕστερον δὲ ἀκριβέστερον περὶ αὐτῶν διορισθήσεται . 
περὶ δὲ χρήματα καὶ ἄλλαι διαθέσεις εἰσί , μεσότης μὲν μεγαλοπρέπεια (ὁ γὰρ μεγαλοπρεπὴς διαφέρει ἐλευθερίου · ὃ μὲν γὰρ περὶ μεγάλα , ὃ δὲ περὶ μικρἄ , ὑπερβολὴ δὲ ἀπειροκαλία καὶ βαναυσία , ἔλλειψις δὲ μικροπρέπεια · διαφέρουσι δ’ αὗται τῶν περὶ τὴν ἐλευθεριότητα , πῇ δὲ διαφέρουσιν , ὕστερον ῥηθήσεται . 
περὶ δὲ τιμὴν καὶ ἀτιμίαν μεσότης μὲν μεγαλοψυχία , ὑπερβολὴ δὲ χαυνότης τις λεγομένη , ἔλλειψις δὲ μικροψυχία · ὡς δ’ ἐλέγομεν ἔχειν πρὸς τὴν μεγαλοπρέπειαν τὴν ἐλευθεριότητα , <τῷ> 
περὶ μικρὰ διαφέρουσαν , οὕτως ἔχει τις καὶ πρὸς τὴν μεγαλοψυχίαν , περὶ τιμὴν οὖσαν μεγάλην , αὐτὴ περὶ μικρὰν οὖσα · ἔστι γὰρ ὡς δεῖ ὀρέγεσθαι τιμῆς καὶ μᾶλλον ἢ δεῖ καὶ ἧττον , λέγεται δ’ ὁ μὲν ὑπερβάλλων ταῖς ὀρέξεσι φιλότιμος , ὁ δ’ ἐλλείπων ἀφιλότιμος , ὁ δὲ μέσος ἀνώνυμος . 
ἀνώνυμοι δὲ καὶ αἱ διαθέσεις , πλὴν ἡ τοῦ φιλοτίμου φιλοτιμία . 
ὅθεν ἐπιδικάζονται οἱ ἄκροι τῆς μέσης χώρας · καὶ ἡμεῖς δὲ ἔστι μὲν ὅτε τὸν μέσον φιλότιμον καλοῦμεν ἔστι δ’ ὅτε ἀφιλότιμον , 
καὶ ἔστι μὲν ὅτε ἐπαινοῦμεν τὸν φιλότιμον ἔστι δ’ ὅτε τὸν ἀφιλότιμον . 
διὰ τίνα δ’ αἰτίαν τοῦτο ποιοῦμεν , ἐν τοῖς ἑξῆς ῥηθήσεται · νῦν δὲ περὶ τῶν λοιπῶν λέγωμεν κατὰ τὸν ὑφηγημένον τρόπον . 
ἔστι δὲ καὶ περὶ τὴν ὀργὴν ὑπερβολὴ καὶ ἔλλειψις καὶ μεσότης , σχεδὸν δὲ ἀνωνύμων ὄντων αὐτῶν τὸν μέσον πρᾶον λέγοντες τὴν μεσότητα πραότητα καλέσωμεν · τῶν δ’ ἄκρων ὁ μὲν ὑπερβάλλων ὀργίλος ἔστω , ἡ δὲ κακία ὀργιλότης , ὁ δ’ ἐλλείπων ἀόργητός τις , ἡ δ’ ἔλλειψις ἀοργησία . 
εἰσὶ δὲ καὶ ἄλλαι τρεῖς μεσότητες , ἔχουσαι μέν τινα ὁμοιότητα πρὸς ἀλλήλας , διαφέρουσαι δ’ ἀλλήλων · πᾶσαι μὲν γάρ εἰσι περὶ λόγων καὶ πράξεων κοινωνίαν , διαφέρουσι δὲ ὅτι ἣ μέν ἐστι περὶ τἀληθὲς τὸ ἐν αὐτοῖς , αἳ δὲ περὶ τὸ ἡδύ · τούτου δὲ τὸ μὲν ἐν παιδιᾷ τὸ δ’ ἐν πᾶσι τοῖς κατὰ τὸν βίον . 
ῥητέον οὖν καὶ περὶ τούτων , ἵνα μᾶλλον κατίδωμεν ὅτι ἐν πᾶσιν ἡ μεσότης ἐπαινετόν , τὰ δ’ ἄκρα οὔτ’ ἐπαινετὰ οὔτ’ ὀρθὰ ἀλλὰ ψεκτά . 
εἰσὶ μὲν οὖν καὶ τούτων τὰ πλείω ἀνώνυμα , πειρατέον δ’ , ὥσπερ καὶ ἐπὶ τῶν ἄλλων , αὐτοὺς ὀνοματοποιεῖν σαφηνείας ἕνεκα καὶ τοῦ εὐπαρακολουθήτου . 
περὶ μὲν οὖν τὸ ἀληθὲς ὁ μὲν μέσος ἀληθής τις καὶ ἡ μεσότης ἀλήθεια λεγέσθω , ἡ δὲ προσποίησις ἡ μὲν ἐπὶ τὸ μεῖζον ἀλαζονεία καὶ ὁ ἔχων αὐτὴν ἀλαζών , ἡ δ’ ἐπὶ τὸ ἔλαττον εἰρωνεία καὶ εἴρων <ὁ ἔχων> . 
περὶ δὲ τὸ ἡδὺ τὸ μὲν ἐν παιδιᾷ ὁ μὲν μέσος εὐτράπελος καὶ ἡ διάθεσις εὐτραπελία , ἡ δ’ ὑπερβολὴ βωμολοχία καὶ ὁ ἔχων αὐτὴν βωμολόχος , ὁ δ’ ἐλλείπων ἄγροικός τις καὶ ἡ ἕξις ἀγροικία · περὶ δὲ τὸ λοιπὸν ἡδὺ τὸ ἐν τῷ βίῳ ὁ μὲν ὡς δεῖ ἡδὺς ὢν φίλος καὶ ἡ μεσότης φιλία , ὁ δ’ ὑπερβάλλων , εἰ μὲν οὐδενὸς ἕνεκα , ἄρεσκος , εἰ δ’ ὠφελείας τῆς αὑτοῦ , κόλαξ , ὁ δ’ ἐλλείπων καὶ ἐν πᾶσιν ἀηδὴς δύσερίς τις καὶ δύσκολος . 
εἰσὶ δὲ καὶ ἐν τοῖς παθήμασι καὶ περὶ τὰ πάθη μεσότητες · ἡ γὰρ αἰδὼς ἀρετὴ μὲν οὐκ ἔστιν , ἐπαινεῖται δὲ καὶ ὁ αἰδήμων . 
καὶ γὰρ ἐν τούτοις ὃ μὲν λέγεται μέσος , ὃ δ’ ὑπερβάλλων , ὡς ὁ καταπλὴξ ὁ πάντα αἰδούμενος · ὁ δ’ ἐλλείπων ἢ μηδὲν ὅλως ἀναίσχυντος , ὁ δὲ μέσος αἰδήμων . 
νέμεσις δὲ μεσότης φθόνου καὶ ἐπιχαιρεκακίας , εἰσὶ δὲ περὶ λύπην καὶ ἡδονὴν τὰς ἐπὶ τοῖς συμβαίνουσι τοῖς πέλας γινομένας · ὁ μὲν γὰρ νεμεσητικὸς λυπεῖται ἐπὶ τοῖς ἀναξίως εὖ πράττουσιν , ὁ δὲ φθονερὸς ὑπερβάλλων τοῦτον ἐπὶ πᾶσι λυπεῖται , ὁ δ’ ἐπιχαιρέκακος τοσοῦτον ἐλλείπει τοῦ λυπεῖσθαι ὥστε καὶ χαίρειν . 
ἀλλὰ περὶ μὲν τούτων καὶ ἄλλοθι καιρὸς ἔσται · περὶ δὲ δικαιοσύνης , ἐπεὶ οὐχ ἁπλῶς λέγεται , μετὰ ταῦτα διελόμενοι περὶ ἑκατέρας ἐροῦμεν πῶς μεσότητές εἰσιν · ὁμοίως δὲ καὶ περὶ τῶν λογικῶν ἀρετῶν . 
τριῶν δὴ διαθέσεων οὐσῶν , δύο μὲν κακιῶν , τῆς μὲν καθ’ ὑπερβολὴν τῆς δὲ κατ’ ἔλλειψιν , μιᾶς δ’ ἀρετῆς τῆς μεσότητος , πᾶσαι πάσαις ἀντίκεινταί πως · αἱ μὲν γὰρ ἄκραι καὶ τῇ μέσῃ καὶ ἀλλήλαις ἐναντίαι εἰσίν , ἡ δὲ μέση ταῖς ἄκραις · ὥσπερ γὰρ τὸ ἴσον πρὸς μὲν τὸ ἔλαττον μεῖζον πρὸς δὲ τὸ μεῖζον ἔλαττον , οὕτως αἱ μέσαι ἕξεις πρὸς μὲν τὰς ἐλλείψεις ὑπερβάλλουσι πρὸς δὲ τὰς ὑπερβολὰς ἐλλείπουσιν ἔν τε τοῖς πάθεσι καὶ ταῖς πράξεσιν . 
ὁ γὰρ ἀνδρεῖος πρὸς μὲν τὸν δειλὸν θρασὺς φαίνεται , πρὸς δὲ τὸν θρασὺν δειλός · ὁμοίως δὲ καὶ ὁ σώφρων πρὸς μὲν τὸν ἀναίσθητον ἀκόλαστος , πρὸς δὲ τὸν ἀκόλαστον ἀναίσθητος , ὁ δ’ ἐλευθέριος πρὸς μὲν τὸν ἀνελεύθερον ἄσωτος , πρὸς δὲ τὸν ἄσωτον ἀνελεύθερος . 
διὸ καὶ ἀπωθοῦνται τὸν μέσον οἱ ἄκροι ἑκάτερος πρὸς ἑκάτερον , καὶ καλοῦσι τὸν ἀνδρεῖον ὁ μὲν δειλὸς θρασὺν ὁ δὲ θρασὺς δειλόν , καὶ ἐπὶ τῶν ἄλλων ἀνάλογον . 
οὕτω δ’ ἀντικειμένων ἀλλήλοις τούτων , πλείστη ἐναντιότης ἐστὶ τοῖς ἄκροις πρὸς ἄλληλα ἢ πρὸς τὸ μέσον · πορρωτέρω γὰρ ταῦτα ἀφέστηκεν ἀλλήλων ἢ τοῦ μέσου , ὥσπερ τὸ μέγα τοῦ μικροῦ καὶ τὸ μικρὸν τοῦ μεγάλου ἢ ἄμφω τοῦ ἴσου . 
ἔτι πρὸς μὲν τὸ μέσον ἐνίοις ἄκροις ὁμοιότης τις φαίνεται , ὡς τῇ θρασύτητι πρὸς τὴν ἀνδρείαν καὶ τῇ ἀσωτίᾳ πρὸς τὴν ἐλευθεριότητα · τοῖς δὲ ἄκροις πρὸς ἄλληλα πλείστη ἀνομοιότης · τὰ δὲ πλεῖστον ἀπέχοντα ἀπ’ ἀλλήλων ἐναντία ὁρίζονται , ὥστε καὶ μᾶλλον ἐναντία τὰ πλεῖον ἀπέχοντα . 
πρὸς δὲ τὸ μέσον 
ἀντίκειται μᾶλλον ἐφ’ ὧν μὲν ἡ ἔλλειψις ἐφ’ ὧν δὲ ἡ ὑπερβολή , οἷον ἀνδρείᾳ μὲν οὐχ ἡ θρασύτης ὑπερβολὴ οὖσα , ἀλλ’ ἡ δειλία ἔλλειψις οὖσα , τῇ δὲ σωφροσύνῃ οὐχ ἡ ἀναισθησία ἔνδεια οὖσα , ἀλλ’ ἡ ἀκολασία ὑπερβολὴ οὖσα . 
διὰ δύο δ’ αἰτίας τοῦτο συμβαίνει , μίαν μὲν τὴν ἐξ αὐτοῦ τοῦ πράγματος · τῷ γὰρ ἐγγύτερον εἶναι καὶ ὁμοιότερον τὸ ἕτερον ἄκρον τῷ μέσῳ , οὐ τοῦτο ἀλλὰ τοὐναντίον ἀντιτίθεμεν μᾶλλον · οἷον ἐπεὶ ὁμοιότερον εἶναι δοκεῖ τῇ ἀνδρείᾳ ἡ θρασύτης καὶ ἐγγύτερον , ἀνομοιότερον δ’ ἡ δειλία , ταύτην μᾶλλον ἀντιτίθεμεν · τὰ γὰρ ἀπέχοντα πλεῖον τοῦ μέσου ἐναντιώτερα δοκεῖ εἶναι . 
μία μὲν οὖν αἰτία αὕτη , ἐξ αὐτοῦ τοῦ πράγματος · ἑτέρα δὲ ἐξ ἡμῶν αὐτῶν · πρὸς ἃ γὰρ αὐτοὶ μᾶλλον πεφύκαμέν πως , ταῦτα μᾶλλον ἐναντία τῷ μέσῳ φαίνεται . 
οἷον αὐτοὶ μᾶλλον πεφύκαμεν πρὸς τὰς ἡδονάς , διὸ εὐκαταφορώτεροί ἐσμεν πρὸς ἀκολασίαν ἢ πρὸς κοσμιότητα . 
ταῦτ’ οὖν μᾶλλον ἐναντία λέγομεν , πρὸς ἃ ἡ ἐπίδοσις μᾶλλον γίνεται · καὶ διὰ τοῦτο ἡ ἀκολασία ὑπερβολὴ οὖσα ἐναντιωτέρα ἐστὶ τῇ σωφροσύνῃ . 
ὅτι μὲν οὖν ἐστὶν ἡ ἀρετὴ ἡ ἠθικὴ μεσότης , καὶ πῶς , καὶ ὅτι μεσότης δύο κακιῶν , τῆς μὲν καθ’ ὑπερβολὴν τῆς δὲ κατ’ ἔλλειψιν , καὶ ὅτι τοιαύτη ἐστὶ διὰ τὸ στοχαστικὴ τοῦ μέσου εἶναι τοῦ ἐν τοῖς πάθεσι καὶ ἐν ταῖς πράξεσιν , ἱκανῶς εἴρηται . 
διὸ καὶ ἔργον ἐστὶ σπουδαῖον εἶναι . 
ἐν ἑκάστῳ γὰρ τὸ μέσον λαβεῖν ἔργον , οἷον κύκλου τὸ μέσον οὐ παντὸς ἀλλὰ τοῦ εἰδότος · οὕτω δὲ καὶ τὸ μὲν ὀργισθῆναι παντὸς καὶ ῥᾴδιον , καὶ τὸ δοῦναι ἀργύριον καὶ δαπανῆσαι · τὸ δ’ ᾧ καὶ ὅσον καὶ ὅτε καὶ οὗ ἕνεκα καὶ ὥς , οὐκέτι παντὸς οὐδὲ ῥᾴδιον · διόπερ τὸ εὖ καὶ σπάνιον καὶ ἐπαινετὸν καὶ καλόν . 
διὸ δεῖ τὸν στοχαζόμενον τοῦ μέσου πρῶτον μὲν ἀποχωρεῖν τοῦ μᾶλλον ἐναντίου , καθάπερ καὶ ἡ Καλυψὼ παραινεῖ τούτου μὲν καπνοῦ καὶ κύματος ἐκτὸς ἔεργενῆα.ηομ . 
οδ . 
12.219 τῶν γὰρ ἄκρων τὸ μέν ἐστιν ἁμαρτωλότερον τὸ δ’ ἧττον · ἐπεὶ οὖν τοῦ μέσου τυχεῖν ἄκρως χαλεπόν , κατὰ τὸν δεύτερον , φασί , πλοῦν τὰ ἐλάχιστα ληπτέον τῶν κακῶν · τοῦτο δ’ ἔσται μάλιστα τοῦτον τὸν τρόπον ὃν λέγομεν . 
σκοπεῖν δὲ δεῖ πρὸς ἃ καὶ αὐτοὶ εὐκατάφοροί ἐσμεν · ἄλλοι γὰρ πρὸς ἄλλα πεφύκαμεν · τοῦτο δ’ ἔσται γνώριμον ἐκ τῆς ἡδονῆς καὶ τῆς λύπης τῆς γινομένης περὶ ἡμᾶς . 
εἰς τοὐναντίον δ’ ἑαυτοὺς ἀφέλκειν δεῖ · πολὺ γὰρ ἀπάγοντες τοῦ ἁμαρτάνειν εἰς τὸ μέσον ἥξομεν , ὅπερ οἱ τὰ διεστραμμένα τῶν ξύλων ὀρθοῦντες ποιοῦσιν . 
ἐν παντὶ δὲ μάλιστα φυλακτέον τὸ ἡδὺ καὶ τὴν ἡδονήν · οὐ γὰρ ἀδέκαστοι κρίνομεν αὐτήν . 
ὅπερ οὖν οἱ δημογέροντες ἔπαθον πρὸς τὴν Ἑλένην , τοῦτο δεῖ παθεῖν καὶ ἡμᾶς πρὸς τὴν ἡδονήν , καὶ ἐν πᾶσι τὴν ἐκείνων ἐπιλέγειν φωνήν · οὕτω γὰρ αὐτὴν ἀποπεμπόμενοι ἧττον ἁμαρτησόμεθα . 
ταῦτ’ οὖν ποιοῦντες , ὡς ἐν κεφαλαίῳ εἰπεῖν , μάλιστα δυνησόμεθα τοῦ μέσου τυγχάνειν . 
χαλεπὸν δ’ ἴσως τοῦτο , καὶ μάλιστ’ ἐν τοῖς καθ’ ἕκαστον · οὐ γὰρ ῥᾴδιον διορίσαι καὶ πῶς καὶ τίσι καὶ ἐπὶ ποίοις καὶ πόσον χρόνον ὀργιστέον · καὶ γὰρ ἡμεῖς ὁτὲ μὲν τοὺς ἐλλείποντας ἐπαινοῦμεν καὶ πράους φαμέν , ὁτὲ δὲ τοὺς χαλεπαίνοντας ἀνδρώδεις ἀποκαλοῦντες . 
ἀλλ’ ὁ μὲν μικρὸν τοῦ εὖ παρεκβαίνων οὐ ψέγεται , οὔτ’ ἐπὶ τὸ μᾶλλον οὔτ’ ἐπὶ τὸ ἧττον , ὁ δὲ πλέον · οὗτος γὰρ οὐ λανθάνει . 
ὁ δὲ μέχρι τίνος καὶ ἐπὶ πόσον ψεκτὸς οὐ ῥᾴδιον τῷ λόγῳ ἀφορίσαι · οὐδὲ γὰρ ἄλλο οὐδὲν τῶν αἰσθητῶν · τὰ δὲ τοιαῦτα ἐν τοῖς καθ’ ἕκαστα , καὶ ἐν τῇ αἰσθήσει ἡ κρίσις . 
τὸ μὲν ἄρα τοσοῦτο δηλοῖ ὅτι ἡ μέση ἕξις ἐν πᾶσιν ἐπαινετή , ἀποκλίνειν δὲ δεῖ ὁτὲ μὲν ἐπὶ τὴν ὑπερβολὴν ὁτὲ δ’ ἐπὶ τὴν ἔλλειψιν · οὕτω γὰρ ῥᾷστα τοῦ μέσου καὶ τοῦ εὖ τευξόμεθα . 
βοοκ 3 
τῆς ἀρετῆς δὴ περὶ πάθη τε καὶ πράξεις οὔσης , καὶ ἐπὶ μὲν τοῖς ἑκουσίοις ἐπαίνων καὶ ψόγων γινομένων , ἐπὶ δὲ τοῖς ἀκουσίοις συγγνώμης , ἐνίοτε δὲ καὶ ἐλέου , τὸ ἑκούσιον καὶ τὸ ἀκούσιον ἀναγκαῖον ἴσως διορίσαι τοῖς περὶ ἀρετῆς ἐπισκοποῦσι , χρήσιμον δὲ καὶ τοῖς νομοθετοῦσι πρός τε τὰς τιμὰς καὶ τὰς κολάσεις . 
δοκεῖ δὴ ἀκούσια εἶναι τὰ βίᾳ ἢ δῑ ἄγνοιαν γινόμενα · 
βίαιον δὲ οὗ ἡ ἀρχὴ ἔξωθεν , τοιαύτη οὖσα ἐν ᾗ μηδὲν συμβάλλεται ὁ πράττων ἢ ὁ πάσχων , οἷον εἰ πνεῦμα κομίσαι ποι ἢ ἄνθρωποι κύριοι ὄντες . 
ὅσα δὲ διὰ φόβον μειζόνων κακῶν πράττεται ἢ διὰ καλόν τι , οἷον εἰ τύραννος προστάττοι αἰσχρόν τι πρᾶξαι κύριος ὢν γονέων καὶ τέκνων , καὶ πράξαντος μὲν σῴζοιντο μὴ πράξαντος δ’ ἀποθνήσκοιεν , ἀμφισβήτησιν ἔχει πότερον ἀκούσιά ἐστιν ἢ ἑκούσια . 
τοιοῦτον δέ τι συμβαίνει καὶ περὶ τὰς ἐν τοῖς χειμῶσιν ἐκβολάς · ἁπλῶς μὲν γὰρ οὐδεὶς ἀποβάλλεται ἑκών , ἐπὶ σωτηρίᾳ δ’ αὑτοῦ καὶ τῶν λοιπῶν ἅπαντες οἱ νοῦν ἔχοντες . 
μικταὶ μὲν οὖν εἰσιν αἱ τοιαῦται πράξεις , ἐοίκασι δὲ μᾶλλον ἑκουσίοις · αἱρεταὶ γάρ εἰσι τότε ὅτε πράττονται , τὸ δὲ τέλος τῆς πράξεως κατὰ τὸν καιρόν ἐστιν . 
καὶ τὸ ἑκούσιον δὴ καὶ τὸ ἀκούσιον , ὅτε πράττει , λεκτέον . 
πράττει δὲ ἑκών · καὶ γὰρ ἡ ἀρχὴ τοῦ κινεῖν τὰ ὀργανικὰ μέρη ἐν ταῖς τοιαύταις πράξεσιν ἐν αὐτῷ ἐστίν · ὧν δ’ ἐν αὐτῷ ἡ ἀρχή , ἐπ’ αὐτῷ καὶ τὸ πράττειν καὶ μή . 
ἑκούσια δὴ τὰ τοιαῦτα , ἁπλῶς δ’ ἴσως ἀκούσια · οὐδεὶς γὰρ ἂν ἕλοιτο καθ’ αὑτὸ τῶν τοιούτων οὐδέν . 
ἐπὶ ταῖς πράξεσι δὲ ταῖς τοιαύταις ἐνίοτε καὶ ἐπαινοῦνται , ὅταν αἰσχρόν τι ἢ λυπηρὸν ὑπομένωσιν ἀντὶ μεγάλων καὶ καλῶν · ἂν δ’ ἀνάπαλιν , ψέγονται · τὰ γὰρ αἴσχισθ’ ὑπομεῖναι ἐπὶ μηδενὶ καλῷ ἢ μετρίῳ φαύλου . 
ἐπ’ ἐνίοις δ’ ἔπαινος μὲν οὐ γίνεται , συγγνώμη δ’ , ὅταν διὰ τοιαῦτα πράξῃ τις ἃ μὴ δεῖ , ἃ τὴν ἀνθρωπίνην φύσιν ὑπερτείνει καὶ μηδεὶς ἂν ὑπομείναι . 
ἔνια δ’ ἴσως οὐκ ἔστιν ἀναγκασθῆναι , ἀλλὰ μᾶλλον ἀποθανετέον παθόντι τὰ δεινότατα · καὶ γὰρ τὸν Εὐριπίδου Ἀλκμαίωνα γελοῖα φαίνεται τὰ ἀναγκάσαντα μητροκτονῆσαι . 
ἔστι δὲ χαλεπὸν ἐνίοτε διακρῖναι ποῖον ἀντὶ ποίου αἱρετέον καὶ τί ἀντὶ τίνος ὑπομενετέον , ἔτι δὲ χαλεπώτερον ἐμμεῖναι τοῖς γνωσθεῖσιν · ὡς γὰρ ἐπὶ τὸ πολύ ἐστι τὰ μὲν προσδοκώμενα λυπηρά , ἃ δ’ ἀναγκάζονται αἰσχρά , ὅθεν ἔπαινοι καὶ ψόγοι γίνονται περὶ τοὺς ἀναγκασθέντας ἢ μή . 
τὰ δὴ ποῖα φατέον βίαια ; 
ἢ ἁπλῶς μέν , ὁπότ’ ἂν ἡ αἰτία ἐν τοῖς ἐκτὸς ᾖ καὶ ὁ πράττων μηδὲν συμβάλληται ; 
ἃ δὲ καθ’ αὑτὰ μὲν ἀκούσιά ἐστι , νῦν δὲ καὶ ἀντὶ τῶνδε αἱρετά , καὶ ἡ ἀρχὴ ἐν τῷ πράττοντι , καθ’ αὑτὰ μὲν ἀκούσιά ἐστι , νῦν δὲ καὶ ἀντὶ τῶνδε ἑκούσια . 
μᾶλλον δ’ ἔοικεν ἑκουσίοις · αἱ γὰρ πράξεις ἐν τοῖς καθ’ ἕκαστα , ταῦτα δ’ ἑκούσια . 
ποῖα δ’ ἀντὶ ποίων αἱρετέον , οὐ ῥᾴδιον ἀποδοῦναι · πολλαὶ γὰρ διαφοραί εἰσιν ἐν τοῖς καθ’ ἕκαστα . 
εἰ δέ τις τὰ ἡδέα καὶ τὰ καλὰ φαίη βίαια εἶναι (ἀναγκάζειν γὰρ ἔξω ὄντἀ , πάντα ἂν εἴη αὐτῷ βίαια · τούτων γὰρ χάριν πάντες πάντα πράττουσιν . 
καὶ οἱ μὲν βίᾳ καὶ ἄκοντες λυπηρῶς , οἱ δὲ διὰ τὸ ἡδὺ καὶ καλὸν μεθ’ ἡδονῆς · γελοῖον δὲ τὸ αἰτιᾶσθαι τὰ ἐκτός , ἀλλὰ μὴ αὑτὸν εὐθήρατον ὄντα ὑπὸ τῶν τοιούτων , καὶ τῶν μὲν καλῶν ἑαυτόν , τῶν δ’ αἰσχρῶν τὰ ἡδέα . 
ἔοικε δὴ τὸ βίαιον εἶναι οὗ ἔξωθεν ἡ ἀρχή , μηδὲν συμβαλλομένου τοῦ βιασθέντος . 
τὸ δὲ δῑ ἄγνοιαν οὐχ ἑκούσιον μὲν ἅπαν ἐστίν , ἀκούσιον δὲ τὸ ἐπίλυπον καὶ ἐν μεταμελείᾳ · ὁ γὰρ δῑ ἄγνοιαν πράξας ὁτιοῦν , μηδέν τι δυσχεραίνων ἐπὶ τῇ πράξει , ἑκὼν μὲν οὐ πέπραχεν , ὅ γε μὴ ᾔδει , οὐδ’ αὖ ἄκων , μὴ λυπούμενός γε . 
τοῦ δὴ δῑ ἄγνοιαν ὁ μὲν ἐν μεταμελείᾳ ἄκων δοκεῖ , ὁ δὲ μὴ μεταμελόμενος , ἐπεὶ ἕτερος , ἔστω οὐχ ἑκών · ἐπεὶ γὰρ διαφέρει , βέλτιον ὄνομα ἔχειν ἴδιον . 
ἕτερον δ’ ἔοικε καὶ τὸ δῑ ἄγνοιαν πράττειν τοῦ ἀγνοοῦντα · ὁ γὰρ μεθύων ἢ ὀργιζόμενος οὐ δοκεῖ δῑ ἄγνοιαν πράττειν ἀλλὰ διά τι τῶν εἰρημένων , οὐκ εἰδὼς δὲ ἀλλ’ ἀγνοῶν . 
ἀγνοεῖ μὲν οὖν πᾶς ὁ μοχθηρὸς ἃ δεῖ πράττειν καὶ ὧν ἀφεκτέον , καὶ διὰ τὴν τοιαύτην ἁμαρτίαν ἄδικοι καὶ ὅλως κακοὶ γίνονται · τὸ δ’ ἀκούσιον βούλεται λέγεσθαι οὐκ εἴ τις ἀγνοεῖ τὰ συμφέροντα · οὐ γὰρ ἡ ἐν τῇ προαιρέσει ἄγνοια αἰτία τοῦ ἀκουσίου ἀλλὰ τῆς μοχθηρίας , οὐδ’ ἡ καθόλου (ψέγονται γὰρ διά γε ταύτην) 
ἀλλ’ ἡ καθ’ ἕκαστα , ἐν οἷς καὶ περὶ ἃ ἡ πρᾶξις · 
ἐν τούτοις γὰρ καὶ ἔλεος καὶ συγγνώμη · ὁ γὰρ τούτων τι ἀγνοῶν ἀκουσίως πράττει . 
ἴσως οὖν οὐ χεῖρον διορίσαι αὐτά , τίνα καὶ πόσα ἐστί , τίς τε δὴ καὶ τί καὶ περὶ τί ἢ ἐν τίνι πράττει , ἐνίοτε δὲ καὶ τίνι , οἷον ὀργάνῳ , καὶ ἕνεκα τίνος , οἷον σωτηρίας , καὶ πῶς , οἷον ἠρέμα ἢ σφόδρα . 
ἅπαντα μὲν οὖν ταῦτα οὐδεὶς ἂν ἀγνοήσειε μὴ μαινόμενος , δῆλον δ’ ὡς οὐδὲ τὸν πράττοντα · πῶς γὰρ ἑαυτόν γε ; 
ὃ δὲ πράττει ἀγνοήσειεν ἄν τις , οἷον †λέγοντές φασιν ἐκπεσεῖν αὐτούς , † 
ἢ οὐκ εἰδέναι ὅτι ἀπόρρητα ἦν , ὥσπερ Αἰσχύλος τὰ μυστικά , ἢ δεῖξαι βουλόμενος ἀφεῖναι , ὡς ὁ τὸν καταπέλτην . 
οἰηθείη δ’ ἄν τις καὶ τὸν υἱὸν πολέμιον εἶναι ὥσπερ ἡ Μερόπη , καὶ ἐσφαιρῶσθαι τὸ λελογχωμένον δόρυ , ἢ τὸν λίθον κίσηριν εἶναι · καὶ ἐπὶ σωτηρίᾳ πίσας ἀποκτείναι ἄν · καὶ θῖξαι βουλόμενος , ὥσπερ οἱ ἀκροχειριζόμενοι , πατάξειεν ἄν . 
περὶ πάντα δὴ ταῦτα τῆς ἀγνοίας οὔσης , ἐν οἷς ἡ πρᾶξις , ὁ τούτων τι ἀγνοήσας ἄκων δοκεῖ πεπραχέναι , καὶ μάλιστα ἐν τοῖς κυριωτάτοις · κυριώτατα δ’ εἶναι δοκεῖ ἐν οἷς ἡ πρᾶξις καὶ οὗ ἕνεκα . 
τοῦ δὴ κατὰ τὴν τοιαύτην ἄγνοιαν ἀκουσίου λεγομένου ἔτι δεῖ τὴν πρᾶξιν λυπηρὰν εἶναι καὶ ἐν μεταμελείᾳ . 
ὄντος δ’ ἀκουσίου τοῦ βίᾳ καὶ δῑ ἄγνοιαν , τὸ ἑκούσιον δόξειεν ἂν εἶναι οὗ ἡ ἀρχὴ ἐν αὐτῷ εἰδότι τὰ καθ’ ἕκαστα ἐν οἷς ἡ πρᾶξις . 
ἴσως γὰρ οὐ καλῶς λέγεται ἀκούσια εἶναι τὰ διὰ θυμὸν ἢ ἐπιθυμίαν . 
πρῶτον μὲν γὰρ οὐδὲν ἔτι τῶν ἄλλων ζῴων ἑκουσίως πράξει , οὐδ’ οἱ παῖδες · εἶτα πότερον οὐδὲν ἑκουσίως πράττομεν τῶν δῑ ἐπιθυμίαν καὶ θυμόν , ἢ τὰ καλὰ μὲν ἑκουσίως τὰ δ’ αἰσχρὰ ἀκουσίως ; 
ἢ γελοῖον ἑνός γε αἰτίου ὄντος ; 
ἄτοπον δὲ ἴσως ἀκούσια φάναι ὧν δεῖ ὀρέγεσθαι · δεῖ δὲ καὶ ὀργίζεσθαι ἐπί τισι καὶ ἐπιθυμεῖν τινῶν , οἷον ὑγιείας καὶ μαθήσεως . 
δοκεῖ δὲ καὶ τὰ μὲν ἀκούσια λυπηρὰ εἶναι , τὰ δὲ κατ’ ἐπιθυμίαν ἡδέα . 
ἔτι δὲ τί διαφέρει τῷ ἀκούσια εἶναι τὰ κατὰ λογισμὸν ἢ θυμὸν ἁμαρτηθέντα ; 
φευκτὰ μὲν γὰρ ἄμφω , 
δοκεῖ δὲ οὐχ ἧττον ἀνθρωπικὰ εἶναι τὰ ἄλογα πάθη , ὥστε καὶ αἱ πράξεις τοῦ ἀνθρώπου <αἱ> 
ἀπὸ θυμοῦ καὶ ἐπιθυμίας . 
ἄτοπον δὴ τὸ τιθέναι ἀκούσια ταῦτα . 
διωρισμένων δὲ τοῦ τε ἑκουσίου καὶ τοῦ ἀκουσίου , περὶ προαιρέσεως ἕπεται διελθεῖν · οἰκειότατον γὰρ εἶναι δοκεῖ τῇ ἀρετῇ καὶ μᾶλλον τὰ ἤθη κρίνειν τῶν πράξεων . 
ἡ προαίρεσις δὴ ἑκούσιον μὲν φαίνεται , οὐ ταὐτὸν δέ , ἀλλ’ ἐπὶ πλέον τὸ ἑκούσιον · τοῦ μὲν γὰρ ἑκουσίου καὶ παῖδες καὶ τἆλλα ζῷα κοινωνεῖ , προαιρέσεως δ’ οὔ , καὶ τὰ ἐξαίφνης ἑκούσια μὲν λέγομεν , κατὰ προαίρεσιν δ’ οὔ . 
οἱ δὲ λέγοντες αὐτὴν ἐπιθυμίαν ἢ θυμὸν ἢ βούλησιν ἤ τινα δόξαν οὐκ ἐοίκασιν ὀρθῶς λέγειν . 
οὐ γὰρ κοινὸν ἡ προαίρεσις καὶ τῶν ἀλόγων , ἐπιθυμία δὲ καὶ θυμός . 
καὶ ὁ ἀκρατὴς ἐπιθυμῶν μὲν πράττει , προαιρούμενος δ’ οὔ · ὁ ἐγκρατὴς δ’ ἀνάπαλιν προαιρούμενος μέν , ἐπιθυμῶν δ’ οὔ . 
καὶ προαιρέσει μὲν ἐπιθυμία ἐναντιοῦται , ἐπιθυμία δ’ ἐπιθυμίᾳ οὔ . 
καὶ ἡ μὲν ἐπιθυμία ἡδέος καὶ ἐπιλύπου , ἡ προαίρεσις δ’ οὔτε λυπηροῦ οὔθ’ ἡδέος . 
θυμὸς δ’ ἔτι ἧττον · ἥκιστα γὰρ τὰ διὰ θυμὸν κατὰ προαίρεσιν εἶναι δοκεῖ . 
ἀλλὰ μὴν οὐδὲ βούλησίς γε , καίπερ σύνεγγυς φαινόμενον · προαίρεσις μὲν γὰρ οὐκ ἔστι τῶν ἀδυνάτων , καὶ εἴ τις φαίη προαιρεῖσθαι , δοκοίη ἂν ἠλίθιος εἶναι · βούλησις δ’ ἐστὶ <καὶ> 
τῶν ἀδυνάτων , οἷον ἀθανασίας . 
καὶ ἡ μὲν βούλησίς ἐστι καὶ περὶ τὰ μηδαμῶς δῑ αὑτοῦ πραχθέντα ἄν , οἷον ὑποκριτήν τινα νικᾶν ἢ ἀθλητήν · προαιρεῖται δὲ τὰ τοιαῦτα οὐδείς , ἀλλ’ ὅσα οἴεται γενέσθαι ἂν δῑ αὑτοῦ . 
ἔτι δ’ ἡ μὲν βούλησις τοῦ τέλους ἐστὶ μᾶλλον , ἡ δὲ προαίρεσις τῶν πρὸς τὸ τέλος , οἷον ὑγιαίνειν βουλόμεθα , προαιρούμεθα δὲ δῑ ὧν ὑγιανοῦμεν , καὶ εὐδαιμονεῖν βουλόμεθα μὲν καὶ φαμέν , προαιρούμεθα δὲ λέγειν οὐχ ἁρμόζει · ὅλως γὰρ ἔοικεν ἡ προαίρεσις περὶ τὰ ἐφ’ ἡμῖν εἶναι . 
οὐδὲ δὴ δόξα ἂν εἴη · ἡ μὲν γὰρ δόξα δοκεῖ περὶ πάντα εἶναι , καὶ οὐδὲν ἧττον περὶ τὰ ἀίδια καὶ τὰ ἀδύνατα ἢ τὰ ἐφ’ ἡμῖν · καὶ τῷ ψευδεῖ καὶ ἀληθεῖ διαιρεῖται , οὐ τῷ κακῷ καὶ ἀγαθῷ , ἡ προαίρεσις δὲ τούτοις μᾶλλον . 
ὅλως μὲν οὖν δόξῃ ταὐτὸν ἴσως οὐδὲ λέγει οὐδείς . 
ἀλλ’ οὐδὲ τινί · τῷ γὰρ προαιρεῖσθαι τἀγαθὰ ἢ τὰ κακὰ ποιοί τινές ἐσμεν , τῷ δὲ δοξάζειν οὔ . 
καὶ προαιρούμεθα μὲν λαβεῖν ἢ φυγεῖν [ἤ] 
τι τῶν τοιούτων , δοξάζομεν δὲ τί ἐστιν ἢ τίνι συμφέρει ἢ πῶς · λαβεῖν δ’ ἢ φυγεῖν οὐ πάνυ δοξάζομεν . 
καὶ ἡ μὲν προαίρεσις ἐπαινεῖται τῷ εἶναι οὗ δεῖ μᾶλλον ἢ τῷ ὀρθῶς , ἡ δὲ δόξα τῷ ὡς ἀληθῶς . 
καὶ προαιρούμεθα μὲν ἃ μάλιστα ἴσμεν ἀγαθὰ ὄντα , δοξάζομεν δὲ ἃ οὐ πάνυ ἴσμεν · δοκοῦσι δὲ οὐχ οἱ αὐτοὶ προαιρεῖσθαί τε ἄριστα καὶ δοξάζειν , ἀλλ’ ἔνιοι δοξάζειν μὲν ἄμεινον , διὰ κακίαν δ’ αἱρεῖσθαι οὐχ ἃ δεῖ . 
εἰ δὲ προγίνεται δόξα τῆς προαιρέσεως ἢ παρακολουθεῖ , οὐδὲν διαφέρει · οὐ τοῦτο γὰρ σκοποῦμεν , ἀλλ’ εἰ ταὐτόν ἐστι δόξῃ τινί . 
τί οὖν ἢ ποῖόν τι ἐστίν , ἐπειδὴ τῶν εἰρημένων οὐθέν ; 
ἑκούσιον μὲν δὴ φαίνεται , τὸ δ’ ἑκούσιον οὐ πᾶν προαιρετόν . 
ἀλλ’ ἆρά γε τὸ προβεβουλευμένον ; 
ἡ γὰρ προαίρεσις μετὰ λόγου καὶ διανοίας . 
ὑποσημαίνειν δ’ ἔοικε καὶ τοὔνομα ὡς ὂν πρὸ ἑτέρων αἱρετόν . 
βουλεύονται δὲ πότερον περὶ πάντων , καὶ πᾶν βουλευτόν ἐστιν , ἢ περὶ ἐνίων οὐκ ἔστι βουλή ; 
λεκτέον δ’ ἴσως βουλευτὸν οὐχ ὑπὲρ οὗ βουλεύσαιτ’ ἄν τις ἠλίθιος ἢ μαινόμενος , ἀλλ’ ὑπὲρ ὧν ὁ νοῦν ἔχων . 
περὶ δὴ τῶν ἀιδίων οὐδεὶς βουλεύεται , οἷον περὶ τοῦ κόσμου ἢ τῆς διαμέτρου καὶ τῆς πλευρᾶς , ὅτι ἀσύμμετροι . 
ἀλλ’ οὐδὲ περὶ τῶν ἐν κινήσει , ἀεὶ δὲ κατὰ ταὐτὰ γινομένων , εἴτ’ ἐξ ἀνάγκης εἴτε καὶ φύσει ἢ διά τινα αἰτίαν ἄλλην , οἷον τροπῶν καὶ ἀνατολῶν . 
οὐδὲ περὶ τῶν ἄλλοτε ἄλλως , οἷον αὐχμῶν καὶ ὄμβρων . 
οὐδὲ περὶ τῶν ἀπὸ τύχης , οἷον θησαυροῦ εὑρέσεως . 
ἀλλ’ οὐδὲ περὶ τῶν ἀνθρωπίνων ἁπάντων , οἷον πῶς ἂν Σκύθαι ἄριστα πολιτεύοιντο οὐδεὶς Λακεδαιμονίων βουλεύεται . 
οὐ γὰρ γένοιτ’ ἂν τούτων οὐθὲν δῑ ἡμῶν . 
βουλευόμεθα δὲ περὶ τῶν ἐφ’ ἡμῖν καὶ πρακτῶν · ταῦτα δὲ καὶ ἔστι λοιπά . 
αἰτίαι γὰρ δοκοῦσιν εἶναι φύσις καὶ ἀνάγκη καὶ τύχη , ἔτι δὲ νοῦς καὶ πᾶν τὸ δῑ ἀνθρώπου . 
τῶν δ’ ἀνθρώπων ἕκαστοι βουλεύονται περὶ τῶν δῑ αὑτῶν πρακτῶν . 
καὶ περὶ μὲν τὰς ἀκριβεῖς καὶ αὐτάρκεις τῶν ἐπιστημῶν οὐκ ἔστι βουλή , οἷον περὶ γραμμάτων (οὐ γὰρ διστάζομεν πῶς γραπτέον) · ἀλλ’ ὅσα γίνεται δῑ ἡμῶν , μὴ ὡσαύτως δ’ ἀεί , περὶ τούτων βουλευόμεθα , οἷον περὶ τῶν κατ’ ἰατρικὴν καὶ χρηματιστικήν , καὶ περὶ κυβερνητικὴν μᾶλλον ἢ γυμναστικήν , ὅσῳ ἧττον διηκρίβωται , καὶ ἔτι περὶ τῶν λοιπῶν ὁμοίως , μᾶλλον δὲ καὶ περὶ τὰς τέχνας ἢ τὰς ἐπιστήμας · μᾶλλον γὰρ περὶ ταύτας διστάζομεν . 
τὸ βουλεύεσθαι δὲ ἐν τοῖς ὡς ἐπὶ τὸ πολύ , ἀδήλοις δὲ πῶς ἀποβήσεται , καὶ ἐν οἷς ἀδιόριστον . 
συμβούλους δὲ παραλαμβάνομεν εἰς τὰ μεγάλα , ἀπιστοῦντες ἡμῖν αὐτοῖς ὡς οὐχ ἱκανοῖς διαγνῶναι . 
βουλευόμεθα δ’ οὐ περὶ τῶν τελῶν ἀλλὰ περὶ τῶν πρὸς τὰ τέλη . 
οὔτε γὰρ ἰατρὸς βουλεύεται εἰ ὑγιάσει , οὔτε ῥήτωρ εἰ πείσει , οὔτε πολιτικὸς εἰ εὐνομίαν ποιήσει , οὐδὲ τῶν λοιπῶν οὐδεὶς περὶ τοῦ τέλους · ἀλλὰ θέμενοι τὸ τέλος τὸ πῶς καὶ διὰ τίνων ἔσται σκοποῦσι · καὶ διὰ πλειόνων μὲν φαινομένου γίνεσθαι διὰ τίνος ῥᾷστα καὶ κάλλιστα ἐπισκοποῦσι , δῑ ἑνὸς δ’ ἐπιτελουμένου πῶς διὰ τούτου ἔσται κἀκεῖνο διὰ τίνος , ἕως ἂν ἔλθωσιν ἐπὶ τὸ πρῶτον αἴτιον , ὃ ἐν τῇ εὑρέσει ἔσχατόν ἐστιν . 
ὁ γὰρ βουλευόμενος ἔοικε ζητεῖν καὶ ἀναλύειν τὸν εἰρημένον τρόπον ὥσπερ διάγραμμα (φαίνεται δ’ ἡ μὲν ζήτησις οὐ πᾶσα εἶναι βούλευσις , οἷον αἱ μαθηματικαί , ἡ δὲ βούλευσις πᾶσα ζήτησις) , καὶ τὸ ἔσχατον ἐν τῇ ἀναλύσει πρῶτον εἶναι ἐν τῇ γενέσει . 
κἂν μὲν ἀδυνάτῳ ἐντύχωσιν , ἀφίστανται , οἷον εἰ χρημάτων δεῖ , ταῦτα δὲ μὴ οἷόν τε πορισθῆναι · ἐὰν δὲ δυνατὸν φαίνηται , ἐγχειροῦσι πράττειν . 
δυνατὰ δὲ ἃ δῑ ἡμῶν γένοιτ’ ἄν · τὰ γὰρ διὰ τῶν φίλων δῑ ἡμῶν πως ἐστίν · ἡ γὰρ ἀρχὴ ἐν ἡμῖν . 
ζητεῖται δ’ ὁτὲ μὲν τὰ ὄργανα ὁτὲ δ’ ἡ χρεία αὐτῶν · ὁμοίως δὲ καὶ ἐν τοῖς λοιποῖς ὁτὲ μὲν δῑ οὗ ὁτὲ δὲ πῶς ἢ διὰ τίνος . 
ἔοικε δή , καθάπερ εἴρηται , ἄνθρωπος εἶναι ἀρχὴ τῶν πράξεων · ἡ δὲ βουλὴ περὶ τῶν αὑτῷ πρακτῶν , αἱ δὲ πράξεις ἄλλων ἕνεκα . 
οὐ γὰρ ἂν εἴη βουλευτὸν τὸ τέλος ἀλλὰ τὰ πρὸς τὰ τέλη · οὐδὲ δὴ τὰ καθ’ ἕκαστα , 
οἷον εἰ ἄρτος τοῦτο ἢ πέπεπται ὡς δεῖ · αἰσθήσεως γὰρ ταῦτα . 
εἰ δὲ ἀεὶ βουλεύσεται , εἰς ἄπειρον ἥξει . 
βουλευτὸν δὲ καὶ προαιρετὸν τὸ αὐτό , πλὴν ἀφωρισμένον ἤδη τὸ προαιρετόν · τὸ γὰρ ἐκ τῆς βουλῆς κριθὲν προαιρετόν ἐστιν . 
παύεται γὰρ ἕκαστος ζητῶν πῶς πράξει , ὅταν εἰς αὑτὸν ἀναγάγῃ τὴν ἀρχήν , καὶ αὑτοῦ εἰς τὸ ἡγούμενον · τοῦτο γὰρ τὸ προαιρούμενον . 
δῆλον δὲ τοῦτο καὶ ἐκ τῶν ἀρχαίων πολιτειῶν , ἃς Ὅμηρος ἐμιμεῖτο · οἱ γὰρ βασιλεῖς ἃ προείλοντο ἀνήγγελλον τῷ δήμῳ . 
ὄντος δὲ τοῦ προαιρετοῦ βουλευτοῦ ὀρεκτοῦ τῶν ἐφ’ ἡμῖν , καὶ ἡ προαίρεσις ἂν εἴη βουλευτικὴ ὄρεξις τῶν ἐφ’ ἡμῖν · ἐκ τοῦ βουλεύσασθαι γὰρ κρίναντες ὀρεγόμεθα κατὰ τὴν βούλευσιν . 
ἡ μὲν οὖν προαίρεσις τύπῳ εἰρήσθω , καὶ περὶ ποῖά ἐστι καὶ ὅτι τῶν πρὸς τὰ τέλη . 
ἡ δὲ βούλησις ὅτι μὲν τοῦ τέλους ἐστὶν εἴρηται , δοκεῖ δὲ τοῖς μὲν τἀγαθοῦ εἶναι , τοῖς δὲ τοῦ φαινομένου ἀγαθοῦ . 
συμβαίνει δὲ τοῖς μὲν [τὸ] 
βουλητὸν τἀγαθὸν λέγουσι μὴ εἶναι βουλητὸν ὃ βούλεται ὁ μὴ ὀρθῶς αἱρούμενος (εἰ γὰρ ἔσται βουλητόν , καὶ ἀγαθόν · ἦν δ’ , εἰ οὕτως ἔτυχε , κακόν) , τοῖς δ’ αὖ τὸ φαινόμενον ἀγαθὸν βουλητὸν λέγουσι μὴ εἶναι φύσει βουλητόν , ἀλλ’ ἑκάστῳ τὸ δοκοῦν · ἄλλο δ’ ἄλλῳ φαίνεται , καὶ εἰ οὕτως ἔτυχε , τἀναντία . 
εἰ δὲ δὴ ταῦτα μὴ ἀρέσκει , ἆρα φατέον ἁπλῶς μὲν καὶ κατ’ ἀλήθειαν βουλητὸν εἶναι τἀγαθόν , ἑκάστῳ δὲ τὸ φαινόμενον ; 
τῷ μὲν οὖν σπουδαίῳ τὸ κατ’ ἀλήθειαν εἶναι , τῷ δὲ φαύλῳ τὸ τυχόν , ὥσπερ καὶ ἐπὶ τῶν σωμάτων τοῖς μὲν εὖ διακειμένοις ὑγιεινά ἐστι τὰ κατ’ ἀλήθειαν τοιαῦτα ὄντα , τοῖς δ’ ἐπινόσοις ἕτερα , ὁμοίως δὲ καὶ πικρὰ καὶ γλυκέα καὶ θερμὰ καὶ βαρέα καὶ τῶν ἄλλων ἕκαστα · ὁ σπουδαῖος γὰρ ἕκαστα κρίνει ὀρθῶς , καὶ ἐν ἑκάστοις τἀληθὲς αὐτῷ φαίνεται . 
καθ’ ἑκάστην γὰρ ἕξιν ἴδιά ἐστι καλὰ καὶ ἡδέα , καὶ διαφέρει πλεῖστον ἴσως ὁ σπουδαῖος τῷ τἀληθὲς ἐν ἑκάστοις ὁρᾶν , ὥσπερ κανὼν καὶ μέτρον αὐτῶν ὤν . 
ἐν τοῖς πολλοῖς δὲ ἡ ἀπάτη διὰ τὴν ἡδονὴν ἔοικε γίνεσθαι · οὐ γὰρ οὖσα ἀγαθὸν φαίνεται . 
αἱροῦνται οὖν τὸ ἡδὺ ὡς ἀγαθόν , τὴν δὲ λύπην ὡς κακὸν φεύγουσιν . 
ὄντος δὴ βουλητοῦ μὲν τοῦ τέλους , βουλευτῶν δὲ καὶ προαιρετῶν τῶν πρὸς τὸ τέλος , αἱ περὶ ταῦτα πράξεις κατὰ προαίρεσιν ἂν εἶεν καὶ ἑκούσιοι . 
αἱ δὲ τῶν ἀρετῶν ἐνέργειαι περὶ ταῦτα . 
ἐφ’ ἡμῖν δὴ καὶ ἡ ἀρετή , ὁμοίως δὲ καὶ ἡ κακία . 
ἐν οἷς γὰρ ἐφ’ ἡμῖν τὸ πράττειν , καὶ τὸ μὴ πράττειν , καὶ ἐν οἷς τὸ μή , καὶ τὸ ναί · ὥστ’ εἰ τὸ πράττειν καλὸν ὂν ἐφ’ ἡμῖν ἐστί , καὶ τὸ μὴ πράττειν ἐφ’ ἡμῖν ἔσται αἰσχρὸν ὄν , καὶ εἰ τὸ μὴ πράττειν καλὸν ὂν ἐφ’ ἡμῖν , καὶ τὸ πράττειν αἰσχρὸν ὂν ἐφ’ ἡμῖν . 
εἰ δ’ ἐφ’ ἡμῖν τὰ καλὰ πράττειν καὶ τὰ αἰσχρά , ὁμοίως δὲ καὶ τὸ μὴ πράττειν , τοῦτο δ’ ἦν τὸ ἀγαθοῖς καὶ κακοῖς εἶναι , ἐφ’ ἡμῖν ἄρα τὸ ἐπιεικέσι καὶ φαύλοις εἶναι . 
τὸ δὲ λέγειν ὡς οὐδεὶς ἑκὼν πονηρὸς οὐδ’ ἄκων μακάριος ἔοικε τὸ μὲν ψευδεῖ τὸ δ’ ἀληθεῖ · μακάριος μὲν γὰρ οὐδεὶς ἄκων , ἡ δὲ μοχθηρία ἑκούσιον . 
ἢ τοῖς γε νῦν εἰρημένοις ἀμφισβητητέον , καὶ τὸν ἄνθρωπον οὐ φατέον ἀρχὴν εἶναι οὐδὲ γεννητὴν τῶν πράξεων ὥσπερ καὶ τέκνων . 
εἰ δὲ ταῦτα φαίνεται καὶ μὴ ἔχομεν εἰς ἄλλας ἀρχὰς ἀναγαγεῖν παρὰ τὰς ἐν ἡμῖν , ὧν καὶ αἱ ἀρχαὶ ἐν ἡμῖν , καὶ αὐτὰ ἐφ’ ἡμῖν καὶ ἑκούσια . 
τούτοις δ’ ἔοικε μαρτυρεῖσθαι καὶ ἰδίᾳ ὑφ’ ἑκάστων καὶ ὑπ’ αὐτῶν τῶν νομοθετῶν · κολάζουσι γὰρ καὶ τιμωροῦνται τοὺς δρῶντας μοχθηρά , ὅσοι μὴ βίᾳ ἢ δῑ ἄγνοιαν ἧς μὴ αὐτοὶ αἴτιοι , τοὺς δὲ τὰ καλὰ πράττοντας τιμῶσιν , ὡς τοὺς μὲν προτρέψοντες τοὺς δὲ κωλύσοντες . 
καίτοι ὅσα μήτ’ ἐφ’ ἡμῖν ἐστὶ μήθ’ ἑκούσια , οὐδεὶς προτρέπεται πράττειν , ὡς οὐδὲν πρὸ ἔργου ὂν τὸ πεισθῆναι μὴ θερμαίνεσθαι ἢ ἀλγεῖν ἢ πεινῆν ἢ ἄλλ’ ὁτιοῦν τῶν τοιούτων · οὐθὲν γὰρ ἧττον πεισόμεθα αὐτά . 
καὶ γὰρ ἐπ’ αὐτῷ τῷ ἀγνοεῖν κολάζουσιν , ἐὰν αἴτιος εἶναι δοκῇ τῆς ἀγνοίας , οἷον τοῖς μεθύουσι διπλᾶ τὰ ἐπιτίμια · ἡ γὰρ ἀρχὴ ἐν αὐτῷ · κύριος γὰρ τοῦ μὴ μεθυσθῆναι , τοῦτο δ’ αἴτιον τῆς ἀγνοίας . 
καὶ τοὺς ἀγνοοῦντάς τι τῶν ἐν τοῖς νόμοις , ἃ δεῖ ἐπίστασθαι καὶ μὴ χαλεπά ἐστι , 
κολάζουσιν , ὁμοίως δὲ καὶ ἐν τοῖς ἄλλοις , ὅσα δῑ ἀμέλειαν ἀγνοεῖν δοκοῦσιν , ὡς ἐπ’ αὐτοῖς ὂν τὸ μὴ ἀγνοεῖν · τοῦ γὰρ ἐπιμεληθῆναι κύριοι . 
ἀλλ’ ἴσως τοιοῦτός ἐστιν ὥστε μὴ ἐπιμεληθῆναι . 
ἀλλὰ τοῦ τοιούτους γενέσθαι αὐτοὶ αἴτιοι ζῶντες ἀνειμένως , καὶ τοῦ ἀδίκους ἢ ἀκολάστους εἶναι , οἳ μὲν κακουργοῦντες , οἳ δὲ ἐν πότοις καὶ τοῖς τοιούτοις διάγοντες · αἱ γὰρ περὶ ἕκαστα ἐνέργειαι τοιούτους ποιοῦσιν . 
τοῦτο δὲ δῆλον ἐκ τῶν μελετώντων πρὸς ἡντινοῦν ἀγωνίαν ἢ πρᾶξιν · διατελοῦσι γὰρ ἐνεργοῦντες . 
τὸ μὲν οὖν ἀγνοεῖν ὅτι ἐκ τοῦ ἐνεργεῖν περὶ ἕκαστα αἱ ἕξεις γίνονται , κομιδῇ ἀναισθήτου . 
ἔτι δ’ ἄλογον τὸν ἀδικοῦντα μὴ βούλεσθαι ἄδικον εἶναι ἢ τὂν ἀκολασταίνοντα ἀκόλαστον . 
εἰ δὲ μὴ ἀγνοῶν τις πράττει ἐξ ὧν ἔσται ἄδικος , ἑκὼν ἄδικος ἂν εἴη , οὐ μὴν ἐάν γε βούληται , ἄδικος ὢν παύσεται καὶ ἔσται δίκαιος . 
οὐδὲ γὰρ ὁ νοσῶν ὑγιής . 
καὶ εἰ οὕτως ἔτυχεν , ἑκὼν νοσεῖ , ἀκρατῶς βιοτεύων καὶ ἀπειθῶν τοῖς ἰατροῖς . 
τότε μὲν οὖν ἐξῆν αὐτῷ μὴ νοσεῖν , προεμένῳ δ’ οὐκέτι , ὥσπερ οὐδ’ ἀφέντι λίθον ἔτ’ αὐτὸν δυνατὸν ἀναλαβεῖν · ἀλλ’ ὅμως ἐπ’ αὐτῷ τὸ βαλεῖν [καὶ ῥῖψαι] · ἡ γὰρ ἀρχὴ ἐν αὐτῷ . 
οὕτω δὲ καὶ τῷ ἀδίκῳ καὶ τῷ ἀκολάστῳ ἐξ ἀρχῆς μὲν ἐξῆν τοιούτοις μὴ γενέσθαι , διὸ ἑκόντες εἰσίν · γενομένοις δ’ οὐκέτι ἔστι μὴ εἶναι . 
οὐ μόνον δ’ αἱ τῆς ψυχῆς κακίαι ἑκούσιοί εἰσιν , ἀλλ’ ἐνίοις καὶ αἱ τοῦ σώματος , οἷς καὶ ἐπιτιμῶμεν · τοῖς μὲν γὰρ διὰ φύσιν αἰσχροῖς οὐδεὶς ἐπιτιμᾷ , τοῖς δὲ δῑ ἀγυμνασίαν καὶ ἀμέλειαν . 
ὁμοίως δὲ καὶ περὶ ἀσθένειαν καὶ πήρωσιν · οὐθεὶς γὰρ ἂν ὀνειδίσειε τυφλῷ φύσει ἢ ἐκ νόσου ἢ ἐκ πληγῆς , ἀλλὰ μᾶλλον ἐλεήσαι · τῷ δ’ ἐξ οἰνοφλυγίας ἢ ἄλλης ἀκολασίας πᾶς ἂν ἐπιτιμήσαι . 
τῶν δὴ περὶ τὸ σῶμα κακιῶν αἱ ἐφ’ ἡμῖν ἐπιτιμῶνται , αἱ δὲ μὴ ἐφ’ ἡμῖν οὔ . 
εἰ δ’ οὕτω , καὶ ἐπὶ τῶν ἄλλων αἱ ἐπιτιμώμεναι τῶν κακιῶν ἐφ’ ἡμῖν ἂν εἶεν . 
εἰ δέ τις λέγοι ὅτι πάντες ἐφίενται τοῦ φαινομένου ἀγαθοῦ , τῆς δὲ φαντασίας οὐ κύριοι , 
ἀλλ’ ὁποῖός ποθ’ ἕκαστός ἐστι , τοιοῦτο καὶ τὸ τέλος φαίνεται αὐτῷ · εἰ μὲν οὖν ἕκαστος ἑαυτῷ τῆς ἕξεώς ἐστί πως αἴτιος , καὶ τῆς φαντασίας ἔσται πως αὐτὸς αἴτιος · εἰ δὲ μή , οὐθεὶς αὑτῷ αἴτιος τοῦ κακοποιεῖν , ἀλλὰ δῑ ἄγνοιαν τοῦ τέλους ταῦτα πράττει , διὰ τούτων οἰόμενος αὑτῷ τὸ ἄριστον ἔσεσθαι , ἡ δὲ τοῦ τέλους ἔφεσις οὐκ αὐθαίρετος , ἀλλὰ φῦναι δεῖ ὥσπερ ὄψιν ἔχοντα , ᾗ κρινεῖ καλῶς καὶ τὸ κατ’ ἀλήθειαν ἀγαθὸν αἱρήσεται , καὶ ἔστιν εὐφυὴς ᾧ τοῦτο καλῶς πέφυκεν · τὸ γὰρ μέγιστον καὶ κάλλιστον , καὶ ὃ παρ’ ἑτέρου μὴ οἷόν τε λαβεῖν μηδὲ μαθεῖν , ἀλλ’ οἷον ἔφυ τοιοῦτον ἕξει , καὶ τὸ εὖ καὶ τὸ καλῶς τοῦτο πεφυκέναι ἡ τελεία καὶ ἀληθινὴ ἂν εἴη εὐφυΐα . 
εἰ δὴ ταῦτ’ ἐστὶν ἀληθῆ , τί μᾶλλον ἡ ἀρετὴ τῆς κακίας ἔσται ἑκούσιον ; 
ἀμφοῖν γὰρ ὁμοίως , τῷ ἀγαθῷ καὶ τῷ κακῷ , τὸ τέλος φύσει ἢ ὁπωσδήποτε φαίνεται καὶ κεῖται , τὰ δὲ λοιπὰ πρὸς τοῦτο ἀναφέροντες πράττουσιν ὁπωσδήποτε . 
εἴτε δὴ τὸ τέλος μὴ φύσει ἑκάστῳ φαίνεται οἱονδήποτε , ἀλλά τι καὶ παρ’ αὐτόν ἐστιν , εἴτε τὸ μὲν τέλος φυσικόν , τῷ δὲ τὰ λοιπὰ πράττειν ἑκουσίως τὸν σπουδαῖον ἡ ἀρετὴ ἑκούσιόν ἐστιν , οὐθὲν ἧττον καὶ ἡ κακία ἑκούσιον ἂν εἴη · ὁμοίως γὰρ καὶ τῷ κακῷ ὑπάρχει τὸ δῑ αὐτὸν ἐν ταῖς πράξεσι καὶ εἰ μὴ ἐν τῷ τέλει . 
εἰ οὖν , ὥσπερ λέγεται , ἑκούσιοί εἰσιν αἱ ἀρεταί (καὶ γὰρ τῶν ἕξεων συναίτιοί πως αὐτοί ἐσμεν , καὶ τῷ ποιοί τινες εἶναι τὸ τέλος τοιόνδε τιθέμεθἀ , καὶ αἱ κακίαι ἑκούσιοι ἂν εἶεν · ὁμοίως γάρ . 
κοινῇ μὲν οὖν περὶ τῶν ἀρετῶν εἴρηται ἡμῖν τό τε γένος τύπῳ , ὅτι μεσότητές εἰσιν καὶ ὅτι ἕξεις , ὑφ’ ὧν τε γίνονται , ὅτι τούτων πρακτικαὶ <καὶ> 
καθ’ αὑτάς , καὶ ὅτι ἐφ’ ἡμῖν καὶ ἑκούσιοι , καὶ οὕτως ὡς ἂν ὁ ὀρθὸς λόγος προστάξῃ . 
οὐχ ὁμοίως δὲ αἱ πράξεις ἑκούσιοί εἰσι καὶ αἱ ἕξεις · τῶν μὲν γὰρ πράξεων ἀπ’ ἀρχῆς μέχρι τοῦ τέλους κύριοί ἐσμεν , εἰδότες τὰ καθ’ ἕκαστα , τῶν ἕξεων δὲ τῆς ἀρχῆς , 
καθ’ ἕκαστα δὲ ἡ πρόσθεσις οὐ γνώριμος , ὥσπερ ἐπὶ τῶν ἀρρωστιῶν · ἀλλ’ ὅτι ἐφ’ ἡμῖν ἦν οὕτως ἢ μὴ οὕτω χρήσασθαι , διὰ τοῦτο ἑκούσιοι . 
ἀναλαβόντες δὲ περὶ ἑκάστης εἴπωμεν τίνες εἰσὶ καὶ περὶ ποῖα καὶ πῶς · ἅμα δ’ ἔσται δῆλον καὶ πόσαι εἰσίν . 
καὶ πρῶτον περὶ ἀνδρείας . 
ὅτι μὲν οὖν μεσότης ἐστὶ περὶ φόβους καὶ θάρρη , ἤδη φανερὸν γεγένηται · φοβούμεθα δὲ δῆλον ὅτι τὰ φοβερά , ταῦτα δ’ ἐστὶν ὡς ἁπλῶς εἰπεῖν κακά · διὸ καὶ τὸν φόβον ὁρίζονται προσδοκίαν κακοῦ . 
φοβούμεθα μὲν οὖν πάντα τὰ κακά , οἷον ἀδοξίαν πενίαν νόσον ἀφιλίαν θάνατον , ἀλλ’ οὐ περὶ πάντα δοκεῖ ὁ ἀνδρεῖος εἶναι · ἔνια γὰρ καὶ δεῖ φοβεῖσθαι καὶ καλόν , τὸ δὲ μὴ αἰσχρόν , οἷον ἀδοξίαν · ὁ μὲν γὰρ φοβούμενος ἐπιεικὴς καὶ αἰδήμων , ὁ δὲ μὴ φοβούμενος ἀναίσχυντος . 
λέγεται δ’ ὑπό τινων ἀνδρεῖος κατὰ μεταφοράν · ἔχει γάρ τι ὅμοιον τῷ ἀνδρείῳ · ἄφοβος γάρ τις καὶ ὁ ἀνδρεῖος . 
πενίαν δ’ ἴσως οὐ δεῖ φοβεῖσθαι οὐδὲ νόσον , οὐδ’ ὅλως ὅσα μὴ ἀπὸ κακίας μηδὲ δῑ αὑτόν . 
ἀλλ’ οὐδ’ ὁ περὶ ταῦτα ἄφοβος ἀνδρεῖος . 
λέγομεν δὲ καὶ τοῦτον καθ’ ὁμοιότητα · ἔνιοι γὰρ ἐν τοῖς πολεμικοῖς κινδύνοις δειλοὶ ὄντες ἐλευθέριοί εἰσι καὶ πρὸς χρημάτων ἀποβολὴν εὐθαρσῶς ἔχουσιν . 
οὐδὲ δὴ εἴ τις ὕβριν περὶ παῖδας καὶ γυναῖκα φοβεῖται ἢ φθόνον ἤ τι τῶν τοιούτων , δειλός ἐστιν · οὐδ’ εἰ θαρρεῖ μέλλων μαστιγοῦσθαι , ἀνδρεῖος . 
περὶ ποῖα οὖν τῶν φοβερῶν ὁ ἀνδρεῖος ; 
ἢ περὶ τὰ μέγιστα ; 
οὐθεὶς γὰρ ὑπομενετικώτερος τῶν δεινῶν . 
φοβερώτατον δ’ ὁ θάνατος · πέρας γάρ , καὶ οὐδὲν ἔτι τῷ τεθνεῶτι δοκεῖ οὔτ’ ἀγαθὸν οὔτε κακὸν εἶναι . 
δόξειε δ’ ἂν οὐδὲ περὶ θάνατον τὸν ἐν παντὶ ὁ ἀνδρεῖος εἶναι , οἷον ἐν θαλάττῃ ἢ νόσοις . 
ἐν τίσιν οὖν ; 
ἢ ἐν τοῖς καλλίστοις ; 
τοιοῦτοι δὲ οἱ ἐν πολέμῳ · ἐν μεγίστῳ γὰρ καὶ καλλίστῳ κινδύνῳ . 
ὁμόλογοι δὲ τούτοις εἰσὶ καὶ αἱ τιμαὶ αἱ ἐν ταῖς πόλεσι καὶ παρὰ τοῖς μονάρχοις . 
κυρίως δὴ λέγοιτ’ ἂν ἀνδρεῖος ὁ περὶ τὸν καλὸν θάνατον ἀδεής , καὶ ὅσα θάνατον ἐπιφέρει ὑπόγυια ὄντα · τοιαῦτα δὲ μάλιστα τὰ κατὰ πόλεμον . 
οὐ μὴν ἀλλὰ καὶ ἐν θαλάττῃ καὶ ἐν νόσοις ἀδεὴς ὁ ἀνδρεῖος , 
οὐχ οὕτω δὲ ὡς οἱ θαλάττιοι · οἳ μὲν γὰρ ἀπεγνώκασι τὴν σωτηρίαν καὶ τὸν θάνατον τὸν τοιοῦτον δυσχεραίνουσιν , οἳ δὲ εὐέλπιδές εἰσι παρὰ τὴν ἐμπειρίαν . 
ἅμα δὲ καὶ ἀνδρίζονται ἐν οἷς ἐστὶν ἀλκὴ ἢ καλὸν τὸ ἀποθανεῖν · ἐν ταῖς τοιαύταις δὲ φθοραῖς οὐδέτερον ὑπάρχει . 
τὸ δὲ φοβερὸν οὐ πᾶσι μὲν τὸ αὐτό , λέγομεν δέ τι καὶ ὑπὲρ ἄνθρωπον . 
τοῦτο μὲν οὖν παντὶ φοβερὸν τῷ γε νοῦν ἔχοντι · τὰ δὲ κατ’ ἄνθρωπον διαφέρει μεγέθει καὶ τῷ μᾶλλον καὶ ἧττον · ὁμοίως δὲ καὶ τὰ θαρραλέα . 
ὁ δὲ ἀνδρεῖος ἀνέκπληκτος ὡς ἄνθρωπος . 
φοβήσεται μὲν οὖν καὶ τὰ τοιαῦτα , ὡς δεῖ δὲ καὶ ὡς ὁ λόγος ὑπομενεῖ τοῦ καλοῦ ἕνεκα · τοῦτο γὰρ τέλος τῆς ἀρετῆς . 
ἔστι δὲ μᾶλλον καὶ ἧττον ταῦτα φοβεῖσθαι , καὶ ἔτι τὰ μὴ φοβερὰ ὡς τοιαῦτα φοβεῖσθαι . 
γίνεται δὲ τῶν ἁμαρτιῶν ἣ μὲν ὅτι <ὃ> 
οὐ δεῖ , ἣ δὲ ὅτι οὐχ ὡς δεῖ , ἣ δὲ ὅτι οὐχ ὅτε , ἤ τι τῶν τοιούτων · ὁμοίως δὲ καὶ περὶ τὰ θαρραλέα . 
ὁ μὲν οὖν ἃ δεῖ καὶ οὗ ἕνεκα ὑπομένων καὶ φοβούμενος , καὶ ὡς δεῖ καὶ ὅτε , ὁμοίως δὲ καὶ θαρρῶν , ἀνδρεῖος · κατ’ ἀξίαν γάρ , καὶ ὡς ἂν ὁ λόγος , πάσχει καὶ πράττει ὁ ἀνδρεῖος . 
τέλος δὲ πάσης ἐνεργείας ἐστὶ τὸ κατὰ τὴν ἕξιν . 
†καὶ τῷ ἀνδρείῳ δὲ ἡ ἀνδρεία καλόν.† 
τοιοῦτον δὴ καὶ τὸ τέλος · ὁρίζεται γὰρ ἕκαστον τῷ τέλει . 
καλοῦ δὴ ἕνεκα ὁ ἀνδρεῖος ὑπομένει καὶ πράττει τὰ κατὰ τὴν ἀνδρείαν . 
τῶν δ’ ὑπερβαλλόντων ὁ μὲν τῇ ἀφοβίᾳ ἀνώνυμος (εἴρηται δ’ ἡμῖν ἐν τοῖς πρότερον ὅτι πολλά ἐστιν ἀνώνυμἀ , εἴη δ’ ἄν τις μαινόμενος ἢ ἀνάλγητος , εἰ μηδὲν φοβοῖτο , μήτε σεισμὸν μήτε κύματα , καθάπερ φασὶ τοὺς Κελτούς · ὁ δὲ τῷ θαρρεῖν ὑπερβάλλων περὶ τὰ φοβερὰ θρασύς . 
δοκεῖ δὲ καὶ ἀλαζὼν εἶναι ὁ θρασὺς καὶ προσποιητικὸς ἀνδρείας · ὡς γοῦν ἐκεῖνος περὶ τὰ φοβερὰ ἔχει , οὗτος βούλεται φαίνεσθαι · ἐν οἷς οὖν δύναται , μιμεῖται . 
διὸ καὶ εἰσὶν οἱ πολλοὶ αὐτῶν θρασύδειλοι · ἐν τούτοις γὰρ θρασυνόμενοι τὰ φοβερὰ οὐχ ὑπομένουσιν . 
ὁ δὲ τῷ φοβεῖσθαι ὑπερβάλλων δειλός · καὶ γὰρ ἃ μὴ δεῖ καὶ ὡς οὐ δεῖ , καὶ πάντα τὰ τοιαῦτα ἀκολουθεῖ αὐτῷ . 
ἐλλείπει δὲ καὶ τῷ θαρρεῖν · ἀλλ’ ἐν ταῖς λύπαις ὑπερβάλλων μᾶλλον καταφανής ἐστιν . 
δύσελπις δή τις ὁ δειλός · πάντα γὰρ φοβεῖται . 
ὁ δ’ ἀνδρεῖος ἐναντίως · τὸ γὰρ θαρρεῖν εὐέλπιδος . 
περὶ ταὐτὰ μὲν οὖν ἐστὶν ὅ τε δειλὸς καὶ ὁ θρασὺς καὶ ὁ ἀνδρεῖος , διαφόρως δ’ ἔχουσι πρὸς αὐτά · οἳ μὲν γὰρ ὑπερβάλλουσι καὶ ἐλλείπουσιν , ὃ δὲ μέσως ἔχει καὶ ὡς δεῖ · καὶ οἱ μὲν θρασεῖς προπετεῖς , καὶ βουλόμενοι πρὸ τῶν κινδύνων ἐν αὐτοῖς δ’ ἀφίστανται , οἱ δ’ ἀνδρεῖοι ἐν τοῖς ἔργοις ὀξεῖς , πρότερον δ’ ἡσύχιοι . 
καθάπερ οὖν εἴρηται , ἡ ἀνδρεία μεσότης ἐστὶ περὶ θαρραλέα καὶ φοβερά , ἐν οἷς εἴρηται , καὶ ὅτι καλὸν αἱρεῖται καὶ ὑπομένει , ἢ ὅτι αἰσχρὸν τὸ μή . 
τὸ δ’ ἀποθνήσκειν φεύγοντα πενίαν ἢ ἔρωτα ἤ τι λυπηρὸν οὐκ ἀνδρείου , ἀλλὰ μᾶλλον δειλοῦ · μαλακία γὰρ τὸ φεύγειν τὰ ἐπίπονα , καὶ οὐχ ὅτι καλὸν ὑπομένει , ἀλλὰ φεύγων κακόν . 
ἔστι μὲν οὖν ἡ ἀνδρεία τοιοῦτόν τι , λέγονται δὲ καὶ ἕτεραι κατὰ πέντε τρόπους · πρῶτον μὲν ἡ πολιτική · μάλιστα γὰρ ἔοικεν . 
δοκοῦσι γὰρ ὑπομένειν τοὺς κινδύνους οἱ πολῖται διὰ τὰ ἐκ τῶν νόμων ἐπιτίμια καὶ τὰ ὀνείδη καὶ διὰ τὰς τιμάς · καὶ διὰ τοῦτο ἀνδρειότατοι δοκοῦσιν εἶναι παρ’ οἷς οἱ δειλοὶ ἄτιμοι καὶ οἱ ἀνδρεῖοι ἔντιμοι . 
τοιούτους δὲ καὶ Ὅμηρος ποιεῖ , οἷον τὸν Διομήδην καὶ τὸν Ἕκτορα · Πουλυδάμας μοι πρῶτος ἐλεγχείην ἀναθήσει · ηομ . 
ιλ . 
22.100 καὶ [Διομήδης] 
Ἕκτωρ γάρ ποτε φήσει ἐνὶ Τρώεσσ’ ἀγορεύων“Τυδείδης ὑπ’ ἐμεῖο.”ηομ . 
ιλ . 
8.148 ὡμοίωται δ’ αὕτη μάλιστα τῇ πρότερον εἰρημένῃ , ὅτι δῑ ἀρετὴν γίνεται · δῑ αἰδῶ γὰρ καὶ διὰ καλοῦ ὄρεξιν (τιμῆς γάῤ 
καὶ φυγὴν ὀνείδους , αἰσχροῦ ὄντος . 
τάξαι δ’ ἄν τις καὶ τοὺς ὑπὸ τῶν ἀρχόντων ἀναγκαζομένους εἰς ταὐτό · χείρους δ’ , ὅσῳ οὐ δῑ αἰδῶ ἀλλὰ διὰ φόβον αὐτὸ δρῶσι , καὶ φεύγοντες οὐ τὸ αἰσχρὸν ἀλλὰ τὸ λυπηρόν · ἀναγκάζουσι γὰρ οἱ κύριοι , ὥσπερ ὁ Ἕκτωρ ὃν δέ κ’ ἐγὼν ἀπάνευθε μάχης πτώσσοντα νοήσω , οὔ οἱ ἄρκιον ἐσσεῖται φυγέειν κύνας.ηομ . 
ιλ . 
2.391 καὶ οἱ προστάττοντες , κἂν ἀναχωρῶσι τύπτοντες , τὸ αὐτὸ δρῶσι , 
καὶ οἱ πρὸ τῶν τάφρων καὶ τῶν τοιούτων παρατάττοντες · πάντες γὰρ ἀναγκάζουσιν . 
δεῖ δ’ οὐ δῑ ἀνάγκην ἀνδρεῖον εἶναι , ἀλλ’ ὅτι καλόν . 
δοκεῖ δὲ καὶ ἡ ἐμπειρία ἡ περὶ ἕκαστα ἀνδρεία εἶναι · ὅθεν καὶ ὁ Σωκράτης ᾠήθη ἐπιστήμην εἶναι τὴν ἀνδρείαν . 
τοιοῦτοι δὲ ἄλλοι μὲν ἐν ἄλλοις , ἐν τοῖς πολεμικοῖς δ’ οἱ στρατιῶται · δοκεῖ γὰρ εἶναι πολλὰ κενὰ τοῦ πολέμου , ἃ μάλιστα συνεωράκασιν οὗτοι · φαίνονται δὴ ἀνδρεῖοι , ὅτι οὐκ ἴσασιν οἱ ἄλλοι οἷά ἐστιν . 
εἶτα ποιῆσαι καὶ μὴ παθεῖν μάλιστα δύνανται ἐκ τῆς ἐμπειρίας , δυνάμενοι χρῆσθαι τοῖς ὅπλοις καὶ τοιαῦτα ἔχοντες ὁποῖα ἂν εἴη καὶ πρὸς τὸ ποιῆσαι καὶ πρὸς τὸ μὴ παθεῖν κράτιστα · ὥσπερ οὖν ἀνόπλοις ὡπλισμένοι μάχονται καὶ ἀθληταὶ ἰδιώταις · καὶ γὰρ ἐν τοῖς τοιούτοις ἀγῶσιν οὐχ οἱ ἀνδρειότατοι μαχιμώτατοί εἰσιν , ἀλλ’ οἱ μάλιστα ἰσχύοντες καὶ τὰ σώματα ἄριστα ἔχοντες . 
οἱ στρατιῶται δὲ δειλοὶ γίνονται , ὅταν ὑπερτείνῃ ὁ κίνδυνος καὶ λείπωνται τοῖς πλήθεσι καὶ ταῖς παρασκευαῖς · πρῶτοι γὰρ φεύγουσι , τὰ δὲ πολιτικὰ μένοντα ἀποθνήσκει , ὅπερ κἀπὶ τῷ Ἑρμαίῳ συνέβη . 
τοῖς μὲν γὰρ αἰσχρὸν τὸ φεύγειν καὶ ὁ θάνατος τῆς τοιαύτης σωτηρίας αἱρετώτερος · οἳ δὲ καὶ ἐξ ἀρχῆς ἐκινδύνευον ὡς κρείττους ὄντες , γνόντες δὲ φεύγουσι , τὸν θάνατον μᾶλλον τοῦ αἰσχροῦ φοβούμενοι · ὁ δ’ ἀνδρεῖος οὐ τοιοῦτος . 
καὶ τὸν θυμὸν δ’ ἐπὶ τὴν ἀνδρείαν φέρουσιν · ἀνδρεῖοι γὰρ εἶναι δοκοῦσι καὶ οἱ διὰ θυμὸν ὥσπερ τὰ θηρία ἐπὶ τοὺς τρώσαντας φερόμενα , ὅτι καὶ οἱ ἀνδρεῖοι θυμοειδεῖς · ἰτητικώτατον γὰρ ὁ θυμὸς πρὸς τοὺς κινδύνους , ὅθεν καὶ Ὅμηρος “σθένος ἔμβαλε θυμῷ” 
καὶ “μένος καὶ θυμὸν ἔγειρε” 
καὶ “δριμὺ δ’ ἀνὰ ῥῖνας μένος” 
καὶ “ἔζεσεν αἷμα · ” 
πάντα γὰρ τὰ τοιαῦτα ἔοικε σημαίνειν τὴν τοῦ θυμοῦ ἔγερσιν καὶ ὁρμήν . 
οἱ μὲν οὖν ἀνδρεῖοι διὰ τὸ καλὸν πράττουσιν , ὁ δὲ θυμὸς συνεργεῖ αὐτοῖς · τὰ θηρία δὲ διὰ λύπην · διὰ γὰρ τὸ πληγῆναι ἢ διὰ τὸ φοβεῖσθαι , ἐπεὶ ἐάν γε ἐν ὕλῃ [ἢ ἐν ἕλει] 
ᾖ , οὐ προσέρχονται . 
οὐ δή ἐστιν ἀνδρεῖα διὰ τὸ ὑπ’ ἀλγηδόνος καὶ θυμοῦ ἐξελαυνόμενα πρὸς τὸν κίνδυνον ὁρμᾶν , οὐθὲν τῶν δεινῶν προορῶντα , ἐπεὶ οὕτω γε κἂν οἱ ὄνοι ἀνδρεῖοι εἶεν πεινῶντες · τυπτόμενοι γὰρ οὐκ ἀφίστανται τῆς νομῆς · 
καὶ οἱ μοιχοὶ δὲ διὰ τὴν ἐπιθυμίαν τολμηρὰ πολλὰ δρῶσιν . 
[οὐ δή ἐστιν ἀνδρεῖα τὰ δῑ ἀλγηδόνος ἢ θυμοῦ ἐξελαυνόμενα πρὸς τὸν κίνδυνον.] 
φυσικωτάτη δ’ ἔοικεν ἡ διὰ τὸν θυμὸν εἶναι , καὶ προσλαβοῦσα προαίρεσιν καὶ τὸ οὗ ἕνεκα ἀνδρεία εἶναι . 
καὶ οἱ ἄνθρωποι δὴ ὀργιζόμενοι μὲν ἀλγοῦσι , τιμωρούμενοι δ’ ἥδονται · οἱ δὲ διὰ ταῦτα μαχόμενοι μάχιμοι μέν , οὐκ ἀνδρεῖοι δέ · οὐ γὰρ διὰ τὸ καλὸν οὐδ’ ὡς ὁ λόγος , ἀλλὰ διὰ πάθος · παραπλήσιον δ’ ἔχουσί τι . 
οὐδὲ δὴ οἱ εὐέλπιδες ὄντες ἀνδρεῖοι · διὰ γὰρ τὸ πολλάκις καὶ πολλοὺς νενικηκέναι θαρροῦσιν ἐν τοῖς κινδύνοις · παρόμοιοι δέ , ὅτι ἄμφω θαρραλέοι · ἀλλ’ οἱ μὲν ἀνδρεῖοι διὰ τὰ πρότερον εἰρημένα θαρραλέοι , οἳ δὲ διὰ τὸ οἴεσθαι κράτιστοι εἶναι καὶ μηθὲν ἂν παθεῖν . 
τοιοῦτον δὲ ποιοῦσι καὶ οἱ μεθυσκόμενοι · εὐέλπιδες γὰρ γίνονται . 
ὅταν δὲ αὐτοῖς μὴ συμβῇ τὰ τοιαῦτα , φεύγουσιν · ἀνδρείου δ’ ἦν τὰ φοβερὰ ἀνθρώπῳ ὄντα καὶ φαινόμενα ὑπομένειν , ὅτι καλὸν καὶ αἰσχρὸν τὸ μή . 
διὸ καὶ ἀνδρειοτέρου δοκεῖ εἶναι τὸ ἐν τοῖς αἰφνιδίοις φόβοις ἄφοβον καὶ ἀτάραχον εἶναι ἢ ἐν τοῖς προδήλοις · ἀπὸ ἕξεως γὰρ μᾶλλον ἦν , ὅτι ἧττον ἐκ παρασκευῆς · τὰ προφανῆ μὲν γὰρ κἂν ἐκ λογισμοῦ καὶ λόγου τις προέλοιτο , τὰ δ’ ἐξαίφνης κατὰ τὴν ἕξιν . 
ἀνδρεῖοι δὲ φαίνονται καὶ οἱ ἀγνοοῦντες , καὶ εἰσὶν οὐ πόρρω τῶν εὐελπίδων , χείρους δ’ ὅσῳ ἀξίωμα οὐδὲν ἔχουσιν , ἐκεῖνοι δέ . 
διὸ καὶ μένουσί τινα χρόνον · οἱ δ’ ἠπατημένοι , ἐὰν γνῶσιν ὅτι ἕτερον ἢ ὑποπτεύσωσι , φεύγουσιν · ὅπερ οἱ Ἀργεῖοι ἔπαθον περιπεσόντες τοῖς Λάκωσιν ὡς Σικυωνίοις . 
οἵ τε δὴ ἀνδρεῖοι εἴρηνται ποῖοί τινες , καὶ οἱ δοκοῦντες ἀνδρεῖοι . 
περὶ θάρρη δὲ καὶ φόβους ἡ ἀνδρεία οὖσα οὐχ ὁμοίως περὶ ἄμφω ἐστίν , ἀλλὰ μᾶλλον περὶ τὰ φοβερά · ὁ γὰρ ἐν τούτοις ἀτάραχος καὶ περὶ ταῦθ’ ὡς δεῖ ἔχων ἀνδρεῖος μᾶλλον ἢ ὁ περὶ τὰ θαρραλέα . 
τῷ δὴ τὰ λυπηρὰ ὑπομένειν , ὡς εἴρηται , ἀνδρεῖοι λέγονται . 
διὸ καὶ ἐπίλυπον ἡ ἀνδρεία , καὶ δικαίως ἐπαινεῖται · χαλεπώτερον γὰρ τὰ λυπηρὰ ὑπομένειν ἢ τῶν ἡδέων ἀπέχεσθαι . 
οὐ μὴν ἀλλὰ δόξειεν ἂν εἶναι τὸ κατὰ τὴν ἀνδρείαν τέλος ἡδύ , ὑπὸ τῶν κύκλῳ δ’ ἀφανίζεσθαι , οἷον κἀν τοῖς γυμνικοῖς ἀγῶσι γίνεται · τοῖς γὰρ πύκταις τὸ μὲν τέλος ἡδύ , οὗ ἕνεκα , ὁ στέφανος καὶ αἱ τιμαί , τὸ δὲ τύπτεσθαι ἀλγεινόν , εἴπερ σάρκινοι , καὶ λυπηρόν , καὶ πᾶς ὁ πόνος · διὰ δὲ τὸ πολλὰ ταῦτ’ εἶναι , μικρὸν ὂν τὸ οὗ ἕνεκα οὐδὲν ἡδὺ φαίνεται ἔχειν . 
εἰ δὴ τοιοῦτόν ἐστι καὶ τὸ περὶ τὴν ἀνδρείαν , ὁ μὲν θάνατος καὶ τὰ τραύματα λυπηρὰ τῷ ἀνδρείῳ καὶ ἄκοντι ἔσται , ὑπομενεῖ δὲ αὐτὰ ὅτι καλὸν ἢ ὅτι αἰσχρὸν τὸ μή . 
καὶ ὅσῳ ἂν μᾶλλον τὴν ἀρετὴν ἔχῃ πᾶσαν καὶ εὐδαιμονέστερος ᾖ , μᾶλλον ἐπὶ τῷ θανάτῳ λυπήσεται · τῷ τοιούτῳ γὰρ μάλιστα ζῆν ἄξιον , καὶ οὗτος μεγίστων ἀγαθῶν ἀποστερεῖται εἰδώς , λυπηρὸν δὲ τοῦτο . 
ἀλλ’ οὐδὲν ἧττον ἀνδρεῖος , ἴσως δὲ καὶ μᾶλλον , ὅτι τὸ ἐν τῷ πολέμῳ καλὸν ἀντ’ ἐκείνων αἱρεῖται . 
οὐ δὴ ἐν ἁπάσαις ταῖς ἀρεταῖς τὸ ἡδέως ἐνεργεῖν ὑπάρχει , πλὴν ἐφ’ ὅσον τοῦ τέλους ἐφάπτεται . 
στρατιώτας δ’ οὐδὲν ἴσως κωλύει μὴ τοὺς τοιούτους κρατίστους εἶναι , ἀλλὰ τοὺς ἧττον μὲν ἀνδρείους , ἄλλο δ’ ἀγαθὸν μηδὲν ἔχοντας · ἕτοιμοι γὰρ οὗτοι πρὸς τοὺς κινδύνους , καὶ τὸν βίον πρὸς μικρὰ κέρδη καταλλάττονται . 
περὶ μὲν οὖν ἀνδρείας ἐπὶ τοσοῦτον εἰρήσθω · τί δ’ ἐστίν , οὐ χαλεπὸν τύπῳ γε περιλαβεῖν ἐκ τῶν εἰρημένων . 
μετὰ δὲ ταύτην περὶ σωφροσύνης λέγωμεν · δοκοῦσι γὰρ τῶν ἀλόγων μερῶν αὗται εἶναι αἱ ἀρεταί . 
ὅτι μὲν οὖν μεσότης ἐστὶ περὶ ἡδονὰς ἡ σωφροσύνη , εἴρηται ἡμῖν · ἧττον γὰρ καὶ οὐχ ὁμοίως ἐστὶ περὶ τὰς λύπας · ἐν τοῖς αὐτοῖς δὲ καὶ ἡ ἀκολασία φαίνεται . 
περὶ ποίας οὖν τῶν ἡδονῶν , νῦν ἀφορίσωμεν . 
διῃρήσθωσαν δὴ αἱ ψυχικαὶ καὶ αἱ σωματικαί , οἷον φιλοτιμία φιλομάθεια · ἑκάτερος γὰρ τούτων χαίρει , οὗ φιλητικός ἐστιν , οὐδὲν πάσχοντος τοῦ σώματος , ἀλλὰ μᾶλλον τῆς διανοίας · οἱ δὲ περὶ τὰς τοιαύτας ἡδονὰς οὔτε σώφρονες οὔτε ἀκόλαστοι λέγονται . 
ὁμοίως δ’ οὐδ’ οἱ περὶ τὰς ἄλλας ὅσαι μὴ σωματικαί εἰσιν · τοὺς γὰρ φιλομύθους καὶ διηγητικοὺς καὶ περὶ τῶν τυχόντων κατατρίβοντας τὰς ἡμέρας ἀδολέσχας , ἀκολάστους δ’ οὐ λέγομεν , 
οὐδὲ τοὺς λυπουμένους ἐπὶ χρήμασιν ἢ φίλοις . 
περὶ δὲ τὰς σωματικὰς εἴη ἂν ἡ σωφροσύνη , οὐ πάσας δὲ οὐδὲ ταύτας · οἱ γὰρ χαίροντες τοῖς διὰ τῆς ὄψεως , οἷον χρώμασι καὶ σχήμασι καὶ γραφῇ , οὔτε σώφρονες οὔτε ἀκόλαστοι λέγονται · καίτοι δόξειεν ἂν εἶναι καὶ ὡς δεῖ χαίρειν καὶ τούτοις , καὶ καθ’ ὑπερβολὴν καὶ ἔλλειψιν . 
ὁμοίως δὲ καὶ ἐν τοῖς περὶ τὴν ἀκοήν · τοὺς γὰρ ὑπερβεβλημένως χαίροντας μέλεσιν ἢ ὑποκρίσει οὐθεὶς ἀκολάστους λέγει , οὐδὲ τοὺς ὡς δεῖ σώφρονας . 
οὐδὲ τοὺς περὶ τὴν ὀσμήν , πλὴν κατὰ συμβεβηκός · τοὺς γὰρ χαίροντας μήλων ἢ ῥόδων ἢ θυμιαμάτων ὀσμαῖς οὐ λέγομεν ἀκολάστους , ἀλλὰ μᾶλλον τοὺς μύρων ἢ ὄψων · χαίρουσι γὰρ τούτοις οἱ ἀκόλαστοι , ὅτι διὰ τούτων ἀνάμνησις γίνεται αὐτοῖς τῶν ἐπιθυμημάτων . 
ἴδοι δ’ ἄν τις καὶ τοὺς ἄλλους , ὅταν πεινῶσι , χαίροντας ταῖς τῶν βρωμάτων ὀσμαῖς · τὸ δὲ τοιούτοις χαίρειν ἀκολάστου · τούτῳ γὰρ ἐπιθυμήματα ταῦτα . 
οὐκ ἔστι δὲ οὐδ’ ἐν τοῖς ἄλλοις ζῴοις κατὰ ταύτας τὰς αἰσθήσεις ἡδονὴ πλὴν κατὰ συμβεβηκός . 
οὐδὲ γὰρ ταῖς ὀσμαῖς τῶν λαγωῶν αἱ κύνες χαίρουσιν ἀλλὰ τῇ βρώσει , τὴν δ’ αἴσθησιν ἡ ὀσμὴ ἐποίησεν · οὐδ’ ὁ λέων τῇ φωνῇ τοῦ βοὸς ἀλλὰ τῇ ἐδωδῇ · ὅτι δ’ ἐγγύς ἐστι , διὰ τῆς φωνῆς ᾔσθετο , καὶ χαίρειν δὴ ταύτῃ φαίνεται · ὁμοίως δ’ οὐδ’ ἰδὼν “ἢ [εὑρὼν] 
ἔλαφον ἢ ἄγριον αἶγα , ” 
ἀλλ’ ὅτι βορὰν ἕξει . 
περὶ τὰς τοιαύτας δ’ ἡδονὰς ἡ σωφροσύνη καὶ ἡ ἀκολασία ἐστὶν ὧν καὶ τὰ λοιπὰ ζῷα κοινωνεῖ , ὅθεν ἀνδραποδώδεις καὶ θηριώδεις φαίνονται · αὗται δ’ εἰσὶν ἁφὴ καὶ γεῦσις . 
φαίνονται δὲ καὶ τῇ γεύσει ἐπὶ μικρὸν ἢ οὐθὲν χρῆσθαι · τῆς γὰρ γεύσεώς ἐστιν ἡ κρίσις τῶν χυμῶν , ὅπερ ποιοῦσιν οἱ τοὺς οἴνους δοκιμάζοντες καὶ τὰ ὄψα ἀρτύοντες · οὐ πάνυ δὲ χαίρουσι τούτοις , ἢ οὐχ οἵ γε ἀκόλαστοι , ἀλλὰ τῇ ἀπολαύσει , ἣ γίνεται πᾶσα δῑ ἁφῆς καὶ ἐν σιτίοις καὶ ἐν ποτοῖς καὶ τοῖς ἀφροδισίοις λεγομένοις . 
διὸ καὶ ηὔξατό τις ὀψοφάγος ὢν τὸν φάρυγγα αὑτῷ μακρότερον γεράνου γενέσθαι , ὡς ἡδόμενος τῇ ἁφῇ . 
κοινοτάτη δὴ τῶν αἰσθήσεων καθ’ ἣν ἡ ἀκολασία · καὶ δόξειεν ἂν δικαίως ἐπονείδιστος εἶναι , ὅτι οὐχ ᾗ ἄνθρωποί ἐσμεν ὑπάρχει , ἀλλ’ ᾗ ζῷα . 
τὸ δὴ τοιούτοις χαίρειν καὶ μάλιστα ἀγαπᾶν θηριῶδες . 
καὶ γὰρ αἱ ἐλευθεριώταται τῶν διὰ τῆς ἁφῆς ἡδονῶν ἀφῄρηνται , οἷον αἱ ἐν τοῖς γυμνασίοις διὰ τρίψεως καὶ τῆς θερμασίας γινόμεναι · οὐ γὰρ περὶ πᾶν τὸ σῶμα ἡ τοῦ ἀκολάστου ἁφή , ἀλλὰ περί τινα μέρη . 
τῶν δ’ ἐπιθυμιῶν αἳ μὲν κοιναὶ δοκοῦσιν εἶναι , αἳ δ’ ἴδιοι καὶ ἐπίθετοι · οἷον ἡ μὲν τῆς τροφῆς φυσική · πᾶς γὰρ ἐπιθυμεῖ ὁ ἐνδεὴς ξηρᾶς ἢ ὑγρᾶς τροφῆς , ὁτὲ δὲ ἀμφοῖν , καὶ εὐνῆς , φησὶν Ὅμηρος , ὁ νέος καὶ ἀκμάζων · τὸ δὲ τοιᾶσδε ἢ τοιᾶσδε , οὐκέτι πᾶς , οὐδὲ τῶν αὐτῶν . 
διὸ φαίνεται ἡμέτερον εἶναι . 
οὐ μὴν ἀλλ’ ἔχει γέ τι καὶ φυσικόν · ἕτερα γὰρ ἑτέροις ἐστὶν ἡδέα , καὶ ἔνια πᾶσιν ἡδίω τῶν τυχόντων . 
ἐν μὲν οὖν ταῖς φυσικαῖς ἐπιθυμίαις ὀλίγοι ἁμαρτάνουσι καὶ ἐφ’ ἕν , ἐπὶ τὸ πλεῖον · τὸ γὰρ ἐσθίειν τὰ τυχόντα ἢ πίνειν ἕως ἂν ὑπερπλησθῇ , ὑπερβάλλειν ἐστὶ τὸ κατὰ φύσιν τῷ πλήθει · ἀναπλήρωσις γὰρ τῆς ἐνδείας ἡ φυσικὴ ἐπιθυμία . 
διὸ λέγονται οὗτοι γαστρίμαργοι , ὡς παρὰ τὸ δέον πληροῦντες αὐτήν . 
τοιοῦτοι δὲ γίνονται οἱ λίαν ἀνδραποδώδεις . 
περὶ δὲ τὰς ἰδίας τῶν ἡδονῶν πολλοὶ καὶ πολλαχῶς ἁμαρτάνουσιν . 
τῶν γὰρ φιλοτοιούτων λεγομένων ἢ τῷ χαίρειν οἷς μὴ δεῖ , ἢ τῷ μᾶλλον ἢ ὡς οἱ πολλοί , ἢ μὴ ὡς δεῖ , κατὰ πάντα δ’ οἱ ἀκόλαστοι ὑπερβάλλουσιν · καὶ γὰρ χαίρουσιν ἐνίοις οἷς οὐ δεῖ (μισητὰ γάῤ , καὶ εἴ τισι δεῖ χαίρειν τῶν τοιούτων , μᾶλλον ἢ δεῖ καὶ ἢ ὡς οἱ πολλοὶ χαίρουσιν . 
ἡ μὲν οὖν περὶ τὰς ἡδονὰς ὑπερβολὴ ὅτι ἀκολασία καὶ ψεκτόν , δῆλον · περὶ δὲ τὰς λύπας οὐχ ὥσπερ ἐπὶ τῆς ἀνδρείας τῷ ὑπομένειν λέγεται σώφρων οὐδ’ ἀκόλαστος τῷ μή , ἀλλ’ ὁ μὲν ἀκόλαστος τῷ λυπεῖσθαι μᾶλλον ἢ δεῖ ὅτι τῶν ἡδέων οὐ τυγχάνει (καὶ τὴν λύπην δὲ ποιεῖ αὐτῷ ἡ ἡδονἤ , ὁ δὲ σώφρων τῷ μὴ λυπεῖσθαι τῇ ἀπουσίᾳ καὶ τῷ ἀπέχεσθαι τοῦ ἡδέος . 
ὁ μὲν οὖν ἀκόλαστος ἐπιθυμεῖ τῶν ἡδέων πάντων ἢ τῶν μάλιστα , καὶ ἄγεται ὑπὸ τῆς ἐπιθυμίας ὥστε ἀντὶ τῶν ἄλλων ταῦθ’ αἱρεῖσθαι · διὸ καὶ λυπεῖται καὶ ἀποτυγχάνων καὶ ἐπιθυμῶν · μετὰ λύπης γὰρ ἡ ἐπιθυμία · ἀτόπῳ δ’ ἔοικε τὸ δῑ ἡδονὴν λυπεῖσθαι . 
ἐλλείποντες δὲ τὰ περὶ τὰς ἡδονὰς καὶ ἧττον ἢ δεῖ χαίροντες οὐ πάνυ γίνονται · οὐ γὰρ ἀνθρωπική ἐστιν ἡ τοιαύτη ἀναισθησία · καὶ γὰρ τὰ λοιπὰ ζῷα διακρίνει τὰ βρώματα , καὶ τοῖς μὲν χαίρει τοῖς δ’ οὔ · εἰ δέ τῳ μηδέν ἐστιν ἡδὺ μηδὲ διαφέρει ἕτερον ἑτέρου , πόρρω ἂν εἴη τοῦ ἄνθρωπος εἶναι · οὐ τέτευχε δ’ ὁ τοιοῦτος ὀνόματος διὰ τὸ μὴ πάνυ γίνεσθαι . 
ὁ δὲ σώφρων μέσως μὲν περὶ ταῦτ’ ἔχει · οὔτε γὰρ ἥδεται οἷς μάλιστα ὁ ἀκόλαστος , ἀλλὰ μᾶλλον δυσχεραίνει , οὐδ’ ὅλως οἷς μὴ δεῖ οὐδὲ σφόδρα τοιούτῳ οὐδενί , οὔτ’ ἀπόντων λυπεῖται οὐδ’ ἐπιθυμεῖ , ἢ μετρίως , οὐδὲ μᾶλλον ἢ δεῖ , οὐδ’ ὅτε μὴ δεῖ , οὐδ’ ὅλως τῶν τοιούτων οὐδέν · ὅσα δὲ πρὸς ὑγίειάν ἐστιν ἢ πρὸς εὐεξίαν ἡδέα ὄντα , τούτων ὀρέξεται μετρίως καὶ ὡς δεῖ , καὶ τῶν ἄλλων ἡδέων μὴ ἐμποδίων τούτοις ὄντων ἢ παρὰ τὸ καλὸν ἢ ὑπὲρ τὴν οὐσίαν . 
ὁ γὰρ οὕτως ἔχων μᾶλλον ἀγαπᾷ τὰς τοιαύτας ἡδονὰς τῆς ἀξίας · ὁ δὲ σώφρων οὐ τοιοῦτος , ἀλλ’ ὡς ὁ ὀρθὸς λόγος . 
ἑκουσίῳ δὲ μᾶλλον ἔοικεν ἡ ἀκολασία τῆς δειλίας . 
ἣ μὲν γὰρ δῑ ἡδονήν , ἣ δὲ διὰ λύπην , ὧν τὸ μὲν αἱρετόν , τὸ δὲ φευκτόν · καὶ ἡ μὲν λύπη ἐξίστησι καὶ φθείρει τὴν τοῦ ἔχοντος φύσιν , ἡ δὲ ἡδονὴ οὐδὲν τοιοῦτο ποιεῖ . 
μᾶλλον δὴ ἑκούσιον . 
διὸ καὶ ἐπονειδιστότερον · καὶ γὰρ ἐθισθῆναι ῥᾷον πρὸς αὐτά · πολλὰ γὰρ ἐν τῷ βίῳ τὰ τοιαῦτα , καὶ οἱ ἐθισμοὶ ἀκίνδυνοι , ἐπὶ δὲ τῶν φοβερῶν ἀνάπαλιν . 
δόξειε δ’ ἂν οὐχ ὁμοίως ἑκούσιον ἡ δειλία εἶναι τοῖς καθ’ ἕκαστον · αὐτὴ μὲν γὰρ ἄλυπος , ταῦτα δὲ διὰ λύπην ἐξίστησιν , ὥστε καὶ τὰ ὅπλα ῥιπτεῖν καὶ τἆλλα ἀσχημονεῖν · διὸ καὶ δοκεῖ βίαια εἶναι . 
τῷ δ’ ἀκολάστῳ ἀνάπαλιν τὰ μὲν καθ’ ἕκαστα ἑκούσια (ἐπιθυμοῦντι γὰρ καὶ ὀρεγομένᾠ , τὸ δ’ ὅλον ἧττον · οὐθεὶς γὰρ ἐπιθυμεῖ ἀκόλαστος εἶναι . 
τὸ δ’ ὄνομα τῆς ἀκολασίας καὶ ἐπὶ τὰς παιδικὰς ἁμαρτίας φέρομεν · 
ἔχουσι γάρ τινα ὁμοιότητα . 
πότερον δ’ ἀπὸ ποτέρου καλεῖται , οὐθὲν πρὸς τὰ νῦν διαφέρει , δῆλον δ’ ὅτι τὸ ὕστερον ἀπὸ τοῦ προτέρου . 
οὐ κακῶς δ’ ἔοικε μετενηνέχθαι · κεκολάσθαι γὰρ δεῖ τὸ τῶν αἰσχρῶν ὀρεγόμενον καὶ πολλὴν αὔξησιν ἔχον , τοιοῦτον δὲ μάλιστα ἡ ἐπιθυμία καὶ ὁ παῖς · κατ’ ἐπιθυμίαν γὰρ ζῶσι καὶ τὰ παιδία , καὶ μάλιστα ἐν τούτοις ἡ τοῦ ἡδέος ὄρεξις . 
εἰ οὖν μὴ ἔσται εὐπειθὲς καὶ ὑπὸ τὸ ἄρχον , ἐπὶ πολὺ ἥξει · ἄπληστος γὰρ ἡ τοῦ ἡδέος ὄρεξις καὶ πανταχόθεν τῷ ἀνοήτῳ , καὶ ἡ τῆς ἐπιθυμίας ἐνέργεια αὔξει τὸ συγγενές , κἂν μεγάλαι καὶ σφοδραὶ ὦσι , καὶ τὸν λογισμὸν ἐκκρούουσιν . 
διὸ δεῖ μετρίας εἶναι αὐτὰς καὶ ὀλίγας , καὶ τῷ λόγῳ μηθὲν ἐναντιοῦσθαι—τὸ δὲ τοιοῦτον εὐπειθὲς λέγομεν καὶ κεκολασμένον—ὥσπερ δὲ τὸν παῖδα δεῖ κατὰ τὸ πρόσταγμα τοῦ παιδαγωγοῦ ζῆν , οὕτω καὶ τὸ ἐπιθυμητικὸν κατὰ τὸν λόγον . 
διὸ δεῖ τοῦ σώφρονος τὸ ἐπιθυμητικὸν συμφωνεῖν τῷ λόγῳ · σκοπὸς γὰρ ἀμφοῖν τὸ καλόν , καὶ ἐπιθυμεῖ ὁ σώφρων ὧν δεῖ καὶ ὡς δεῖ καὶ ὅτε · οὕτω δὲ τάττει καὶ ὁ λόγος . 
ταῦτ’ οὖν ἡμῖν εἰρήσθω περὶ σωφροσύνης . 
βοοκ 4 
λέγωμεν δ’ ἑξῆς περὶ ἐλευθεριότητος . 
δοκεῖ δὴ εἶναι ἡ περὶ χρήματα μεσότης · ἐπαινεῖται γὰρ ὁ ἐλευθέριος οὐκ ἐν τοῖς πολεμικοῖς , οὐδ’ ἐν οἷς ὁ σώφρων , οὐδ’ αὖ ἐν ταῖς κρίσεσιν , ἀλλὰ περὶ δόσιν χρημάτων καὶ λῆψιν , μᾶλλον δ’ ἐν τῇ δόσει . 
χρήματα δὲ λέγομεν πάντα ὅσων ἡ ἀξία νομίσματι μετρεῖται . 
ἔστι δὲ καὶ ἡ ἀσωτία καὶ ἡ ἀνελευθερία περὶ χρήματα ὑπερβολαὶ καὶ ἐλλείψεις · καὶ τὴν μὲν ἀνελευθερίαν προσάπτομεν ἀεὶ τοῖς μᾶλλον ἢ δεῖ περὶ χρήματα σπουδάζουσι , τὴν δ’ ἀσωτίαν ἐπιφέρομεν ἐνίοτε συμπλέκοντες · τοὺς γὰρ ἀκρατεῖς καὶ εἰς ἀκολασίαν δαπανηροὺς ἀσώτους καλοῦμεν . 
διὸ καὶ φαυλότατοι δοκοῦσιν εἶναι · πολλὰς γὰρ ἅμα κακίας ἔχουσιν . 
οὐ δὴ οἰκείως προσαγορεύονται · βούλεται γὰρ ἄσωτος εἶναι ὁ ἓν κακὸν ἔχων , 
τὸ φθείρειν τὴν οὐσίαν · ἄσωτος γὰρ ὁ δῑ αὑτὸν ἀπολλύμενος , δοκεῖ δ’ ἀπώλειά τις αὑτοῦ εἶναι καὶ ἡ τῆς οὐσίας φθορά , ὡς τοῦ ζῆν διὰ τούτων ὄντος . 
οὕτω δὴ τὴν ἀσωτίαν ἐκδεχόμεθα . 
ὧν δ’ ἐστὶ χρεία , ἔστι τούτοις χρῆσθαι καὶ εὖ καὶ κακῶς · ὁ πλοῦτος δ’ ἐστὶ τῶν χρησίμων · ἑκάστῳ δ’ ἄριστα χρῆται ὁ ἔχων τὴν περὶ τοῦτο ἀρετήν · καὶ πλούτῳ δὴ χρήσεται ἄριστα ὁ ἔχων τὴν περὶ τὰ χρήματα ἀρετήν · οὗτος δ’ ἐστὶν ὁ ἐλευθέριος . 
χρῆσις δ’ εἶναι δοκεῖ χρημάτων δαπάνη καὶ δόσις · ἡ δὲ λῆψις καὶ ἡ φυλακὴ κτῆσις μᾶλλον . 
διὸ μᾶλλόν ἐστι τοῦ ἐλευθερίου τὸ διδόναι οἷς δεῖ ἢ λαμβάνειν ὅθεν δεῖ καὶ μὴ λαμβάνειν ὅθεν οὐ δεῖ . 
τῆς γὰρ ἀρετῆς μᾶλλον τὸ εὖ ποιεῖν ἢ τὸ εὖ πάσχειν , καὶ τὰ καλὰ πράττειν μᾶλλον ἢ τὰ αἰσχρὰ μὴ πράττειν · οὐκ ἄδηλον δ’ ὅτι τῇ μὲν δόσει ἕπεται τὸ εὖ ποιεῖν καὶ τὸ καλὰ πράττειν , τῇ δὲ λήψει τὸ εὖ πάσχειν ἢ μὴ αἰσχροπραγεῖν . 
καὶ ἡ χάρις τῷ διδόντι , οὐ τῷ μὴ λαμβάνοντι , καὶ ὁ ἔπαινος δὲ μᾶλλον . 
καὶ ῥᾷον δὲ τὸ μὴ λαβεῖν τοῦ δοῦναι · τὸ γὰρ οἰκεῖον ἧττον προΐενται μᾶλλον ἢ οὐ λαμβάνουσι τὸ ἀλλότριον . 
καὶ ἐλευθέριοι δὲ λέγονται οἱ διδόντες · οἱ δὲ μὴ λαμβάνοντες οὐκ εἰς ἐλευθεριότητα ἐπαινοῦνται , ἀλλ’ οὐχ ἧττον εἰς δικαιοσύνην · οἱ δὲ λαμβάνοντες οὐδ’ ἐπαινοῦνται πάνυ . 
φιλοῦνται δὲ σχεδὸν μάλιστα οἱ ἐλευθέριοι τῶν ἀπ’ ἀρετῆς · ὠφέλιμοι γὰρ , τοῦτο δ’ ἐν τῇ δόσει . 
αἱ δὲ κατ’ ἀρετὴν πράξεις καλαὶ καὶ τοῦ καλοῦ ἕνεκα . 
καὶ ὁ ἐλευθέριος οὖν δώσει τοῦ καλοῦ ἕνεκα καὶ ὀρθῶς · οἷς γὰρ δεῖ καὶ ὅσα καὶ ὅτε , καὶ τἆλλα ὅσα ἕπεται τῇ ὀρθῇ δόσει · καὶ ταῦτα ἡδέως ἢ ἀλύπως · τὸ γὰρ κατ’ ἀρετὴν ἡδὺ ἢ ἄλυπον , ἥκιστα δὲ λυπηρόν . 
ὁ δὲ διδοὺς οἷς μὴ δεῖ , ἢ μὴ τοῦ καλοῦ ἕνεκα ἀλλὰ διά τιν’ ἄλλην αἰτίαν , οὐκ ἐλευθέριος ἀλλ’ ἄλλος τις ῥηθήσεται . 
οὐδ’ ὁ λυπηρῶς · μᾶλλον γὰρ ἕλοιτ’ ἂν τὰ χρήματα τῆς καλῆς πράξεως , τοῦτο δ’ οὐκ ἐλευθερίου . 
οὐδὲ λήψεται δὲ ὅθεν μὴ δεῖ · οὐ γάρ ἐστι τοῦ μὴ τιμῶντος τὰ χρήματα ἡ τοιαύτη λῆψις . 
οὐκ ἂν εἴη δὲ οὐδ’ αἰτητικός · οὐ γάρ ἐστι τοῦ εὖ ποιοῦντος εὐχερῶς εὐεργετεῖσθαι . 
ὅθεν δὲ δεῖ , λήψεται , 
οἷον ἀπὸ τῶν ἰδίων κτημάτων , οὐχ ὡς καλὸν ἀλλ’ ὡς ἀναγκαῖον , ὅπως ἔχῃ διδόναι . 
οὐδ’ ἀμελήσει τῶν ἰδίων , βουλόμενός γε διὰ τούτων τισὶν ἐπαρκεῖν . 
οὐδὲ τοῖς τυχοῦσι δώσει , ἵνα ἔχῃ διδόναι οἷς δεῖ καὶ ὅτε καὶ οὗ καλόν . 
ἐλευθερίου δ’ ἐστὶ σφόδρα καὶ τὸ ὑπερβάλλειν ἐν τῇ δόσει , ὥστε καταλείπειν ἑαυτῷ ἐλάττω · τὸ γὰρ μὴ βλέπειν ἐφ’ ἑαυτὸν ἐλευθερίου . 
κατὰ τὴν οὐσίαν δ’ ἡ ἐλευθεριότης λέγεται · οὐ γὰρ ἐν τῷ πλήθει τῶν διδομένων τὸ ἐλευθέριον , ἀλλ’ ἐν τῇ τοῦ διδόντος ἕξει , αὕτη δὲ κατὰ τὴν οὐσίαν δίδωσιν . 
οὐθὲν δὴ κωλύει ἐλευθεριώτερον εἶναι τὸν τὰ ἐλάττω διδόντα , ἐὰν ἀπ’ ἐλαττόνων διδῷ . 
ἐλευθεριώτεροι δὲ εἶναι δοκοῦσιν οἱ μὴ κτησάμενοι ἀλλὰ παραλαβόντες τὴν οὐσίαν · ἄπειροί τε γὰρ τῆς ἐνδείας , καὶ πάντες ἀγαπῶσι μᾶλλον τὰ αὑτῶν ἔργα , ὥσπερ οἱ γονεῖς καὶ οἱ ποιηταί . 
πλουτεῖν δ’ οὐ ῥᾴδιον τὸν ἐλευθέριον , μήτε ληπτικὸν ὄντα μήτε φυλακτικόν , προετικὸν δὲ καὶ μὴ τιμῶντα δῑ αὐτὰ τὰ χρήματα ἀλλ’ ἕνεκα τῆς δόσεως . 
διὸ καὶ ἐγκαλεῖται τῇ τύχῃ ὅτι οἱ μάλιστα ἄξιοι ὄντες ἥκιστα πλουτοῦσιν . 
συμβαίνει δ’ οὐκ ἀλόγως τοῦτο · οὐ γὰρ οἷόν τε χρήματ’ ἔχειν μὴ ἐπιμελόμενον ὅπως ἔχῃ , ὥσπερ οὐδ’ ἐπὶ τῶν ἄλλων . 
οὐ μὴν δώσει γε οἷς οὐ δεῖ οὐδ’ ὅτε μὴ δεῖ , οὐδ’ ὅσα ἄλλα τοιαῦτα · οὐ γὰρ ἂν ἔτι πράττοι κατὰ τὴν ἐλευθεριότητα , καὶ εἰς ταῦτα ἀναλώσας οὐκ ἂν ἔχοι εἰς ἃ δεῖ ἀναλίσκειν . 
ὥσπερ γὰρ εἴρηται , ἐλευθέριός ἐστιν ὁ κατὰ τὴν οὐσίαν δαπανῶν καὶ εἰς ἃ δεῖ · ὁ δ’ ὑπερβάλλων ἄσωτος . 
διὸ τοὺς τυράννους οὐ λέγομεν ἀσώτους · τὸ γὰρ πλῆθος τῆς κτήσεως οὐ δοκεῖ ῥᾴδιον εἶναι ταῖς δόσεσι καὶ ταῖς δαπάναις ὑπερβάλλειν . 
τῆς ἐλευθεριότητος δὴ μεσότητος οὔσης περὶ χρημάτων δόσιν καὶ λῆψιν , ὁ ἐλευθέριος καὶ δώσει καὶ δαπανήσει εἰς ἃ δεῖ καὶ ὅσα δεῖ , ὁμοίως ἐν μικροῖς καὶ μεγάλοις , καὶ ταῦτα ἡδέως · καὶ λήψεται δ’ ὅθεν δεῖ καὶ ὅσα δεῖ . 
τῆς ἀρετῆς γὰρ περὶ ἄμφω οὔσης μεσότητος , ποιήσει ἀμφότερα ὡς δεῖ · ἕπεται γὰρ τῇ ἐπιεικεῖ δόσει ἡ τοιαύτη λῆψις , ἡ δὲ μὴ τοιαύτη ἐναντία ἐστίν . 
αἱ μὲν οὖν ἑπόμεναι γίνονται ἅμα ἐν τῷ αὐτῷ , αἱ δ’ ἐναντίαι δῆλον ὡς οὔ . 
ἐὰν δὲ παρὰ τὸ δέον καὶ τὸ καλῶς ἔχον συμβαίνῃ αὐτῷ ἀναλίσκειν , λυπήσεται , μετρίως δὲ καὶ ὡς δεῖ · τῆς ἀρετῆς γὰρ καὶ ἥδεσθαι καὶ λυπεῖσθαι ἐφ’ οἷς δεῖ καὶ ὡς δεῖ . 
καὶ εὐκοινώνητος δ’ ἐστὶν ὁ ἐλευθέριος εἰς χρήματα · δύναται γὰρ ἀδικεῖσθαι , μὴ τιμῶν γε τὰ χρήματα , καὶ μᾶλλον ἀχθόμενος εἴ τι δέον μὴ ἀνάλωσεν ἢ λυπούμενος εἰ μὴ δέον τι ἀνάλωσεν , καὶ τῷ Σιμωνίδῃ οὐκ ἀρεσκόμενος . 
ὁ δ’ ἄσωτος καὶ ἐν τούτοις διαμαρτάνει · οὔτε γὰρ ἥδεται ἐφ’ οἷς δεῖ οὐδὲ ὡς δεῖ οὔτε λυπεῖται · ἔσται δὲ προϊοῦσι φανερώτερον . 
εἴρηται δὴ ἡμῖν ὅτι ὑπερβολαὶ καὶ ἐλλείψεις εἰσὶν ἡ ἀσωτία καὶ ἡ ἀνελευθερία , καὶ ἐν δυσίν , ἐν δόσει καὶ λήψει · καὶ τὴν δαπάνην γὰρ εἰς τὴν δόσιν τίθεμεν . 
ἡ μὲν οὖν ἀσωτία τῷ διδόναι καὶ μὴ λαμβάνειν ὑπερβάλλει , τῷ δὲ λαμβάνειν ἐλλείπει , ἡ δ’ ἀνελευθερία τῷ διδόναι μὲν ἐλλείπει , τῷ λαμβάνειν δ’ ὑπερβάλλει , πλὴν ἐν μικροῖς . 
τὰ μὲν οὖν τῆς ἀσωτίας οὐ πάνυ συνδυάζεται · οὐ γὰρ ῥᾴδιον μηδαμόθεν λαμβάνοντα πᾶσι διδόναι · ταχέως γὰρ ἐπιλείπει ἡ οὐσία τοὺς ἰδιώτας διδόντας , οἵπερ καὶ δοκοῦσιν ἄσωτοι εἶναι · ἐπεὶ ὅ γε τοιοῦτος δόξειεν ἂν οὐ μικρῷ βελτίων εἶναι τοῦ ἀνελευθέρου . 
εὐίατός τε γάρ ἐστι καὶ ὑπὸ τῆς ἡλικίας καὶ ὑπὸ τῆς ἀπορίας , καὶ ἐπὶ τὸ μέσον δύναται ἐλθεῖν . 
ἔχει γὰρ τὰ τοῦ ἐλευθερίου · καὶ γὰρ δίδωσι καὶ οὐ λαμβάνει , οὐδέτερον δ’ ὡς δεῖ οὐδ’ εὖ . 
εἰ δὴ τοῦτο ἐθισθείη ἤ πως ἄλλως μεταβάλοι , εἴη ἂν ἐλευθέριος · δώσει γὰρ οἷς δεῖ , καὶ οὐ λήψεται ὅθεν οὐ δεῖ . 
διὸ καὶ δοκεῖ οὐκ εἶναι φαῦλος τὸ ἦθος · οὐ γὰρ μοχθηροῦ οὐδ’ ἀγεννοῦς τὸ ὑπερβάλλειν διδόντα καὶ μὴ λαμβάνοντα , ἠλιθίου δέ . 
ὁ δὲ τοῦτον τὸν τρόπον ἄσωτος πολὺ δοκεῖ βελτίων τοῦ ἀνελευθέρου εἶναι διά τε τὰ εἰρημένα , καὶ ὅτι ὃ μὲν ὠφελεῖ πολλούς , ὃ δὲ οὐθένα , ἀλλ’ οὐδ’ αὑτόν . 
ἀλλ’ οἱ πολλοὶ τῶν ἀσώτων , καθάπερ εἴρηται , καὶ λαμβάνουσιν ὅθεν μὴ δεῖ , καὶ εἰσὶ κατὰ τοῦτο ἀνελεύθεροι . 
ληπτικοὶ δὲ γίνονται διὰ τὸ βούλεσθαι μὲν ἀναλίσκειν , εὐχερῶς δὲ τοῦτο ποιεῖν μὴ δύνασθαι · ταχὺ γὰρ ἐπιλείπει αὐτοὺς τὰ ὑπάρχοντα . 
ἀναγκάζονται οὖν ἑτέρωθεν πορίζειν . 
ἅμα δὲ καὶ διὰ τὸ μηδὲν τοῦ καλοῦ φροντίζειν ὀλιγώρως καὶ πάντοθεν λαμβάνουσιν · διδόναι γὰρ ἐπιθυμοῦσι , τὸ δὲ πῶς ἢ πόθεν οὐδὲν αὐτοῖς διαφέρει . 
διόπερ οὐδ’ ἐλευθέριοι αἱ δόσεις αὐτῶν εἰσίν · οὐ γὰρ καλαί , οὐδὲ τούτου ἕνεκα , οὐδὲ ὡς δεῖ · ἀλλ’ ἐνίοτε οὓς δεῖ πένεσθαι , τούτους πλουσίους ποιοῦσι , καὶ τοῖς μὲν μετρίοις τὰ ἤθη οὐδὲν ἂν δοῖεν , τοῖς δὲ κόλαξιν ἤ τιν’ ἄλλην ἡδονὴν πορίζουσι πολλά . 
διὸ καὶ ἀκόλαστοι αὐτῶν εἰσὶν οἱ πολλοί · εὐχερῶς γὰρ ἀναλίσκοντες καὶ εἰς τὰς ἀκολασίας δαπανηροί εἰσι , καὶ διὰ τὸ μὴ πρὸς τὸ καλὸν ζῆν πρὸς τὰς ἡδονὰς ἀποκλίνουσιν . 
ὁ μὲν οὖν ἄσωτος ἀπαιδαγώγητος γενόμενος εἰς ταῦτα μεταβαίνει , τυχὼν δ’ ἐπιμελείας εἰς τὸ μέσον καὶ εἰς τὸ δέον ἀφίκοιτ’ ἄν . 
ἡ δ’ ἀνελευθερία ἀνίατός τ’ ἐστίν (δοκεῖ γὰρ τὸ γῆρας καὶ πᾶσα ἀδυναμία ἀνελευθέρους ποιεῖν) , καὶ συμφυέστερον τοῖς ἀνθρώποις τῆς ἀσωτίας · οἱ γὰρ πολλοὶ φιλοχρήματοι μᾶλλον ἢ δοτικοί . 
καὶ διατείνει δ’ ἐπὶ πολύ , καὶ πολυειδές ἐστιν · πολλοὶ γὰρ τρόποι δοκοῦσι τῆς ἀνελευθερίας εἶναι . 
ἐν δυσὶ γὰρ οὖσα , τῇ τ’ ἐλλείψει τῆς δόσεως καὶ τῇ ὑπερβολῇ τῆς λήψεως , οὐ πᾶσιν ὁλόκληρος παραγίνεται , ἀλλ’ ἐνίοτε χωρίζεται , καὶ οἳ μὲν τῇ λήψει ὑπερβάλλουσιν , οἳ δὲ τῇ δόσει ἐλλείπουσιν . 
οἱ μὲν γὰρ ἐν ταῖς τοιαύταις προσηγορίαις οἷον φειδωλοὶ γλίσχροι κίμβικες , πάντες τῇ δόσει ἐλλείπουσι , τῶν δ’ ἀλλοτρίων οὐκ ἐφίενται οὐδὲ βούλονται λαμβάνειν , οἳ μὲν διά τινα ἐπιείκειαν καὶ εὐλάβειαν τῶν αἰσχρῶν (δοκοῦσι γὰρ ἔνιοι ἢ φασί γε διὰ τοῦτο φυλάττειν , ἵνα μή ποτ’ ἀναγκασθῶσιν αἰσχρόν τι πρᾶξαι · τούτων δὲ καὶ ὁ κυμινοπρίστης καὶ πᾶς ὁ τοιοῦτος · ὠνόμασται δ’ ἀπὸ τῆς ὑπερβολῆς τοῦ μηδὲν ἂν δοῦναἰ · οἳ δ’ αὖ διὰ φόβον ἀπέχονται τῶν ἀλλοτρίων ὡς οὐ ῥᾴδιον αὐτὸν μὲν τὰ ἑτέρων λαμβάνειν , τὰ δ’ αὐτοῦ ἑτέρους μή · ἀρέσκει οὖν αὐτοῖς τὸ μήτε λαμβάνειν μήτε διδόναι . 
οἳ δ’ αὖ κατὰ τὴν λῆψιν ὑπερβάλλουσι τῷ πάντοθεν λαμβάνειν καὶ πᾶν , οἷον οἱ τὰς ἀνελευθέρους ἐργασίας ἐργαζόμενοι , πορνοβοσκοὶ καὶ πάντες οἱ τοιοῦτοι , καὶ τοκισταὶ κατὰ μικρὰ καὶ ἐπὶ πολλῷ . 
πάντες γὰρ οὗτοι ὅθεν οὐ δεῖ λαμβάνουσι , καὶ ὁπόσον οὐ δεῖ . 
κοινὸν δ’ ἐπ’ αὐτοῖς ἡ αἰσχροκέρδεια φαίνεται · πάντες γὰρ ἕνεκα κέρδους , καὶ τούτου μικροῦ , ὀνείδη ὑπομένουσιν . 
τοὺς γὰρ τὰ μεγάλα μὴ ὅθεν δὲ δεῖ λαμβάνοντας , μηδὲ ἃ δεῖ , οὐ λέγομεν ἀνελευθέρους , οἷον τοὺς τυράννους πόλεις πορθοῦντας καὶ ἱερὰ συλῶντας , ἀλλὰ πονηροὺς μᾶλλον καὶ ἀσεβεῖς καὶ ἀδίκους . 
ὁ μέντοι κυβευτὴς καὶ ὁ λωποδύτης καὶ ὁ λῃστὴς τῶν ἀνελευθέρων εἰσίν · αἰσχροκερδεῖς γάρ . 
κέρδους γὰρ ἕνεκα ἀμφότεροι πραγματεύονται καὶ ὀνείδη ὑπομένουσιν , καὶ οἳ μὲν κινδύνους τοὺς μεγίστους ἕνεκα τοῦ λήμματος , οἳ δ’ ἀπὸ τῶν φίλων κερδαίνουσιν , οἷς δεῖ διδόναι . 
ἀμφότεροι δὴ ὅθεν οὐ δεῖ κερδαίνειν βουλόμενοι αἰσχροκερδεῖς · καὶ πᾶσαι δὴ αἱ τοιαῦται λήψεις ἀνελεύθεροι . 
εἰκότως δὲ τῇ ἐλευθεριότητι ἀνελευθερία ἐναντίον λέγεται · μεῖζόν τε γάρ ἐστι κακὸν τῆς ἀσωτίας , καὶ μᾶλλον ἐπὶ ταύτην ἁμαρτάνουσιν ἢ κατὰ τὴν λεχθεῖσαν ἀσωτίαν . 
περὶ μὲν οὖν ἐλευθεριότητος καὶ τῶν ἀντικειμένων κακιῶν τοσαῦτ’ εἰρήσθω . 
δόξαι δ’ ἂν ἀκόλουθον εἶναι καὶ περὶ μεγαλοπρεπείας διελθεῖν . 
δοκεῖ γὰρ καὶ αὐτὴ περὶ χρήματά τις ἀρετὴ εἶναι · οὐχ ὥσπερ δ’ ἡ ἐλευθεριότης διατείνει περὶ πάσας τὰς ἐν χρήμασι πράξεις , ἀλλὰ περὶ τὰς δαπανηρὰς μόνον · ἐν τούτοις δ’ ὑπερέχει τῆς ἐλευθεριότητος μεγέθει . 
καθάπερ γὰρ τοὔνομα αὐτὸ ὑποσημαίνει , ἐν μεγέθει πρέπουσα δαπάνη ἐστίν . 
τὸ δὲ μέγεθος πρός τι · οὐ γὰρ τὸ αὐτὸ δαπάνημα τριηράρχῳ καὶ ἀρχιθεωρῷ . 
τὸ πρέπον δὴ πρὸς αὐτόν , καὶ ἐν ᾧ καὶ περὶ ὅ . 
ὁ δ’ ἐν μικροῖς ἢ ἐν μετρίοις κατ’ ἀξίαν δαπανῶν οὐ λέγεται μεγαλοπρεπής , οἷον τὸ πολλάκι δόσκον ἀλήτῃ , ηομ . 
οδ . 
17.420 ἀλλ’ ὁ ἐν μεγάλοις οὕτως . 
ὁ μὲν γὰρ μεγαλοπρεπὴς ἐλευθέριος , ὁ δ’ ἐλευθέριος οὐδὲν μᾶλλον μεγαλοπρεπής . 
τῆς τοιαύτης δ’ ἕξεως ἡ μὲν ἔλλειψις μικροπρέπεια καλεῖται , ἡ δ’ ὑπερβολὴ βαναυσία καὶ ἀπειροκαλία καὶ ὅσαι τοιαῦται , οὐχ ὑπερβάλλουσαι τῷ μεγέθει περὶ ἃ δεῖ , ἀλλ’ ἐν οἷς οὐ δεῖ καὶ ὡς οὐ δεῖ λαμπρυνόμεναι · ὕστερον δ’ ὑπὲρ αὐτῶν ἐροῦμεν . 
ὁ δὲ μεγαλοπρεπὴς ἐπιστήμονι ἔοικεν · τὸ πρέπον γὰρ δύναται θεωρῆσαι καὶ δαπανῆσαι μεγάλα ἐμμελῶς . 
ὥσπερ γὰρ ἐν ἀρχῇ εἴπομεν , ἡ ἕξις ταῖς ἐνεργείαις ὁρίζεται , καὶ ὧν ἐστίν . 
αἱ δὴ τοῦ μεγαλοπρεποῦς δαπάναι μεγάλαι καὶ πρέπουσαι . 
τοιαῦτα δὴ καὶ τὰ ἔργα · οὕτω γὰρ ἔσται μέγα δαπάνημα καὶ πρέπον τῷ ἔργῳ . 
ὥστε τὸ μὲν ἔργον τῆς δαπάνης ἄξιον δεῖ εἶναι , τὴν δὲ δαπάνην τοῦ ἔργου , ἢ καὶ ὑπερβάλλειν . 
δαπανήσει δὲ τὰ τοιαῦτα ὁ μεγαλοπρεπὴς τοῦ καλοῦ ἕνεκα · κοινὸν γὰρ τοῦτο ταῖς ἀρεταῖς . 
καὶ ἔτι ἡδέως καὶ προετικῶς · ἡ γὰρ ἀκριβολογία μικροπρεπές . 
καὶ πῶς κάλλιστον καὶ πρεπωδέστατον , σκέψαιτ’ ἂν μᾶλλον ἢ πόσου καὶ πῶς ἐλαχίστου . 
ἀναγκαῖον δὴ καὶ ἐλευθέριον τὸν μεγαλοπρεπῆ εἶναι . 
καὶ γὰρ ὁ ἐλευθέριος δαπανήσει ἃ δεῖ καὶ ὡς δεῖ · ἐν τούτοις δὲ τὸ μέγα τοῦ μεγαλοπρεποῦς , οἷον μέγεθος , περὶ ταῦτα τῆς ἐλευθεριότητος οὔσης , καὶ ἀπὸ τῆς ἴσης δαπάνης τὸ ἔργον ποιήσει μεγαλοπρεπέστερον . 
οὐ γὰρ ἡ αὐτὴ ἀρετὴ κτήματος καὶ ἔργου . 
κτῆμα μὲν γὰρ τὸ πλείστου ἄξιον τιμιώτατον , οἷον χρυσός , ἔργον δὲ τὸ μέγα καὶ καλόν (τοῦ γὰρ τοιούτου ἡ θεωρία θαυμαστή , τὸ δὲ μεγαλοπρεπὲς θαυμαστόν) · καὶ ἔστιν ἔργου ἀρετή , μεγαλοπρέπεια , ἐν μεγέθει . 
ἔστι δὲ τῶν δαπανημάτων οἷα λέγομεν τὰ τίμια , οἷον τὰ περὶ θεούς , ἀναθήματα καὶ κατασκευαὶ καὶ θυσίαι , ὁμοίως δὲ καὶ περὶ πᾶν τὸ δαιμόνιον , καὶ ὅσα πρὸς τὸ κοινὸν εὐφιλοτίμητά ἐστιν , οἷον εἴ που χορηγεῖν οἴονται δεῖν λαμπρῶς ἢ τριηραρχεῖν ἢ καὶ ἑστιᾶν τὴν πόλιν . 
ἐν ἅπασι δ’ ὥσπερ εἴρηται , καὶ πρὸς τὸν πράττοντα ἀναφέρεται τὸ τίς ὢν καὶ τίνων ὑπαρχόντων · ἄξια γὰρ δεῖ τούτων εἶναι , καὶ μὴ μόνον τῷ ἔργῳ ἀλλὰ καὶ τῷ ποιοῦντι πρέπειν . 
διὸ πένης μὲν οὐκ ἂν εἴη μεγαλοπρεπής · οὐ γὰρ ἔστιν ἀφ’ ὧν πολλὰ δαπανήσει πρεπόντως · ὁ δ’ ἐπιχειρῶν ἠλίθιος · παρὰ τὴν ἀξίαν γὰρ καὶ τὸ δέον , κατ’ ἀρετὴν δὲ τὸ ὀρθῶς . 
πρέπει δὲ [καὶ] 
οἷς τοιαῦτα προϋπάρχει δῑ αὐτῶν ἢ τῶν προγόνων ἢ ὧν αὐτοῖς μέτεστιν , καὶ τοῖς εὐγενέσι καὶ τοῖς ἐνδόξοις καὶ ὅσα τοιαῦτα · πάντα γὰρ ταῦτα μέγεθος ἔχει καὶ ἀξίωμα . 
μάλιστα μὲν οὖν τοιοῦτος ὁ μεγαλοπρεπής , καὶ ἐν τοῖς τοιούτοις δαπανήμασιν ἡ μεγαλοπρέπεια , ὥσπερ εἴρηται · μέγιστα γὰρ καὶ ἐντιμότατα · τῶν δὲ ἰδίων ὅσα εἰσάπαξ γίνεται , 
οἷον γάμος καὶ εἴ τι τοιοῦτον , καὶ εἰ περί τι ἡ πᾶσα πόλις σπουδάζει ἢ οἱ ἐν ἀξιώματι , καὶ περὶ ξένων δὲ ὑποδοχὰς καὶ ἀποστολάς , καὶ δωρεὰς καὶ ἀντιδωρεάς · οὐ γὰρ εἰς ἑαυτὸν δαπανηρὸς ὁ μεγαλοπρεπὴς ἀλλ’ εἰς τὰ κοινά , τὰ δὲ δῶρα τοῖς ἀναθήμασιν ἔχει τι ὅμοιον . 
μεγαλοπρεποῦς δὲ καὶ οἶκον κατασκευάσασθαι πρεπόντως τῷ πλούτῳ (κόσμος γάρ τις καὶ οὗτος) , καὶ περὶ ταῦτα μᾶλλον δαπανᾶν ὅσα πολυχρόνια τῶν ἔργων (κάλλιστα γὰρ ταῦτἀ , καὶ ἐν ἑκάστοις τὸ πρέπον · οὐ γὰρ ταὐτὰ ἁρμόζει θεοῖς καὶ ἀνθρώποις , οὐδ’ ἐν ἱερῷ καὶ τάφῳ . 
καὶ ἐπεὶ τῶν δαπανημάτων ἕκαστον μέγα ἐν τῷ γένει , καὶ μεγαλοπρεπέστατον <ἁπλῶς> 
μὲν τὸ ἐν μεγάλῳ μέγα , ἐνταῦθα δὲ τὸ ἐν τούτοις μέγα , καὶ διαφέρει τὸ ἐν τῷ ἔργῳ μέγα τοῦ ἐν τῷ δαπανήματι · σφαῖρα μὲν γὰρ ἡ καλλίστη ἢ λήκυθος μεγαλοπρέπειαν ἔχει παιδικοῦ δώρου , ἡ δὲ τούτου τιμὴ μικρὸν καὶ ἀνελεύθερον · διὰ τοῦτό ἐστι τοῦ μεγαλοπρεποῦς , ἐν ᾧ ἂν ποιῇ γένει , μεγαλοπρεπῶς ποιεῖν (τὸ γὰρ τοιοῦτον οὐκ εὐυπέρβλητον) 
καὶ ἔχον κατ’ ἀξίαν τοῦ δαπανήματος . 
τοιοῦτος μὲν οὖν ὁ μεγαλοπρεπής · ὁ δ’ ὑπερβάλλων καὶ βάναυσος τῷ παρὰ τὸ δέον ἀναλίσκειν ὑπερβάλλει , ὥσπερ εἴρηται . 
ἐν γὰρ τοῖς μικροῖς τῶν δαπανημάτων πολλὰ ἀναλίσκει καὶ λαμπρύνεται παρὰ μέλος , οἷον ἐρανιστὰς γαμικῶς ἑστιῶν , καὶ κωμῳδοῖς χορηγῶν ἐν τῇ παρόδῳ πορφύραν εἰσφέρων , ὥσπερ οἱ Μεγαροῖ . 
καὶ πάντα τὰ τοιαῦτα ποιήσει οὐ τοῦ καλοῦ ἕνεκα , ἀλλὰ τὸν πλοῦτον ἐπιδεικνύμενος , καὶ διὰ ταῦτα οἰόμενος θαυμάζεσθαι , καὶ οὗ μὲν δεῖ πολλὰ ἀναλῶσαι , ὀλίγα δαπανῶν , οὗ δ’ ὀλίγα , πολλά . 
ὁ δὲ μικροπρεπὴς περὶ πάντα ἐλλείψει , καὶ τὰ μέγιστα ἀναλώσας ἐν μικρῷ τὸ καλὸν ἀπολεῖ , καὶ ὅ τι ἂν ποιῇ μέλλων καὶ σκοπῶν πῶς ἂν ἐλάχιστον ἀναλώσαι , καὶ ταῦτ’ ὀδυρόμενος , καὶ πάντ’ οἰόμενος μείζω ποιεῖν ἢ δεῖ . 
εἰσὶ μὲν οὖν αἱ ἕξεις αὗται κακίαι , οὐ μὴν ὀνείδη γ’ ἐπιφέρουσι διὰ τὸ μήτε βλαβεραὶ τῷ πέλας εἶναι μήτε λίαν ἀσχήμονες . 
ἡ δὲ μεγαλοψυχία περὶ μεγάλα μὲν καὶ ἐκ τοῦ ὀνόματος ἔοικεν εἶναι , περὶ ποῖα δ’ ἐστὶ πρῶτον λάβωμεν · 
διαφέρει δ’ οὐδὲν τὴν ἕξιν ἢ τὸν κατὰ τὴν ἕξιν σκοπεῖν . 
δοκεῖ δὴ μεγαλόψυχος εἶναι ὁ μεγάλων αὑτὸν ἀξιῶν ἄξιος ὤν · ὁ γὰρ μὴ κατ’ ἀξίαν αὐτὸ ποιῶν ἠλίθιος , τῶν δὲ κατ’ ἀρετὴν οὐδεὶς ἠλίθιος οὐδ’ ἀνόητος . 
μεγαλόψυχος μὲν οὖν ὁ εἰρημένος . 
ὁ γὰρ μικρῶν ἄξιος καὶ τούτων ἀξιῶν ἑαυτὸν σώφρων , μεγαλόψυχος δ’ οὔ · ἐν μεγέθει γὰρ ἡ μεγαλοψυχία , ὥσπερ καὶ τὸ κάλλος ἐν μεγάλῳ σώματι , οἱ μικροὶ δ’ ἀστεῖοι καὶ σύμμετροι , καλοὶ δ’ οὔ . 
ὁ δὲ μεγάλων ἑαυτὸν ἀξιῶν ἀνάξιος ὢν χαῦνος · ὁ δὲ μειζόνων ἢ ἄξιος οὐ πᾶς χαῦνος . 
ὁ δ’ ἐλαττόνων ἢ ἄξιος μικρόψυχος , ἐάν τε μεγάλων ἐάν τε μετρίων , ἐάν τε καὶ μικρῶν ἄξιος ὢν ἔτι ἐλαττόνων αὑτὸν ἀξιοῖ . 
καὶ μάλιστ’ ἂν δόξειεν ὁ μεγάλων ἄξιος · τί γὰρ ἂν ἐποίει , εἰ μὴ τοσούτων ἦν ἄξιος ; 
ἔστι δὴ ὁ μεγαλόψυχος τῷ μὲν μεγέθει ἄκρος , τῷ δὲ ὡς δεῖ μέσος · τοῦ γὰρ κατ’ ἀξίαν αὑτὸν ἀξιοῖ · οἳ δ’ ὑπερβάλλουσι καὶ ἐλλείπουσιν . 
εἰ δὴ μεγάλων ἑαυτὸν ἀξιοῖ ἄξιος ὤν , καὶ μάλιστα τῶν μεγίστων , περὶ ἓν μάλιστ’ ἂν εἴη . 
ἡ δ’ ἀξία λέγεται πρὸς τὰ ἐκτὸς ἀγαθά · μέγιστον δὲ τοῦτ’ ἂν θείημεν ὃ τοῖς θεοῖς ἀπονέμομεν , καὶ οὗ μάλιστ’ ἐφίενται οἱ ἐν ἀξιώματι , καὶ τὸ ἐπὶ τοῖς καλλίστοις ἆθλον · τοιοῦτον δ’ ἡ τιμή · μέγιστον γὰρ δὴ τοῦτο τῶν ἐκτὸς ἀγαθῶν · περὶ τιμὰς δὴ καὶ ἀτιμίας ὁ μεγαλόψυχός ἐστιν ὡς δεῖ . 
καὶ ἄνευ δὲ λόγου φαίνονται οἱ μεγαλόψυχοι περὶ τιμὴν εἶναι · τιμῆς γὰρ μάλιστα [οἱ μεγάλοι] 
ἀξιοῦσιν ἑαυτούς , κατ’ ἀξίαν δέ . 
ὁ δὲ μικρόψυχος ἐλλείπει καὶ πρὸς ἑαυτὸν καὶ πρὸς τὸ τοῦ μεγαλοψύχου ἀξίωμα . 
ὁ δὲ χαῦνος πρὸς ἑαυτὸν μὲν ὑπερβάλλει , οὐ μὴν τόν γε μεγαλόψυχον . 
ὁ δὲ μεγαλόψυχος , εἴπερ τῶν μεγίστων ἄξιος , ἄριστος ἂν εἴη · μείζονος γὰρ ἀεὶ ὁ βελτίων ἄξιος , καὶ μεγίστων ὁ ἄριστος . 
τὸν ὡς ἀληθῶς ἄρα μεγαλόψυχον δεῖ ἀγαθὸν εἶναι . 
καὶ δόξειεν <ἂν> 
εἶναι μεγαλοψύχου τὸ ἐν ἑκάστῃ ἀρετῇ μέγα . 
οὐδαμῶς τ’ ἂν ἁρμόζοι μεγαλοψύχῳ φεύγειν παρασείσαντι , οὐδ’ ἀδικεῖν · τίνος γὰρ ἕνεκα πράξει αἰσχρὰ ᾧ γ’ οὐδὲν μέγα ; 
καθ’ ἕκαστα δ’ ἐπισκοποῦντι πάμπαν γελοῖος φαίνοιτ’ ἂν ὁ μεγαλόψυχος μὴ ἀγαθὸς ὤν . 
οὐκ εἴη δ’ ἂν οὐδὲ τιμῆς ἄξιος φαῦλος ὤν · τῆς ἀρετῆς γὰρ ἆθλον ἡ τιμή , καὶ ἀπονέμεται τοῖς ἀγαθοῖς . 
ἔοικε μὲν οὖν ἡ μεγαλοψυχία οἷον κόσμος τις εἶναι τῶν ἀρετῶν · μείζους γὰρ αὐτὰς ποιεῖ , καὶ οὐ γίνεται ἄνευ ἐκείνων . 
διὰ τοῦτο χαλεπὸν τῇ ἀληθείᾳ μεγαλόψυχον εἶναι · οὐ γὰρ οἷόν τε ἄνευ καλοκαγαθίας . 
μάλιστα μὲν οὖν περὶ τιμὰς καὶ ἀτιμίας ὁ μεγαλόψυχός ἐστι · καὶ ἐπὶ μὲν ταῖς μεγάλαις καὶ ὑπὸ τῶν σπουδαίων μετρίως ἡσθήσεται , ὡς τῶν οἰκείων τυγχάνων ἢ καὶ ἐλαττόνων · ἀρετῆς γὰρ παντελοῦς οὐκ ἂν γένοιτο ἀξία τιμή , οὐ μὴν ἀλλ’ ἀποδέξεταί γε τῷ μὴ ἔχειν αὐτοὺς μείζω αὐτῷ ἀπονέμειν · τῆς δὲ παρὰ τῶν τυχόντων καὶ ἐπὶ μικροῖς πάμπαν ὀλιγωρήσει · οὐ γὰρ τούτων ἄξιος · ὁμοίως δὲ καὶ ἀτιμίας · οὐ γὰρ ἔσται δικαίως περὶ αὐτόν . 
μάλιστα μὲν οὖν ἐστίν , ὥσπερ εἴρηται , ὁ μεγαλόψυχος περὶ τιμάς , οὐ μὴν ἀλλὰ καὶ περὶ πλοῦτον καὶ δυναστείαν καὶ πᾶσαν εὐτυχίαν καὶ ἀτυχίαν μετρίως ἕξει , ὅπως ἂν γίνηται , καὶ οὔτ’ εὐτυχῶν περιχαρὴς ἔσται οὔτ’ ἀτυχῶν περίλυπος . 
οὐδὲ γὰρ περὶ τιμὴν οὕτως ἔχει ὡς μέγιστον ὄν . 
αἱ γὰρ δυναστεῖαι καὶ ὁ πλοῦτος διὰ τὴν τιμήν ἐστιν αἱρετά · οἱ γοῦν ἔχοντες αὐτὰ τιμᾶσθαι δῑ αὐτῶν βούλονται · ᾧ δὲ καὶ ἡ τιμὴ μικρόν ἐστι , τούτῳ καὶ τἆλλα . 
διὸ ὑπερόπται δοκοῦσιν εἶναι . 
δοκεῖ δὲ καὶ τὰ εὐτυχήματα συμβάλλεσθαι πρὸς μεγαλοψυχίαν . 
οἱ γὰρ εὐγενεῖς ἀξιοῦνται τιμῆς καὶ οἱ δυναστεύοντες ἢ πλουτοῦντες · ἐν ὑπεροχῇ γάρ , τὸ δ’ ἀγαθῷ ὑπερέχον πᾶν ἐντιμότερον . 
διὸ καὶ τὰ τοιαῦτα μεγαλοψυχοτέρους ποιεῖ · τιμῶνται γὰρ ὑπὸ τινῶν · κατ’ ἀλήθειαν δ’ ὁ ἀγαθὸς μόνος τιμητός · ᾧ δ’ ἄμφω ὑπάρχει , μᾶλλον ἀξιοῦται τιμῆς . 
οἱ δ’ ἄνευ ἀρετῆς τὰ τοιαῦτα ἀγαθὰ ἔχοντες οὔτε δικαίως ἑαυτοὺς μεγάλων ἀξιοῦσιν οὔτε ὀρθῶς μεγαλόψυχοι λέγονται · ἄνευ γὰρ ἀρετῆς παντελοῦς οὐκ ἔστι ταῦτα . 
ὑπερόπται δὲ καὶ ὑβρισταὶ καὶ οἱ τὰ τοιαῦτα ἔχοντες ἀγαθὰ γίνονται . 
ἄνευ γὰρ ἀρετῆς οὐ ῥᾴδιον φέρειν ἐμμελῶς τὰ εὐτυχήματα · 
οὐ δυνάμενοι δὲφέρειν καὶ οἰόμενοι τῶν ἄλλων ὑπερέχειν ἐκείνων μὲν καταφρονοῦσιν , αὐτοὶ δ’ ὅ τι ἂν τύχωσι πράττουσιν . 
μιμοῦνται γὰρ τὸν μεγαλόψυχον οὐχ ὅμοιοι ὄντες , τοῦτο δὲ δρῶσιν ἐν οἷς δύνανται · τὰ μὲν οὖν κατ’ ἀρετὴν οὐ πράττουσι , καταφρονοῦσι δὲ τῶν ἄλλων . 
ὁ μὲν γὰρ μεγαλόψυχος δικαίως καταφρονεῖ (δοξάζει γὰρ ἀληθῶς) , οἱ δὲ πολλοὶ τυχόντως . 
οὐκ ἔστι δὲ μικροκίνδυνος οὐδὲ φιλοκίνδυνος διὰ τὸ ὀλίγα τιμᾶν , μεγαλοκίνδυνος δέ , καὶ ὅταν κινδυνεύῃ , ἀφειδὴς τοῦ βίου ὡς οὐκ ἄξιον ὂν πάντως ζῆν . 
καὶ οἷος εὖ ποιεῖν , εὐεργετούμενος δ’ αἰσχύνεται · τὸ μὲν γὰρ ὑπερέχοντος , τὸ δ’ ὑπερεχομένου . 
καὶ ἀντευεργετικὸς πλειόνων · οὕτω γάρ οἱ προσοφλήσει ὁ ὑπάρξας καὶ ἔσται εὖ πεπονθώς . 
δοκοῦσι δὲ καὶ μνημονεύειν οὗ ἂν ποιήσωσιν εὖ , ὧν δ’ ἂν πάθωσιν οὔ (ἐλάττων γὰρ ὁ παθὼν εὖ τοῦ ποιήσαντος , βούλεται δ’ ὑπερέχειν) , καὶ τὰ μὲν ἡδέως ἀκούειν , τὰ δ’ ἀηδῶς · διὸ καὶ τὴν Θέτιν οὐ λέγειν τὰς εὐεργεσίας τῷ Διί , οὐδ’ οἱ Λάκωνες πρὸς τοὺς Ἀθηναίους , ἀλλ’ ἃ πεπόνθεσαν εὖ . 
μεγαλοψύχου δὲ καὶ τὸ μηδενὸς δεῖσθαι ἢ μόλις , ὑπηρετεῖν δὲ προθύμως , καὶ πρὸς μὲν τοὺς ἐν ἀξιώματι καὶ εὐτυχίαις μέγαν εἶναι , πρὸς δὲ τοὺς μέσους μέτριον · τῶν μὲν γὰρ ὑπερέχειν χαλεπὸν καὶ σεμνόν , τῶν δὲ ῥᾴδιον , καὶ ἐπ’ ἐκείνοις μὲν σεμνύνεσθαι οὐκ ἀγεννές , ἐν δὲ τοῖς ταπεινοῖς φορτικόν , ὥσπερ εἰς τοὺς ἀσθενεῖς ἰσχυρίζεσθαι · καὶ εἰς τὰ ἔντιμα μὴ ἰέναι , ἢ οὗ πρωτεύουσιν ἄλλοι · καὶ ἀργὸν εἶναι καὶ μελλητὴν ἀλλ’ ἢ ὅπου τιμὴ μεγάλη ἢ ἔργον , καὶ ὀλίγων μὲν πρακτικόν , μεγάλων δὲ καὶ ὀνομαστῶν . 
ἀναγκαῖον δὲ καὶ φανερομισῆ εἶναι καὶ φανερόφιλον (τὸ γὰρ λανθάνειν φοβουμένου , καὶ ἀμελεῖν τῆς ἀληθείας μᾶλλον ἢ τῆς δόξης) , καὶ λέγειν καὶ πράττειν φανερῶς (παρρησιαστὴς γὰρ διὰ τὸ καταφρονητικὸς εἶναι , καὶ ἀληθευτικός , πλὴν ὅσα μὴ δῑ εἰρωνείαν [εἰρωνεία δὲ] 
πρὸς τοὺς πολλούς) , καὶ πρὸς ἄλλον μὴ δύνασθαι ζῆν ἀλλ’ ἢ φίλον · 
δουλικὸν γάρ · διὸ καὶ πάντες οἱ κόλακες θητικοὶ καὶ οἱ ταπεινοὶ κόλακες . 
οὐδὲ θαυμαστικός · οὐδὲν γὰρ μέγα αὐτῷ ἐστίν . 
οὐδὲ μνησίκακος · οὐ γὰρ μεγαλοψύχου τὸ ἀπομνημονεύειν , ἄλλως τε καὶ κακά , ἀλλὰ μᾶλλον παρορᾶν . 
οὐδ’ ἀνθρωπολόγος · οὔτε γὰρ περὶ αὑτοῦ ἐρεῖ οὔτε περὶ ἑτέρου · οὔτε γὰρ ἵνα ἐπαινῆται μέλει αὐτῷ οὔθ’ ὅπως οἱ ἄλλοι ψέγωνται · οὐδ’ αὖ ἐπαινετικός ἐστιν · διόπερ οὐδὲ κακολόγος , οὐδὲ τῶν ἐχθρῶν , εἰ μὴ δῑ ὕβριν . 
καὶ περὶ ἀναγκαίων ἢ μικρῶν ἥκιστα ὀλοφυρτικὸς καὶ δεητικός · σπουδάζοντος γὰρ οὕτως ἔχειν περὶ ταῦτα . 
καὶ οἷος κεκτῆσθαι μᾶλλον τὰ καλὰ καὶ ἄκαρπα τῶν καρπίμων καὶ ὠφελίμων · αὐτάρκους γὰρ μᾶλλον . 
καὶ κίνησις δὲ βραδεῖα τοῦ μεγαλοψύχου δοκεῖ εἶναι , καὶ φωνὴ βαρεῖα , καὶ λέξις στάσιμος · οὐ γὰρ σπευστικὸς ὁ περὶ ὀλίγα σπουδάζων , οὐδὲ σύντονος ὁ μηδὲν μέγα οἰόμενος · ἡ δ’ ὀξυφωνία καὶ ἡ ταχυτὴς διὰ τούτων . 
τοιοῦτος μὲν οὖν ὁ μεγαλόψυχος · ὁ δ’ ἐλλείπων μικρόψυχος , ὁ δ’ ὑπερβάλλων χαῦνος . 
οὐ κακοὶ μὲν οὖν δοκοῦσιν εἶναι οὐδ’ οὗτοι (οὐ γὰρ κακοποιοί εἰσιν) , ἡμαρτημένοι δέ . 
ὁ μὲν γὰρ μικρόψυχος ἄξιος ὢν ἀγαθῶν ἑαυτὸν ἀποστερεῖ ὧν ἄξιός ἐστι , καὶ ἔοικε κακὸν ἔχειν τι ἐκ τοῦ μὴ ἀξιοῦν ἑαυτὸν τῶν ἀγαθῶν , καὶ ἀγνοεῖν δ’ ἑαυτόν · ὠρέγετο γὰρ ἂν ὧν ἄξιος ἦν , ἀγαθῶν γε ὄντων . 
οὐ μὴν ἠλίθιοί γε οἱ τοιοῦτοι δοκοῦσιν εἶναι , ἀλλὰ μᾶλλον ὀκνηροί . 
ἡ τοιαύτη δὲ δόξα δοκεῖ καὶ χείρους ποιεῖν · ἕκαστοι γὰρ ἐφίενται τῶν κατ’ ἀξίαν , ἀφίστανται δὲ καὶ τῶν πράξεων τῶν καλῶν καὶ τῶν ἐπιτηδευμάτων ὡς ἀνάξιοι ὄντες , ὁμοίως δὲ καὶ τῶν ἐκτὸς ἀγαθῶν . 
οἱ δὲ χαῦνοι ἠλίθιοι καὶ ἑαυτοὺς ἀγνοοῦντες , καὶ ταῦτ’ ἐπιφανῶς · οὐ γὰρ ἄξιοι ὄντες τοῖς ἐντίμοις ἐπιχειροῦσιν , εἶτα ἐξελέγχονται · καὶ ἐσθῆτι κοσμοῦνται καὶ σχήματι καὶ τοῖς τοιούτοις , καὶ βούλονται τὰ εὐτυχήματα καὶ φανερὰ εἶναι αὑτῶν , καὶ λέγουσι περὶ αὐτῶν ὡς διὰ τούτων τιμηθησόμενοι . 
ἀντιτίθεται δὲ τῇ μεγαλοψυχίᾳ ἡ μικροψυχία μᾶλλον τῆς χαυνότητος · καὶ γὰρ γίνεται μᾶλλον καὶ χεῖρόν ἐστιν . 
ἡ μὲν οὖν μεγαλοψυχία περὶ τιμήν ἐστι μεγάλην , ὥσπερ εἴρηται . 
ἔοικε δὲ καὶ περὶ ταύτην εἶναι ἀρετή τις , καθάπερ ἐν τοῖς πρώτοις ἐλέχθη , ἣ δόξειεν ἂν παραπλησίως ἔχειν πρὸς τὴν μεγαλοψυχίαν ὥσπερ καὶ ἡ ἐλευθεριότης πρὸς τὴν μεγαλοπρέπειαν . 
ἄμφω γὰρ αὗται τοῦ μὲν μεγάλου ἀφεστᾶσι , περὶ δὲ τὰ μέτρια καὶ μικρὰ διατιθέασιν ἡμᾶς ὡς δεῖ · ὥσπερ δ’ ἐν λήψει καὶ δόσει χρημάτων μεσότης ἔστι καὶ ὑπερβολή τε καὶ ἔλλειψις , οὕτω καὶ ἐν τιμῆς ὀρέξει τὸ μᾶλλον ἢ δεῖ καὶ ἧττον , καὶ τὸ ὅθεν δεῖ καὶ ὡς δεῖ . 
τόν τε γὰρ φιλότιμον ψέγομεν ὡς μᾶλλον ἢ δεῖ καὶ ὅθεν οὐ δεῖ τῆς τιμῆς ἐφιέμενον , τόν τε ἀφιλότιμον ὡς οὐδ’ ἐπὶ τοῖς καλοῖς προαιρούμενον τιμᾶσθαι . 
ἔστι δ’ ὅτε τὸν φιλότιμον ἐπαινοῦμεν ὡς ἀνδρώδη καὶ φιλόκαλον , τὸν δ’ ἀφιλότιμον ὡς μέτριον καὶ σώφρονα , ὥσπερ καὶ ἐν τοῖς πρώτοις εἴπομεν . 
δῆλον δ’ ὅτι πλεοναχῶς τοῦ φιλοτοιούτου λεγομένου οὐκ ἐπὶ τὸ αὐτὸ φέρομεν ἀεὶ τὸ φιλότιμον , ἀλλ’ ἐπαινοῦντες μὲν ἐπὶ τὸ μᾶλλον ἢ οἱ πολλοί , ψέγοντες δ’ ἐπὶ τὸ μᾶλλον ἢ δεῖ . 
ἀνωνύμου δ’ οὔσης τῆς μεσότητος , ὡς ἐρήμης ἔοικεν ἀμφισβητεῖν τὰ ἄκρα . 
ἐν οἷς δ’ ἔστιν ὑπερβολὴ καὶ ἔλλειψις , καὶ τὸ μέσον · ὀρέγονται δὲ τῆς τιμῆς καὶ μᾶλλον ἢ δεῖ καὶ ἧττον · ἔστι δὴ καὶ ὡς δεῖ · ἐπαινεῖται δ’ οὖν ἡ ἕξις αὕτη , μεσότης οὖσα περὶ τιμὴν ἀνώνυμος . 
φαίνεται δὲ πρὸς μὲν τὴν φιλοτιμίαν ἀφιλοτιμία , πρὸς δὲ τὴν ἀφιλοτιμίαν φιλοτιμία , πρὸς ἀμφότερα δὲ ἀμφότερά πως . 
ἔοικε δὲ τοῦτ’ εἶναι καὶ περὶ τὰς ἄλλας ἀρετάς . 
ἀντικεῖσθαι δ’ ἐνταῦθ’ οἱ ἄκροι φαίνονται διὰ τὸ μὴ ὠνομάσθαι τὸν μέσον . 
πραότης δ’ ἐστὶ μεσότης περὶ ὀργάς · ἀνωνύμου δ’ ὄντος τοῦ μέσου , σχεδὸν δὲ καὶ τῶν ἄκρων , ἐπὶ τὸ μέσον τὴν πραότητα φέρομεν , πρὸς τὴν ἔλλειψιν ἀποκλίνουσαν , ἀνώνυμον οὖσαν . 
ἡ δ’ ὑπερβολὴ ὀργιλότης τις λέγοιτ’ ἄν . 
τὸ μὲν γὰρ πάθος ἐστὶν ὀργή , τὰ δ’ ἐμποιοῦντα πολλὰ καὶ διαφέροντα . 
ὁ μὲν οὖν ἐφ’ οἷς δεῖ καὶ οἷς δεῖ ὀργιζόμενος , ἔτι δὲ καὶ ὡς δεῖ καὶ ὅτε καὶ ὅσον χρόνον , ἐπαινεῖται · πρᾶος δὴ οὗτος ἂν εἴη , εἴπερ ἡ πραότης ἐπαινεῖται . 
βούλεται γὰρ ὁ πρᾶος ἀτάραχος εἶναι καὶ μὴ ἄγεσθαι ὑπὸ τοῦ πάθους , ἀλλ’ ὡς ἂν ὁ λόγος τάξῃ , οὕτω καὶ ἐπὶ τούτοις καὶ ἐπὶ τοσοῦτον χρόνον χαλεπαίνειν · 
ἁμαρτάνειν δὲ δοκεῖ μᾶλλον ἐπὶ τὴν ἔλλειψιν · οὐ γὰρ τιμωρητικὸς ὁ πρᾶος , ἀλλὰ μᾶλλον συγγνωμονικός . 
ἡ δ’ ἔλλειψις , εἴτ’ ἀοργησία τίς ἐστιν εἴθ’ ὅ τι δή ποτε , ψέγεται . 
οἱ γὰρ μὴ ὀργιζόμενοι ἐφ’ οἷς δεῖ ἠλίθιοι δοκοῦσιν εἶναι , καὶ οἱ μὴ ὡς δεῖ μηδ’ ὅτε μηδ’ οἷς δεῖ · δοκεῖ γὰρ οὐκ αἰσθάνεσθαι οὐδὲ λυπεῖσθαι , μὴ ὀργιζόμενός τε οὐκ εἶναι ἀμυντικός , τὸ δὲ προπηλακιζόμενον ἀνέχεσθαι καὶ τοὺς οἰκείους περιορᾶν ἀνδραποδῶδες . 
ἡ δ’ ὑπερβολὴ κατὰ πάντα μὲν γίνεται (καὶ γὰρ οἷς οὐ δεῖ , καὶ ἐφ’ οἷς οὐ δεῖ , καὶ μᾶλλον ἢ δεῖ , καὶ θᾶττον , καὶ πλείω χρόνον) , οὐ μὴν ἅπαντά γε τῷ αὐτῷ ὑπάρχει . 
οὐ γὰρ ἂν δύναιτ’ εἶναι · τὸ γὰρ κακὸν καὶ ἑαυτὸ ἀπόλλυσι , κἂν ὁλόκληρον ᾖ , ἀφόρητον γίνεται . 
οἱ μὲν οὖν ὀργίλοι ταχέως μὲν ὀργίζονται καὶ οἷς οὐ δεῖ καὶ ἐφ’ οἷς οὐ δεῖ καὶ μᾶλλον ἢ δεῖ , παύονται δὲ ταχέως · ὃ καὶ βέλτιστον ἔχουσιν . 
συμβαίνει δ’ αὐτοῖς τοῦτο , ὅτι οὐ κατέχουσι τὴν ὀργὴν ἀλλ’ ἀνταποδιδόασιν ᾗ φανεροί εἰσι διὰ τὴν ὀξύτητα , εἶτ’ ἀποπαύονται . 
ὑπερβολῇ δ’ εἰσὶν οἱ ἀκρόχολοι ὀξεῖς καὶ πρὸς πᾶν ὀργίλοι καὶ ἐπὶ παντί · ὅθεν καὶ τοὔνομα . 
οἱ δὲ πικροὶ δυσδιάλυτοι , καὶ πολὺν χρόνον ὀργίζονται · κατέχουσι γὰρ τὸν θυμόν . 
παῦλα δὲ γίνεται ὅταν ἀνταποδιδῷ · ἡ γὰρ τιμωρία παύει τῆς ὀργῆς , ἡδονὴν ἀντὶ τῆς λύπης ἐμποιοῦσα . 
τούτου δὲ μὴ γινομένου τὸ βάρος ἔχουσιν · διὰ γὰρ τὸ μὴ ἐπιφανὲς εἶναι οὐδὲ συμπείθει αὐτοὺς οὐδείς , ἐν αὑτῷ δὲ πέψαι τὴν ὀργὴν χρόνου δεῖ . 
εἰσὶ δ’ οἱ τοιοῦτοι ἑαυτοῖς ὀχληρότατοι καὶ τοῖς μάλιστα φίλοις . 
χαλεποὺς δὲ λέγομεν τοὺς ἐφ’ οἷς τε μὴ δεῖ χαλεπαίνοντας καὶ μᾶλλον ἢ δεῖ καὶ πλείω χρόνον , καὶ μὴ διαλλαττομένους ἄνευ τιμωρίας ἢ κολάσεως . 
τῇ πραότητι δὲ μᾶλλον τὴν ὑπερβολὴν ἀντιτίθεμεν · καὶ γὰρ μᾶλλον γίνεται · ἀνθρωπικώτερον γὰρ τὸ τιμωρεῖσθαι · καὶ πρὸς τὸ συμβιοῦν οἱ χαλεποὶ χείρους . 
ὃ δὲ καὶ ἐν τοῖς πρότερον εἴρηται , καὶ ἐκ τῶν λεγομένων δῆλον · οὐ γὰρ ῥᾴδιον διορίσαι τὸ πῶς καὶ τίσι καὶ ἐπὶ ποίοις καὶ πόσον χρόνον ὀργιστέον , καὶ τὸ μέχρι τίνος ὀρθῶς ποιεῖ τις ἢ ἁμαρτάνει . 
ὁ μὲν γὰρ μικρὸν παρεκβαίνων οὐ ψέγεται , οὔτ’ ἐπὶ τὸ μᾶλλον οὔτ’ ἐπὶ τὸ ἧττον · ἐνίοτε γὰρ τοὺς ἐλλείποντας ἐπαινοῦμεν καὶ πράους φαμέν , 
καὶ τοὺς χαλεπαίνοντας ἀνδρώδεις ὡς δυναμένους ἄρχειν . 
ὁ δὴ πόσον καὶ πῶς παρεκβαίνων ψεκτός , οὐ ῥᾴδιον τῷ λόγῳ ἀποδοῦναι · ἐν γὰρ τοῖς καθ’ ἕκαστα κἀν τῇ αἰσθήσει ἡ κρίσις . 
ἀλλὰ τό γε τοσοῦτον δῆλον , ὅτι ἡ μὲν μέση ἕξις ἐπαινετή , καθ’ ἣν οἷς δεῖ ὀργιζόμεθα καὶ ἐφ’ οἷς δεῖ καὶ ὡς δεῖ καὶ πάντα τὰ τοιαῦτα , αἱ δ’ ὑπερβολαὶ καὶ ἐλλείψεις ψεκταί , καὶ ἐπὶ μικρὸν μὲν γινόμεναι ἠρέμα , ἐπὶ πλέον δὲ μᾶλλον , ἐπὶ πολὺ δὲ σφόδρα . 
δῆλον οὖν ὅτι τῆς μέσης ἕξεως ἀνθεκτέον . 
αἱ μὲν οὖν περὶ τὴν ὀργὴν ἕξεις εἰρήσθωσαν . 
ἐν δὲ ταῖς ὁμιλίαις καὶ τῷ συζῆν καὶ λόγων καὶ πραγμάτων κοινωνεῖν οἳ μὲν ἄρεσκοι δοκοῦσιν εἶναι , οἱ πάντα πρὸς ἡδονὴν ἐπαινοῦντες καὶ οὐθὲν ἀντιτείνοντες , ἀλλ’ οἰόμενοι δεῖν ἄλυποι τοῖς ἐντυγχάνουσιν εἶναι · οἱ δ’ ἐξ ἐναντίας τούτοις πρὸς πάντα ἀντιτείνοντες καὶ τοῦ λυπεῖν οὐδ’ ὁτιοῦν φροντίζοντες δύσκολοι καὶ δυσέριδες καλοῦνται . 
ὅτι μὲν οὖν αἱ εἰρημέναι ἕξεις ψεκταί εἰσιν , οὐκ ἄδηλον , καὶ ὅτι ἡ μέση τούτων ἐπαινετή , καθ’ ἣν ἀποδέξεται ἃ δεῖ καὶ ὡς δεῖ , ὁμοίως δὲ καὶ δυσχερανεῖ · ὄνομα δ’ οὐκ ἀποδέδοται αὐτῇ τι , ἔοικε δὲ μάλιστα φιλίᾳ . 
τοιοῦτος γάρ ἐστιν ὁ κατὰ τὴν μέσην ἕξιν οἷον βουλόμεθα λέγειν τὸν ἐπιεικῆ φίλον , τὸ στέργειν προσλαβόντα . 
διαφέρει δὲ τῆς φιλίας , ὅτι ἄνευ πάθους ἐστὶ καὶ τοῦ στέργειν οἷς ὁμιλεῖ · οὐ γὰρ τῷ φιλεῖν ἢ ἐχθαίρειν ἀποδέχεται ἕκαστα ὡς δεῖ , ἀλλὰ τῷ τοιοῦτος εἶναι . 
ὁμοίως γὰρ πρὸς ἀγνῶτας καὶ γνωρίμους καὶ συνήθεις καὶ ἀσυνήθεις αὐτὸ ποιήσει , πλὴν καὶ ἐν ἑκάστοις ὡς ἁρμόζει · οὐ γὰρ ὁμοίως προσήκει συνήθων καὶ ὀθνείων φροντίζειν , οὐδ’ αὖ λυπεῖν . 
καθόλου μὲν οὖν εἴρηται ὅτι ὡς δεῖ ὁμιλήσει , ἀναφέρων δὲ πρὸς τὸ καλὸν καὶ τὸ συμφέρον στοχάσεται τοῦ μὴ λυπεῖν ἢ συνηδύνειν . 
ἔοικε μὲν γὰρ περὶ ἡδονὰς καὶ λύπας εἶναι τὰς ἐν ταῖς ὁμιλίαις γινομένας · τούτων δ’ ὅσας μὲν αὐτῷ ἐστὶ μὴ καλὸν ἢ βλαβερὸν συνηδύνειν , δυσχερανεῖ , καὶ προαιρήσεται λυπεῖν · κἂν τῷ ποιοῦντι δ’ ἀσχημοσύνην φέρῃ , καὶ ταύτην μὴ μικράν , ἢ βλάβην , ἡ δ’ ἐναντίωσις μικρὰν λύπην , οὐκ ἀποδέξεται ἀλλὰ δυσχερανεῖ . 
διαφερόντως δ’ ὁμιλήσει τοῖς ἐν ἀξιώμασι καὶ τοῖς τυχοῦσι , 
καὶ μᾶλλον ἢ ἧττον γνωρίμοις , ὁμοίως δὲ καὶ κατὰ τὰς ἄλλας διαφοράς , ἑκάστοις ἀπονέμων τὸ πρέπον , καὶ καθ’ αὑτὸ μὲν αἱρούμενος τὸ συνηδύνειν , λυπεῖν δ’ εὐλαβούμενος , τοῖς δ’ ἀποβαίνουσιν , ἐὰν ᾖ μείζω , συνεπόμενος , λέγω δὲ τῷ καλῷ καὶ τῷ συμφέροντι . 
καὶ ἡδονῆς δ’ ἕνεκα τῆς εἰσαῦθις μεγάλης μικρὰ λυπήσει . 
ὁ μὲν οὖν μέσος τοιοῦτός ἐστιν , οὐκ ὠνόμασται δέ · τοῦ δὲ συνηδύνοντος ὁ μὲν τοῦ ἡδὺς εἶναι στοχαζόμενος μὴ διά τι ἄλλο ἄρεσκος , ὁ δ’ ὅπως ὠφέλειά τις αὑτῷ γίνηται εἰς χρήματα καὶ ὅσα διὰ χρημάτων , κόλαξ · ὁ δὲ πᾶσι δυσχεραίνων εἴρηται ὅτι δύσκολος καὶ δύσερις . 
ἀντικεῖσθαι δὲ φαίνεται τὰ ἄκρα ἑαυτοῖς διὰ τὸ ἀνώνυμον εἶναι τὸ μέσον . 
περὶ τὰ αὐτὰ δὲ σχεδόν ἐστι καὶ ἡ τῆς ἀλαζονείας <καὶ εἰρωνείας> 
μεσότης · ἀνώνυμος δὲ καὶ αὐτή . 
οὐ χεῖρον δὲ καὶ τὰς τοιαύτας ἐπελθεῖν · μᾶλλόν τε γὰρ ἂν εἰδείημεν τὰ περὶ τὸ ἦθος , καθ’ ἕκαστον διελθόντες , καὶ μεσότητας εἶναι τὰς ἀρετὰς πιστεύσαιμεν ἄν , ἐπὶ πάντων οὕτως ἔχον συνιδόντες . 
ἐν δὴ τῷ συζῆν οἱ μὲν πρὸς ἡδονὴν καὶ λύπην ὁμιλοῦντες εἴρηνται , περὶ δὲ τῶν ἀληθευόντων τε καὶ ψευδομένων εἴπωμεν ὁμοίως ἐν λόγοις καὶ πράξεσι καὶ τῷ προσποιήματι . 
δοκεῖ δὴ ὁ μὲν ἀλαζὼν προσποιητικὸς τῶν ἐνδόξων εἶναι καὶ μὴ ὑπαρχόντων καὶ μειζόνων ἢ ὑπάρχει , ὁ δὲ εἴρων ἀνάπαλιν ἀρνεῖσθαι τὰ ὑπάρχοντα ἢ ἐλάττω ποιεῖν , ὁ δὲ μέσος αὐθέκαστός τις ὢν ἀληθευτικὸς καὶ τῷ βίῳ καὶ τῷ λόγῳ , τὰ ὑπάρχοντα ὁμολογῶν εἶναι περὶ αὑτόν , καὶ οὔτε μείζω οὔτε ἐλάττω . 
ἔστι δὲ τούτων ἕκαστα καὶ ἕνεκά τινος ποιεῖν καὶ μηδενός . 
ἕκαστος δ’ οἷός ἐστι , τοιαῦτα λέγει καὶ πράττει καὶ οὕτω ζῇ , ἐὰν μή τινος ἕνεκα πράττῃ . 
καθ’ αὑτὸ δὲ τὸ μὲν ψεῦδος φαῦλον καὶ ψεκτόν , τὸ δ’ ἀληθὲς καλὸν καὶ ἐπαινετόν . 
οὕτω δὲ καὶ ὁ μὲν ἀληθευτικὸς μέσος ὢν ἐπαινετός , οἱ δὲ ψευδόμενοι ἀμφότεροι μὲν ψεκτοί , μᾶλλον δ’ ὁ ἀλαζών . 
περὶ ἑκατέρου δ’ εἴπωμεν , πρότερον δὲ περὶ τοῦ ἀληθευτικοῦ . 
οὐ γὰρ περὶ τοῦ ἐν ταῖς ὁμολογίαις ἀληθεύοντος λέγομεν , οὐδ’ ὅσα εἰς ἀδικίαν ἢ δικαιοσύνην συντείνει 
(ἄλλης γὰρ ἂν εἴη ταῦτ’ ἀρετῆς) , ἀλλ’ ἐν οἷς μηδενὸς τοιούτου διαφέροντος καὶ ἐν λόγῳ καὶ ἐν βίῳ ἀληθεύει τῷ τὴν ἕξιν τοιοῦτος εἶναι . 
δόξειε δ’ ἂν ὁ τοιοῦτος ἐπιεικὴς εἶναι . 
ὁ γὰρ φιλαλήθης , καὶ ἐν οἷς μὴ διαφέρει ἀληθεύων , ἀληθεύσει καὶ ἐν οἷς διαφέρει ἔτι μᾶλλον · ὡς γὰρ αἰσχρὸν τὸ ψεῦδος εὐλαβήσεται , ὅ γε καὶ καθ’ αὑτὸ ηὐλαβεῖτο · ὁ δὲ τοιοῦτος ἐπαινετός . 
ἐπὶ τὸ ἔλαττον δὲ μᾶλλον τοῦ ἀληθοῦς ἀποκλίνει · ἐμμελέστερον γὰρ φαίνεται διὰ τὸ ἐπαχθεῖς τὰς ὑπερβολὰς εἶναι . 
ὁ δὲ μείζω τῶν ὑπαρχόντων προσποιούμενος μηδενὸς ἕνεκα φαύλῳ μὲν ἔοικεν (οὐ γὰρ ἂν ἔχαιρε τῷ ψεύδεἰ , μάταιος δὲ φαίνεται μᾶλλον ἢ κακός · εἰ δ’ ἕνεκά τινος , ὁ μὲν δόξης ἢ τιμῆς οὐ λίαν ψεκτός , †ὡς ὁ ἀλαζών , † 
ὁ δὲ ἀργυρίου , ἢ ὅσα εἰς ἀργύριον , ἀσχημονέστερος (οὐκ ἐν τῇ δυνάμει δ’ ἐστὶν ὁ ἀλαζών , ἀλλ’ ἐν τῇ προαιρέσει · κατὰ τὴν ἕξιν γὰρ καὶ τῷ τοιόσδε εἶναι ἀλαζών ἐστιν) · ὥσπερ καὶ ψεύστης ὃ μὲν τῷ ψεύδει αὐτῷ χαίρων , ὃ δὲ δόξης ὀρεγόμενος ἢ κέρδους . 
οἱ μὲν οὖν δόξης χάριν ἀλαζονευόμενοι τὰ τοιαῦτα προσποιοῦνται ἐφ’ οἷς ἔπαινος ἢ εὐδαιμονισμός , οἱ δὲ κέρδους , ὧν καὶ ἀπόλαυσίς ἐστι τοῖς πέλας καὶ διαλαθεῖν ἔστι μὴ ὄντα , οἷον μάντιν σοφὸν ἰατρόν . 
διὰ τοῦτο οἱ πλεῖστοι προσποιοῦνται τὰ τοιαῦτα καὶ ἀλαζονεύονται · ἔστι γὰρ ἐν αὐτοῖς τὰ εἰρημένα . 
οἱ δ’ εἴρωνες ἐπὶ τὸ ἔλαττον λέγοντες χαριέστεροι μὲν τὰ ἤθη φαίνονται · οὐ γὰρ κέρδους ἕνεκα δοκοῦσι λέγειν , ἀλλὰ φεύγοντες τὸ ὀγκηρόν · μάλιστα δὲ καὶ οὗτοι τὰ ἔνδοξα ἀπαρνοῦνται , οἷον καὶ Σωκράτης ἐποίει . 
οἱ δὲ τὰ μικρὰ καὶ φανερὰ [προσποιούμενοι] 
βαυκοπανοῦργοι λέγονται καὶ εὐκαταφρονητότεροί εἰσιν · καὶ ἐνίοτε ἀλαζονεία φαίνεται , οἷον ἡ τῶν Λακώνων ἐσθής · καὶ γὰρ ἡ ὑπερβολὴ καὶ ἡ λίαν ἔλλειψις ἀλαζονικόν . 
οἱ δὲ μετρίως χρώμενοι τῇ εἰρωνείᾳ καὶ περὶ τὰ μὴ λίαν ἐμποδὼν καὶ φανερὰ εἰρωνευόμενοι χαρίεντες φαίνονται . 
ἀντικεῖσθαι δ’ ὁ ἀλαζὼν φαίνεται τῷ ἀληθευτικῷ · χείρων γάρ . 
οὔσης δὲ καὶ ἀναπαύσεως ἐν τῷ βίῳ , καὶ ἐν ταύτῃ διαγωγῆς μετὰ παιδιᾶς , δοκεῖ καὶ ἐνταῦθα εἶναι ὁμιλία τις ἐμμελής , 
καὶ οἷα δεῖ λέγειν καὶ ὥς , ὁμοίως δὲ καὶ ἀκούειν . 
διοίσει δὲ καὶ τὸ ἐν τοιούτοις λέγειν ἢ τοιούτων ἀκούειν . 
δῆλον δ’ ὡς καὶ περὶ ταῦτ’ ἔστιν ὑπερβολή τε καὶ ἔλλειψις τοῦ μέσου . 
οἱ μὲν οὖν τῷ γελοίῳ ὑπερβάλλοντες βωμολόχοι δοκοῦσιν εἶναι καὶ φορτικοί , γλιχόμενοι πάντως τοῦ γελοίου , καὶ μᾶλλον στοχαζόμενοι τοῦ γέλωτα ποιῆσαι ἢ τοῦ λέγειν εὐσχήμονα καὶ μὴ λυπεῖν τὸν σκωπτόμενον · οἱ δὲ μήτ’ αὐτοὶ ἂν εἰπόντες μηδὲν γελοῖον τοῖς τε λέγουσι δυσχεραίνοντες ἄγροικοι καὶ σκληροὶ δοκοῦσιν εἶναι . 
οἱ δ’ ἐμμελῶς παίζοντες εὐτράπελοι προσαγορεύονται , οἷον εὔτροποι · τοῦ γὰρ ἤθους αἱ τοιαῦται δοκοῦσι κινήσεις εἶναι , ὥσπερ δὲ τὰ σώματα ἐκ τῶν κινήσεων κρίνεται , οὕτω καὶ τὰ ἤθη . 
ἐπιπολάζοντος δὲ τοῦ γελοίου , καὶ τῶν πλείστων χαιρόντων τῇ παιδιᾷ καὶ τῷ σκώπτειν μᾶλλον ἢ δεῖ , καὶ οἱ βωμολόχοι εὐτράπελοι προσαγορεύονται ὡς χαρίεντες · ὅτι δὲ διαφέρουσι , καὶ οὐ μικρόν , ἐκ τῶν εἰρημένων δῆλον . 
τῇ μέσῃ δ’ ἕξει οἰκεῖον καὶ ἡ ἐπιδεξιότης ἐστίν · τοῦ δ’ ἐπιδεξίου ἐστὶ τοιαῦτα λέγειν καὶ ἀκούειν οἷα τῷ ἐπιεικεῖ καὶ ἐλευθερίῳ ἁρμόττει · ἔστι γάρ τινα πρέποντα τῷ τοιούτῳ λέγειν ἐν παιδιᾶς μέρει καὶ ἀκούειν , καὶ ἡ τοῦ ἐλευθερίου παιδιὰ διαφέρει τῆς τοῦ ἀνδραποδώδους , καὶ πεπαιδευμένου καὶ ἀπαιδεύτου . 
ἴδοι δ’ ἄν τις καὶ ἐκ τῶν κωμῳδιῶν τῶν παλαιῶν καὶ τῶν καινῶν · τοῖς μὲν γὰρ ἦν γελοῖον ἡ αἰσχρολογία , τοῖς δὲ μᾶλλον ἡ ὑπόνοια · διαφέρει δ’ οὐ μικρὸν ταῦτα πρὸς εὐσχημοσύνην . 
πότερον οὖν τὸν εὖ σκώπτοντα ὁριστέον τῷ λέγειν μὴ ἀπρεπῆ ἐλευθερίῳ , ἢ τῷ μὴ λυπεῖν τὸν ἀκούοντα ἢ καὶ τέρπειν ; 
ἢ καὶ τό γε τοιοῦτον ἀόριστον ; 
ἄλλο γὰρ ἄλλῳ μισητόν τε καὶ ἡδύ . 
τοιαῦτα δὲ καὶ ἀκούσεται · ἃ γὰρ ὑπομένει ἀκούων , ταῦτα καὶ ποιεῖν δοκεῖ . 
οὐ δὴ πᾶν ποιήσει · τὸ γὰρ σκῶμμα λοιδόρημά τι ἐστίν , οἱ δὲ νομοθέται ἔνια λοιδορεῖν κωλύουσιν · ἔδει δ’ ἴσως καὶ σκώπτειν . 
ὁ δὴ χαρίεις καὶ ἐλευθέριος οὕτως ἕξει , οἷον νόμος ὢν ἑαυτῷ . 
τοιοῦτος μὲν οὖν ὁ μέσος ἐστίν , εἴτ’ ἐπιδέξιος εἴτ’ εὐτράπελος λέγεται . 
ὁ δὲ βωμολόχος ἥττων ἐστὶ τοῦ γελοίου , καὶ οὔτε ἑαυτοῦ οὔτε τῶν ἄλλων ἀπεχόμενος εἰ γέλωτα ποιήσει , καὶ τοιαῦτα λέγων 
ὧν οὐδὲν ἂν εἴποι ὁ χαρίεις , ἔνια δ’ οὐδ’ ἂν ἀκούσαι . 
ὁ δ’ ἄγροικος εἰς τὰς τοιαύτας ὁμιλίας ἀχρεῖος · οὐθὲν γὰρ συμβαλλόμενος πᾶσι δυσχεραίνει . 
δοκεῖ δὲ ἡ ἀνάπαυσις καὶ ἡ παιδιὰ ἐν τῷ βίῳ εἶναι ἀναγκαῖον . 
τρεῖς οὖν αἱ εἰρημέναι ἐν τῷ βίῳ μεσότητες , εἰσὶ δὲ πᾶσαι περὶ λόγων τινῶν καὶ πράξεων κοινωνίαν . 
διαφέρουσι δ’ ὅτι ἣ μὲν περὶ ἀλήθειάν ἐστιν , αἳ δὲ περὶ τὸ ἡδύ . 
τῶν δὲ περὶ τὴν ἡδονὴν ἣ μὲν ἐν ταῖς παιδιαῖς , ἣ δ’ ἐν ταῖς κατὰ τὸν ἄλλον βίον ὁμιλίαις . 
περὶ δὲ αἰδοῦς ὥς τινος ἀρετῆς οὐ προσήκει λέγειν · πάθει γὰρ μᾶλλον ἔοικεν ἢ ἕξει . 
ὁρίζεται γοῦν φόβος τις ἀδοξίας , καὶ ἀποτελεῖται τῷ περὶ τὰ δεινὰ φόβῳ παραπλήσιον · ἐρυθραίνονται γὰρ οἱ αἰσχυνόμενοι , οἱ δὲ τὸν θάνατον φοβούμενοι ὠχριῶσιν . 
σωματικὰ δὴ φαίνεταί πως εἶναι ἀμφότερα , ὅπερ δοκεῖ πάθους μᾶλλον ἢ ἕξεως εἶναι . 
οὐ πάσῃ δ’ ἡλικίᾳ τὸ πάθος ἁρμόζει , ἀλλὰ τῇ νέᾳ . 
οἰόμεθα γὰρ δεῖν τοὺς τηλικούτους αἰδήμονας εἶναι διὰ τὸ πάθει ζῶντας πολλὰ ἁμαρτάνειν , ὑπὸ τῆς αἰδοῦς δὲ κωλύεσθαι · καὶ ἐπαινοῦμεν τῶν μὲν νέων τοὺς αἰδήμονας , πρεσβύτερον δ’ οὐδεὶς ἂν ἐπαινέσειεν ὅτι αἰσχυντηλός · οὐδὲν γὰρ οἰόμεθα δεῖν αὐτὸν πράττειν ἐφ’ οἷς ἐστὶν αἰσχύνη . 
οὐδὲ γὰρ ἐπιεικοῦς ἐστὶν ἡ αἰσχύνη , εἴπερ γίνεται ἐπὶ τοῖς φαύλοις (οὐ γὰρ πρακτέον τὰ τοιαῦτα · εἰ δ’ ἐστὶ τὰ μὲν κατ’ ἀλήθειαν αἰσχρὰ τὰ δὲ κατὰ δόξαν , οὐδὲν διαφέρει · οὐδέτερα γὰρ πρακτέα , ὥστ’ οὐκ αἰσχυντέον) · φαύλου δὲ καὶ τὸ εἶναι τοιοῦτον οἷον πράττειν τι τῶν αἰσχρῶν . 
τὸ δ’ οὕτως ἔχειν ὥστ’ εἰ πράξαι τι τῶν τοιούτων αἰσχύνεσθαι , καὶ διὰ τοῦτ’ οἴεσθαι ἐπιεικῆ εἶναι , ἄτοπον · ἐπὶ τοῖς ἑκουσίοις γὰρ ἡ αἰδώς , ἑκὼν δ’ ὁ ἐπιεικὴς οὐδέποτε πράξει τὰ φαῦλα . 
εἴη δ’ ἂν ἡ αἰδὼς ἐξ ὑποθέσεως ἐπιεικές · εἰ γὰρ πράξαι , αἰσχύνοιτ’ ἄν · οὐκ ἔστι δὲ τοῦτο περὶ τὰς ἀρετάς . 
εἰ δ’ ἡ ἀναισχυντία φαῦλον καὶ τὸ μὴ αἰδεῖσθαι τὰ αἰσχρὰ πράττειν , οὐδὲν μᾶλλον τὸν τὰ τοιαῦτα πράττοντα αἰσχύνεσθαι ἐπιεικές . 
οὐκ ἔστι δ’ οὐδ’ ἡ ἐγκράτεια ἀρετή , ἀλλά τις μικτή · δειχθήσεται δὲ περὶ αὐτῆς ἐν τοῖς ὕστερον . 
νῦν δὲ περὶ δικαιοσύνης εἴπωμεν . 
βοοκ 5 
περὶ δὲ δικαιοσύνης καὶ ἀδικίας σκεπτέον , περὶ ποίας τε τυγχάνουσιν οὖσαι πράξεις , καὶ ποία μεσότης ἐστὶν ἡ δικαιοσύνη , καὶ τὸ δίκαιον τίνων μέσον . 
ἡ δὲ σκέψις ἡμῖν ἔστω κατὰ τὴν αὐτὴν μέθοδον τοῖς προειρημένοις . 
ὁρῶμεν δὴ πάντας τὴν τοιαύτην ἕξιν βουλομένους λέγειν δικαιοσύνην , ἀφ’ ἧς πρακτικοὶ τῶν δικαίων εἰσὶ καὶ ἀφ’ ἧς δικαιοπραγοῦσι καὶ βούλονται τὰ δίκαια · τὸν αὐτὸν δὲ τρόπον καὶ περὶ ἀδικίας , ἀφ’ ἧς ἀδικοῦσι καὶ βούλονται τὰ ἄδικα . 
διὸ καὶ ἡμῖν πρῶτον ὡς ἐν τύπῳ ὑποκείσθω ταῦτα . 
οὐδὲ γὰρ τὸν αὐτὸν ἔχει τρόπον ἐπί τε τῶν ἐπιστημῶν καὶ δυνάμεων καὶ ἐπὶ τῶν ἕξεων . 
δύναμις μὲν γὰρ καὶ ἐπιστήμη δοκεῖ τῶν ἐναντίων ἡ αὐτὴ εἶναι , ἕξις δ’ ἡ ἐναντία τῶν ἐναντίων οὔ , οἷον ἀπὸ τῆς ὑγιείας οὐ πράττεται τὰ ἐναντία , ἀλλὰ τὰ ὑγιεινὰ μόνον · λέγομεν γὰρ ὑγιεινῶς βαδίζειν , ὅταν βαδίζῃ ὡς ἂν ὁ ὑγιαίνων . 
πολλάκις μὲν οὖν γνωρίζεται ἡ ἐναντία ἕξις ἀπὸ τῆς ἐναντίας , πολλάκις δὲ αἱ ἕξεις ἀπὸ τῶν ὑποκειμένων · ἐάν τε γὰρ ἡ εὐεξία ᾖ φανερά , καὶ ἡ καχεξία φανερὰ γίνεται , καὶ ἐκ τῶν εὐεκτικῶν ἡ εὐεξία καὶ ἐκ ταύτης τὰ εὐεκτικά . 
εἰ γάρ ἐστιν ἡ εὐεξία πυκνότης σαρκός , ἀνάγκη καὶ τὴν καχεξίαν εἶναι μανότητα σαρκὸς καὶ τὸ εὐεκτικὸν τὸ ποιητικὸν πυκνότητος ἐν σαρκί . 
ἀκολουθεῖ δ’ ὡς ἐπὶ τὸ πολύ , ἐὰν θάτερον πλεοναχῶς λέγηται , καὶ θάτερον πλεοναχῶς λέγεσθαι , οἷον εἰ τὸ δίκαιον , καὶ τὸ ἄδικον . 
ἔοικε δὲ πλεοναχῶς λέγεσθαι ἡ δικαιοσύνη καὶ ἡ ἀδικία , ἀλλὰ διὰ τὸ σύνεγγυς εἶναι τὴν ὁμωνυμίαν αὐτῶν λανθάνει καὶ οὐχ ὥσπερ ἐπὶ τῶν πόρρω δήλη μᾶλλον , (ἡ γὰρ διαφορὰ πολλὴ ἡ κατὰ τὴν ἰδέαν) 
οἷον ὅτι καλεῖται κλεὶς ὁμωνύμως ἥ τε ὑπὸ τὸν αὐχένα τῶν ζῴων καὶ ᾗ τὰς θύρας κλείουσιν . 
εἰλήφθω δὴ ὁ ἄδικος ποσαχῶς λέγεται . 
δοκεῖ δὴ ὅ τε παράνομος ἄδικος εἶναι καὶ ὁ πλεονέκτης καὶ ἄνισος , ὥστε δῆλον ὅτι καὶ [ὁ] 
δίκαιος ἔσται ὅ τε νόμιμος καὶ ὁ ἴσος . 
τὸ μὲν δίκαιον ἄρα τὸ νόμιμον καὶ τὸ ἴσον , τὸ δ’ ἄδικον τὸ παράνομον καὶ τὸ ἄνισον . 
ἐπεὶ δὲ πλεονέκτης ὁ ἄδικος , περὶ τἀγαθὰ ἔσται , οὐ πάντα , ἀλλὰ περὶ ὅσα εὐτυχία καὶ ἀτυχία , ἃ ἐστὶ μὲν ἁπλῶς ἀεὶ ἀγαθά , τινὶ δ’ οὐκ ἀεί . 
οἱ δ’ ἄνθρωποι ταῦτα εὔχονται καὶ διώκουσιν · δεῖ δ’ οὔ , ἀλλ’ εὔχεσθαι μὲν τὰ ἁπλῶς ἀγαθὰ καὶ αὑτοῖς ἀγαθὰ εἶναι , αἱρεῖσθαι δὲ τὰ αὑτοῖς ἀγαθά . 
ὁ δ’ ἄδικος οὐκ ἀεὶ τὸ πλέον αἱρεῖται , ἀλλὰ καὶ τὸ ἔλαττον ἐπὶ τῶν ἁπλῶς κακῶν · ἀλλ’ ὅτι δοκεῖ καὶ τὸ μεῖον κακὸν ἀγαθόν πως εἶναι , τοῦ δ’ ἀγαθοῦ ἐστὶν ἡ πλεονεξία , διὰ τοῦτο δοκεῖ πλεονέκτης εἶναι . 
ἔστι δ’ ἄνισος · τοῦτο γὰρ περιέχει καὶ κοινόν . 
ἐπεὶ δ’ ὁ παράνομος ἄδικος ἦν ὁ δὲ νόμιμος δίκαιος , δῆλον ὅτι πάντα τὰ νόμιμά ἐστί πως δίκαια · τά τε γὰρ ὡρισμένα ὑπὸ τῆς νομοθετικῆς νόμιμά ἐστι , καὶ ἕκαστον τούτων δίκαιον εἶναί φαμεν . 
οἱ δὲ νόμοι ἀγορεύουσι περὶ ἁπάντων , στοχαζόμενοι ἢ τοῦ κοινῇ συμφέροντος πᾶσιν ἢ τοῖς ἀρίστοις ἢ τοῖς κυρίοις [κατ’ ἀρετὴν] 
ἢ κατ’ ἄλλον τινὰ τρόπον τοιοῦτον · ὥστε ἕνα μὲν τρόπον δίκαια λέγομεν τὰ ποιητικὰ καὶ φυλακτικὰ εὐδαιμονίας καὶ τῶν μορίων αὐτῆς τῇ πολιτικῇ κοινωνίᾳ . 
προστάττει δ’ ὁ νόμος καὶ τὰ τοῦ ἀνδρείου ἔργα ποιεῖν , οἷον μὴ λείπειν τὴν τάξιν μηδὲ φεύγειν μηδὲ ῥιπτεῖν τὰ ὅπλα , καὶ τὰ τοῦ σώφρονος , οἷον μὴ μοιχεύειν μηδ’ ὑβρίζειν , καὶ τὰ τοῦ πράου , οἷον μὴ τύπτειν μηδὲ κακηγορεῖν , ὁμοίως δὲ καὶ κατὰ τὰς ἄλλας ἀρετὰς καὶ μοχθηρίας τὰ μὲν κελεύων τὰ δ’ ἀπαγορεύων , ὀρθῶς μὲν ὁ κείμενος ὀρθῶς , χεῖρον δ’ ὁ ἀπεσχεδιασμένος . 
αὕτη μὲν οὖν ἡ δικαιοσύνη ἀρετὴ μέν ἐστι τελεία , ἀλλ’ οὐχ ἁπλῶς ἀλλὰ πρὸς ἕτερον . 
καὶ διὰ τοῦτο πολλάκις κρατίστη τῶν ἀρετῶν εἶναι δοκεῖ ἡ δικαιοσύνη , καὶ οὔθ’ ἕσπερος οὔθ’ ἑῷος οὕτω θαυμαστός · καὶ παροιμιαζόμενοί φαμεν ἐν δὲ δικαιοσύνῃ συλλήβδην πᾶσ’ ἀρετὴ ἔνιτηεογ . 
147 καὶ τελεία μάλιστα ἀρετή , ὅτι τῆς τελείας ἀρετῆς χρῆσίς ἐστιν . 
τελεία δ’ ἐστίν , ὅτι ὁ ἔχων αὐτὴν καὶ πρὸς ἕτερον δύναται τῇ ἀρετῇ χρῆσθαι , ἀλλ’ οὐ μόνον καθ’ αὑτόν · πολλοὶ γὰρ ἐν μὲν τοῖς οἰκείοις τῇ ἀρετῇ δύνανται χρῆσθαι , ἐν δὲ τοῖς πρὸς ἕτερον ἀδυνατοῦσιν . 
καὶ διὰ τοῦτο εὖ δοκεῖ ἔχειν τὸ τοῦ Βίαντος , ὅτι ἀρχὴ ἄνδρα δείξει · πρὸς ἕτερον γὰρ καὶ ἐν κοινωνίᾳ ἤδη ὁ ἄρχων . 
διὰ δὲ τὸ αὐτὸ τοῦτο καὶ ἀλλότριον ἀγαθὸν δοκεῖ εἶναι ἡ δικαιοσύνη μόνη τῶν ἀρετῶν , ὅτι πρὸς ἕτερόν ἐστιν · ἄλλῳ γὰρ τὰ συμφέροντα πράττει , ἢ ἄρχοντι ἢ κοινωνῷ . 
κάκιστος μὲν οὖν ὁ καὶ πρὸς αὑτὸν καὶ πρὸς τοὺς φίλους χρώμενος τῇ μοχθηρίᾳ , ἄριστος δ’ οὐχ ὁ πρὸς αὑτὸν τῇ ἀρετῇ ἀλλὰ πρὸς ἕτερον · τοῦτο γὰρ ἔργον χαλεπόν . 
αὕτη μὲν οὖν ἡ δικαιοσύνη οὐ μέρος ἀρετῆς ἀλλ’ ὅλη ἀρετή ἐστιν , οὐδ’ ἡ ἐναντία ἀδικία μέρος κακίας ἀλλ’ ὅλη κακία . 
τί δὲ διαφέρει ἡ ἀρετὴ καὶ ἡ δικαιοσύνη αὕτη , δῆλον ἐκ τῶν εἰρημένων · ἔστι μὲν γὰρ ἡ αὐτή , τὸ δ’ εἶναι οὐ τὸ αὐτό , ἀλλ’ ᾗ μὲν πρὸς ἕτερον , δικαιοσύνη , ᾗ δὲ τοιάδε ἕξις ἁπλῶς , ἀρετή . 
ζητοῦμεν δέ γε τὴν ἐν μέρει ἀρετῆς δικαιοσύνην · ἔστι γάρ τις , ὡς φαμέν . 
ὁμοίως δὲ καὶ περὶ ἀδικίας τῆς κατὰ μέρος . 
σημεῖον δ’ ὅτι ἔστιν · κατὰ μὲν γὰρ τὰς ἄλλας μοχθηρίας ὁ ἐνεργῶν ἀδικεῖ μέν , πλεονεκτεῖ δ’ οὐδέν , οἷον ὁ ῥίψας τὴν ἀσπίδα διὰ δειλίαν ἢ κακῶς εἰπὼν διὰ χαλεπότητα ἢ οὐ βοηθήσας χρήμασι δῑ ἀνελευθερίαν · ὅταν δὲ πλεονεκτῇ , πολλάκις κατ’ οὐδεμίαν τῶν τοιούτων , ἀλλὰ μὴν οὐδὲ κατὰ πάσας , κατὰ πονηρίαν δέ γε τινά (ψέγομεν γάῤ 
καὶ κατ’ ἀδικίαν . 
ἔστιν ἄρ’ ἄλλη τις ἀδικία ὡς μέρος τῆς ὅλης , καὶ ἄδικόν τι ἐν μέρει τοῦ ὅλου ἀδίκου τοῦ παρὰ τὸν νόμον . 
ἔτι εἰ ὃ μὲν τοῦ κερδαίνειν ἕνεκα μοιχεύει καὶ προσλαμβάνων , ὃ δὲ προστιθεὶς καὶ ζημιούμενος δῑ ἐπιθυμίαν , οὗτος μὲν ἀκόλαστος δόξειεν ἂν εἶναι μᾶλλον ἢ πλεονέκτης , ἐκεῖνος δ’ ἄδικος , ἀκόλαστος δ’ οὔ · δῆλον ἄρα ὅτι διὰ τὸ κερδαίνειν . 
ἔτι περὶ μὲν τἆλλα πάντα ἀδικήματα γίνεται ἡ ἐπαναφορὰ ἐπί τινα μοχθηρίαν ἀεί , οἷον εἰ ἐμοίχευσεν , ἐπ’ ἀκολασίαν , εἰ ἐγκατέλιπε τὸν παραστάτην , ἐπὶ δειλίαν , εἰ ἐπάταξεν , ἐπ’ ὀργήν · εἰ δ’ ἐκέρδανεν , ἐπ’ οὐδεμίαν μοχθηρίαν ἀλλ’ ἢ ἐπ’ ἀδικίαν . 
ὥστε φανερὸν ὅτι ἔστι τις ἀδικία παρὰ τὴν ὅλην ἄλλη ἐν μέρει , συνώνυμος , ὅτι ὁ ὁρισμὸς ἐν τῷ αὐτῷ γένει · 
ἄμφω γὰρ ἐν τῷ πρὸς ἕτερον ἔχουσι τὴν δύναμιν , ἀλλ’ ἣ μὲν περὶ τιμὴν ἢ χρήματα ἢ σωτηρίαν , ἢ εἴ τινι ἔχοιμεν ἑνὶ ὀνόματι περιλαβεῖν ταῦτα πάντα , καὶ δῑ ἡδονὴν τὴν ἀπὸ τοῦ κέρδους , ἣ δὲ περὶ ἅπαντα περὶ ὅσα ὁ σπουδαῖος . 
ὅτι μὲν οὖν εἰσὶν αἱ δικαιοσύναι πλείους , καὶ ὅτι ἔστι τις καὶ ἑτέρα παρὰ τὴν ὅλην ἀρετήν , δῆλον · τίς δὲ καὶ ποία τις , ληπτέον . 
διώρισται δὴ τὸ ἄδικον τό τε παράνομον καὶ τὸ ἄνισον , τὸ δὲ δίκαιον τό τε νόμιμον καὶ τὸ ἴσον . 
κατὰ μὲν οὖν τὸ παράνομον ἡ πρότερον εἰρημένη ἀδικία ἐστίν . 
ἐπεὶ δὲ τὸ ἄνισον καὶ τὸ παράνομον οὐ ταὐτὸν ἀλλ’ ἕτερον ὡς μέρος πρὸς ὅλον (τὸ μὲν γὰρ ἄνισον ἅπαν παράνομον , τὸ δὲ παράνομον οὐχ ἅπαν ἄνισον) , καὶ τὸ ἄδικον καὶ ἡ ἀδικία οὐ ταὐτὰ ἀλλ’ ἕτερα ἐκείνων , τὰ μὲν ὡς μέρη τὰ δ’ ὡς ὅλα · μέρος γὰρ αὕτη ἡ ἀδικία τῆς ὅλης ἀδικίας , ὁμοίως δὲ καὶ ἡ δικαιοσύνη τῆς δικαιοσύνης . 
ὥστε καὶ περὶ τῆς ἐν μέρει δικαιοσύνης καὶ περὶ τῆς ἐν μέρει ἀδικίας λεκτέον , καὶ τοῦ δικαίου καὶ ἀδίκου ὡσαύτως . 
ἡ μὲν οὖν κατὰ τὴν ὅλην ἀρετὴν τεταγμένη δικαιοσύνη καὶ ἀδικία , ἣ μὲν τῆς ὅλης ἀρετῆς οὖσα χρῆσις πρὸς ἄλλον ἣ δὲ τῆς κακίας , ἀφείσθω . 
καὶ τὸ δίκαιον δὲ καὶ τὸ ἄδικον τὸ κατὰ ταύτας φανερὸν ὡς διοριστέον · σχεδὸν γὰρ τὰ πολλὰ τῶν νομίμων τὰ ἀπὸ τῆς ὅλης ἀρετῆς προσταττόμενά ἐστιν · καθ’ ἑκάστην γὰρ ἀρετὴν προστάττει ζῆν καὶ καθ’ ἑκάστην μοχθηρίαν κωλύει ὁ νόμος . 
τὰ δὲ ποιητικὰ τῆς ὅλης ἀρετῆς ἐστὶ τῶν νομίμων ὅσα νενομοθέτηται περὶ παιδείαν τὴν πρὸς τὸ κοινόν . 
περὶ δὲ τῆς καθ’ ἕκαστον παιδείας , καθ’ ἣν ἁπλῶς ἀνὴρ ἀγαθός ἐστι , πότερον τῆς πολιτικῆς ἐστὶν ἢ ἑτέρας , ὕστερον διοριστέον · οὐ γὰρ ἴσως ταὐτὸν ἀνδρί τ’ ἀγαθῷ εἶναι καὶ πολίτῃ παντί . 
τῆς δὲ κατὰ μέρος δικαιοσύνης καὶ τοῦ κατ’ αὐτὴν δικαίου ἓν μέν ἐστιν εἶδος τὸ ἐν ταῖς διανομαῖς τιμῆς ἢ χρημάτων ἢ τῶν ἄλλων ὅσα μεριστὰ τοῖς κοινωνοῦσι τῆς πολιτείας (ἐν τούτοις γὰρ ἔστι καὶ ἄνισον ἔχειν καὶ ἴσον ἕτερον ἑτέροὐ , 
ἓν δὲ τὸ ἐν τοῖς συναλλάγμασι διορθωτικόν . 
τούτου δὲ μέρη δύο · τῶν γὰρ συναλλαγμάτων τὰ μὲν ἑκούσιά ἐστι τὰ δ’ ἀκούσια , ἑκούσια μὲν τὰ τοιάδε οἷον πρᾶσις ὠνὴ δανεισμὸς ἐγγύη χρῆσις παρακαταθήκη μίσθωσις (ἑκούσια δὲ λέγεται , ὅτι ἡ ἀρχὴ τῶν συναλλαγμάτων τούτων ἑκούσιος) , τῶν δ’ ἀκουσίων τὰ μὲν λαθραῖα , οἷον κλοπὴ μοιχεία φαρμακεία προαγωγεία δουλαπατία δολοφονία ψευδομαρτυρία , τὰ δὲ βίαια , οἷον αἰκία δεσμὸς θάνατος ἁρπαγὴ πήρωσις κακηγορία προπηλακισμός . 
ἐπεὶ δ’ ὅ τ’ ἄδικος ἄνισος καὶ τὸ ἄδικον ἄνισον , δῆλον ὅτι καὶ μέσον τι ἔστι τοῦ ἀνίσου . 
τοῦτο δ’ ἐστὶ τὸ ἴσον · ἐν ὁποίᾳ γὰρ πράξει ἔστι τὸ πλέον καὶ τὸ ἔλαττον , ἔστι καὶ τὸ ἴσον . 
εἰ οὖν τὸ ἄδικον ἄνισον , τὸ δίκαιον ἴσον · ὅπερ καὶ ἄνευ λόγου δοκεῖ πᾶσιν . 
ἐπεὶ δὲ τὸ ἴσον μέσον , τὸ δίκαιον μέσον τι ἂν εἴη . 
ἔστι δὲ τὸ ἴσον ἐν ἐλαχίστοις δυσίν . 
ἀνάγκη τοίνυν τὸ δίκαιον μέσον τε καὶ ἴσον εἶναι καὶ πρός τι καὶ τισίν , καὶ ᾗ μὲν μέσον , τινῶν (ταῦτα δ’ ἐστὶ πλεῖον καὶ ἔλαττον) , ᾗ δ’ ἴσον , δυοῖν , ᾗ δὲ δίκαιον , τισίν . 
ἀνάγκη ἄρα τὸ δίκαιον ἐν ἐλαχίστοις εἶναι τέτταρσιν · οἷς τε γὰρ δίκαιον τυγχάνει ὄν , δύο ἐστί , καὶ ἐν οἷς , τὰ πράγματα , δύο . 
καὶ ἡ αὐτὴ ἔσται ἰσότης , οἷς καὶ ἐν οἷς · ὡς γὰρ ἐκεῖνα ἔχει , τὰ ἐν οἷς , οὕτω κἀκεῖνα ἔχει · εἰ γὰρ μὴ ἴσοι , οὐκ ἴσα ἕξουσιν , ἀλλ’ ἐντεῦθεν αἱ μάχαι καὶ τὰ ἐγκλήματα , ὅταν ἢ μὴ ἴσα ἴσοι ἢ μὴ ἴσοι ἴσα ἔχωσι καὶ νέμωνται . 
ἔτι ἐκ τοῦ κατ’ ἀξίαν τοῦτο δῆλον · τὸ γὰρ δίκαιον ἐν ταῖς νομαῖς ὁμολογοῦσι πάντες κατ’ ἀξίαν τινὰ δεῖν εἶναι , τὴν μέντοι ἀξίαν οὐ τὴν αὐτὴν λέγουσι πάντες [ὑπάρχειν] , ἀλλ’ οἱ μὲν δημοκρατικοὶ ἐλευθερίαν , οἱ δ’ ὀλιγαρχικοὶ πλοῦτον , οἳ δ’ εὐγένειαν , οἱ δ’ ἀριστοκρατικοὶ ἀρετήν . 
ἔστιν ἄρα τὸ δίκαιον ἀνάλογόν τι . 
τὸ γὰρ ἀνάλογον οὐ μόνον ἐστὶ μοναδικοῦ ἀριθμοῦ ἴδιον , ἀλλ’ ὅλως ἀριθμοῦ · ἡ γὰρ ἀναλογία ἰσότης ἐστὶ λόγων , καὶ ἐν τέτταρσιν ἐλαχίστοις . 
ἡ μὲν οὖν διῃρημένη ὅτι ἐν τέτταρσι , δῆλον . 
ἀλλὰ καὶ ἡ συνεχής · τῷ γὰρ ἑνὶ ὡς δυσὶ χρῆται καὶ δὶς λέγει , 
οἷον ὡς ἡ τοῦ α πρὸς τὴν τοῦ β , οὕτως ἡ τοῦ β πρὸς τὴν τοῦ γ. δὶς οὖν ἡ τοῦ β εἴρηται · ὥστ’ ἐὰν ἡ τοῦ β τεθῇ δίς , τέτταρα ἔσται τὰ ἀνάλογα . 
ἔστι δὲ καὶ τὸ δίκαιον ἐν τέτταρσιν ἐλαχίστοις , καὶ ὁ λόγος ὁ αὐτός · διῄρηται γὰρ ὁμοίως οἷς τε καὶ ἅ . 
ἔσται ἄρα ὡς ὁ α ὅρος πρὸς τὸν β , οὕτως ὁ γ πρὸς τὸν δ , καὶ ἐναλλὰξ ἄρα , ὡς ὁ α πρὸς τὸν γ , ὁ β πρὸς τὸν δ. ὥστε καὶ τὸ ὅλον πρὸς τὸ ὅλον · ὅπερ ἡ νομὴ συνδυάζει , κἂν οὕτω συντεθῇ , δικαίως συνδυάζει . 
ἡ ἄρα τοῦ α ὅρου τῷ γ καὶ ἡ τοῦ β τῷ δ σύζευξις τὸ ἐν διανομῇ δίκαιόν ἐστι , καὶ μέσον τὸ δίκαιον τοῦτ’ ἐστί , <τὸ δ’ ἄδικον> 
τὸ παρὰ τὸ ἀνάλογον · τὸ γὰρ ἀνάλογον μέσον , τὸ δὲ δίκαιον ἀνάλογον . 
καλοῦσι δὲ τὴν τοιαύτην ἀναλογίαν γεωμετρικὴν οἱ μαθηματικοί · ἐν γὰρ τῇ γεωμετρικῇ συμβαίνει καὶ τὸ ὅλον πρὸς τὸ ὅλον ὅπερ ἑκάτερον πρὸς ἑκάτερον . 
ἔστι δ’ οὐ συνεχὴς αὕτη ἡ ἀναλογία · οὐ γὰρ γίνεται εἷς ἀριθμῷ ὅρος , ᾧ καὶ ὅ . 
τὸ μὲν οὖν δίκαιον τοῦτο , τὸ ἀνάλογον · τὸ δ’ ἄδικον τὸ παρὰ τὸ ἀνάλογον . 
γίνεται ἄρα τὸ μὲν πλέον τὸ δ’ ἔλαττον , ὅπερ καὶ ἐπὶ τῶν ἔργων συμβαίνει · ὁ μὲν γὰρ ἀδικῶν πλέον ἔχει , ὁ δ’ ἀδικούμενος ἔλαττον τοῦ ἀγαθοῦ . 
ἐπὶ δὲ τοῦ κακοῦ ἀνάπαλιν · ἐν ἀγαθοῦ γὰρ λόγῳ γίνεται τὸ ἔλαττον κακὸν πρὸς τὸ μεῖζον κακόν · ἔστι γὰρ τὸ ἔλαττον κακὸν μᾶλλον αἱρετὸν τοῦ μείζονος , τὸ δ’ αἱρετὸν ἀγαθόν , καὶ τὸ μᾶλλον μεῖζον . 
τὸ μὲν οὖν ἓν εἶδος τοῦ δικαίου τοῦτ’ ἐστίν . 
τὸ δὲ λοιπὸν ἓν τὸ διορθωτικόν , ὃ γίνεται ἐν τοῖς συναλλάγμασι καὶ τοῖς ἑκουσίοις καὶ τοῖς ἀκουσίοις . 
τοῦτο δὲ τὸ δίκαιον ἄλλο εἶδος ἔχει τοῦ πρότερον . 
τὸ μὲν γὰρ διανεμητικὸν δίκαιον τῶν κοινῶν ἀεὶ κατὰ τὴν ἀναλογίαν ἐστὶ τὴν εἰρημένην · καὶ γὰρ ἀπὸ χρημάτων κοινῶν ἐὰν γίνηται ἡ διανομή , ἔσται κατὰ τὸν λόγον τὸν αὐτὸν ὅνπερ ἔχουσι πρὸς ἄλληλα τὰ εἰσενεχθέντα · καὶ τὸ ἄδικον τὸ ἀντικείμενον τῷ δικαίῳ τούτῳ τὸ παρὰ τὸ ἀνάλογόν ἐστιν . 
τὸ δ’ ἐν τοῖς συναλλάγμασι δίκαιον ἐστὶ μὲν ἴσον τι , καὶ τὸ ἄδικον ἄνισον , 
ἀλλ’ οὐ κατὰ τὴν ἀναλογίαν ἐκείνην ἀλλὰ κατὰ τὴν ἀριθμητικήν . 
οὐδὲν γὰρ διαφέρει , εἰ ἐπιεικὴς φαῦλον ἀπεστέρησεν ἢ φαῦλος ἐπιεικῆ , οὐδ’ εἰ ἐμοίχευσεν ἐπιεικὴς ἢ φαῦλος · ἀλλὰ πρὸς τοῦ βλάβους τὴν διαφορὰν μόνον βλέπει ὁ νόμος , καὶ χρῆται ὡς ἴσοις , εἰ ὃ μὲν ἀδικεῖ ὃ δ’ ἀδικεῖται , καὶ εἰ ἔβλαψεν ὃ δὲ βέβλαπται . 
ὥστε τὸ ἄδικον τοῦτο ἄνισον ὂν ἰσάζειν πειρᾶται ὁ δικαστής · καὶ γὰρ ὅταν ὃ μὲν πληγῇ ὃ δὲ πατάξῃ , ἢ καὶ κτείνῃ ὃ δ’ ἀποθάνῃ , διῄρηται τὸ πάθος καὶ ἡ πρᾶξις εἰς ἄνισα · ἀλλὰ πειρᾶται τῇ ζημίᾳ ἰσάζειν , ἀφαιρῶν τοῦ κέρδους . 
λέγεται γὰρ ὡς ἁπλῶς εἰπεῖν ἐπὶ τοῖς τοιούτοις , κἂν εἰ μή τισιν οἰκεῖον ὄνομα εἴη , τὸ κέρδος , οἷον τῷ πατάξαντι , καὶ ἡ ζημία τῷ παθόντι · ἀλλ’ ὅταν γε μετρηθῇ τὸ πάθος , καλεῖται τὸ μὲν ζημία τὸ δὲ κέρδος . 
ὥστε τοῦ μὲν πλείονος καὶ ἐλάττονος τὸ ἴσον μέσον , τὸ δὲ κέρδος καὶ ἡ ζημία τὸ μὲν πλέον τὸ δ’ ἔλαττον ἐναντίως , τὸ μὲν τοῦ ἀγαθοῦ πλέον τοῦ κακοῦ δ’ ἔλαττον κέρδος , τὸ δ’ ἐναντίον ζημία · ὧν ἦν μέσον τὸ ἴσον , ὃ λέγομεν εἶναι δίκαιον · ὥστε τὸ ἐπανορθωτικὸν δίκαιον ἂν εἴη τὸ μέσον ζημίας καὶ κέρδους . 
διὸ καὶ ὅταν ἀμφισβητῶσιν , ἐπὶ τὸν δικαστὴν καταφεύγουσιν · τὸ δ’ ἐπὶ τὸν δικαστὴν ἰέναι ἰέναι ἐστὶν ἐπὶ τὸ δίκαιον · ὁ γὰρ δικαστὴς βούλεται εἶναι οἷον δίκαιον ἔμψυχον · καὶ ζητοῦσι δικαστὴν μέσον , καὶ καλοῦσιν ἔνιοι μεσιδίους , ὡς ἐὰν τοῦ μέσου τύχωσι , τοῦ δικαίου τευξόμενοι . 
μέσον ἄρα τι τὸ δίκαιον , εἴπερ καὶ ὁ δικαστής . 
ὁ δὲ δικαστὴς ἐπανισοῖ , καὶ ὥσπερ γραμμῆς εἰς ἄνισα τετμημένης , ᾧ τὸ μεῖζον τμῆμα τῆς ἡμισείας ὑπερέχει , τοῦτ’ ἀφεῖλε καὶ τῷ ἐλάττονι τμήματι προσέθηκεν . 
ὅταν δὲ δίχα διαιρεθῇ τὸ ὅλον , τότε φασὶν ἔχειν τὸ αὑτοῦ ὅταν λάβωσι τὸ ἴσον . 
τὸ δ’ ἴσον μέσον ἐστὶ τῆς μείζονος καὶ ἐλάττονος κατὰ τὴν ἀριθμητικὴν ἀναλογίαν . 
διὰ τοῦτο καὶ ὀνομάζεται δίκαιον , ὅτι δίχα ἐστίν , ὥσπερ ἂν εἴ τις εἴποι δίχαιον , καὶ ὁ δικαστὴς διχαστής . 
ἐπὰν γὰρ δύο ἴσων ἀφαιρεθῇ ἀπὸ θατέρου , πρὸς θάτερον δὲ προστεθῇ , δυσὶ τούτοις ὑπερέχει θάτερον · εἰ γὰρ ἀφῃρέθη μέν , μὴ προσετέθη δέ , ἑνὶ ἂν μόνον ὑπερεῖχεν . 
τοῦ μέσου ἄρα ἑνί , καὶ τὸ μέσον , ἀφ’ οὗ ἀφῃρέθη , ἑνί . 
τούτῳ ἄρα γνωριοῦμεν τί τε ἀφελεῖν δεῖ ἀπὸ τοῦ πλέον ἔχοντος , καὶ τί προσθεῖναι τῷ ἔλαττον ἔχοντι · ᾧ μὲν γὰρ τὸ μέσον ὑπερέχει , τοῦτο προσθεῖναι δεῖ τῷ ἔλαττον ἔχοντι , ᾧ δ’ ὑπερέχεται , ἀφελεῖν ἀπὸ τοῦ μεγίστου . 
ἴσαι αἱ ἐφ’ ὧν αα ββ γγ ἀλλήλαις · ἀπὸ τῆς αα ἀφῃρήσθω τὸ αε , καὶ προσκείσθω τῇ γγ τὸ ἐφ’ ᾧ γδ , ὥστε ὅλη ἡ δγγ τῆς εα ὑπερέχει τῷ γδ καὶ τῷ γζ · τῆς ἄρα ββ τῷ γδ . 
[ἔστι δὲ τοῦτο καὶ ἐπὶ τῶν ἄλλων τεχνῶν · ἀνῃροῦντο γὰρ ἄν , εἰ μὴ ἐποίει τὸ ποιοῦν καὶ ὅσον καὶ οἷον , καὶ τὸ πάσχον ἔπασχε τοῦτο καὶ τοσοῦτον καὶ τοιοῦτον.] 
ἐλήλυθε δὲ τὰ ὀνόματα ταῦτα , ἥ τε ζημία καὶ τὸ κέρδος , ἐκ τῆς ἑκουσίου ἀλλαγῆς · τὸ μὲν γὰρ πλέον ἔχειν ἢ τὰ αὑτοῦ κερδαίνειν λέγεται , τὸ δ’ ἔλαττον τῶν ἐξ ἀρχῆς ζημιοῦσθαι , οἷον ἐν τῷ ὠνεῖσθαι καὶ πωλεῖν καὶ ἐν ὅσοις ἄλλοις ἄδειαν δέδωκεν ὁ νόμος · ὅταν δὲ μήτε πλέον μήτ’ ἔλαττον ἀλλ’ αὐτὰ <τὰ> 
δῑ αὐτῶν γένηται , τὰ αὑτῶν φασὶν ἔχειν καὶ οὔτε ζημιοῦσθαι οὔτε κερδαίνειν . 
ὥστε κέρδους τινὸς καὶ ζημίας μέσον τὸ δίκαιόν ἐστι τῶν παρὰ τὸ ἑκούσιον , τὸ ἴσον ἔχειν καὶ πρότερον καὶ ὕστερον . 
δοκεῖ δέ τισι καὶ τὸ ἀντιπεπονθὸς εἶναι ἁπλῶς δίκαιον , ὥσπερ οἱ Πυθαγόρειοι ἔφασαν · ὡρίζοντο γὰρ ἁπλῶς τὸ δίκαιον τὸ ἀντιπεπονθὸς ἄλλῳ . 
τὸ δ’ ἀντιπεπονθὸς οὐκ ἐφαρμόττει οὔτ’ ἐπὶ τὸ νεμητικὸν δίκαιον οὔτ’ ἐπὶ τὸ διορθωτικόν—καίτοι βούλονταί γε τοῦτο λέγειν καὶ τὸ Ῥαδαμάνθυος δίκαιον · εἴ κε πάθοι τά τ’ ἔρεξε , δίκη κ’ ἰθεῖα γένοιτο—πολλαχοῦ γὰρ διαφωνεῖ · οἷον εἰ ἀρχὴν ἔχων ἐπάταξεν , οὐ δεῖ ἀντιπληγῆναι , καὶ εἰ ἄρχοντα ἐπάταξεν , οὐ πληγῆναι μόνον δεῖ ἀλλὰ καὶ κολασθῆναι . 
ἔτι τὸ ἑκούσιον καὶ τὸ ἀκούσιον διαφέρει πολύ . 
ἀλλ’ ἐν μὲν ταῖς κοινωνίαις ταῖς ἀλλακτικαῖς συνέχει τὸ τοιοῦτον δίκαιον , τὸ ἀντιπεπονθὸς κατ’ ἀναλογίαν καὶ μὴ κατ’ ἰσότητα . 
τῷ ἀντιποιεῖν γὰρ ἀνάλογον συμμένει ἡ πόλις . 
ἢ γὰρ τὸ κακῶς ζητοῦσιν · 
εἰ δὲ μή , δουλεία δοκεῖ εἶναι [εἰ μὴ ἀντιποιήσει] · ἢ τὸ εὖ · εἰ δὲ μή , μετάδοσις οὐ γίνεται , τῇ μεταδόσει δὲ συμμένουσιν . 
διὸ καὶ Χαρίτων ἱερὸν ἐμποδὼν ποιοῦνται , ἵν’ ἀνταπόδοσις ᾖ · τοῦτο γὰρ ἴδιον χάριτος · ἀνθυπηρετῆσαι γὰρ δεῖ τῷ χαρισαμένῳ , καὶ πάλιν αὐτὸν ἄρξαι χαριζόμενον . 
ποιεῖ δὲ τὴν ἀντίδοσιν τὴν κατ’ ἀναλογίαν ἡ κατὰ διάμετρον σύζευξις . 
οἰκοδόμος ἐφ’ ᾧ α , σκυτοτόμος ἐφ’ ᾧ β , οἰκία ἐφ’ ᾧ γ , ὑπόδημα ἐφ’ ᾧ δ. δεῖ οὖν λαμβάνειν τὸν οἰκοδόμον παρὰ τοῦ σκυτοτόμου τὸ ἐκείνου ἔργον , καὶ αὐτὸν ἐκείνῳ μεταδιδόναι τὸ αὑτοῦ . 
ἐὰν οὖν πρῶτον ᾖ τὸ κατὰ τὴν ἀναλογίαν ἴσον , εἶτα τὸ ἀντιπεπονθὸς γένηται , ἔσται τὸ λεγόμενον . 
εἰ δὲ μή , οὐκ ἴσον , οὐδὲ συμμένει · οὐθὲν γὰρ κωλύει κρεῖττον εἶναι τὸ θατέρου ἔργον ἢ τὸ θατέρου · δεῖ οὖν ταῦτα ἰσασθῆναι . 
ἔστι δὲ τοῦτο καὶ ἐπὶ τῶν ἄλλων τεχνῶν · ἀνῃροῦντο γὰρ ἄν , εἰ μὴ <ὃ> 
ἐποίει τὸ ποιοῦν καὶ ὅσον καὶ οἷον , καὶ τὸ πάσχον ἔπασχε τοῦτο καὶ τοσοῦτον καὶ τοιοῦτον . 
οὐ γὰρ ἐκ δύο ἰατρῶν γίνεται κοινωνία , ἀλλ’ ἐξ ἰατροῦ καὶ γεωργοῦ , καὶ ὅλως ἑτέρων καὶ οὐκ ἴσων · ἀλλὰ τούτους δεῖ ἰσασθῆναι . 
διὸ πάντα συμβλητὰ δεῖ πως εἶναι , ὧν ἐστὶν ἀλλαγή . 
ἐφ’ ὃ τὸ νόμισμ’ ἐλήλυθε , καὶ γίνεταί πως μέσον · πάντα γὰρ μετρεῖ , ὥστε καὶ τὴν ὑπεροχὴν καὶ τὴν ἔλλειψιν , πόσα ἄττα δὴ ὑποδήματ’ ἴσον οἰκίᾳ ἢ τροφῇ . 
δεῖ τοίνυν ὅπερ οἰκοδόμος πρὸς σκυτοτόμον , τοσαδὶ ὑποδήματα πρὸς οἰκίαν ἢ τροφήν . 
εἰ γὰρ μὴ τοῦτο , οὐκ ἔσται ἀλλαγὴ οὐδὲ κοινωνία . 
τοῦτο δ’ , εἰ μὴ ἴσα εἴη πως , οὐκ ἔσται . 
δεῖ ἄρα ἑνί τινι πάντα μετρεῖσθαι , ὥσπερ ἐλέχθη πρότερον . 
τοῦτο δ’ ἐστὶ τῇ μὲν ἀληθείᾳ ἡ χρεία , ἣ πάντα συνέχει · εἰ γὰρ μηθὲν δέοιντο ἢ μὴ ὁμοίως , ἢ οὐκ ἔσται ἀλλαγὴ ἢ οὐχ ἡ αὐτή · οἷον δ’ ὑπάλλαγμα τῆς χρείας τὸ νόμισμα γέγονε κατὰ συνθήκην · καὶ διὰ τοῦτο τοὔνομα ἔχει νόμισμα , ὅτι οὐ φύσει ἀλλὰ νόμῳ ἐστί , καὶ ἐφ’ ἡμῖν μεταβαλεῖν καὶ ποιῆσαι ἄχρηστον . 
ἔσται δὴ ἀντιπεπονθός , ὅταν ἰσασθῇ , ὥστε ὅπερ γεωργὸς πρὸς σκυτοτόμον , τὸ ἔργον τὸ τοῦ σκυτοτόμου πρὸς τὸ τοῦ γεωργοῦ . 
εἰς σχῆμα δ’ ἀναλογίας οὐ δεῖ ἄγειν , ὅταν ἀλλάξωνται (εἰ δὲ μή , ἀμφοτέρας ἕξει τὰς ὑπεροχὰς τὸ ἕτερον ἄκρον) , ἀλλ’ ὅταν ἔχωσι τὰ αὑτῶν . 
οὕτως ἴσοι καὶ κοινωνοί , ὅτι αὕτη ἡ ἰσότης δύναται ἐπ’ αὐτῶν γίνεσθαι . 
γεωργὸς α , τροφὴ γ , σκυτοτόμος β , τὸ ἔργον αὐτοῦ τὸ ἰσασμένον δ. εἰ δ’ οὕτω μὴ ἦν ἀντιπεπονθέναι , οὐκ ἂν ἦν κοινωνία . 
ὅτι δ’ ἡ χρεία συνέχει ὥσπερ ἕν τι ὄν , δηλοῖ ὅτι ὅταν μὴ ἐν χρείᾳ ὦσιν ἀλλήλων , ἢ ἀμφότεροι ἢ ἅτερος , οὐκ ἀλλάττονται , †ὥσπερ ὅταν οὗ ἔχει αὐτὸς δέηταί τις , οἷον οἴνου , διδόντες σίτου ἐξαγωγήν.† 
δεῖ ἄρα τοῦτο ἰσασθῆναι . 
ὑπὲρ δὲ τῆς μελλούσης ἀλλαγῆς , εἰ νῦν μηδὲν δεῖται , ὅτι ἔσται ἂν δεηθῇ , τὸ νόμισμα οἷον ἐγγυητής ἐσθ’ ἡμῖν · δεῖ γὰρ τοῦτο φέροντι εἶναι λαβεῖν . 
πάσχει μὲν οὖν καὶ τοῦτο τὸ αὐτό · οὐ γὰρ ἀεὶ ἴσον δύναται · ὅμως δὲ βούλεται μένειν μᾶλλον . 
διὸ δεῖ πάντα τετιμῆσθαι · οὕτω γὰρ ἀεὶ ἔσται ἀλλαγή , εἰ δὲ τοῦτο , κοινωνία . 
τὸ δὴ νόμισμα ὥσπερ μέτρον σύμμετρα ποιῆσαν ἰσάζει · οὔτε γὰρ ἂν μὴ οὔσης ἀλλαγῆς κοινωνία ἦν , οὔτ’ ἀλλαγὴ ἰσότητος μὴ οὔσης , οὔτ’ ἰσότης μὴ οὔσης συμμετρίας . 
τῇ μὲν οὖν ἀληθείᾳ ἀδύνατον τὰ τοσοῦτον διαφέροντα σύμμετρα γενέσθαι , πρὸς δὲ τὴν χρείαν ἐνδέχεται ἱκανῶς . 
ἓν δή τι δεῖ εἶναι , τοῦτο δ’ ἐξ ὑποθέσεως · διὸ νόμισμα καλεῖται · τοῦτο γὰρ πάντα ποιεῖ σύμμετρα · μετρεῖται γὰρ πάντα νομίσματι . 
οἰκία α , μναῖ δέκα β , κλίνη γ. τὸ α τοῦ β ἥμισυ , εἰ πέντε μνῶν ἀξία ἡ οἰκία , ἢ ἴσον · ἡ δὲ κλίνη δέκατον μέρος , τὸ γ τοῦ β · δῆλον τοίνυν πόσαι κλῖναι ἴσον οἰκίᾳ , ὅτι πέντε . 
ὅτι δ’ οὕτως ἡ ἀλλαγὴ ἦν πρὶν τὸ νόμισμα εἶναι , δῆλον · διαφέρει γὰρ οὐδὲν ἢ κλῖναι πέντε ἀντὶ οἰκίας , ἢ ὅσου αἱ πέντε κλῖναι . 
τί μὲν οὖν τὸ ἄδικον καὶ τί τὸ δίκαιόν ἐστιν , εἴρηται . 
διωρισμένων δὲ τούτων δῆλον ὅτι ἡ δικαιοπραγία μέσον ἐστὶ τοῦ ἀδικεῖν καὶ ἀδικεῖσθαι · τὸ μὲν γὰρ πλέον ἔχειν τὸ δ’ ἔλαττόν ἐστιν . 
ἡ δὲ δικαιοσύνη μεσότης τίς ἐστιν , οὐ τὸν αὐτὸν δὲ τρόπον ταῖς ἄλλαις ἀρεταῖς , ἀλλ’ ὅτι μέσου ἐστίν · ἡ δ’ ἀδικία τῶν ἄκρων . 
καὶ ἡ μὲν δικαιοσύνη ἐστὶ καθ’ ἣν ὁ δίκαιος λέγεται πρακτικὸς κατὰ προαίρεσιν τοῦ δικαίου , καὶ διανεμητικὸς καὶ αὑτῷ πρὸς ἄλλον καὶ ἑτέρῳ πρὸς ἕτερον οὐχ οὕτως ὥστε τοῦ μὲν αἱρετοῦ πλέον αὑτῷ ἔλαττον δὲ τῷ πλησίον , τοῦ βλαβεροῦ δ’ ἀνάπαλιν , ἀλλὰ τοῦ ἴσου τοῦ κατ’ ἀναλογίαν , ὁμοίως δὲ καὶ ἄλλῳ πρὸς ἄλλον . 
ἡ δ’ ἀδικία τοὐναντίον τοῦ ἀδίκου . 
τοῦτο δ’ ἐστὶν ὑπερβολὴ καὶ ἔλλειψις τοῦ ὠφελίμου ἢ βλαβεροῦ παρὰ τὸ ἀνάλογον . 
διὸ ὑπερβολὴ καὶ ἔλλειψις ἡ ἀδικία , ὅτι ὑπερβολῆς καὶ ἐλλείψεώς ἐστιν , ἐφ’ αὑτοῦ μὲν ὑπερβολῆς μὲν τοῦ ἁπλῶς ὠφελίμου , ἐλλείψεως δὲ τοῦ βλαβεροῦ · ἐπὶ δὲ τῶν ἄλλων τὸ μὲν ὅλον ὁμοίως , τὸ δὲ παρὰ τὸ ἀνάλογον , ὁποτέρως ἔτυχεν . 
τοῦ δὲ ἀδικήματος τὸ μὲν ἔλαττον ἀδικεῖσθαί ἐστι , τὸ δὲ μεῖζον τὸ ἀδικεῖν . 
περὶ μὲν οὖν δικαιοσύνης καὶ ἀδικίας , τίς ἑκατέρας ἐστὶν ἡ φύσις , εἰρήσθω τοῦτον τὸν τρόπον , ὁμοίως δὲ καὶ περὶ δικαίου καὶ ἀδίκου καθόλου . 
ἐπεὶ δ’ ἔστιν ἀδικοῦντα μήπω ἄδικον εἶναι , ὁ ποῖα ἀδικήματα ἀδικῶν ἤδη ἄδικός ἐστιν ἑκάστην ἀδικίαν , οἷον κλέπτης ἢ μοιχὸς ἢ λῃστής ; 
ἢ οὕτω μὲν οὐδὲν διοίσει ; 
καὶ γὰρ ἂν συγγένοιτο γυναικὶ εἰδὼς τὸ ᾗ , ἀλλ’ οὐ διὰ προαιρέσεως ἀρχὴν ἀλλὰ διὰ πάθος . 
ἀδικεῖ μὲν οὖν , ἄδικος δ’ οὐκ ἔστιν , οἷον οὐ κλέπτης , ἔκλεψε δέ , οὐδὲ μοιχός , ἐμοίχευσε δέ · ὁμοίως δὲ καὶ ἐπὶ τῶν ἄλλων . 
πῶς μὲν οὖν ἔχει τὸ ἀντιπεπονθὸς πρὸς τὸ δίκαιον , εἴρηται πρότερον · δεῖ δὲ μὴ λανθάνειν ὅτι τὸ ζητούμενόν ἐστι καὶ τὸ ἁπλῶς δίκαιον καὶ τὸ πολιτικὸν δίκαιον . 
τοῦτο δ’ ἔστιν ἐπὶ κοινωνῶν βίου πρὸς τὸ εἶναι αὐτάρκειαν , ἐλευθέρων καὶ ἴσων ἢ κατ’ ἀναλογίαν ἢ κατ’ ἀριθμόν · ὥστε ὅσοις μή ἐστι τοῦτο , οὐκ ἔστι τούτοις πρὸς ἀλλήλους τὸ πολιτικὸν δίκαιον , ἀλλά τι δίκαιον καὶ καθ’ ὁμοιότητα . 
ἔστι γὰρ δίκαιον , οἷς καὶ νόμος πρὸς αὑτούς · νόμος δ’ , ἐν οἷς ἀδικία · ἡ γὰρ δίκη κρίσις τοῦ δικαίου καὶ τοῦ ἀδίκου . 
ἐν οἷς δ’ ἀδικία , καὶ τὸ ἀδικεῖν ἐν τούτοις (ἐν οἷς δὲ τὸ ἀδικεῖν , οὐ πᾶσιν ἀδικίἀ , τοῦτο δ’ ἐστὶ τὸ πλέον αὑτῷ νέμειν τῶν ἁπλῶς ἀγαθῶν , ἔλαττον δὲ τῶν ἁπλῶς κακῶν . 
διὸ οὐκ ἐῶμεν ἄρχειν ἄνθρωπον , ἀλλὰ τὸν λόγον , ὅτι ἑαυτῷ τοῦτο ποιεῖ 
καὶ γίνεται τύραννος . 
ἔστι δ’ ὁ ἄρχων φύλαξ τοῦ δικαίου , εἰ δὲ τοῦ δικαίου , καὶ τοῦ ἴσου . 
ἐπεὶ δ’ οὐθὲν αὐτῷ πλέον εἶναι δοκεῖ , εἴπερ δίκαιος (οὐ γὰρ νέμει πλέον τοῦ ἁπλῶς ἀγαθοῦ αὑτῷ , εἰ μὴ πρὸς αὐτὸν ἀνάλογόν ἐστιν · διὸ ἑτέρῳ πονεῖ · καὶ διὰ τοῦτο ἀλλότριον εἶναί φασιν ἀγαθὸν τὴν δικαιοσύνην , καθάπερ ἐλέχθη καὶ πρότερον) · μισθὸς ἄρα τις δοτέος , τοῦτο δὲ τιμὴ καὶ γέρας · ὅτῳ δὲ μὴ ἱκανὰ τὰ τοιαῦτα , οὗτοι γίνονται τύραννοι . 
τὸ δὲ δεσποτικὸν δίκαιον καὶ τὸ πατρικὸν οὐ ταὐτὸν τούτοις ἀλλ’ ὅμοιον · οὐ γὰρ ἔστιν ἀδικία πρὸς τὰ αὑτοῦ ἁπλῶς , τὸ δὲ κτῆμα καὶ τὸ τέκνον , ἕως ἂν ᾖ πηλίκον καὶ χωρισθῇ , ὥσπερ μέρος αὑτοῦ , αὑτὸν δ’ οὐδεὶς προαιρεῖται βλάπτειν · διὸ οὐκ ἔστιν ἀδικία πρὸς αὑτόν · οὐδ’ ἄρα ἄδικον οὐδὲ δίκαιον τὸ πολιτικόν · κατὰ νόμον γὰρ ἦν , καὶ ἐν οἷς ἐπεφύκει εἶναι νόμος , οὗτοι δ’ ἦσαν οἷς ὑπάρχει ἰσότης τοῦ ἄρχειν καὶ ἄρχεσθαι . 
διὸ μᾶλλον πρὸς γυναῖκά ἐστι δίκαιον ἢ πρὸς τέκνα καὶ κτήματα · τοῦτο γάρ ἐστι τὸ οἰκονομικὸν δίκαιον · ἕτερον δὲ καὶ τοῦτο τοῦ πολιτικοῦ . 
τοῦ δὲ πολιτικοῦ δικαίου τὸ μὲν φυσικόν ἐστι τὸ δὲ νομικόν , φυσικὸν μὲν τὸ πανταχοῦ τὴν αὐτὴν ἔχον δύναμιν , καὶ οὐ τῷ δοκεῖν ἢ μή , νομικὸν δὲ ὃ ἐξ ἀρχῆς μὲν οὐδὲν διαφέρει οὕτως ἢ ἄλλως , ὅταν δὲ θῶνται , διαφέρει , οἷον τὸ μνᾶς λυτροῦσθαι , ἢ τὸ αἶγα θύειν ἀλλὰ μὴ δύο πρόβατα , ἔτι ὅσα ἐπὶ τῶν καθ’ ἕκαστα νομοθετοῦσιν , οἷον τὸ θύειν Βρασίδᾳ , καὶ τὰ ψηφισματώδη . 
δοκεῖ δ’ ἐνίοις εἶναι πάντα τοιαῦτα , ὅτι τὸ μὲν φύσει ἀκίνητον καὶ πανταχοῦ τὴν αὐτὴν ἔχει δύναμιν , ὥσπερ τὸ πῦρ καὶ ἐνθάδε καὶ ἐν Πέρσαις καίει , τὰ δὲ δίκαια κινούμενα ὁρῶσιν . 
τοῦτο δ’ οὐκ ἔστιν οὕτως ἔχον , ἀλλ’ ἔστιν ὥς · καίτοι παρά γε τοῖς θεοῖς ἴσως οὐδαμῶς , παρ’ ἡμῖν δ’ ἔστι μέν τι καὶ φύσει , κινητὸν μέντοι πᾶν , ἀλλ’ ὅμως ἐστὶ τὸ μὲν φύσει τὸ δ’ οὐ φύσει . 
ποῖον δὲ φύσει τῶν ἐνδεχομένων καὶ ἄλλως ἔχειν , καὶ ποῖον οὒ ἀλλὰ νομικὸν καὶ συνθήκῃ , εἴπερ ἄμφω κινητὰ ὁμοίως , δῆλον . 
καὶ ἐπὶ τῶν ἄλλων ὁ αὐτὸς ἁρμόσει διορισμός · φύσει γὰρ ἡ δεξιὰ κρείττων , καίτοι ἐνδέχεται πάντας ἀμφιδεξίους γενέσθαι . 
τὰ δὲ κατὰ συνθήκην καὶ τὸ συμφέρον τῶν δικαίων 
ὅμοιά ἐστι τοῖς μέτροις · οὐ γὰρ πανταχοῦ ἴσα τὰ οἰνηρὰ καὶ σιτηρὰ μέτρα , ἀλλ’ οὗ μὲν ὠνοῦνται , μείζω , οὗ δὲ πωλοῦσιν , ἐλάττω . 
ὁμοίως δὲ καὶ τὰ μὴ φυσικὰ ἀλλ’ ἀνθρώπινα δίκαια οὐ ταὐτὰ πανταχοῦ , ἐπεὶ οὐδ’ αἱ πολιτεῖαι , ἀλλὰ μία μόνον πανταχοῦ κατὰ φύσιν ἡ ἀρίστη . 
τῶν δὲ δικαίων καὶ νομίμων ἕκαστον ὡς τὰ καθόλου πρὸς τὰ καθ’ ἕκαστα ἔχει · τὰ μὲν γὰρ πραττόμενα πολλά , ἐκείνων δ’ ἕκαστον ἕν · καθόλου γάρ . 
διαφέρει δὲ τὸ ἀδίκημα καὶ τὸ ἄδικον καὶ τὸ δικαίωμα καὶ τὸ δίκαιον · ἄδικον μὲν γάρ ἐστι τῇ φύσει ἢ τάξει · αὐτὸ δὲ τοῦτο , ὅταν πραχθῇ , ἀδίκημά ἐστι , πρὶν δὲ πραχθῆναι , οὔπω , ἀλλ’ ἄδικον . 
ὁμοίως δὲ καὶ δικαίωμα · καλεῖται δὲ μᾶλλον δικαιοπράγημα τὸ κοινόν , δικαίωμα δὲ τὸ ἐπανόρθωμα τοῦ ἀδικήματος . 
καθ’ ἕκαστον δὲ αὐτῶν , ποῖά τε εἴδη καὶ πόσα καὶ περὶ ποῖα τυγχάνει ὄντα , ὕστερον ἐπισκεπτέον . 
ὄντων δὲ τῶν δικαίων καὶ ἀδίκων τῶν εἰρημένων , ἀδικεῖ μὲν καὶ δικαιοπραγεῖ ὅταν ἑκών τις αὐτὰ πράττῃ · ὅταν δ’ ἄκων , οὔτ’ ἀδικεῖ οὔτε δικαιοπραγεῖ ἀλλ’ ἢ κατὰ συμβεβηκός · οἷς γὰρ συμβέβηκε δικαίοις εἶναι ἢ ἀδίκοις , πράττουσιν . 
ἀδίκημα δὲ καὶ δικαιοπράγημα ὥρισται τῷ ἑκουσίῳ καὶ ἀκουσίῳ · ὅταν γὰρ ἑκούσιον ᾖ , ψέγεται , ἅμα δὲ καὶ ἀδίκημα τότ’ ἐστίν · ὥστ’ ἔσται τι ἄδικον μὲν ἀδίκημα δ’ οὔπω , ἂν μὴ τὸ ἑκούσιον προσῇ . 
λέγω δ’ ἑκούσιον μέν , ὥσπερ καὶ πρότερον εἴρηται , ὃ ἄν τις τῶν ἐφ’ αὑτῷ ὄντων εἰδὼς καὶ μὴ ἀγνοῶν πράττῃ μήτε ὃν μήτε ᾧ μήτε οὗ <ἕνεκα> , οἷον τίνα τύπτει καὶ τίνι καὶ τίνος ἕνεκα , κἀκείνων ἕκαστον μὴ κατὰ συμβεβηκὸς μηδὲ βίᾳ (ὥσπερ εἴ τις λαβὼν τὴν χεῖρα αὐτοῦ τύπτοι ἕτερον , οὐχ ἑκών · οὐ γὰρ ἐπ’ αὐτᾦ · ἐνδέχεται δὲ τὸν τυπτόμενον πατέρα εἶναι , τὸν δ’ ὅτι μὲν ἄνθρωπος ἢ τῶν παρόντων τις γινώσκειν , ὅτι δὲ πατὴρ ἀγνοεῖν · ὁμοίως δὲ τὸ τοιοῦτον διωρίσθω καὶ ἐπὶ τοῦ οὗ ἕνεκα , καὶ περὶ τὴν πρᾶξιν ὅλην . 
τὸ δὴ ἀγνοούμενον , ἢ μὴ ἀγνοούμενον μὲν μὴ ἐπ’ αὐτῷ δ’ ὄν , ἢ βίᾳ , ἀκούσιον . 
πολλὰ γὰρ καὶ τῶν φύσει ὑπαρχόντων 
εἰδότες καὶ πράττομεν καὶ πάσχομεν , ὧν οὐθὲν οὔθ’ ἑκούσιον οὔτ’ ἀκούσιόν ἐστιν , οἷον τὸ γηρᾶν ἢ ἀποθνήσκειν . 
ἔστι δ’ ὁμοίως ἐπὶ τῶν ἀδίκων καὶ τῶν δικαίων καὶ τὸ κατὰ συμβεβηκός · καὶ γὰρ ἂν τὴν παρακαταθήκην ἀποδοίη τις ἄκων καὶ διὰ φόβον , ὃν οὔτε δίκαια πράττειν οὔτε δικαιοπραγεῖν φατέον ἀλλ’ ἢ κατὰ συμβεβηκός . 
ὁμοίως δὲ καὶ τὸν ἀναγκαζόμενον καὶ ἄκοντα τὴν παρακαταθήκην μὴ ἀποδιδόντα κατὰ συμβεβηκὸς φατέον ἀδικεῖν καὶ τὰ ἄδικα πράττειν . 
τῶν δὲ ἑκουσίων τὰ μὲν προελόμενοι πράττομεν τὰ δ’ οὐ προελόμενοι , προελόμενοι μὲν ὅσα προβουλευσάμενοι , ἀπροαίρετα δὲ ὅσ’ ἀπροβούλευτα . 
τριῶν δὴ οὐσῶν βλαβῶν τῶν ἐν ταῖς κοινωνίαις , τὰ μὲν μετ’ ἀγνοίας ἁμαρτήματά ἐστιν , ὅταν μήτε ὃν μήτε ὃ μήτε ᾧ μήτε οὗ ἕνεκα ὑπέλαβε πράξῃ · ἢ γὰρ οὐ βάλλειν ἢ οὐ τούτῳ ἢ οὐ τοῦτον ἢ οὐ τούτου ἕνεκα ᾠήθη , ἀλλὰ συνέβη οὐχ οὗ ἕνεκα ᾠήθη , οἷον οὐχ ἵνα τρώσῃ ἀλλ’ ἵνα κεντήσῃ , ἢ οὐχ ὅν , ἢ οὐχ ᾧ . 
ὅταν μὲν οὖν παραλόγως ἡ βλάβη γένηται , ἀτύχημα · ὅταν δὲ μὴ παραλόγως , ἄνευ δὲ κακίας , ἁμάρτημα (ἁμαρτάνει μὲν γὰρ ὅταν ἡ ἀρχὴ ἐν αὐτῷ ᾖ τῆς αἰτίας , ἀτυχεῖ δ’ ὅταν ἔξωθεν) · ὅταν δὲ εἰδὼς μὲν μὴ προβουλεύσας δέ , ἀδίκημα , οἷον ὅσα τε διὰ θυμὸν καὶ ἄλλα πάθη , ὅσα ἀναγκαῖα ἢ φυσικὰ συμβαίνει τοῖς ἀνθρώποις · ταῦτα γὰρ βλάπτοντες καὶ ἁμαρτάνοντες ἀδικοῦσι μέν , καὶ ἀδικήματά ἐστιν , οὐ μέντοι πω ἄδικοι διὰ ταῦτα οὐδὲ πονηροί · οὐ γὰρ διὰ μοχθηρίαν ἡ βλάβη · ὅταν δ’ ἐκ προαιρέσεως , ἄδικος καὶ μοχθηρός . 
διὸ καλῶς τὰ ἐκ θυμοῦ οὐκ ἐκ προνοίας κρίνεται · οὐ γὰρ ἄρχει ὁ θυμῷ ποιῶν , ἀλλ’ ὁ ὀργίσας . 
ἔτι δὲ οὐδὲ περὶ τοῦ γενέσθαι ἢ μὴ ἀμφισβητεῖται , ἀλλὰ περὶ τοῦ δικαίου · ἐπὶ φαινομένῃ γὰρ ἀδικίᾳ ἡ ὀργή ἐστιν . 
οὐ γὰρ ὥσπερ ἐν τοῖς συναλλάγμασι περὶ τοῦ γενέσθαι ἀμφισβητοῦσιν , ὧν ἀνάγκη τὸν ἕτερον εἶναι μοχθηρόν , ἂν μὴ διὰ λήθην αὐτὸ δρῶσιν · ἀλλ’ ὁμολογοῦντες περὶ τοῦ πράγματος , περὶ δὲ τοῦ ποτέρως δίκαιον ἀμφισβητοῦσιν (ὁ δ’ ἐπιβουλεύσας οὐκ ἀγνοεἶ , ὥστε ὃ μὲν οἴεται ἀδικεῖσθαι , ὃ δ’ οὔ . 
ἐὰν δ’ ἐκ προαιρέσεως βλάψῃ , ἀδικεῖ · καὶ κατὰ ταῦτ’ ἤδη τὰ ἀδικήματα ὁ ἀδικῶν ἄδικος , ὅταν παρὰ τὸ ἀνάλογον ᾖ ἢ παρὰ τὸ ἴσον . 
ὁμοίως δὲ καὶ δίκαιος , ὅταν προελόμενος δικαιοπραγῇ · δικαιοπραγεῖ δέ , ἂν μόνον ἑκὼν πράττῃ . 
τῶν δ’ ἀκουσίων τὰ μέν ἐστι συγγνωμονικὰ τὰ δ’ οὐ συγγνωμονικά . 
ὅσα μὲν γὰρ μὴ μόνον ἀγνοοῦντες ἀλλὰ καὶ δῑ ἄγνοιαν ἁμαρτάνουσι , συγγνωμονικά , ὅσα δὲ μὴ δῑ ἄγνοιαν , ἀλλ’ ἀγνοοῦντες μὲν διὰ πάθος δὲ μήτε φυσικὸν μήτ’ ἀνθρώπινον , οὐ συγγνωμονικά . 
ἀπορήσειε δ’ ἄν τις , εἰ ἱκανῶς διώρισται περὶ τοῦ ἀδικεῖσθαι καὶ ἀδικεῖν , πρῶτον μὲν εἰ ἔστιν ὥσπερ Εὐριπίδης εἴρηκε , λέγων ἀτόπως μητέρα κατέκταν τὴν ἐμήν , βραχὺς λόγος.ἑκὼν ἑκοῦσαν , ἢ <οὐχ> 
ἑκοῦσαν οὐχ ἑκών ; πότερον γὰρ ὡς ἀληθῶς ἔστιν ἑκόντα ἀδικεῖσθαι , ἢ οὒ ἀλλ’ ἀκούσιον ἅπαν , ὥσπερ καὶ τὸ ἀδικεῖν πᾶν ἑκούσιον ; 
καὶ ἆρα πᾶν οὕτως ἢ ἐκείνως , [ὥσπερ καὶ τὸ ἀδικεῖν πᾶν ἑκούσιον , ] 
ἢ τὸ μὲν ἑκούσιον τὸ δ’ ἀκούσιον ; 
ὁμοίως δὲ καὶ ἐπὶ τοῦ δικαιοῦσθαι · τὸ γὰρ δικαιοπραγεῖν πᾶν ἑκούσιον · ὥστ’ εὔλογον ἀντικεῖσθαι ὁμοίως καθ’ ἑκάτερον , τό τ’ ἀδικεῖσθαι καὶ δικαιοῦσθαι ἢ ἑκούσιον ἢ ἀκούσιον εἶναι . 
ἄτοπον δ’ ἂν δόξειε καὶ ἐπὶ τοῦ δικαιοῦσθαι , εἰ πᾶν ἑκούσιον · ἔνιοι γὰρ δικαιοῦνται οὐχ ἑκόντες . 
ἔπειτα καὶ τόδε διαπορήσειεν ἄν τις , πότερον ὁ τὸ ἄδικον πεπονθὼς ἀδικεῖται πᾶς , ἢ ὥσπερ καὶ ἐπὶ τοῦ πράττειν , καὶ ἐπὶ τοῦ πάσχειν ἐστίν · κατὰ συμβεβηκὸς γὰρ ἐνδέχεται ἐπ’ ἀμφοτέρων μεταλαμβάνειν τῶν δικαίων · ὁμοίως δὲ δῆλον ὅτι καὶ ἐπὶ τῶν ἀδίκων · οὐ γὰρ ταὐτὸν τὸ τἄδικα πράττειν τῷ ἀδικεῖν οὐδὲ τὸ ἄδικα πάσχειν τῷ ἀδικεῖσθαι · ὁμοίως δὲ καὶ ἐπὶ τοῦ δικαιοπραγεῖν καὶ δικαιοῦσθαι · ἀδύνατον γὰρ ἀδικεῖσθαι μὴ ἀδικοῦντος ἢ δικαιοῦσθαι μὴ δικαιοπραγοῦντος . 
εἰ δ’ ἐστὶν ἁπλῶς τὸ ἀδικεῖν τὸ βλάπτειν ἑκόντα τινά , τὸ δ’ ἑκόντα εἰδότα καὶ ὃν καὶ ᾧ καὶ ὥς , ὁ δ’ ἀκρατὴς ἑκὼν βλάπτει αὐτὸς αὑτόν , ἑκών τ’ ἂν ἀδικοῖτο κἂν ἐνδέχοιτο αὐτὸς αὑτὸν ἀδικεῖν . 
ἔστι δὲ καὶ τοῦτο ἓν τῶν ἀπορουμένων , 
εἰ ἐνδέχεται αὐτὸν αὑτὸν ἀδικεῖν . 
ἔτι ἑκὼν ἄν τις δῑ ἀκρασίαν ὑπ’ ἄλλου βλάπτοιτο ἑκόντος , ὥστ’ εἴη ἂν ἑκόντ’ ἀδικεῖσθαι . 
ἢ οὐκ ὀρθὸς ὁ διορισμός , ἀλλὰ προσθετέον τῷ βλάπτειν εἰδότα καὶ ὃν καὶ ᾧ καὶ ὣς τὸ παρὰ τὴν ἐκείνου βούλησιν ; 
βλάπτεται μὲν οὖν τις ἑκὼν καὶ τἄδικα πάσχει , ἀδικεῖται δ’ οὐδεὶς ἑκών · οὐδεὶς γὰρ βούλεται , οὐδ’ ὁ ἀκρατής , ἀλλὰ παρὰ τὴν βούλησιν πράττει · οὔτε γὰρ βούλεται οὐδεὶς ὃ μὴ οἴεται εἶναι σπουδαῖον , ὅ τε ἀκρατὴς οὐχ ἃ οἴεται δεῖν πράττειν πράττει . 
ὁ δὲ τὰ αὑτοῦ διδούς , ὥσπερ Ὅμηρός φησι δοῦναι τὸν Γλαῦκον τῷ Διομήδει χρύσεα χαλκείων , ἑκατόμβοῑ ἐννεαβοίων , ηομ . 
ιλ . 
6.236 οὐκ ἀδικεῖται · ἐπ’ αὐτῷ γάρ ἐστι τὸ διδόναι , τὸ δ’ ἀδικεῖσθαι οὐκ ἐπ’ αὐτῷ , ἀλλὰ τὸν ἀδικοῦντα δεῖ ὑπάρχειν . 
περὶ μὲν οὖν τοῦ ἀδικεῖσθαι , ὅτι οὐχ ἑκούσιον , δῆλον . 
ἔτι δ’ ὧν προειλόμεθα δύ’ ἔστιν εἰπεῖν , πότερόν ποτ’ ἀδικεῖ ὁ νείμας παρὰ τὴν ἀξίαν τὸ πλέον ἢ ὁ ἔχων , καὶ εἰ ἔστιν αὐτὸν αὑτὸν ἀδικεῖν . 
εἰ γὰρ ἐνδέχεται τὸ πρότερον λεχθὲν καὶ ὁ διανέμων ἀδικεῖ ἀλλ’ οὐχ ὁ ἔχων τὸ πλέον , εἴ τις πλέον αὑτοῦ ἑτέρῳ νέμει εἰδὼς καὶ ἑκών , οὗτος αὐτὸς αὑτὸν ἀδικεῖ · ὅπερ δοκοῦσιν οἱ μέτριοι ποιεῖν · ὁ γὰρ ἐπιεικὴς ἐλαττωτικός ἐστιν . 
ἢ οὐδὲ τοῦτο ἁπλοῦν ; 
ἑτέρου γὰρ ἀγαθοῦ , εἰ ἔτυχεν , πλεονεκτεῖ , οἷον δόξης ἢ τοῦ ἁπλῶς καλοῦ . 
ἔτι λύεται κατὰ τὸν διορισμὸν τοῦ ἀδικεῖν · οὐδὲν γὰρ παρὰ τὴν αὑτοῦ πάσχει βούλησιν , ὥστε οὐκ ἀδικεῖται διά γε τοῦτο , ἀλλ’ εἴπερ , βλάπτεται μόνον . 
φανερὸν δὲ ὅτι καὶ ὁ διανέμων ἀδικεῖ , ἀλλ’ οὐχ ὁ τὸ πλέον ἔχων ἀεί · οὐ γὰρ ᾧ τὸ ἄδικον ὑπάρχει ἀδικεῖ , ἀλλ’ ᾧ τὸ ἑκόντα τοῦτο ποιεῖν · τοῦτο δ’ ὅθεν ἡ ἀρχὴ τῆς πράξεως , ἥ ἐστιν ἐν τῷ διανέμοντι ἀλλ’ οὐκ ἐν τῷ λαμβάνοντι . 
ἔτι ἐπεὶ πολλαχῶς τὸ ποιεῖν λέγεται , καὶ ἔστιν ὡς τὰ ἄψυχα κτείνει καὶ ἡ χεὶρ καὶ ὁ οἰκέτης ἐπιτάξαντος , οὐκ ἀδικεῖ μέν , ποιεῖ δὲ τὰ ἄδικα . 
ἔτι εἰ μὲν ἀγνοῶν ἔκρινεν , οὐκ ἀδικεῖ κατὰ τὸ νομικὸν δίκαιον οὐδ’ ἄδικος ἡ κρίσις ἐστίν , ἔστι δ’ ὡς ἄδικος · ἕτερον γὰρ τὸ νομικὸν δίκαιον καὶ τὸ πρῶτον · εἰ δὲ γινώσκων ἔκρινεν ἀδίκως , 
πλεονεκτεῖ καὶ αὐτὸς ἢ χάριτος ἢ τιμωρίας . 
ὥσπερ οὖν κἂν εἴ τις μερίσαιτο τοῦ ἀδικήματος , καὶ ὁ διὰ ταῦτα κρίνας ἀδίκως πλέον ἔχει · καὶ γὰρ ἐπ’ ἐκείνῳ τὸν ἀγρὸν κρίνας οὐκ ἀγρὸν ἀλλ’ ἀργύριον ἔλαβεν . 
οἱ δ’ ἄνθρωποι ἐφ’ ἑαυτοῖς οἴονται εἶναι τὸ ἀδικεῖν · διὸ καὶ τὸ δίκαιον εἶναι ῥᾴδιον . 
τὸ δ’ οὐκ ἔστιν · συγγενέσθαι μὲν γὰρ τῇ τοῦ γείτονος καὶ πατάξαι τὸν πλησίον καὶ δοῦναι τῇ χειρὶ τὸ ἀργύριον ῥᾴδιον καὶ ἐπ’ αὐτοῖς , ἀλλὰ τὸ ὡδὶ ἔχοντας ταῦτα ποιεῖν οὔτε ῥᾴδιον οὔτ’ ἐπ’ αὐτοῖς . 
ὁμοίως δὲ καὶ τὸ γνῶναι τὰ δίκαια καὶ τὰ ἄδικα οὐδὲν οἴονται σοφὸν εἶναι , ὅτι περὶ ὧν οἱ νόμοι λέγουσιν οὐ χαλεπὸν συνιέναι (ἀλλ’ οὐ ταῦτ’ ἐστὶ τὰ δίκαια ἀλλ’ ἢ κατὰ συμβεβηκός) · ἀλλὰ πῶς πραττόμενα καὶ πῶς νεμόμενα δίκαια , τοῦτο δὴ πλέον ἔργον ἢ τὰ ὑγιεινὰ εἰδέναι · ἐπεὶ κἀκεῖ μέλι καὶ οἶνον καὶ ἐλλέβορον καὶ καῦσιν καὶ τομὴν εἰδέναι ῥᾴδιον , ἀλλὰ πῶς δεῖ νεῖμαι πρὸς ὑγίειαν καὶ τίνι καὶ πότε , τοσοῦτον ἔργον ὅσον ἰατρὸν εἶναι . 
δῑ αὐτὸ δὲ τοῦτο καὶ τοῦ δικαίου οἴονται εἶναι οὐδὲν ἧττον τὸ ἀδικεῖν , ὅτι οὐχ ἧττον ὁ δίκαιος ἀλλὰ καὶ μᾶλλον δύναιτ’ ἂν ἕκαστον πρᾶξαι τούτων · καὶ γὰρ συγγενέσθαι γυναικὶ καὶ πατάξαι · καὶ ὁ ἀνδρεῖος τὴν ἀσπίδα ἀφεῖναι καὶ στραφεὶς ἐφ’ ὁποτεραοῦν τρέχειν . 
ἀλλὰ τὸ δειλαίνειν καὶ ἀδικεῖν οὐ τὸ ταῦτα ποιεῖν ἐστί , πλὴν κατὰ συμβεβηκός , ἀλλὰ τὸ ὡδὶ ἔχοντα ταῦτα ποιεῖν , ὥσπερ καὶ τὸ ἰατρεύειν καὶ τὸ ὑγιάζειν οὐ τὸ τέμνειν ἢ μὴ τέμνειν ἢ φαρμακεύειν ἢ μὴ φαρμακεύειν ἐστίν , ἀλλὰ τὸ ὡδί . 
ἔστι δὲ τὰ δίκαια ἐν τούτοις οἷς μέτεστι τῶν ἁπλῶς ἀγαθῶν , ἔχουσι δ’ ὑπερβολὴν ἐν τούτοις καὶ ἔλλειψιν · τοῖς μὲν γὰρ οὐκ ἔστιν ὑπερβολὴ αὐτῶν , οἷον ἴσως τοῖς θεοῖς , τοῖς δ’ οὐδὲν μόριον ὠφέλιμον , τοῖς ἀνιάτως κακοῖς , ἀλλὰ πάντα βλάπτει , τοῖς δὲ μέχρι τοῦ · διὰ τοῦτ’ ἀνθρώπινόν ἐστιν . 
περὶ δὲ ἐπιεικείας καὶ τοῦ ἐπιεικοῦς , πῶς ἔχει ἡ μὲν ἐπιείκεια πρὸς δικαιοσύνην τὸ δ’ ἐπιεικὲς πρὸς τὸ δίκαιον , ἐχόμενόν ἐστιν εἰπεῖν . 
οὔτε γὰρ ὡς ταὐτὸν ἁπλῶς οὔθ’ ὡς ἕτερον τῷ γένει φαίνεται σκοπουμένοις · καὶ ὁτὲ μὲν τὸ ἐπιεικὲς ἐπαινοῦμεν καὶ ἄνδρα τὸν τοιοῦτον , ὥστε καὶ ἐπὶ τὰ ἄλλα 
ἐπαινοῦντες μεταφέρομεν ἀντὶ τοῦ ἀγαθοῦ , τὸ ἐπιεικέστερον ὅτι βέλτιον δηλοῦντες · ὁτὲ δὲ τῷ λόγῳ ἀκολουθοῦσι φαίνεται ἄτοπον εἰ τὸ ἐπιεικὲς παρὰ τὸ δίκαιόν τι ὂν ἐπαινετόν ἐστιν · ἢ γὰρ τὸ δίκαιον οὐ σπουδαῖον , ἢ τὸ ἐπιεικὲς οὐ δίκαιον , εἰ ἄλλο · ἢ εἰ ἄμφω σπουδαῖα , ταὐτόν ἐστιν . 
ἡ μὲν οὖν ἀπορία σχεδὸν συμβαίνει διὰ ταῦτα περὶ τὸ ἐπιεικές , ἔχει δ’ ἅπαντα τρόπον τινὰ ὀρθῶς καὶ οὐδὲν ὑπεναντίον ἑαυτοῖς · τό τε γὰρ ἐπιεικὲς δικαίου τινὸς ὂν βέλτιόν ἐστι δίκαιον , καὶ οὐχ ὡς ἄλλο τι γένος ὂν βέλτιόν ἐστι τοῦ δικαίου . 
ταὐτὸν ἄρα δίκαιον καὶ ἐπιεικές , καὶ ἀμφοῖν σπουδαίοιν ὄντοιν κρεῖττον τὸ ἐπιεικές . 
ποιεῖ δὲ τὴν ἀπορίαν ὅτι τὸ ἐπιεικὲς δίκαιον μέν ἐστιν , οὐ τὸ κατὰ νόμον δέ , ἀλλ’ ἐπανόρθωμα νομίμου δικαίου . 
αἴτιον δ’ ὅτι ὁ μὲν νόμος καθόλου πᾶς , περὶ ἐνίων δ’ οὐχ οἷόν τε ὀρθῶς εἰπεῖν καθόλου . 
ἐν οἷς οὖν ἀνάγκη μὲν εἰπεῖν καθόλου , μὴ οἷόν τε δὲ ὀρθῶς , τὸ ὡς ἐπὶ τὸ πλέον λαμβάνει ὁ νόμος , οὐκ ἀγνοῶν τὸ ἁμαρτανόμενον . 
καὶ ἔστιν οὐδὲν ἧττον ὀρθός · τὸ γὰρ ἁμάρτημα οὐκ ἐν τῷ νόμῳ οὐδ’ ἐν τῷ νομοθέτῃ ἀλλ’ ἐν τῇ φύσει τοῦ πράγματός ἐστιν · εὐθὺς γὰρ τοιαύτη ἡ τῶν πρακτῶν ὕλη ἐστίν . 
ὅταν οὖν λέγῃ μὲν ὁ νόμος καθόλου , συμβῇ δ’ ἐπὶ τούτου παρὰ τὸ καθόλου , τότε ὀρθῶς ἔχει , ᾗ παραλείπει ὁ νομοθέτης καὶ ἥμαρτεν ἁπλῶς εἰπών , ἐπανορθοῦν τὸ ἐλλειφθέν , ὃ κἂν ὁ νομοθέτης αὐτὸς ἂν εἶπεν ἐκεῖ παρών , καὶ εἰ ᾔδει , ἐνομοθέτησεν . 
διὸ δίκαιον μέν ἐστι , καὶ βέλτιόν τινος δικαίου , οὐ τοῦ ἁπλῶς δὲ ἀλλὰ τοῦ διὰ τὸ ἁπλῶς ἁμαρτήματος . 
καὶ ἔστιν αὕτη ἡ φύσις ἡ τοῦ ἐπιεικοῦς , ἐπανόρθωμα νόμου , ᾗ ἐλλείπει διὰ τὸ καθόλου . 
τοῦτο γὰρ αἴτιον καὶ τοῦ μὴ πάντα κατὰ νόμον εἶναι , ὅτι περὶ ἐνίων ἀδύνατον θέσθαι νόμον , ὥστε ψηφίσματος δεῖ . 
τοῦ γὰρ ἀορίστου ἀόριστος καὶ ὁ κανών ἐστιν , ὥσπερ καὶ τῆς Λεσβίας οἰκοδομίας ὁ μολίβδινος κανών · πρὸς γὰρ τὸ σχῆμα τοῦ λίθου μετακινεῖται καὶ οὐ μένει ὁ κανών , καὶ τὸ ψήφισμα πρὸς τὰ πράγματα . 
τί μὲν οὖν ἐστὶ τὸ ἐπιεικές , καὶ ὅτι δίκαιον καὶ τινὸς βέλτιον δικαίου , δῆλον . 
φανερὸν δ’ ἐκ τούτου καὶ ὁ ἐπιεικὴς τίς ἐστιν · ὁ γὰρ τῶν τοιούτων προαιρετικὸς καὶ πρακτικός , καὶ 
ὁ μὴ ἀκριβοδίκαιος ἐπὶ τὸ χεῖρον ἀλλ’ ἐλαττωτικός , καίπερ ἔχων τὸν νόμον βοηθόν , ἐπιεικής ἐστι , καὶ ἡ ἕξις αὕτη ἐπιείκεια , δικαιοσύνη τις οὖσα καὶ οὐχ ἑτέρα τις ἕξις . 
πότερον δ’ ἐνδέχεται ἑαυτὸν ἀδικεῖν ἢ οὔ , φανερὸν ἐκ τῶν εἰρημένων . 
τὰ μὲν γάρ ἐστι τῶν δικαίων τὰ κατὰ πᾶσαν ἀρετὴν ὑπὸ τοῦ νόμου τεταγμένα , οἷον οὐ κελεύει ἀποκτιννύναι ἑαυτὸν ὁ νόμος , ἃ δὲ μὴ κελεύει , ἀπαγορεύει . 
ἔτι ὅταν παρὰ τὸν νόμον βλάπτῃ μὴ ἀντιβλάπτων ἑκών , ἀδικεῖ , ἑκὼν δὲ ὁ εἰδὼς καὶ ὃν καὶ ᾧ · ὁ δὲ δῑ ὀργὴν ἑαυτὸν σφάττων ἑκὼν τοῦτο δρᾷ παρὰ τὸν ὀρθὸν λόγον , ὃ οὐκ ἐᾷ ὁ νόμος · ἀδικεῖ ἄρα . 
ἀλλὰ τίνα ; 
ἢ τὴν πόλιν , αὑτὸν δ’ οὔ ; 
ἑκὼν γὰρ πάσχει , ἀδικεῖται δ’ οὐδεὶς ἑκών . 
διὸ καὶ ἡ πόλις ζημιοῖ , καί τις ἀτιμία πρόσεστι τῷ ἑαυτὸν διαφθείραντι ὡς τὴν πόλιν ἀδικοῦντι . 
ἔτι καθ’ ὃ ἄδικος μόνον ὁ ἀδικῶν καὶ μὴ ὅλως φαῦλος , οὐκ ἔστιν ἀδικῆσαι ἑαυτόν (τοῦτο γὰρ ἄλλος ἐκείνου · ἔστι γάρ πως ὁ ἄδικος οὕτω πονηρὸς ὥσπερ ὁ δειλός , οὐχ ὡς ὅλην ἔχων τὴν πονηρίαν , ὥστ’ οὐδὲ κατὰ ταύτην ἀδικεἶ · ἅμα γὰρ ἂν τῷ αὐτῷ εἴη ἀφῃρῆσθαι καὶ προσκεῖσθαι τὸ αὐτό · τοῦτο δὲ ἀδύνατον , ἀλλ’ ἀεὶ ἐν πλείοσιν ἀνάγκη εἶναι τὸ δίκαιον καὶ τὸ ἄδικον . 
ἔτι δὲ ἑκούσιόν τε καὶ ἐκ προαιρέσεως καὶ πρότερον · ὁ γὰρ διότι ἔπαθε καὶ τὸ αὐτὸ ἀντιποιῶν οὐ δοκεῖ ἀδικεῖν · αὐτὸς δ’ αὑτόν , ταὐτὰ ἅμα καὶ πάσχει καὶ ποιεῖ . 
ἔτι εἴη ἂν ἑκόντα ἀδικεῖσθαι . 
πρὸς δὲ τούτοις , ἄνευ τῶν κατὰ μέρος ἀδικημάτων οὐδεὶς ἀδικεῖ , μοιχεύει δ’ οὐδεὶς τὴν ἑαυτοῦ οὐδὲ τοιχωρυχεῖ τὸν ἑαυτοῦ τοῖχον οὐδὲ κλέπτει τὰ αὑτοῦ . 
ὅλως δὲ λύεται τὸ αὑτὸν ἀδικεῖν καὶ κατὰ τὸν διορισμὸν τὸν περὶ τοῦ ἑκουσίως ἀδικεῖσθαι . 
φανερὸν δὲ καὶ ὅτι ἄμφω μὲν φαῦλα , καὶ τὸ ἀδικεῖσθαι καὶ τὸ ἀδικεῖν (τὸ μὲν γὰρ ἔλαττον τὸ δὲ πλέον ἔχειν ἐστὶ τοῦ μέσου καὶ ὥσπερ ὑγιεινὸν μὲν ἐν ἰατρικῇ , εὐεκτικὸν δὲ ἐν γυμναστικᾖ · ἀλλ’ ὅμως χεῖρον τὸ ἀδικεῖν · τὸ μὲν γὰρ ἀδικεῖν μετὰ κακίας καὶ ψεκτόν , καὶ κακίας ἢ τῆς τελείας καὶ ἁπλῶς ἢ ἐγγύς (οὐ γὰρ ἅπαν τὸ ἑκούσιον μετὰ ἀδικίας) , τὸ δ’ ἀδικεῖσθαι ἄνευ κακίας καὶ ἀδικίας . 
καθ’ αὑτὸ μὲν οὖν τὸ ἀδικεῖσθαι ἧττον φαῦλον , 
κατὰ συμβεβηκὸς δ’ οὐδὲν κωλύει μεῖζον εἶναι κακόν . 
ἀλλ’ οὐδὲν μέλει τῇ τέχνῃ , ἀλλὰ πλευρῖτιν λέγει μείζω νόσον προσπταίσματος · καίτοι γένοιτ’ ἄν ποτε θάτερον κατὰ συμβεβηκός , εἰ προσπταίσαντα διὰ τὸ πεσεῖν συμβαίη ὑπὸ τῶν πολεμίων ληφθῆναι ἢ ἀποθανεῖν . 
κατὰ μεταφορὰν δὲ καὶ ὁμοιότητα ἔστιν οὐκ αὐτῷ πρὸς αὑτὸν δίκαιον ἀλλὰ τῶν αὐτοῦ τισίν , οὐ πᾶν δὲ δίκαιον ἀλλὰ τὸ δεσποτικὸν ἢ τὸ οἰκονομικόν . 
ἐν τούτοις γὰρ τοῖς λόγοις διέστηκε τὸ λόγον ἔχον μέρος τῆς ψυχῆς πρὸς τὸ ἄλογον · εἰς ἃ δὴ βλέπουσι καὶ δοκεῖ εἶναι ἀδικία πρὸς αὑτόν , ὅτι ἐν τούτοις ἔστι πάσχειν τι παρὰ τὰς ἑαυτῶν ὀρέξεις · ὥσπερ οὖν ἄρχοντι καὶ ἀρχομένῳ εἶναι πρὸς ἄλληλα δίκαιόν τι καὶ τούτοις . 
περὶ μὲν οὖν δικαιοσύνης καὶ τῶν ἄλλων , τῶν ἠθικῶν ἀρετῶν , διωρίσθω τὸν τρόπον τοῦτον . 
βοοκ 6 
ἐπεὶ δὲ τυγχάνομεν πρότερον εἰρηκότες ὅτι δεῖ τὸ μέσον αἱρεῖσθαι , μὴ τὴν ὑπερβολὴν μηδὲ τὴν ἔλλειψιν , τὸ δὲ μέσον ἐστὶν ὡς ὁ λόγος ὁ ὀρθὸς λέγει , τοῦτο διέλωμεν . 
ἐν πάσαις γὰρ ταῖς εἰρημέναις ἕξεσι , καθάπερ καὶ ἐπὶ τῶν ἄλλων , ἔστι τις σκοπὸς πρὸς ὃν ἀποβλέπων ὁ τὸν λόγον ἔχων ἐπιτείνει καὶ ἀνίησιν , καί τις ἔστιν ὅρος τῶν μεσοτήτων , ἃς μεταξύ φαμεν εἶναι τῆς ὑπερβολῆς καὶ τῆς ἐλλείψεως , οὔσας κατὰ τὸν ὀρθὸν λόγον . 
ἔστι δὲ τὸ μὲν εἰπεῖν οὕτως ἀληθὲς μέν , οὐθὲν δὲ σαφές · καὶ γὰρ ἐν ταῖς ἄλλαις ἐπιμελείαις , περὶ ὅσας ἐστὶν ἐπιστήμη , τοῦτ’ ἀληθὲς μὲν εἰπεῖν , ὅτι οὔτε πλείω οὔτε ἐλάττω δεῖ πονεῖν οὐδὲ ῥᾳθυμεῖν , ἀλλὰ τὰ μέσα καὶ ὡς ὁ ὀρθὸς λόγος · τοῦτο δὲ μόνον ἔχων ἄν τις οὐδὲν ἂν εἰδείη πλέον , οἷον ποῖα δεῖ προσφέρεσθαι πρὸς τὸ σῶμα , εἴ τις εἴπειεν ὅτι ὅσα ἡ ἰατρικὴ κελεύει καὶ ὡς ὁ ταύτην ἔχων . 
διὸ δεῖ καὶ περὶ τὰς τῆς ψυχῆς ἕξεις μὴ μόνον ἀληθῶς εἶναι τοῦτ’ εἰρημένον , ἀλλὰ καὶ διωρισμένον τίς ἐστιν ὁ ὀρθὸς λόγος καὶ τούτου τίς ὅρος . 
τὰς δὴ τῆς ψυχῆς ἀρετὰς διελόμενοι 
τὰς μὲν εἶναι τοῦ ἤθους ἔφαμεν τὰς δὲ τῆς διανοίας . 
περὶ μὲν οὖν τῶν ἠθικῶν διεληλύθαμεν , περὶ δὲ τῶν λοιπῶν , περὶ ψυχῆς πρῶτον εἰπόντες , λέγωμεν οὕτως . 
πρότερον μὲν οὖν ἐλέχθη δύ’ εἶναι μέρη τῆς ψυχῆς , τό τε λόγον ἔχον καὶ τὸ ἄλογον · νῦν δὲ περὶ τοῦ λόγον ἔχοντος τὸν αὐτὸν τρόπον διαιρετέον . 
καὶ ὑποκείσθω δύο τὰ λόγον ἔχοντα , ἓν μὲν ᾧ θεωροῦμεν τὰ τοιαῦτα τῶν ὄντων ὅσων αἱ ἀρχαὶ μὴ ἐνδέχονται ἄλλως ἔχειν , ἓν δὲ ᾧ τὰ ἐνδεχόμενα · πρὸς γὰρ τὰ τῷ γένει ἕτερα καὶ τῶν τῆς ψυχῆς μορίων ἕτερον τῷ γένει τὸ πρὸς ἑκάτερον πεφυκός , εἴπερ καθ’ ὁμοιότητά τινα καὶ οἰκειότητα ἡ γνῶσις ὑπάρχει αὐτοῖς . 
λεγέσθω δὲ τούτων τὸ μὲν ἐπιστημονικὸν τὸ δὲ λογιστικόν · τὸ γὰρ βουλεύεσθαι καὶ λογίζεσθαι ταὐτόν , οὐδεὶς δὲ βουλεύεται περὶ τῶν μὴ ἐνδεχομένων ἄλλως ἔχειν . 
ὥστε τὸ λογιστικόν ἐστιν ἕν τι μέρος τοῦ λόγον ἔχοντος . 
ληπτέον ἄρ’ ἑκατέρου τούτων τίς ἡ βελτίστη ἕξις · αὕτη γὰρ ἀρετὴ ἑκατέρου , ἡ δ’ ἀρετὴ πρὸς τὸ ἔργον τὸ οἰκεῖον . 
τρία δή ἐστιν ἐν τῇ ψυχῇ τὰ κύρια πράξεως καὶ ἀληθείας , αἴσθησις νοῦς ὄρεξις . 
τούτων δ’ ἡ αἴσθησις οὐδεμιᾶς ἀρχὴ πράξεως · δῆλον δὲ τῷ τὰ θηρία αἴσθησιν μὲν ἔχειν πράξεως δὲ μὴ κοινωνεῖν . 
ἔστι δ’ ὅπερ ἐν διανοίᾳ κατάφασις καὶ ἀπόφασις , τοῦτ’ ἐν ὀρέξει δίωξις καὶ φυγή · ὥστ’ ἐπειδὴ ἡ ἠθικὴ ἀρετὴ ἕξις προαιρετική , ἡ δὲ προαίρεσις ὄρεξις βουλευτική , δεῖ διὰ ταῦτα μὲν τόν τε λόγον ἀληθῆ εἶναι καὶ τὴν ὄρεξιν ὀρθήν , εἴπερ ἡ προαίρεσις σπουδαία , καὶ τὰ αὐτὰ τὸν μὲν φάναι τὴν δὲ διώκειν . 
αὕτη μὲν οὖν ἡ διάνοια καὶ ἡ ἀλήθεια πρακτική · τῆς δὲ θεωρητικῆς διανοίας καὶ μὴ πρακτικῆς μηδὲ ποιητικῆς τὸ εὖ καὶ κακῶς τἀληθές ἐστι καὶ ψεῦδος (τοῦτο γάρ ἐστι παντὸς διανοητικοῦ ἔργον) · τοῦ δὲ πρακτικοῦ καὶ διανοητικοῦ ἀλήθεια ὁμολόγως ἔχουσα τῇ ὀρέξει τῇ ὀρθῇ . 
πράξεως μὲν οὖν ἀρχὴ προαίρεσις—ὅθεν ἡ κίνησις ἀλλ’ οὐχ οὗ ἕνεκα—προαιρέσεως δὲ ὄρεξις καὶ λόγος ὁ ἕνεκά τινος . 
διὸ οὔτ’ ἄνευ νοῦ καὶ διανοίας οὔτ’ ἄνευ ἠθικῆς ἐστὶν ἕξεως ἡ προαίρεσις · εὐπραξία γὰρ καὶ τὸ ἐναντίον ἐν πράξει ἄνευ διανοίας καὶ ἤθους οὐκ ἔστιν . 
διάνοια δ’ αὐτὴ οὐθὲν κινεῖ , ἀλλ’ ἡ ἕνεκά του καὶ πρακτική · 
αὕτη γὰρ καὶ τῆς ποιητικῆς ἄρχει · ἕνεκα γάρ του ποιεῖ πᾶς ὁ ποιῶν , καὶ οὐ τέλος ἁπλῶς (ἀλλὰ πρός τι καὶ τινός) 
τὸ ποιητόν , ἀλλὰ τὸ πρακτόν · ἡ γὰρ εὐπραξία τέλος , ἡ δ’ ὄρεξις τούτου . 
διὸ ἢ ὀρεκτικὸς νοῦς ἡ προαίρεσις ἢ ὄρεξις διανοητική , καὶ ἡ τοιαύτη ἀρχὴ ἄνθρωπος . 
οὐκ ἔστι δὲ προαιρετὸν οὐδὲν γεγονός , οἷον οὐδεὶς προαιρεῖται Ἴλιον πεπορθηκέναι · οὐδὲ γὰρ βουλεύεται περὶ τοῦ γεγονότος ἀλλὰ περὶ τοῦ ἐσομένου καὶ ἐνδεχομένου , τὸ δὲ γεγονὸς οὐκ ἐνδέχεται μὴ γενέσθαι · διὸ ὀρθῶς Ἀγάθων μόνου γὰρ αὐτοῦ καὶ θεὸς στερίσκεται , ἀγένητα ποιεῖν ἅσσ’ ἂν ᾖ πεπραγμένα. ἀμφοτέρων δὴ τῶν νοητικῶν μορίων ἀλήθεια τὸ ἔργον . 
καθ’ ἃς οὖν μάλιστα ἕξεις ἀληθεύσει ἑκάτερον , αὗται ἀρεταὶ ἀμφοῖν . 
ἀρξάμενοι οὖν ἄνωθεν περὶ αὐτῶν πάλιν λέγωμεν . 
ἔστω δὴ οἷς ἀληθεύει ἡ ψυχὴ τῷ καταφάναι ἢ ἀποφάναι , πέντε τὸν ἀριθμόν · ταῦτα δ’ ἐστὶ τέχνη ἐπιστήμη φρόνησις σοφία νοῦς · ὑπολήψει γὰρ καὶ δόξῃ ἐνδέχεται διαψεύδεσθαι . 
ἐπιστήμη μὲν οὖν τί ἐστιν , ἐντεῦθεν φανερόν , εἰ δεῖ ἀκριβολογεῖσθαι καὶ μὴ ἀκολουθεῖν ταῖς ὁμοιότησιν . 
πάντες γὰρ ὑπολαμβάνομεν , ὃ ἐπιστάμεθα , μηδ’ ἐνδέχεσθαι ἄλλως ἔχειν · τὰ δ’ ἐνδεχόμενα ἄλλως , ὅταν ἔξω τοῦ θεωρεῖν γένηται , λανθάνει εἰ ἔστιν ἢ μή . 
ἐξ ἀνάγκης ἄρα ἐστὶ τὸ ἐπιστητόν . 
ἀίδιον ἄρα · τὰ γὰρ ἐξ ἀνάγκης ὄντα ἁπλῶς πάντα ἀίδια , τὰ δ’ ἀίδια ἀγένητα καὶ ἄφθαρτα . 
ἔτι διδακτὴ ἅπασα ἐπιστήμη δοκεῖ εἶναι , καὶ τὸ ἐπιστητὸν μαθητόν . 
ἐκ προγινωσκομένων δὲ πᾶσα διδασκαλία , ὥσπερ καὶ ἐν τοῖς ἀναλυτικοῖς λέγομεν · ἣ μὲν γὰρ δῑ ἐπαγωγῆς , ἣ δὲ συλλογισμῷ . 
ἡ μὲν δὴ ἐπαγωγὴ ἀρχή ἐστι καὶ τοῦ καθόλου , ὁ δὲ συλλογισμὸς ἐκ τῶν καθόλου . 
εἰσὶν ἄρα ἀρχαὶ ἐξ ὧν ὁ συλλογισμός , ὧν οὐκ ἔστι συλλογισμός · ἐπαγωγὴ ἄρα . 
ἡ μὲν ἄρα ἐπιστήμη ἐστὶν ἕξις ἀποδεικτική , καὶ ὅσα ἄλλα προσδιοριζόμεθα ἐν τοῖς ἀναλυτικοῖς · ὅταν γάρ πως πιστεύῃ καὶ γνώριμοι αὐτῷ ὦσιν αἱ ἀρχαί , ἐπίσταται · εἰ γὰρ μὴ μᾶλλον τοῦ συμπεράσματος , κατὰ συμβεβηκὸς ἕξει τὴν ἐπιστήμην . 
περὶ μὲν οὖν ἐπιστήμης διωρίσθω τὸν τρόπον τοῦτον . 
τοῦ δ’ ἐνδεχομένου ἄλλως ἔχειν ἔστι τι καὶ ποιητὸν καὶ πρακτόν · ἕτερον δ’ ἐστὶ ποίησις καὶ πρᾶξις (πιστεύομεν δὲ περὶ αὐτῶν καὶ τοῖς ἐξωτερικοῖς λόγοις) · ὥστε καὶ ἡ μετὰ λόγου ἕξις πρακτικὴ ἕτερόν ἐστι τῆς μετὰ λόγου ποιητικῆς ἕξεως . 
διὸ οὐδὲ περιέχεται ὑπ’ ἀλλήλων · οὔτε γὰρ ἡ πρᾶξις ποίησις οὔτε ἡ ποίησις πρᾶξίς ἐστιν . 
ἐπεὶ δ’ ἡ οἰκοδομικὴ τέχνη τίς ἐστι καὶ ὅπερ ἕξις τις μετὰ λόγου ποιητική , καὶ οὐδεμία οὔτε τέχνη ἐστὶν ἥτις οὐ μετὰ λόγου ποιητικὴ ἕξις ἐστίν , οὔτε τοιαύτη ἣ οὐ τέχνη , ταὐτὸν ἂν εἴη τέχνη καὶ ἕξις μετὰ λόγου ἀληθοῦς ποιητική . 
ἔστι δὲ τέχνη πᾶσα περὶ γένεσιν καὶ τὸ τεχνάζειν καὶ θεωρεῖν ὅπως ἂν γένηταί τι τῶν ἐνδεχομένων καὶ εἶναι καὶ μὴ εἶναι , καὶ ὧν ἡ ἀρχὴ ἐν τῷ ποιοῦντι ἀλλὰ μὴ ἐν τῷ ποιουμένῳ · οὔτε γὰρ τῶν ἐξ ἀνάγκης ὄντων ἢ γινομένων ἡ τέχνη ἐστίν , οὔτε τῶν κατὰ φύσιν · ἐν αὑτοῖς γὰρ ἔχουσι ταῦτα τὴν ἀρχήν . 
ἐπεὶ δὲ ποίησις καὶ πρᾶξις ἕτερον , ἀνάγκη τὴν τέχνην ποιήσεως ἀλλ’ οὐ πράξεως εἶναι . 
καὶ τρόπον τινὰ περὶ τὰ αὐτά ἐστιν ἡ τύχη καὶ ἡ τέχνη , καθάπερ καὶ Ἀγάθων φησὶ τέχνη τύχην ἔστερξε καὶ τύχη τέχνην. ἡ μὲν οὖν τέχνη , ὥσπερ εἴρηται , ἕξις τις μετὰ λόγου ἀληθοῦς ποιητική ἐστιν , ἡ δ’ ἀτεχνία τοὐναντίον μετὰ λόγου ψευδοῦς ποιητικὴ ἕξις , περὶ τὸ ἐνδεχόμενον ἄλλως ἔχειν . 
περὶ δὲ φρονήσεως οὕτως ἂν λάβοιμεν , θεωρήσαντες τίνας λέγομεν τοὺς φρονίμους . 
δοκεῖ δὴ φρονίμου εἶναι τὸ δύνασθαι καλῶς βουλεύσασθαι περὶ τὰ αὑτῷ ἀγαθὰ καὶ συμφέροντα , οὐ κατὰ μέρος , οἷον ποῖα πρὸς ὑγίειαν , πρὸς ἰσχύν , ἀλλὰ ποῖα πρὸς τὸ εὖ ζῆν ὅλως . 
σημεῖον δ’ ὅτι καὶ τοὺς περί τι φρονίμους λέγομεν , ὅταν πρὸς τέλος τι σπουδαῖον εὖ λογίσωνται , ὧν μή ἐστι τέχνη . 
ὥστε καὶ ὅλως ἂν εἴη φρόνιμος ὁ βουλευτικός . 
βουλεύεται δ’ οὐθεὶς περὶ τῶν ἀδυνάτων ἄλλως ἔχειν , οὐδὲ τῶν μὴ ἐνδεχομένων αὐτῷ πρᾶξαι . 
ὥστ’ εἴπερ ἐπιστήμη μὲν μετ’ ἀποδείξεως , ὧν δ’ αἱ ἀρχαὶ ἐνδέχονται ἄλλως ἔχειν , τούτων μή ἐστιν ἀπόδειξις (πάντα γὰρ ἐνδέχεται καὶ ἄλλως ἔχειν) , 
καὶ οὐκ ἔστι βουλεύσασθαι περὶ τῶν ἐξ ἀνάγκης ὄντων , οὐκ ἂν εἴη ἡ φρόνησις ἐπιστήμη οὐδὲ τέχνη , ἐπιστήμη μὲν ὅτι ἐνδέχεται τὸ πρακτὸν ἄλλως ἔχειν , τέχνη δ’ ὅτι ἄλλο τὸ γένος πράξεως καὶ ποιήσεως . 
λείπεται ἄρα αὐτὴν εἶναι ἕξιν ἀληθῆ μετὰ λόγου πρακτικὴν περὶ τὰ ἀνθρώπῳ ἀγαθὰ καὶ κακά . 
τῆς μὲν γὰρ ποιήσεως ἕτερον τὸ τέλος , τῆς δὲ πράξεως οὐκ ἂν εἴη · ἔστι γὰρ αὐτὴ ἡ εὐπραξία τέλος . 
διὰ τοῦτο Περικλέα καὶ τοὺς τοιούτους φρονίμους οἰόμεθα εἶναι , ὅτι τὰ αὑτοῖς ἀγαθὰ καὶ τὰ τοῖς ἀνθρώποις δύνανται θεωρεῖν · εἶναι δὲ τοιούτους ἡγούμεθα τοὺς οἰκονομικοὺς καὶ τοὺς πολιτικούς . 
ἔνθεν καὶ τὴν σωφροσύνην τούτῳ προσαγορεύομεν τῷ ὀνόματι , ὡς σῴζουσαν τὴν φρόνησιν . 
σῴζει δὲ τὴν τοιαύτην ὑπόληψιν . 
οὐ γὰρ ἅπασαν ὑπόληψιν διαφθείρει οὐδὲ διαστρέφει τὸ ἡδὺ καὶ λυπηρόν , οἷον ὅτι τὸ τρίγωνον δύο ὀρθὰς ἔχει ἢ οὐκ ἔχει , ἀλλὰ τὰς περὶ τὸ πρακτόν . 
αἱ μὲν γὰρ ἀρχαὶ τῶν πρακτῶν τὸ οὗ ἕνεκα τὰ πρακτά · τῷ δὲ διεφθαρμένῳ δῑ ἡδονὴν ἢ λύπην εὐθὺς οὐ φαίνεται ἀρχή , οὐδὲ δεῖν τούτου ἕνεκεν οὐδὲ διὰ τοῦθ’ αἱρεῖσθαι πάντα καὶ πράττειν · ἔστι γὰρ ἡ κακία φθαρτικὴ ἀρχῆς . 
ὥστ’ ἀνάγκη τὴν φρόνησιν ἕξιν εἶναι μετὰ λόγου ἀληθῆ περὶ τὰ ἀνθρώπινα ἀγαθὰ πρακτικήν . 
ἀλλὰ μὴν τέχνης μὲν ἔστιν ἀρετή , φρονήσεως δ’ οὐκ ἔστιν · καὶ ἐν μὲν τέχνῃ ὁ ἑκὼν ἁμαρτάνων αἱρετώτερος , περὶ δὲ φρόνησιν ἧττον , ὥσπερ καὶ περὶ τὰς ἀρετάς . 
δῆλον οὖν ὅτι ἀρετή τις ἐστὶ καὶ οὐ τέχνη . 
δυοῖν δ’ ὄντοιν μεροῖν τῆς ψυχῆς τῶν λόγον ἐχόντων , θατέρου ἂν εἴη ἀρετή , τοῦ δοξαστικοῦ · ἥ τε γὰρ δόξα περὶ τὸ ἐνδεχόμενον ἄλλως ἔχειν καὶ ἡ φρόνησις . 
ἀλλὰ μὴν οὐδ’ ἕξις μετὰ λόγου μόνον · σημεῖον δ’ ὅτι λήθη μὲν τῆς τοιαύτης ἕξεως ἔστι , φρονήσεως δ’ οὐκ ἔστιν . 
ἐπεὶ δ’ ἡ ἐπιστήμη περὶ τῶν καθόλου ἐστὶν ὑπόληψις καὶ τῶν ἐξ ἀνάγκης ὄντων , εἰσὶ δ’ ἀρχαὶ τῶν ἀποδεικτῶν καὶ πάσης ἐπιστήμης (μετὰ λόγου γὰρ ἡ ἐπιστήμἠ , τῆς ἀρχῆς τοῦ ἐπιστητοῦ οὔτ’ ἂν ἐπιστήμη εἴη οὔτε τέχνη οὔτε φρόνησις · τὸ μὲν γὰρ ἐπιστητὸν ἀποδεικτόν , 
αἳ δὲ τυγχάνουσιν οὖσαι περὶ τὰ ἐνδεχόμενα ἄλλως ἔχειν . 
>οὐδὲ δὴ σοφία τούτων ἐστίν · τοῦ γὰρ σοφοῦ περὶ ἐνίων ἔχειν ἀπόδειξίν ἐστιν . 
εἰ δὴ οἷς ἀληθεύομεν καὶ μηδέποτε διαψευδόμεθα περὶ τὰ μὴ ἐνδεχόμενα ἢ καὶ ἐνδεχόμενα ἄλλως ἔχειν , ἐπιστήμη καὶ φρόνησίς ἐστι καὶ σοφία καὶ νοῦς , τούτων δὲ τῶν τριῶν μηδὲν ἐνδέχεται εἶναι (λέγω δὲ τρία φρόνησιν ἐπιστήμην σοφίαν) , λείπεται νοῦν εἶναι τῶν ἀρχῶν . 
τὴν δὲ σοφίαν ἔν τε ταῖς τέχναις τοῖς ἀκριβεστάτοις τὰς τέχνας ἀποδίδομεν , οἷον Φειδίαν λιθουργὸν σοφὸν καὶ Πολύκλειτον ἀνδριαντοποιόν , ἐνταῦθα μὲν οὖν οὐθὲν ἄλλο σημαίνοντες τὴν σοφίαν ἢ ὅτι ἀρετὴ τέχνης ἐστίν · εἶναι δέ τινας σοφοὺς οἰόμεθα ὅλως οὐ κατὰ μέρος οὐδ’ ἄλλο τι σοφούς , ὥσπερ Ὅμηρός φησιν ἐν τῷ Μαργίτῃ τὸν δ’ οὔτ’ ἂρ σκαπτῆρα θεοὶ θέσαν οὔτ’ ἀροτῆραοὔτ’ ἄλλως τι σοφόν. ὥστε δῆλον ὅτι ἀκριβεστάτη ἂν τῶν ἐπιστημῶν εἴη ἡ σοφία . 
δεῖ ἄρα τὸν σοφὸν μὴ μόνον τὰ ἐκ τῶν ἀρχῶν εἰδέναι , ἀλλὰ καὶ περὶ τὰς ἀρχὰς ἀληθεύειν . 
ὥστ’ εἴη ἂν ἡ σοφία νοῦς καὶ ἐπιστήμη , ὥσπερ κεφαλὴν ἔχουσα ἐπιστήμη τῶν τιμιωτάτων . 
ἄτοπον γὰρ εἴ τις τὴν πολιτικὴν ἢ τὴν φρόνησιν σπουδαιοτάτην οἴεται εἶναι , εἰ μὴ τὸ ἄριστον τῶν ἐν τῷ κόσμῳ ἄνθρωπός ἐστιν . 
εἰ δὴ ὑγιεινὸν μὲν καὶ ἀγαθὸν ἕτερον ἀνθρώποις καὶ ἰχθύσι , τὸ δὲ λευκὸν καὶ εὐθὺ ταὐτὸν ἀεί , καὶ τὸ σοφὸν ταὐτὸ πάντες ἂν εἴποιεν , φρόνιμον δὲ ἕτερον · τὰ γὰρ περὶ αὑτὸ ἕκαστα τὸ εὖ θεωροῦν φησὶν εἶναι φρόνιμον , καὶ τούτῳ ἐπιτρέψει αὐτά . 
διὸ καὶ τῶν θηρίων ἔνια φρόνιμά φασιν εἶναι , ὅσα περὶ τὸν αὑτῶν βίον ἔχοντα φαίνεται δύναμιν προνοητικήν . 
φανερὸν δὲ καὶ ὅτι οὐκ ἂν εἴη ἡ σοφία καὶ ἡ πολιτικὴ ἡ αὐτή · εἰ γὰρ τὴν περὶ τὰ ὠφέλιμα τὰ αὑτοῖς ἐροῦσι σοφίαν , πολλαὶ ἔσονται σοφίαι · οὐ γὰρ μία περὶ τὸ ἁπάντων ἀγαθὸν τῶν ζῴων , ἀλλ’ ἑτέρα περὶ ἕκαστον , εἰ μὴ καὶ ἰατρικὴ μία περὶ πάντων τῶν ὄντων . 
εἰ δ’ ὅτι βέλτιστον ἄνθρωπος τῶν ἄλλων ζῴων , οὐδὲν διαφέρει · καὶ γὰρ ἀνθρώπου ἄλλα πολὺ θειότερα τὴν φύσιν , 
οἷον φανερώτατά γε ἐξ ὧν ὁ κόσμος συνέστηκεν . 
ἐκ δὴ τῶν εἰρημένων δῆλον ὅτι ἡ σοφία ἐστὶ καὶ ἐπιστήμη καὶ νοῦς τῶν τιμιωτάτων τῇ φύσει . 
διὸ Ἀναξαγόραν καὶ Θαλῆν καὶ τοὺς τοιούτους σοφοὺς μὲν φρονίμους δ’ οὔ φασιν εἶναι , ὅταν ἴδωσιν ἀγνοοῦντας τὰ συμφέροντα ἑαυτοῖς , καὶ περιττὰ μὲν καὶ θαυμαστὰ καὶ χαλεπὰ καὶ δαιμόνια εἰδέναι αὐτούς φασιν , ἄχρηστα δ’ , ὅτι οὐ τὰ ἀνθρώπινα ἀγαθὰ ζητοῦσιν . 
ἡ δὲ φρόνησις περὶ τὰ ἀνθρώπινα καὶ περὶ ὧν ἔστι βουλεύσασθαι · τοῦ γὰρ φρονίμου μάλιστα τοῦτ’ ἔργον εἶναί φαμεν , τὸ εὖ βουλεύεσθαι , βουλεύεται δ’ οὐδεὶς περὶ τῶν ἀδυνάτων ἄλλως ἔχειν , οὐδ’ ὅσων μὴ τέλος τι ἔστι , καὶ τοῦτο πρακτὸν ἀγαθόν . 
ὁ δ’ ἁπλῶς εὔβουλος ὁ τοῦ ἀρίστου ἀνθρώπῳ τῶν πρακτῶν στοχαστικὸς κατὰ τὸν λογισμόν . 
οὐδ’ ἐστὶν ἡ φρόνησις τῶν καθόλου μόνον , ἀλλὰ δεῖ καὶ τὰ καθ’ ἕκαστα γνωρίζειν · πρακτικὴ γάρ , ἡ δὲ πρᾶξις περὶ τὰ καθ’ ἕκαστα . 
διὸ καὶ ἔνιοι οὐκ εἰδότες ἑτέρων εἰδότων πρακτικώτεροι , καὶ ἐν τοῖς ἄλλοις οἱ ἔμπειροι · εἰ γὰρ εἰδείη ὅτι τὰ κοῦφα εὔπεπτα κρέα καὶ ὑγιεινά , ποῖα δὲ κοῦφα ἀγνοοῖ , οὐ ποιήσει ὑγίειαν , ἀλλ’ ὁ εἰδὼς ὅτι τὰ ὀρνίθεια [κοῦφα καὶ] 
ὑγιεινὰ ποιήσει μᾶλλον . 
ἡ δὲ φρόνησις πρακτική · ὥστε δεῖ ἄμφω ἔχειν , ἢ ταύτην μᾶλλον . 
εἴη δ’ ἄν τις καὶ ἐνταῦθα ἀρχιτεκτονική . 
ἔστι δὲ καὶ ἡ πολιτικὴ καὶ ἡ φρόνησις ἡ αὐτὴ μὲν ἕξις , τὸ μέντοι εἶναι οὐ ταὐτὸν αὐταῖς . 
τῆς δὲ περὶ πόλιν ἣ μὲν ὡς ἀρχιτεκτονικὴ φρόνησις νομοθετική , ἣ δὲ ὡς τὰ καθ’ ἕκαστα τὸ κοινὸν ἔχει ὄνομα , πολιτική · αὕτη δὲ πρακτικὴ καὶ βουλευτική · τὸ γὰρ ψήφισμα πρακτὸν ὡς τὸ ἔσχατον . 
διὸ πολιτεύεσθαι τούτους μόνον λέγουσιν · μόνοι γὰρ πράττουσιν οὗτοι ὥσπερ οἱ χειροτέχναι . 
δοκεῖ δὲ καὶ φρόνησις μάλιστ’ εἶναι ἡ περὶ αὐτὸν καὶ ἕνα · καὶ ἔχει αὕτη τὸ κοινὸν ὄνομα , φρόνησις · ἐκείνων δὲ ἣ μὲν οἰκονομία ἣ δὲ νομοθεσία ἣ δὲ πολιτική , καὶ ταύτης ἣ μὲν βουλευτικὴ ἣ δὲ δικαστική . 
εἶδος μὲν οὖν τι ἂν εἴη γνώσεως τὸ αὑτῷ εἰδέναι · ἀλλ’ ἔχει διαφορὰν πολλήν · 
καὶ δοκεῖ ὁ τὰ περὶ αὑτὸν εἰδὼς καὶ διατρίβων φρόνιμος εἶναι , οἱ δὲ πολιτικοὶ πολυπράγμονες · διὸ Εὐριπίδης πῶς δ’ ἂν φρονοίην , ᾧ παρῆν ἀπραγμόνωσἐν τοῖσι πολλοῖς ἠριθμημένον στρατοῦἴσον μετασχεῖν ; τοὺς γὰρ περισσοὺς καί τι πράσσοντας πλέον . . .ευρ . 
φρ . 
785‐6 (δινδορφ) ζητοῦσι γὰρ τὸ αὑτοῖς ἀγαθόν , καὶ οἴονται τοῦτο δεῖν πράττειν . 
ἐκ ταύτης οὖν τῆς δόξης ἐλήλυθε τὸ τούτους φρονίμους εἶναι · καίτοι ἴσως οὐκ ἔστι τὸ αὑτοῦ εὖ ἄνευ οἰκονομίας οὐδ’ ἄνευ πολιτείας . 
ἔτι δὲ τὰ αὑτοῦ πῶς δεῖ διοικεῖν , ἄδηλον καὶ σκεπτέον . 
σημεῖον δ’ ἐστὶ τοῦ εἰρημένου καὶ διότι γεωμετρικοὶ μὲν νέοι καὶ μαθηματικοὶ γίνονται καὶ σοφοὶ τὰ τοιαῦτα , φρόνιμος δ’ οὐ δοκεῖ γίνεσθαι . 
αἴτιον δ’ ὅτι καὶ τῶν καθ’ ἕκαστά ἐστιν ἡ φρόνησις , ἃ γίνεται γνώριμα ἐξ ἐμπειρίας , νέος δ’ ἔμπειρος οὐκ ἔστιν · πλῆθος γὰρ χρόνου ποιεῖ τὴν ἐμπειρίαν · ἐπεὶ καὶ τοῦτ’ ἄν τις σκέψαιτο , διὰ τί δὴ μαθηματικὸς μὲν παῖς γένοιτ’ ἄν , σοφὸς δ’ ἢ φυσικὸς οὔ . 
ἢ ὅτι τὰ μὲν δῑ ἀφαιρέσεώς ἐστιν , τῶν δ’ αἱ ἀρχαὶ ἐξ ἐμπειρίας · καὶ τὰ μὲν οὐ πιστεύουσιν οἱ νέοι ἀλλὰ λέγουσιν , τῶν δὲ τὸ τί ἐστιν οὐκ ἄδηλον ; 
ἔτι ἡ ἁμαρτία ἢ περὶ τὸ καθόλου ἐν τῷ βουλεύσασθαι ἢ περὶ τὸ καθ’ ἕκαστον · ἢ γὰρ ὅτι πάντα τὰ βαρύσταθμα ὕδατα φαῦλα , ἢ ὅτι τοδὶ βαρύσταθμον . 
ὅτι δ’ ἡ φρόνησις οὐκ ἐπιστήμη , φανερόν · τοῦ γὰρ ἐσχάτου ἐστίν , ὥσπερ εἴρηται · τὸ γὰρ πρακτὸν τοιοῦτον . 
ἀντίκειται μὲν δὴ τῷ νῷ · ὁ μὲν γὰρ νοῦς τῶν ὅρων , ὧν οὐκ ἔστι λόγος , ἣ δὲ τοῦ ἐσχάτου , οὗ οὐκ ἔστιν ἐπιστήμη ἀλλ’ αἴσθησις , οὐχ ἡ τῶν ἰδίων , ἀλλ’ οἵᾳ αἰσθανόμεθα ὅτι τὸ [ἐν τοῖς μαθηματικοῖς] 
ἔσχατον τρίγωνον · στήσεται γὰρ κἀκεῖ . 
ἀλλ’ αὕτη μᾶλλον αἴσθησις ἢ φρόνησις , ἐκείνης δ’ ἄλλο εἶδος . 
τὸ ζητεῖν δὲ καὶ τὸ βουλεύεσθαι διαφέρει · τὸ γὰρ βουλεύεσθαι ζητεῖν τι ἐστίν . 
δεῖ δὲ λαβεῖν καὶ περὶ εὐβουλίας τί ἐστι , πότερον ἐπιστήμη τις ἢ δόξα ἢ εὐστοχία ἢ ἄλλο τι γένος . 
ἐπιστήμη μὲν δὴ οὐκ ἔστιν · οὐ γὰρ ζητοῦσι περὶ ὧν ἴσασιν , 
ἡ δ’ εὐβουλία βουλή τις , ὁ δὲ βουλευόμενος ζητεῖ καὶ λογίζεται . 
ἀλλὰ μὴν οὐδ’ εὐστοχία · ἄνευ τε γὰρ λόγου καὶ ταχύ τι ἡ εὐστοχία , βουλεύονται δὲ πολὺν χρόνον , καὶ φασὶ πράττειν μὲν δεῖν ταχὺ τὰ βουλευθέντα , βουλεύεσθαι δὲ βραδέως . 
ἔτι ἡ ἀγχίνοια ἕτερον καὶ ἡ εὐβουλία · ἔστι δ’ εὐστοχία τις ἡ ἀγχίνοια . 
οὐδὲ δὴ δόξα ἡ εὐβουλία οὐδεμία . 
ἀλλ’ ἐπεὶ ὁ μὲν κακῶς βουλευόμενος ἁμαρτάνει , ὁ δ’ εὖ ὀρθῶς βουλεύεται , δῆλον ὅτι ὀρθότης τις ἡ εὐβουλία ἐστίν , οὔτ’ ἐπιστήμης δὲ οὔτε δόξης · ἐπιστήμης μὲν γὰρ οὐκ ἔστιν ὀρθότης (οὐδὲ γὰρ ἁμαρτίἀ , δόξης δ’ ὀρθότης ἀλήθεια · ἅμα δὲ καὶ ὥρισται ἤδη πᾶν οὗ δόξα ἐστίν . 
ἀλλὰ μὴν οὐδ’ ἄνευ λόγου ἡ εὐβουλία . 
διανοίας ἄρα λείπεται · αὕτη γὰρ οὔπω φάσις · καὶ γὰρ ἡ δόξα οὐ ζήτησις ἀλλὰ φάσις τις ἤδη , ὁ δὲ βουλευόμενος , ἐάν τε εὖ ἐάν τε καὶ κακῶς βουλεύηται , ζητεῖ τι καὶ λογίζεται . 
ἀλλ’ ὀρθότης τίς ἐστιν ἡ εὐβουλία βουλῆς · διὸ ἡ βουλὴ ζητητέα πρῶτον τί καὶ περὶ τί . 
ἐπεὶ δ’ ἡ ὀρθότης πλεοναχῶς , δῆλον ὅτι οὐ πᾶσα · ὁ γὰρ ἀκρατὴς καὶ ὁ φαῦλος ὃ προτίθεται †ἰδεῖν† 
ἐκ τοῦ λογισμοῦ τεύξεται , ὥστε ὀρθῶς ἔσται βεβουλευμένος , κακὸν δὲ μέγα εἰληφώς . 
δοκεῖ δ’ ἀγαθόν τι τὸ εὖ βεβουλεῦσθαι · ἡ γὰρ τοιαύτη ὀρθότης βουλῆς εὐβουλία , ἡ ἀγαθοῦ τευκτική . 
ἀλλ’ ἔστι καὶ τούτου ψευδεῖ συλλογισμῷ τυχεῖν , καὶ ὃ μὲν δεῖ ποιῆσαι τυχεῖν , δῑ οὗ δ’ οὔ , ἀλλὰ ψευδῆ τὸν μέσον ὅρον εἶναι · ὥστ’ οὐδ’ αὕτη πω εὐβουλία , καθ’ ἣν οὗ δεῖ μὲν τυγχάνει , οὐ μέντοι δῑ οὗ ἔδει . 
ἔτι ἔστι πολὺν χρόνον βουλευόμενον τυχεῖν , τὸν δὲ ταχύ . 
οὐκοῦν οὐδ’ ἐκείνη πω εὐβουλία , ἀλλ’ ὀρθότης ἡ κατὰ τὸ ὠφέλιμον , καὶ οὗ δεῖ καὶ ὣς καὶ ὅτε . 
ἔτι ἔστι καὶ ἁπλῶς εὖ βεβουλεῦσθαι καὶ πρός τι τέλος . 
ἣ μὲν δὴ ἁπλῶς ἡ πρὸς τὸ τέλος τὸ ἁπλῶς κατορθοῦσα , τὶς δὲ ἡ πρός τι τέλος . 
εἰ δὴ τῶν φρονίμων τὸ εὖ βεβουλεῦσθαι , ἡ εὐβουλία εἴη ἂν ὀρθότης ἡ κατὰ τὸ συμφέρον πρὸς τὸ τέλος , οὗ ἡ φρόνησις ἀληθὴς ὑπόληψίς ἐστιν . 
ἔστι δὲ καὶ ἡ σύνεσις καὶ ἡ εὐσυνεσία , 
καθ’ ἃς λέγομεν συνετοὺς καὶ εὐσυνέτους , οὔθ’ ὅλως τὸ αὐτὸ ἐπιστήμῃ ἢ δόξῃ (πάντες γὰρ ἂν ἦσαν συνετοἴ 
οὔτε τις μία τῶν κατὰ μέρος ἐπιστημῶν , οἷον ἡ ἰατρικὴ περὶ ὑγιεινῶν , ἡ γεωμετρία περὶ μεγέθη · οὔτε γὰρ περὶ τῶν ἀεὶ ὄντων καὶ ἀκινήτων ἡ σύνεσίς ἐστιν οὔτε περὶ τῶν γιγνομένων ὁτουοῦν , ἀλλὰ περὶ ὧν ἀπορήσειεν ἄν τις καὶ βουλεύσαιτο . 
διὸ περὶ τὰ αὐτὰ μὲν τῇ φρονήσει ἐστίν , οὐκ ἔστι δὲ τὸ αὐτὸ σύνεσις καὶ φρόνησις . 
ἡ μὲν γὰρ φρόνησις ἐπιτακτική ἐστιν · τί γὰρ δεῖ πράττειν ἢ μή , τὸ τέλος αὐτῆς ἐστίν · ἡ δὲ σύνεσις κριτικὴ μόνον . 
ταὐτὸ γὰρ σύνεσις καὶ εὐσυνεσία καὶ συνετοὶ καὶ εὐσύνετοι . 
ἔστι δ’ οὔτε τὸ ἔχειν τὴν φρόνησιν οὔτε τὸ λαμβάνειν ἡ σύνεσις · ἀλλ’ ὥσπερ τὸ μανθάνειν λέγεται συνιέναι , ὅταν χρῆται τῇ ἐπιστήμῃ , οὕτως ἐν τῷ χρῆσθαι τῇ δόξῃ ἐπὶ τὸ κρίνειν περὶ τούτων περὶ ὧν ἡ φρόνησίς ἐστιν , ἄλλου λέγοντος , καὶ κρίνειν καλῶς · τὸ γὰρ εὖ τῷ καλῶς τὸ αὐτό . 
καὶ ἐντεῦθεν ἐλήλυθε τοὔνομα ἡ σύνεσις , καθ’ ἣν εὐσύνετοι , ἐκ τῆς ἐν τῷ μανθάνειν · λέγομεν γὰρ τὸ μανθάνειν συνιέναι πολλάκις . 
ἡ δὲ καλουμένη γνώμη , καθ’ ἣν συγγνώμονας καὶ ἔχειν φαμὲν γνώμην , ἡ τοῦ ἐπιεικοῦς ἐστὶ κρίσις ὀρθή . 
σημεῖον δέ · τὸν γὰρ ἐπιεικῆ μάλιστά φαμεν εἶναι συγγνωμονικόν , καὶ ἐπιεικὲς τὸ ἔχειν περὶ ἔνια συγγνώμην . 
ἡ δὲ συγγνώμη γνώμη ἐστὶ κριτικὴ τοῦ ἐπιεικοῦς ὀρθή · ὀρθὴ δ’ ἡ τοῦ ἀληθοῦς . 
εἰσὶ δὲ πᾶσαι αἱ ἕξεις εὐλόγως εἰς ταὐτὸ τείνουσαι · λέγομεν γὰρ γνώμην καὶ σύνεσιν καὶ φρόνησιν καὶ νοῦν ἐπὶ τοὺς αὐτοὺς ἐπιφέροντες γνώμην ἔχειν καὶ νοῦν ἤδη καὶ φρονίμους καὶ συνετούς . 
πᾶσαι γὰρ αἱ δυνάμεις αὗται τῶν ἐσχάτων εἰσὶ καὶ τῶν καθ’ ἕκαστον · καὶ ἐν μὲν τῷ κριτικὸς εἶναι περὶ ὧν ὁ φρόνιμος , συνετὸς καὶ εὐγνώμων ἢ συγγνώμων · τὰ γὰρ ἐπιεικῆ κοινὰ τῶν ἀγαθῶν ἁπάντων ἐστὶν ἐν τῷ πρὸς ἄλλον . 
ἔστι δὲ τῶν καθ’ ἕκαστα καὶ τῶν ἐσχάτων ἅπαντα τὰ πρακτά · καὶ γὰρ τὸν φρόνιμον δεῖ γινώσκειν αὐτά , καὶ ἡ σύνεσις καὶ ἡ γνώμη περὶ τὰ πρακτά , ταῦτα δ’ ἔσχατα . 
καὶ ὁ νοῦς τῶν ἐσχάτων ἐπ’ ἀμφότερα · καὶ γὰρ τῶν πρώτων ὅρων καὶ τῶν ἐσχάτων 
νοῦς ἐστὶ καὶ οὐ λόγος , καὶ ὁ μὲν κατὰ τὰς ἀποδείξεις τῶν ἀκινήτων ὅρων καὶ πρώτων , ὁ δ’ ἐν ταῖς πρακτικαῖς τοῦ ἐσχάτου καὶ ἐνδεχομένου καὶ τῆς ἑτέρας προτάσεως · ἀρχαὶ γὰρ τοῦ οὗ ἕνεκα αὗται · ἐκ τῶν καθ’ ἕκαστα γὰρ τὰ καθόλου · τούτων οὖν ἔχειν δεῖ αἴσθησιν , αὕτη δ’ ἐστὶ νοῦς . 
διὸ καὶ φυσικὰ δοκεῖ εἶναι ταῦτα , καὶ φύσει σοφὸς μὲν οὐδείς , γνώμην δ’ ἔχειν καὶ σύνεσιν καὶ νοῦν . 
σημεῖον δ’ ὅτι καὶ ταῖς ἡλικίαις οἰόμεθα ἀκολουθεῖν , καὶ ἥδε ἡ ἡλικία νοῦν ἔχει καὶ γνώμην , ὡς τῆς φύσεως αἰτίας οὔσης . 
[διὸ καὶ ἀρχὴ καὶ τέλος νοῦς · ἐκ τούτων γὰρ αἱ ἀποδείξεις καὶ περὶ τούτων.] 
ὥστε δεῖ προσέχειν τῶν ἐμπείρων καὶ πρεσβυτέρων ἢ φρονίμων ταῖς ἀναποδείκτοις φάσεσι καὶ δόξαις οὐχ ἧττον τῶν ἀποδείξεων · διὰ γὰρ τὸ ἔχειν ἐκ τῆς ἐμπειρίας ὄμμα ὁρῶσιν ὀρθῶς . 
τί μὲν οὖν ἐστὶν ἡ φρόνησις καὶ ἡ σοφία , καὶ περὶ τί ἑκατέρα τυγχάνει οὖσα , καὶ ὅτι ἄλλου τῆς ψυχῆς μορίου ἀρετὴ ἑκατέρα , εἴρηται . 
διαπορήσειε δ’ ἄν τις περὶ αὐτῶν τί χρήσιμοί εἰσιν . 
ἡ μὲν γὰρ σοφία οὐδὲν θεωρήσει ἐξ ὧν ἔσται εὐδαίμων ἄνθρωπος (οὐδεμιᾶς γάρ ἐστι γενέσεως) , ἡ δὲ φρόνησις τοῦτο μὲν ἔχει , ἀλλὰ τίνος ἕνεκα δεῖ αὐτῆς ; 
εἴπερ ἡ μὲν φρόνησίς ἐστιν ἡ περὶ τὰ δίκαια καὶ καλὰ καὶ ἀγαθὰ ἀνθρώπῳ , ταῦτα δ’ ἐστὶν ἃ τοῦ ἀγαθοῦ ἐστὶν ἀνδρὸς πράττειν , οὐδὲν δὲ πρακτικώτεροι τῷ εἰδέναι αὐτά ἐσμεν , εἴπερ ἕξεις αἱ ἀρεταί εἰσιν , ὥσπερ οὐδὲ τὰ ὑγιεινὰ οὐδὲ τὰ εὐεκτικά , ὅσα μὴ τῷ ποιεῖν ἀλλὰ τῷ ἀπὸ τῆς ἕξεως εἶναι λέγεται · οὐθὲν γὰρ πρακτικώτεροι τῷ ἔχειν τὴν ἰατρικὴν καὶ γυμναστικήν ἐσμεν . 
εἰ δὲ μὴ τούτων χάριν φρόνιμον ῥητέον ἀλλὰ τοῦ γίνεσθαι , τοῖς οὖσι σπουδαίοις οὐθὲν ἂν εἴη χρήσιμος · ἔτι δ’ οὐδὲ τοῖς μὴ ἔχουσιν · οὐδὲν γὰρ διοίσει αὐτοὺς ἔχειν ἢ ἄλλοις ἔχουσι πείθεσθαι , ἱκανῶς τ’ ἔχοι ἂν ἡμῖν ὥσπερ καὶ περὶ τὴν ὑγίειαν · βουλόμενοι γὰρ ὑγιαίνειν ὅμως οὐ μανθάνομεν ἰατρικήν . 
πρὸς δὲ τούτοις ἄτοπον ἂν εἶναι δόξειεν , εἰ χείρων τῆς σοφίας οὖσα κυριωτέρα αὐτῆς ἔσται · ἡ γὰρ ποιοῦσα ἄρχει καὶ ἐπιτάττει περὶ ἕκαστον . 
περὶ δὴ τούτων λεκτέον · νῦν μὲν γὰρ ἠπόρηται περὶ αὐτῶν μόνον . 
πρῶτον μὲν οὖν λέγωμεν ὅτι καθ’ αὑτὰς ἀναγκαῖον αἱρετὰς αὐτὰς εἶναι , ἀρετάς γ’ οὔσας ἑκατέραν ἑκατέρου τοῦ μορίου , καὶ εἰ μὴ ποιοῦσι μηδὲν μηδετέρα αὐτῶν . 
ἔπειτα καὶ ποιοῦσι μέν , οὐχ ὡς ἡ ἰατρικὴ δὲ ὑγίειαν , ἀλλ’ ὡς ἡ ὑγίεια , οὕτως ἡ σοφία εὐδαιμονίαν · μέρος γὰρ οὖσα τῆς ὅλης ἀρετῆς τῷ ἔχεσθαι ποιεῖ καὶ †τῷ ἐνεργεῖν εὐδαίμονα.† 
ἔτι τὸ ἔργον ἀποτελεῖται κατὰ τὴν φρόνησιν καὶ τὴν ἠθικὴν ἀρετήν · ἡ μὲν γὰρ ἀρετὴ τὸν σκοπὸν ποιεῖ ὀρθόν , ἡ δὲ φρόνησις τὰ πρὸς τοῦτον . 
τοῦ δὲ τετάρτου μορίου τῆς ψυχῆς οὐκ ἔστιν ἀρετὴ τοιαύτη , τοῦ θρεπτικοῦ · οὐδὲν γὰρ ἐπ’ αὐτῷ πράττειν ἢ μὴ πράττειν . 
περὶ δὲ τοῦ μηθὲν εἶναι πρακτικωτέρους διὰ τὴν φρόνησιν τῶν καλῶν καὶ δικαίων , μικρὸν ἄνωθεν ἀρκτέον , λαβόντας ἀρχὴν ταύτην . 
ὥσπερ γὰρ καὶ τὰ δίκαια λέγομεν πράττοντάς τινας οὔπω δικαίους εἶναι , οἷον τοὺς τὰ ὑπὸ τῶν νόμων τεταγμένα ποιοῦντας ἢ ἄκοντας ἢ δῑ ἄγνοιαν ἢ δῑ ἕτερόν τι καὶ μὴ δῑ αὐτά (καίτοι πράττουσί γε ἃ δεῖ καὶ ὅσα χρὴ τὸν σπουδαῖον) , οὕτως , ὡς ἔοικεν , ἔστι τὸ πῶς ἔχοντα πράττειν ἕκαστα ὥστ’ εἶναι ἀγαθόν , λέγω δ’ οἷον διὰ προαίρεσιν καὶ αὐτῶν ἕνεκα τῶν πραττομένων . 
τὴν μὲν οὖν προαίρεσιν ὀρθὴν ποιεῖ ἡ ἀρετή , τὸ δ’ ὅσα ἐκείνης ἕνεκα πέφυκε πράττεσθαι οὐκ ἔστι τῆς ἀρετῆς ἀλλ’ ἑτέρας δυνάμεως . 
λεκτέον δ’ ἐπιστήσασι σαφέστερον περὶ αὐτῶν . 
ἔστι δὴ δύναμις ἣν καλοῦσι δεινότητα · αὕτη δ’ ἐστὶ τοιαύτη ὥστε τὰ πρὸς τὸν ὑποτεθέντα σκοπὸν συντείνοντα δύνασθαι ταῦτα πράττειν καὶ τυγχάνειν αὐτοῦ . 
ἂν μὲν οὖν ὁ σκοπὸς ᾖ καλός , ἐπαινετή ἐστιν , ἐὰν δὲ φαῦλος , πανουργία · διὸ καὶ τοὺς φρονίμους δεινοὺς καὶ πανούργους φαμὲν εἶναι . 
ἔστι δ’ ἡ φρόνησις οὐχ ἡ δύναμις , ἀλλ’ οὐκ ἄνευ τῆς δυνάμεως ταύτης . 
ἡ δ’ ἕξις τῷ ὄμματι τούτῳ γίνεται τῆς ψυχῆς οὐκ ἄνευ ἀρετῆς , ὡς εἴρηταί τε καὶ ἔστι δῆλον · οἱ γὰρ συλλογισμοὶ τῶν πρακτῶν ἀρχὴν ἔχοντές εἰσιν , ἐπειδὴ τοιόνδε τὸ τέλος καὶ τὸ ἄριστον , ὁτιδήποτε ὄν (ἔστω γὰρ λόγου χάριν τὸ τυχόν) · τοῦτο δ’ εἰ μὴ τῷ ἀγαθῷ , οὐ φαίνεται · διαστρέφει γὰρ ἡ μοχθηρία καὶ διαψεύδεσθαι ποιεῖ περὶ τὰς πρακτικὰς ἀρχάς . 
ὥστε φανερὸν ὅτι ἀδύνατον φρόνιμον εἶναι μὴ ὄντα ἀγαθόν . 
σκεπτέον δὴ πάλιν καὶ περὶ ἀρετῆς · καὶ γὰρ ἡ ἀρετὴ παραπλησίως ἔχει ὡς ἡ φρόνησις πρὸς τὴν δεινότητα —οὐ ταὐτὸ μέν , ὅμοιον δέ—οὕτω καὶ ἡ φυσικὴ ἀρετὴ πρὸς τὴν κυρίαν . 
πᾶσι γὰρ δοκεῖ ἕκαστα τῶν ἠθῶν ὑπάρχειν φύσει πως · καὶ γὰρ δίκαιοι καὶ σωφρονικοὶ καὶ ἀνδρεῖοι καὶ τἆλλα ἔχομεν εὐθὺς ἐκ γενετῆς · ἀλλ’ ὅμως ζητοῦμεν ἕτερόν τι τὸ κυρίως ἀγαθὸν καὶ τὰ τοιαῦτα ἄλλον τρόπον ὑπάρχειν . 
καὶ γὰρ παισὶ καὶ θηρίοις αἱ φυσικαὶ ὑπάρχουσιν ἕξεις , ἀλλ’ ἄνευ νοῦ βλαβεραὶ φαίνονται οὖσαι . 
πλὴν τοσοῦτον ἔοικεν ὁρᾶσθαι , ὅτι ὥσπερ σώματι ἰσχυρῷ ἄνευ ὄψεως κινουμένῳ συμβαίνει σφάλλεσθαι ἰσχυρῶς διὰ τὸ μὴ ἔχειν ὄψιν , οὕτω καὶ ἐνταῦθα · ἐὰν δὲ λάβῃ νοῦν , ἐν τῷ πράττειν διαφέρει · ἡ δ’ ἕξις ὁμοία οὖσα τότ’ ἔσται κυρίως ἀρετή . 
ὥστε καθάπερ ἐπὶ τοῦ δοξαστικοῦ δύο ἐστὶν εἴδη , δεινότης καὶ φρόνησις , οὕτω καὶ ἐπὶ τοῦ ἠθικοῦ δύο ἐστί , τὸ μὲν ἀρετὴ φυσικὴ τὸ δ’ ἡ κυρία , καὶ τούτων ἡ κυρία οὐ γίνεται ἄνευ φρονήσεως . 
διόπερ τινές φασι πάσας τὰς ἀρετὰς φρονήσεις εἶναι , καὶ Σωκράτης τῇ μὲν ὀρθῶς ἐζήτει τῇ δ’ ἡμάρτανεν · ὅτι μὲν γὰρ φρονήσεις ᾤετο εἶναι πάσας τὰς ἀρετάς , ἡμάρτανεν , ὅτι δ’ οὐκ ἄνευ φρονήσεως , καλῶς ἔλεγεν . 
σημεῖον δέ · καὶ γὰρ νῦν πάντες , ὅταν ὁρίζωνται τὴν ἀρετήν , προστιθέασι , τὴν ἕξιν εἰπόντες καὶ πρὸς ἅ ἐστι , τὴν κατὰ τὸν ὀρθὸν λόγον · ὀρθὸς δ’ ὁ κατὰ τὴν φρόνησιν . 
ἐοίκασι δὴ μαντεύεσθαί πως ἅπαντες ὅτι ἡ τοιαύτη ἕξις ἀρετή ἐστιν , ἡ κατὰ τὴν φρόνησιν . 
δεῖ δὲ μικρὸν μεταβῆναι . 
ἔστι γὰρ οὐ μόνον ἡ κατὰ τὸν ὀρθὸν λόγον , ἀλλ’ ἡ μετὰ τοῦ ὀρθοῦ λόγου ἕξις ἀρετή ἐστιν · ὀρθὸς δὲ λόγος περὶ τῶν τοιούτων ἡ φρόνησίς ἐστιν . 
Σωκράτης μὲν οὖν λόγους τὰς ἀρετὰς ᾤετο εἶναι (ἐπιστήμας γὰρ εἶναι πάσας) , ἡμεῖς δὲ μετὰ λόγου . 
δῆλον οὖν ἐκ τῶν εἰρημένων ὅτι οὐχ οἷόν τε ἀγαθὸν εἶναι κυρίως ἄνευ φρονήσεως , οὐδὲ φρόνιμον ἄνευ τῆς ἠθικῆς ἀρετῆς . 
ἀλλὰ καὶ ὁ λόγος ταύτῃ λύοιτ’ ἄν , ᾧ διαλεχθείη τις ἂν ὅτι χωρίζονται ἀλλήλων αἱ ἀρεταί · οὐ γὰρ ὁ αὐτὸς εὐφυέστατος πρὸς ἁπάσας , ὥστε τὴν μὲν ἤδη τὴν δ’ οὔπω εἰληφὼς ἔσται · τοῦτο γὰρ κατὰ μὲν τὰς φυσικὰς ἀρετὰς ἐνδέχεται , 
καθ’ ἃς δὲ ἁπλῶς λέγεται ἀγαθός , οὐκ ἐνδέχεται · ἅμα γὰρ τῇ φρονήσει μιᾷ ὑπαρχούσῃ πᾶσαι ὑπάρξουσιν . 
δῆλον δέ , κἂν εἰ μὴ πρακτικὴ ἦν , ὅτι ἔδει ἂν αὐτῆς διὰ τὸ τοῦ μορίου ἀρετὴν εἶναι , καὶ ὅτι οὐκ ἔσται ἡ προαίρεσις ὀρθὴ ἄνευ φρονήσεως οὐδ’ ἄνευ ἀρετῆς · ἣ μὲν γὰρ τὸ τέλος ἣ δὲ τὰ πρὸς τὸ τέλος ποιεῖ πράττειν . 
ἀλλὰ μὴν οὐδὲ κυρία γ’ ἐστὶ τῆς σοφίας οὐδὲ τοῦ βελτίονος μορίου , ὥσπερ οὐδὲ τῆς ὑγιείας ἡ ἰατρική · οὐ γὰρ χρῆται αὐτῇ , ἀλλ’ ὁρᾷ ὅπως γένηται · ἐκείνης οὖν ἕνεκα ἐπιτάττει , ἀλλ’ οὐκ ἐκείνῃ . 
ἔτι ὅμοιον κἂν εἴ τις τὴν πολιτικὴν φαίη ἄρχειν τῶν θεῶν , ὅτι ἐπιτάττει περὶ πάντα τὰ ἐν τῇ πόλει . 
βοοκ 7 
μετὰ δὲ ταῦτα λεκτέον , ἄλλην ποιησαμένους ἀρχήν , ὅτι τῶν περὶ τὰ ἤθη φευκτῶν τρία ἐστὶν εἴδη , κακία ἀκρασία θηριότης . 
τὰ δ’ ἐναντία τοῖς μὲν δυσὶ δῆλα · τὸ μὲν γὰρ ἀρετὴν τὸ δ’ ἐγκράτειαν καλοῦμεν · πρὸς δὲ τὴν θηριότητα μάλιστ’ ἂν ἁρμόττοι λέγειν τὴν ὑπὲρ ἡμᾶς ἀρετήν , ἡρωικήν τινα καὶ θείαν , ὥσπερ Ὅμηρος περὶ <τοῦ> 
Ἕκτορος πεποίηκε λέγοντα τὸν Πρίαμον ὅτι σφόδρα ἦν ἀγαθός , οὐδὲ ἐῴκειἀνδρός γε θνητοῦ πάις ἔμμεναι ἀλλὰ θεοῖο.ηομ . 
ιλ . 
24.258 ὥστ’ εἰ , καθάπερ φασίν , ἐξ ἀνθρώπων γίνονται θεοὶ δῑ ἀρετῆς ὑπερβολήν , τοιαύτη τις ἂν εἴη δῆλον ὅτι ἡ τῇ θηριώδει ἀντιτιθεμένη ἕξις · καὶ γὰρ ὥσπερ οὐδὲ θηρίου ἐστὶ κακία οὐδ’ ἀρετή , οὕτως οὐδὲ θεοῦ , ἀλλ’ ἣ μὲν τιμιώτερον ἀρετῆς , ἣ δ’ ἕτερόν τι γένος κακίας . 
ἐπεὶ δὲ σπάνιον καὶ τὸ θεῖον ἄνδρα εἶναι , καθάπερ οἱ Λάκωνες εἰώθασι προσαγορεύειν , <οἳ> 
ὅταν ἀγασθῶσι σφόδρα του , σεῖος ἀνήρ φασιν , οὕτω καὶ ὁ θηριώδης ἐν τοῖς ἀνθρώποις σπάνιος · μάλιστα δ’ ἐν τοῖς βαρβάροις ἐστίν , γίνεται δ’ ἔνια καὶ διὰ νόσους καὶ πηρώσεις · καὶ τοὺς διὰ κακίαν δὲ τῶν ἀνθρώπων ὑπερβάλλοντας οὕτως ἐπιδυσφημοῦμεν . 
ἀλλὰ περὶ μὲν τῆς διαθέσεως τῆς τοιαύτης ὕστερον ποιητέον τινὰ μνείαν , περὶ δὲ κακίας εἴρηται πρότερον · περὶ δὲ ἀκρασίας καὶ μαλακίας καὶ τρυφῆς λεκτέον , καὶ περὶ ἐγκρατείας καὶ καρτερίας · 
οὔτε γὰρ ὡς περὶ τῶν αὐτῶν ἕξεων τῇ ἀρετῇ καὶ τῇ μοχθηρίᾳ ἑκατέραν αὐτῶν ὑποληπτέον , οὔθ’ ὡς ἕτερον γένος . 
δεῖ δ’ , ὥσπερ ἐπὶ τῶν ἄλλων , τιθέντας τὰ φαινόμενα καὶ πρῶτον διαπορήσαντας οὕτω δεικνύναι μάλιστα μὲν πάντα τὰ ἔνδοξα περὶ ταῦτα τὰ πάθη , εἰ δὲ μή , τὰ πλεῖστα καὶ κυριώτατα · ἐὰν γὰρ λύηταί τε τὰ δυσχερῆ καὶ καταλείπηται τὰ ἔνδοξα , δεδειγμένον ἂν εἴη ἱκανῶς . 
δοκεῖ δὴ ἥ τε ἐγκράτεια καὶ καρτερία τῶν σπουδαίων καὶ [τῶν] 
ἐπαινετῶν εἶναι , ἡ δ’ ἀκρασία τε καὶ μαλακία τῶν φαύλων καὶ ψεκτῶν , καὶ ὁ αὐτὸς ἐγκρατὴς καὶ ἐμμενετικὸς τῷ λογισμῷ , καὶ ἀκρατὴς καὶ ἐκστατικὸς τοῦ λογισμοῦ . 
καὶ ὁ μὲν ἀκρατὴς εἰδὼς ὅτι φαῦλα πράττει διὰ πάθος , ὁ δ’ ἐγκρατὴς εἰδὼς ὅτι φαῦλαι αἱ ἐπιθυμίαι οὐκ ἀκολουθεῖ διὰ τὸν λόγον . 
καὶ τὸν σώφρονα μὲν ἐγκρατῆ καὶ καρτερικόν , τὸν δὲ τοιοῦτον οἳ μὲν πάντα σώφρονα οἳ δ’ οὔ , καὶ τὸν ἀκόλαστον ἀκρατῆ καὶ τὸν ἀκρατῆ ἀκόλαστον συγκεχυμένως , οἳ δ’ ἑτέρους εἶναί φασιν . 
τὸν δὲ φρόνιμον ὁτὲ μὲν οὔ φασιν ἐνδέχεσθαι εἶναι ἀκρατῆ , ὁτὲ δ’ ἐνίους φρονίμους ὄντας καὶ δεινοὺς ἀκρατεῖς εἶναι . 
ἔτι ἀκρατεῖς λέγονται καὶ θυμοῦ καὶ τιμῆς καὶ κέρδους . 
τὰ μὲν οὖν λεγόμενα ταῦτ’ ἐστίν . 
ἀπορήσειε δ’ ἄν τις πῶς ὑπολαμβάνων ὀρθῶς ἀκρατεύεταί τις . 
ἐπιστάμενον μὲν οὖν οὔ φασί τινες οἷόν τε εἶναι · δεινὸν γὰρ ἐπιστήμης ἐνούσης , ὡς ᾤετο Σωκράτης , ἄλλο τι κρατεῖν καὶ περιέλκειν αὐτὴν ὥσπερ ἀνδράποδον . 
Σωκράτης μὲν γὰρ ὅλως ἐμάχετο πρὸς τὸν λόγον ὡς οὐκ οὔσης ἀκρασίας · οὐθένα γὰρ ὑπολαμβάνοντα πράττειν παρὰ τὸ βέλτιστον , ἀλλὰ δῑ ἄγνοιαν . 
οὗτος μὲν οὖν ὁ λόγος ἀμφισβητεῖ τοῖς φαινομένοις ἐναργῶς , καὶ δέον ζητεῖν περὶ τὸ πάθος , εἰ δῑ ἄγνοιαν , τίς ὁ τρόπος γίνεται τῆς ἀγνοίας . 
ὅτι γὰρ οὐκ οἴεταί γε ὁ ἀκρατευόμενος πρὶν ἐν τῷ πάθει γενέσθαι , φανερόν . 
εἰσὶ δέ τινες οἳ τὰ μὲν συγχωροῦσι τὰ δ’ οὔ · τὸ μὲν γὰρ ἐπιστήμης μηθὲν εἶναι κρεῖττον ὁμολογοῦσιν , τὸ δὲ μηθένα πράττειν παρὰ τὸ δόξαν βέλτιον οὐχ ὁμολογοῦσιν , καὶ διὰ τοῦτο τὸν ἀκρατῆ φασὶν οὐκ ἐπιστήμην ἔχοντα κρατεῖσθαι ὑπὸ τῶν ἡδονῶν ἀλλὰ δόξαν . 
ἀλλὰ μὴν εἴγε δόξα καὶ μὴ ἐπιστήμη , μηδ’ ἰσχυρὰ ὑπόληψις 
ἡ ἀντιτείνουσα ἀλλ’ ἠρεμαία , καθάπερ ἐν τοῖς διστάζουσι , συγγνώμη τῷ μὴ μένειν ἐν αὐταῖς πρὸς ἐπιθυμίας ἰσχυράς · τῇ δὲ μοχθηρίᾳ οὐ συγγνώμη , οὐδὲ τῶν ἄλλων οὐδενὶ τῶν ψεκτῶν . 
φρονήσεως ἄρα ἀντιτεινούσης ; 
αὕτη γὰρ ἰσχυρότατον . 
ἀλλ’ ἄτοπον · ἔσται γὰρ ὁ αὐτὸς ἅμα φρόνιμος καὶ ἀκρατής , φήσειε δ’ οὐδ’ ἂν εἷς φρονίμου εἶναι τὸ πράττειν ἑκόντα τὰ φαυλότατα . 
πρὸς δὲ τούτοις δέδεικται πρότερον ὅτι πρακτικός γε ὁ φρόνιμος (τῶν γὰρ ἐσχάτων τις) 
καὶ τὰς ἄλλας ἔχων ἀρετάς . 
ἔτι εἰ μὲν ἐν τῷ ἐπιθυμίας ἔχειν ἰσχυρὰς καὶ φαύλας ὁ ἐγκρατής , οὐκ ἔσται ὁ σώφρων ἐγκρατὴς οὐδ’ ὁ ἐγκρατὴς σώφρων · οὔτε γὰρ τὸ ἄγαν σώφρονος οὔτε τὸ φαύλας ἔχειν . 
ἀλλὰ μὴν δεῖ γε · εἰ μὲν γὰρ χρησταὶ αἱ ἐπιθυμίαι , φαύλη ἡ κωλύουσα ἕξις μὴ ἀκολουθεῖν , ὥσθ’ ἡ ἐγκράτεια οὐ πᾶσα σπουδαία · εἰ δ’ ἀσθενεῖς καὶ μὴ φαῦλαι , οὐθὲν σεμνόν , οὐδ’ εἰ φαῦλαι καὶ ἀσθενεῖς , οὐδὲν μέγα . 
ἔτι εἰ πάσῃ δόξῃ ἐμμενετικὸν ποιεῖ ἡ ἐγκράτεια , φαύλη , οἷον εἰ καὶ τῇ ψευδεῖ · καὶ εἰ πάσης δόξης ἡ ἀκρασία ἐκστατικόν , ἔσται τις σπουδαία ἀκρασία , οἷον ὁ Σοφοκλέους Νεοπτόλεμος ἐν τῷ Φιλοκτήτῃ · ἐπαινετὸς γὰρ οὐκ ἐμμένων οἷς ἐπείσθη ὑπὸ τοῦ Ὀδυσσέως διὰ τὸ λυπεῖσθαι ψευδόμενος . 
ἔτι ὁ σοφιστικὸς λόγος [ψευδόμενος] 
ἀπορία · διὰ γὰρ τὸ παράδοξα βούλεσθαι ἐλέγχειν , ἵνα δεινοὶ ὦσιν ὅταν ἐπιτύχωσιν , ὁ γενόμενος συλλογισμὸς ἀπορία γίνεται · δέδεται γὰρ ἡ διάνοια , ὅταν μένειν μὴ βούληται διὰ τὸ μὴ ἀρέσκειν τὸ συμπερανθέν , προϊέναι δὲ μὴ δύνηται διὰ τὸ λῦσαι μὴ ἔχειν τὸν λόγον . 
συμβαίνει δὴ ἔκ τινος λόγου ἡ ἀφροσύνη μετ’ ἀκρασίας ἀρετή · τἀναντία γὰρ πράττει ὧν ὑπολαμβάνει διὰ τὴν ἀκρασίαν , ὑπολαμβάνει δὲ τἀγαθὰ κακὰ εἶναι καὶ οὐ δεῖν πράττειν , ὥστε τἀγαθὰ καὶ οὐ τὰ κακὰ πράξει . 
ἔτι ὁ τῷ πεπεῖσθαι πράττων καὶ διώκων τὰ ἡδέα καὶ προαιρούμενος βελτίων ἂν δόξειεν τοῦ μὴ διὰ λογισμὸν ἀλλὰ δῑ ἀκρασίαν · εὐιατότερος γὰρ διὰ τὸ μεταπεισθῆναι ἄν . 
ὁ δ’ ἀκρατὴς ἔνοχος τῇ παροιμίᾳ ἐν ᾗ φαμὲν “ὅταν τὸ ὕδωρ πνίγῃ , τί δεῖ ἐπιπίνειν ; ” 
εἰ μὲν γὰρ ἐπέπειστο ἃ πράττει , 
μεταπεισθεὶς ἂν ἐπαύσατο · νῦν δὲ <ἄλλα> 
πεπεισμένος οὐδὲν ἧττον [ἄλλα] 
πράττει . 
ἔτι εἰ περὶ πάντα ἀκρασία ἐστὶ καὶ ἐγκράτεια , τίς ὁ ἁπλῶς ἀκρατής ; 
οὐδεὶς γὰρ ἁπάσας ἔχει τὰς ἀκρασίας , φαμὲν δ’ εἶναί τινας ἁπλῶς . 
αἱ μὲν οὖν ἀπορίαι τοιαῦταί τινες συμβαίνουσιν , τούτων δὲ τὰ μὲν ἀνελεῖν δεῖ τὰ δὲ καταλιπεῖν · ἡ γὰρ λύσις τῆς ἀπορίας εὕρεσίς ἐστιν . 
πρῶτον μὲν οὖν σκεπτέον πότερον εἰδότες ἢ οὔ , καὶ πῶς εἰδότες · εἶτα περὶ ποῖα τὸν ἀκρατῆ καὶ τὸν ἐγκρατῆ θετέον , λέγω δὲ πότερον περὶ πᾶσαν ἡδονὴν καὶ λύπην ἢ περί τινας ἀφωρισμένας , καὶ τὸν ἐγκρατῆ καὶ τὸν καρτερικόν , πότερον ὁ αὐτὸς ἢ ἕτερός ἐστιν · ὁμοίως δὲ καὶ περὶ τῶν ἄλλων ὅσα συγγενῆ τῆς θεωρίας ἐστὶ ταύτης . 
ἔστι δ’ ἀρχὴ τῆς σκέψεως , πότερον ὁ ἐγκρατὴς καὶ ὁ ἀκρατής εἰσι τῷ περὶ ἃ ἢ τῷ ὣς ἔχοντες τὴν διαφοράν , λέγω δὲ πότερον τῷ περὶ ταδὶ εἶναι μόνον ἀκρατὴς ὁ ἀκρατής , ἢ οὒ ἀλλὰ τῷ ὥς , ἢ οὒ ἀλλ’ ἐξ ἀμφοῖν · ἔπειτ’ εἰ περὶ πάντ’ ἐστὶν ἀκρασία καὶ ἐγκράτεια ἢ οὔ . 
οὔτε γὰρ περὶ ἅπαντ’ ἐστὶν ὁ ἁπλῶς ἀκρατής , ἀλλὰ περὶ ἅπερ ὁ ἀκόλαστος , οὔτε τῷ πρὸς ταῦτα ἁπλῶς ἔχειν (ταὐτὸν γὰρ ἂν ἦν τῇ ἀκολασίᾀ , ἀλλὰ τῷ ὡδὶ ἔχειν . 
ὃ μὲν γὰρ ἄγεται προαιρούμενος , νομίζων ἀεὶ δεῖν τὸ παρὸν ἡδὺ διώκειν · ὃ δ’ οὐκ οἴεται μέν , διώκει δέ . 
περὶ μὲν οὖν τοῦ δόξαν ἀληθῆ ἀλλὰ μὴ ἐπιστήμην εἶναι παρ’ ἣν ἀκρατεύονται , οὐδὲν διαφέρει πρὸς τὸν λόγον · ἔνιοι γὰρ τῶν δοξαζόντων οὐ διστάζουσιν , ἀλλ’ οἴονται ἀκριβῶς εἰδέναι . 
εἰ οὖν διὰ τὸ ἠρέμα πιστεύειν οἱ δοξάζοντες μᾶλλον τῶν ἐπισταμένων παρὰ τὴν ὑπόληψιν πράξουσιν , οὐθὲν διοίσει ἐπιστήμη δόξης · ἔνιοι γὰρ πιστεύουσιν οὐδὲν ἧττον οἷς δοξάζουσιν ἢ ἕτεροι οἷς ἐπίστανται · δηλοῖ δ’ Ἡράκλειτος . 
ἀλλ’ ἐπεὶ διχῶς λέγομεν τὸ ἐπίστασθαι (καὶ γὰρ ὁ ἔχων μὲν οὐ χρώμενος δὲ τῇ ἐπιστήμῃ καὶ ὁ χρώμενος λέγεται ἐπίστασθαἰ , διοίσει τὸ ἔχοντα μὲν μὴ θεωροῦντα δὲ καὶ τὸ θεωροῦντα ἃ μὴ δεῖ πράττειν [τοῦ ἔχοντα καὶ θεωροῦντα] · τοῦτο γὰρ δοκεῖ δεινόν , ἀλλ’ οὐκ εἰ μὴ θεωρῶν . 
ἔτι ἐπεὶ δύο τρόποι τῶν προτάσεων , ἔχοντα μὲν ἀμφοτέρας οὐδὲν κωλύει πράττειν παρὰ τὴν ἐπιστήμην , χρώμενον μέντοι τῇ καθόλου ἀλλὰ μὴ τῇ κατὰ μέρος · πρακτὰ γὰρ τὰ καθ’ ἕκαστα . 
διαφέρει δὲ καὶ τὸ καθόλου · τὸ μὲν γὰρ ἐφ’ ἑαυτοῦ τὸ δ’ ἐπὶ τοῦ πράγματός ἐστιν · οἷον ὅτι παντὶ ἀνθρώπῳ συμφέρει τὰ ξηρά , καὶ ὅτι αὐτὸς ἄνθρωπος , ἢ ὅτι ξηρὸν τὸ τοιόνδε · ἀλλ’ εἰ τόδε τοιόνδε , ἢ οὐκ ἔχει ἢ οὐκ ἐνεργεῖ · κατά τε δὴ τούτους διοίσει τοὺς τρόπους ἀμήχανον ὅσον , ὥστε δοκεῖν οὕτω μὲν εἰδέναι μηδὲν ἄτοπον , ἄλλως δὲ θαυμαστόν . 
ἔτι τὸ ἔχειν τὴν ἐπιστήμην ἄλλον τρόπον τῶν νῦν ῥηθέντων ὑπάρχει τοῖς ἀνθρώποις · ἐν τῷ γὰρ ἔχειν μὲν μὴ χρῆσθαι δὲ διαφέρουσαν ὁρῶμεν τὴν ἕξιν , ὥστε καὶ ἔχειν πως καὶ μὴ ἔχειν , οἷον τὸν καθεύδοντα καὶ μαινόμενον καὶ οἰνωμένον . 
ἀλλὰ μὴν οὕτω διατίθενται οἵ γε ἐν τοῖς πάθεσιν ὄντες · θυμοὶ γὰρ καὶ ἐπιθυμίαι ἀφροδισίων καὶ ἔνια τῶν τοιούτων ἐπιδήλως καὶ τὸ σῶμα μεθιστᾶσιν , ἐνίοις δὲ καὶ μανίας ποιοῦσιν . 
δῆλον οὖν ὅτι ὁμοίως ἔχειν λεκτέον τοὺς ἀκρατεῖς τούτοις . 
τὸ δὲ λέγειν τοὺς λόγους τοὺς ἀπὸ τῆς ἐπιστήμης οὐδὲν σημεῖον · καὶ γὰρ οἱ ἐν τοῖς πάθεσι τούτοις ὄντες ἀποδείξεις καὶ ἔπη λέγουσιν Ἐμπεδοκλέους , καὶ οἱ πρῶτον μαθόντες συνείρουσι μὲν τοὺς λόγους , ἴσασι δ’ οὔπω · δεῖ γὰρ συμφυῆναι , τοῦτο δὲ χρόνου δεῖται · ὥστε καθάπερ τοὺς ὑποκρινομένους , οὕτως ὑποληπτέον λέγειν καὶ τοὺς ἀκρατευομένους . 
ἔτι καὶ ὧδε φυσικῶς ἄν τις ἐπιβλέψειε τὴν αἰτίαν . 
ἣ μὲν γὰρ καθόλου δόξα , ἡ δ’ ἑτέρα περὶ τῶν καθ’ ἕκαστά ἐστιν , ὧν αἴσθησις ἤδη κυρία · ὅταν δὲ μία γένηται ἐξ αὐτῶν , ἀνάγκη τὸ συμπερανθὲν ἔνθα μὲν φάναι τὴν ψυχήν , ἐν δὲ ταῖς ποιητικαῖς πράττειν εὐθύς · οἷον , εἰ παντὸς γλυκέος γεύεσθαι δεῖ , τουτὶ δὲ γλυκὺ ὡς ἕν τι τῶν καθ’ ἕκαστον , ἀνάγκη τὸν δυνάμενον καὶ μὴ κωλυόμενον ἅμα τοῦτο καὶ πράττειν . 
ὅταν οὖν ἡ μὲν καθόλου ἐνῇ κωλύουσα γεύεσθαι , ἣ δέ , ὅτι πᾶν γλυκὺ ἡδύ , τουτὶ δὲ γλυκύ (αὕτη δὲ ἐνεργεἶ , τύχῃ δ’ ἐπιθυμία ἐνοῦσα , ἣ μὲν οὖν λέγει φεύγειν τοῦτο , ἡ δ’ ἐπιθυμία ἄγει · κινεῖν γὰρ ἕκαστον δύναται τῶν μορίων · 
ὥστε συμβαίνει ὑπὸ λόγου πως καὶ δόξης ἀκρατεύεσθαι , οὐκ ἐναντίας δὲ καθ’ αὑτήν , ἀλλὰ κατὰ συμβεβηκός—ἡ γὰρ ἐπιθυμία ἐναντία , ἀλλ’ οὐχ ἡ δόξα—τῷ ὀρθῷ λόγῳ · ὥστε καὶ διὰ τοῦτο τὰ θηρία οὐκ ἀκρατῆ , ὅτι οὐκ ἔχει καθόλου ὑπόληψιν ἀλλὰ τῶν καθ’ ἕκαστα φαντασίαν καὶ μνήμην . 
πῶς δὲ λύεται ἡ ἄγνοια καὶ πάλιν γίνεται ἐπιστήμων ὁ ἀκρατής , ὁ αὐτὸς λόγος καὶ περὶ οἰνωμένου καὶ καθεύδοντος καὶ οὐκ ἴδιος τούτου τοῦ πάθους , ὃν δεῖ παρὰ τῶν φυσιολόγων ἀκούειν . 
ἐπεὶ δ’ ἡ τελευταία πρότασις δόξα τε αἰσθητοῦ καὶ κυρία τῶν πράξεων , ταύτην ἢ οὐκ ἔχει ἐν τῷ πάθει ὤν , ἢ οὕτως ἔχει ὡς οὐκ ἦν τὸ ἔχειν ἐπίστασθαι ἀλλὰ λέγειν ὥσπερ ὁ οἰνωμένος τὰ Ἐμπεδοκλέους . 
καὶ διὰ τὸ μὴ καθόλου μηδ’ ἐπιστημονικὸν ὁμοίως εἶναι δοκεῖν τῷ καθόλου τὸν ἔσχατον ὅρον καὶ ἔοικεν ὃ ἐζήτει Σωκράτης συμβαίνειν · οὐ γὰρ τῆς κυρίως ἐπιστήμης εἶναι δοκούσης παρούσης γίνεται τὸ πάθος , οὐδ’ αὕτη περιέλκεται διὰ τὸ πάθος , ἀλλὰ τῆς αἰσθητικῆς . 
περὶ μὲν οὖν τοῦ εἰδότα καὶ μή , καὶ πῶς εἰδότα ἐνδέχεται ἀκρατεύεσθαι , τοσαῦτα εἰρήσθω . 
πότερον δ’ ἐστί τις ἁπλῶς ἀκρατὴς ἢ πάντες κατὰ μέρος , καὶ εἰ ἔστι , περὶ ποῖά ἐστι , λεκτέον ἐφεξῆς . 
ὅτι μὲν οὖν περὶ ἡδονὰς καὶ λύπας εἰσὶν οἵ τ’ ἐγκρατεῖς καὶ καρτερικοὶ καὶ οἱ ἀκρατεῖς καὶ μαλακοί , φανερόν . 
ἐπεὶ δ’ ἐστὶ τὰ μὲν ἀναγκαῖα τῶν ποιούντων ἡδονήν , τὰ δ’ αἱρετὰ μὲν καθ’ αὑτὰ ἔχοντα δ’ ὑπερβολήν , ἀναγκαῖα μὲν τὰ σωματικά (λέγω δὲ τὰ τοιαῦτα , τά τε περὶ τὴν τροφὴν καὶ τὴν τῶν ἀφροδισίων χρείαν , καὶ τὰ τοιαῦτα τῶν σωματικῶν περὶ ἃ τὴν ἀκολασίαν ἔθεμεν καὶ τὴν σωφροσύνην) , τὰ δ’ ἀναγκαῖα μὲν οὐχί , αἱρετὰ δὲ καθ’ αὑτά (λέγω δ’ οἷον νίκην τιμὴν πλοῦτον καὶ τὰ τοιαῦτα τῶν ἀγαθῶν καὶ ἡδέων) · τοὺς μὲν οὖν πρὸς ταῦτα παρὰ τὸν ὀρθὸν λόγον ὑπερβάλλοντας τὸν ἐν αὑτοῖς ἁπλῶς μὲν οὐ λέγομεν ἀκρατεῖς , προστιθέντες δὲ τὸ χρημάτων ἀκρατεῖς καὶ κέρδους καὶ τιμῆς καὶ θυμοῦ , ἁπλῶς δ’ οὔ , ὡς ἑτέρους καὶ καθ’ ὁμοιότητα λεγομένους , ὥσπερ ἄνθρωπος ὁ τὰ Ὀλύμπια νικῶν · 
ἐκείνῳ γὰρ ὁ κοινὸς λόγος τοῦ ἰδίου μικρὸν διέφερεν , ἀλλ’ ὅμως ἕτερος ἦν . 
σημεῖον δέ · ἡ μὲν γὰρ ἀκρασία ψέγεται οὐχ ὡς ἁμαρτία μόνον ἀλλὰ καὶ ὡς κακία τις ἢ ἁπλῶς οὖσα ἢ κατά τι μέρος , τούτων δ’ οὐδείς . 
τῶν δὲ περὶ τὰς σωματικὰς ἀπολαύσεις , περὶ ἃς λέγομεν τὸν σώφρονα καὶ ἀκόλαστον , ὁ μὴ τῷ προαιρεῖσθαι τῶν ἡδέων διώκων τὰς ὑπερβολάς—καὶ τῶν λυπηρῶν φεύγων , πείνης καὶ δίψης καὶ ἀλέας καὶ ψύχους καὶ πάντων τῶν περὶ ἁφὴν καὶ γεῦσιν—ἀλλὰ παρὰ τὴν προαίρεσιν καὶ τὴν διάνοιαν , ἀκρατὴς λέγεται , οὐ κατὰ πρόσθεσιν , ὅτι περὶ τάδε , καθάπερ ὀργῆς , ἀλλ’ ἁπλῶς μόνον . 
σημεῖον δέ · καὶ γὰρ μαλακοὶ λέγονται περὶ ταύτας , περὶ ἐκείνων δ’ οὐδεμίαν . 
καὶ διὰ τοῦτ’ εἰς ταὐτὸ τὸν ἀκρατῆ καὶ τὸν ἀκόλαστον τίθεμεν καὶ ἐγκρατῆ καὶ σώφρονα , ἀλλ’ οὐκ ἐκείνων οὐδένα , διὰ τὸ περὶ τὰς αὐτάς πως ἡδονὰς καὶ λύπας εἶναι · οἳ δ’ εἰσὶ μὲν περὶ ταὐτά , ἀλλ’ οὐχ ὡσαύτως εἰσίν , ἀλλ’ οἳ μὲν προαιροῦνται οἳ δ’ οὐ προαιροῦνται . 
διὸ μᾶλλον ἀκόλαστον ἂν εἴποιμεν ὅστις μὴ ἐπιθυμῶν ἢ ἠρέμα διώκει τὰς ὑπερβολὰς καὶ φεύγει μετρίας λύπας , ἢ τοῦτον ὅστις διὰ τὸ ἐπιθυμεῖν σφόδρα · τί γὰρ ἂν ἐκεῖνος ποιήσειεν , εἰ προσγένοιτο ἐπιθυμία νεανικὴ καὶ περὶ τὰς τῶν ἀναγκαίων ἐνδείας λύπη ἰσχυρά ; 
ἐπεὶ δὲ τῶν ἐπιθυμιῶν καὶ τῶν ἡδονῶν αἳ μέν εἰσι <τῶν> 
τῷ γένει καλῶν καὶ σπουδαίων (τῶν γὰρ ἡδέων ἔνια φύσει αἱρετἄ , τὰ δ’ ἐναντία τούτων , τὰ δὲ μεταξύ , καθάπερ διείλομεν πρότερον , οἷον χρήματα καὶ κέρδος καὶ νίκη καὶ τιμή · πρὸς ἅπαντα δὲ καὶ τὰ τοιαῦτα καὶ τὰ μεταξὺ οὐ τῷ πάσχειν καὶ ἐπιθυμεῖν καὶ φιλεῖν ψέγονται , ἀλλὰ τῷ πῶς καὶ ὑπερβάλλειν (διὸ ὅσοι μὲν παρὰ τὸν λόγον ἢ κρατοῦνται ἢ διώκουσι τῶν φύσει τι καλῶν καὶ ἀγαθῶν , οἷον οἱ περὶ τιμὴν μᾶλλον ἢ δεῖ σπουδάζοντες ἢ περὶ τέκνα καὶ γονεῖς · καὶ γὰρ ταῦτα τῶν ἀγαθῶν , καὶ ἐπαινοῦνται οἱ περὶ ταῦτα σπουδάζοντες · ἀλλ’ ὅμως ἔστι τις ὑπερβολὴ καὶ ἐν τούτοις , εἴ τις ὥσπερ ἡ Νιόβη μάχοιτο καὶ πρὸς τοὺς θεούς , ἢ ὥσπερ Σάτυρος 
ὁ φιλοπάτωρ ἐπικαλούμενος περὶ τὸν πατέρα · λίαν γὰρ ἐδόκει μωραίνειν) · μοχθηρία μὲν οὖν οὐδεμία περὶ ταῦτ’ ἐστὶ διὰ τὸ εἰρημένον , ὅτι φύσει τῶν αἱρετῶν ἕκαστόν ἐστι δῑ αὑτό , φαῦλαι δὲ καὶ φευκταὶ αὐτῶν εἰσὶν αἱ ὑπερβολαί . 
ὁμοίως δ’ οὐδ’ ἀκρασία · ἡ γὰρ ἀκρασία οὐ μόνον φευκτὸν ἀλλὰ καὶ τῶν ψεκτῶν ἐστίν · δῑ ὁμοιότητα δὲ τοῦ πάθους προσεπιτιθέντες τὴν ἀκρασίαν περὶ ἕκαστον λέγουσιν , οἷον κακὸν ἰατρὸν καὶ κακὸν ὑποκριτήν , ὃν ἁπλῶς οὐκ ἂν εἴποιεν κακόν . 
ὥσπερ οὖν οὐδ’ ἐνταῦθα , διὰ τὸ μὴ κακίαν εἶναι ἑκάστην αὐτῶν ἀλλὰ τῷ ἀνάλογον ὁμοίαν , οὕτω δῆλον ὅτι κἀκεῖ ὑποληπτέον μόνην ἀκρασίαν καὶ ἐγκράτειαν εἶναι ἥτις ἐστὶ περὶ ταὐτὰ τῇ σωφροσύνῃ καὶ ἀκολασίᾳ , περὶ δὲ θυμοῦ καθ’ ὁμοιότητα λέγομεν · διὸ καὶ προστιθέντες ἀκρατῆ θυμοῦ ὥσπερ τιμῆς καὶ κέρδους φαμέν . 
ἐπεὶ δ’ ἐστὶν ἔνια μὲν ἡδέα φύσει , καὶ τούτων τὰ μὲν ἁπλῶς τὰ δὲ κατὰ γένη καὶ ζῴων καὶ ἀνθρώπων , τὰ δ’ οὐκ ἔστιν , ἀλλὰ τὰ μὲν διὰ πηρώσεις τὰ δὲ δῑ ἔθη γίνεται , τὰ δὲ διὰ μοχθηρὰς φύσεις , ἔστι καὶ περὶ τούτων ἕκαστα παραπλησίας ἰδεῖν ἕξεις · λέγω δὲ τὰς θηριώδεις , οἷον τὴν ἄνθρωπον ἣν λέγουσι τὰς κυούσας ἀνασχίζουσαν τὰ παιδία κατεσθίειν , ἢ οἵοις χαίρειν φασὶν ἐνίους τῶν ἀπηγριωμένων περὶ τὸν Πόντον , τοὺς μὲν ὠμοῖς τοὺς δὲ ἀνθρώπων κρέασιν , τοὺς δὲ τὰ παιδία δανείζειν ἀλλήλοις εἰς εὐωχίαν , ἢ τὸ περὶ Φάλαριν λεγόμενον . 
αὗται μὲν θηριώδεις , αἳ δὲ διὰ νόσους γίνονται (καὶ διὰ μανίαν ἐνίοις , ὥσπερ ὁ τὴν μητέρα καθιερεύσας καὶ φαγών , καὶ ὁ τοῦ συνδούλου τὸ ἧπαῤ 
αἳ δὲ νοσηματώδεις ἢ ἐξ ἔθους , οἷον τριχῶν τίλσεις καὶ ὀνύχων τρώξεις , ἔτι δ’ ἀνθράκων καὶ γῆς , πρὸς δὲ τούτοις ἡ τῶν ἀφροδισίων τοῖς ἄρρεσιν · τοῖς μὲν γὰρ φύσει τοῖς δ’ ἐξ ἔθους συμβαίνουσιν , οἷον τοῖς ὑβριζομένοις ἐκ παίδων . 
ὅσοις μὲν οὖν φύσις αἰτία , τούτους μὲν οὐδεὶς ἂν εἴπειεν ἀκρατεῖς , ὥσπερ οὐδὲ τὰς γυναῖκας , ὅτι οὐκ ὀπύουσιν ἀλλ’ ὀπύονται · ὡσαύτως δὲ καὶ ὅσοι νοσηματώδως ἔχουσι δῑ ἔθος . 
τὸ μὲν οὖν ἔχειν ἕκαστα τούτων 
ἔξω τῶν ὅρων ἐστὶ τῆς κακίας , καθάπερ καὶ ἡ θηριότης · τὸν δ’ ἔχοντα κρατεῖν ἢ κρατεῖσθαι οὐχ ἡ ἁπλῆ ἀκρασία ἀλλ’ ἡ καθ’ ὁμοιότητα , καθάπερ καὶ τὸν περὶ τοὺς θυμοὺς ἔχοντα τοῦτον τὸν τρόπον τοῦ πάθους , ἀκρατῆ δ’ οὐ λεκτέον . 
πᾶσα γὰρ ὑπερβάλλουσα καὶ ἀφροσύνη καὶ δειλία καὶ ἀκολασία καὶ χαλεπότης αἳ μὲν θηριώδεις αἳ δὲ νοσηματώδεις εἰσίν · ὁ μὲν γὰρ φύσει τοιοῦτος οἷος δεδιέναι πάντα , κἂν ψοφήσῃ μῦς , θηριώδη δειλίαν δειλός , ὃ δὲ τὴν γαλῆν ἐδεδίει διὰ νόσον · καὶ τῶν ἀφρόνων οἱ μὲν ἐκ φύσεως ἀλόγιστοι καὶ μόνον τῇ αἰσθήσει ζῶντες θηριώδεις , ὥσπερ ἔνια γένη τῶν πόρρω βαρβάρων , οἱ δὲ διὰ νόσους , οἷον τὰς ἐπιληπτικάς , ἢ μανίας νοσηματώδεις . 
τούτων δ’ ἔστι μὲν ἔχειν τινὰ ἐνίοτε μὲν μόνον , μὴ κρατεῖσθαι δέ , λέγω δὲ οἷον εἰ Φάλαρις κατεῖχεν ἐπιθυμῶν παιδίου φαγεῖν ἢ πρὸς ἀφροδισίων ἄτοπον ἡδονήν · ἔστι δὲ καὶ κρατεῖσθαι , μὴ μόνον ἔχειν · ὥσπερ οὖν καὶ μοχθηρίας ἡ μὲν κατ’ ἄνθρωπον ἁπλῶς λέγεται μοχθηρία , ἣ δὲ κατὰ πρόσθεσιν , ὅτι θηριώδης ἢ νοσηματώδης , ἁπλῶς δ’ οὔ , τὸν αὐτὸν τρόπον δῆλον ὅτι καὶ ἀκρασία ἐστὶν ἣ μὲν θηριώδης ἣ δὲ νοσηματώδης , ἁπλῶς δὲ ἡ κατὰ τὴν ἀνθρωπίνην ἀκολασίαν μόνη . 
ὅτι μὲν οὖν ἀκρασία καὶ ἐγκράτειά ἐστι μόνον περὶ ἅπερ ἀκολασία καὶ σωφροσύνη , καὶ ὅτι περὶ τὰ ἄλλα ἐστὶν ἄλλο εἶδος ἀκρασίας , λεγόμενον κατὰ μεταφορὰν καὶ οὐχ ἁπλῶς , δῆλον . 
ὅτι δὲ καὶ ἧττον αἰσχρὰ ἀκρασία ἡ τοῦ θυμοῦ ἢ ἡ τῶν ἐπιθυμιῶν , θεωρήσωμεν . 
ἔοικε γὰρ ὁ θυμὸς ἀκούειν μέν τι τοῦ λόγου , παρακούειν δέ , καθάπερ οἱ ταχεῖς τῶν διακόνων , οἳ πρὶν ἀκοῦσαι πᾶν τὸ λεγόμενον ἐκθέουσιν , εἶτα ἁμαρτάνουσι τῆς προστάξεως , καὶ οἱ κύνες , πρὶν σκέψασθαι εἰ φίλος , ἂν μόνον ψοφήσῃ , ὑλακτοῦσιν · οὕτως ὁ θυμὸς διὰ θερμότητα καὶ ταχυτῆτα τῆς φύσεως ἀκούσας μέν , οὐκ ἐπίταγμα δ’ ἀκούσας , ὁρμᾷ πρὸς τὴν τιμωρίαν . 
ὁ μὲν γὰρ λόγος ἢ ἡ φαντασία ὅτι ὕβρις ἢ ὀλιγωρία ἐδήλωσεν , ὃ δ’ ὥσπερ συλλογισάμενος ὅτι δεῖ τῷ τοιούτῳ πολεμεῖν χαλεπαίνει δὴ εὐθύς · ἡ δ’ ἐπιθυμία , ἐὰν μόνον εἴπῃ ὅτι ἡδὺ ὁ λόγος ἢ ἡ αἴσθησις , ὁρμᾷ πρὸς τὴν ἀπόλαυσιν . 
ὥσθ’ ὁ μὲν θυμὸς ἀκολουθεῖ τῷ λόγῳ πως , ἡ δ’ ἐπιθυμία οὔ . 
αἰσχίων οὖν · ὁ μὲν γὰρ τοῦ θυμοῦ ἀκρατὴς τοῦ λόγου πως ἡττᾶται , ὃ δὲ τῆς ἐπιθυμίας καὶ οὐ τοῦ λόγου . 
ἔτι ταῖς φυσικαῖς μᾶλλον συγγνώμη ἀκολουθεῖν ὀρέξεσιν , ἐπεὶ καὶ ἐπιθυμίαις ταῖς τοιαύταις μᾶλλον ὅσαι κοιναὶ πᾶσι , καὶ ἐφ’ ὅσον κοιναί · ὁ δὲ θυμὸς φυσικώτερον καὶ ἡ χαλεπότης τῶν ἐπιθυμιῶν τῶν τῆς ὑπερβολῆς καὶ τῶν μὴ ἀναγκαίων , ὥσπερ ὁ ἀπολογούμενος ὅτι τὸν πατέρα τύπτοι “καὶ γὰρ οὗτος” 
ἔφη “τὸν ἑαυτοῦ κἀκεῖνος τὸν ἄνωθεν , ” 
καὶ τὸ παιδίον δείξας “καὶ οὗτος ἐμέ” 
ἔφη , “ὅταν ἀνὴρ γένηται · συγγενὲς γὰρ ἡμῖν · ” 
καὶ ὁ ἑλκόμενος ὑπὸ τοῦ υἱοῦ παύεσθαι ἐκέλευε πρὸς ταῖς θύραις · καὶ γὰρ αὐτὸς ἑλκύσαι τὸν πατέρα μέχρις ἐνταῦθα . 
ἔτι ἀδικώτεροι οἱ ἐπιβουλότεροι . 
ὁ μὲν οὖν θυμώδης οὐκ ἐπίβουλος , οὐδ’ ὁ θυμός , ἀλλὰ φανερός · ἡ δ’ ἐπιθυμία , καθάπερ τὴν Ἀφροδίτην φασίν · δολοπλόκου γὰρ κυπρογενοῦς · καὶ τὸν κεστὸν ἱμάντα Ὅμηρος · πάρφασις , ἥ τ’ ἔκλεψε νόον πύκα περ φρονέοντος.ηομ . 
ιλ . 
14.217 ὥστ’ εἴπερ ἀδικωτέρα καὶ αἰσχίων ἡ ἀκρασία αὕτη τῆς περὶ τὸν θυμόν ἐστι , καὶ ἁπλῶς ἀκρασία καὶ κακία πως . 
ἔτι οὐδεὶς ὑβρίζει λυπούμενος , ὁ δ’ ὀργῇ ποιῶν πᾶς ποιεῖ λυπούμενος , ὁ δ’ ὑβρίζων μεθ’ ἡδονῆς . 
εἰ οὖν οἷς ὀργίζεσθαι μάλιστα δίκαιον , ταῦτα ἀδικώτερα , καὶ ἡ ἀκρασία ἡ δῑ ἐπιθυμίαν · οὐ γάρ ἐστιν ἐν θυμῷ ὕβρις . 
ὡς μὲν τοίνυν αἰσχίων ἡ περὶ ἐπιθυμίας ἀκρασία τῆς περὶ τὸν θυμόν , καὶ ὅτι ἔστιν ἐγκράτεια καὶ ἡ ἀκρασία περὶ ἐπιθυμίας καὶ ἡδονὰς σωματικάς , δῆλον · αὐτῶν δὲ τούτων τὰς διαφορὰς ληπτέον . 
ὥσπερ γὰρ εἴρηται κατ’ ἀρχάς , αἳ μὲν ἀνθρώπιναί εἰσι καὶ φυσικαὶ καὶ τῷ γένει καὶ τῷ μεγέθει , αἳ δὲ θηριώδεις , αἳ δὲ διὰ πηρώσεις καὶ νοσήματα . 
τούτων δὲ περὶ τὰς πρώτας σωφροσύνη καὶ ἀκολασία μόνον ἐστίν · διὸ καὶ τὰ θηρία οὔτε σώφρονα οὔτ’ ἀκόλαστα λέγομεν ἀλλ’ ἢ κατὰ μεταφορὰν καὶ εἴ τινι ὅλως ἄλλο πρὸς ἄλλο διαφέρει γένος τῶν ζῴων ὕβρει καὶ σιναμωρίᾳ καὶ τῷ παμφάγον εἶναι · οὐ γὰρ ἔχει προαίρεσιν οὐδὲ λογισμόν , ἀλλ’ ἐξέστηκε τῆς φύσεως , ὥσπερ οἱ μαινόμενοι τῶν ἀνθρώπων . 
ἔλαττον δὲ θηριότης κακίας , φοβερώτερον δέ · οὐ γὰρ διέφθαρται τὸ βέλτιον , ὥσπερ ἐν τῷ ἀνθρώπῳ , ἀλλ’ οὐκ ἔχει . 
ὅμοιον οὖν ὥσπερ ἄψυχον συμβάλλειν πρὸς ἔμψυχον , πότερον κάκιον · ἀσινεστέρα γὰρ ἡ φαυλότης ἀεὶ ἡ τοῦ μὴ ἔχοντος ἀρχήν , ὁ δὲ νοῦς ἀρχή . 
παραπλήσιον οὖν τὸ συμβάλλειν ἀδικίαν πρὸς ἄνθρωπον ἄδικον . 
ἔστι γὰρ ὡς ἑκάτερον κάκιον · μυριοπλάσια γὰρ ἂν κακὰ ποιήσειεν ἄνθρωπος κακὸς θηρίου . 
περὶ δὲ τὰς δῑ ἁφῆς καὶ γεύσεως ἡδονὰς καὶ λύπας καὶ ἐπιθυμίας καὶ φυγάς , περὶ ἃς ἥ τε ἀκολασία καὶ ἡ σωφροσύνη διωρίσθη πρότερον , ἔστι μὲν οὕτως ἔχειν ὥστε ἡττᾶσθαι καὶ ὧν οἱ πολλοὶ κρείττους , ἔστι δὲ κρατεῖν καὶ ὧν οἱ πολλοὶ ἥττους · τούτων δ’ ὁ μὲν περὶ ἡδονὰς ἀκρατὴς ὃ δ’ ἐγκρατής , ὁ δὲ περὶ λύπας μαλακὸς ὃ δὲ καρτερικός . 
μεταξὺ δ’ ἡ τῶν πλείστων ἕξις , κἂν εἰ ῥέπουσι μᾶλλον πρὸς τὰς χείρους . 
ἐπεὶ δ’ ἔνιαι τῶν ἡδονῶν ἀναγκαῖαί εἰσιν αἳ δ’ οὔ , καὶ μέχρι τινός , αἱ δ’ ὑπερβολαὶ οὔ , οὐδ’ αἱ ἐλλείψεις , ὁμοίως δὲ καὶ περὶ ἐπιθυμίας ἔχει καὶ λύπας , ὁ μὲν τὰς ὑπερβολὰς διώκων τῶν ἡδέων †ἢ καθ’ ὑπερβολὰς† 
ἢ διὰ προαίρεσιν , δῑ αὐτὰς καὶ μηδὲν δῑ ἕτερον ἀποβαῖνον , ἀκόλαστος · ἀνάγκη γὰρ τοῦτον μὴ εἶναι μεταμελητικόν , ὥστ’ ἀνίατος · ὁ γὰρ ἀμεταμέλητος ἀνίατος . 
ὁ δ’ ἐλλείπων ὁ ἀντικείμενος , ὁ δὲ μέσος σώφρων . 
ὁμοίως δὲ καὶ ὁ φεύγων τὰς σωματικὰς λύπας μὴ δῑ ἧτταν ἀλλὰ διὰ προαίρεσιν . 
τῶν δὲ μὴ προαιρουμένων ὃ μὲν ἄγεται διὰ τὴν ἡδονήν , ὃ δὲ διὰ τὸ φεύγειν τὴν λύπην τὴν ἀπὸ τῆς ἐπιθυμίας , ὥστε διαφέρουσιν ἀλλήλων . 
παντὶ δ’ ἂν δόξειε χείρων εἶναι , εἴ τις μὴ ἐπιθυμῶν ἢ ἠρέμα πράττοι τι αἰσχρόν , ἢ εἰ σφόδρα ἐπιθυμῶν , καὶ εἰ μὴ ὀργιζόμενος τύπτοι ἢ εἰ ὀργιζόμενος · τί γὰρ ἂν ἐποίει ἐν πάθει ὤν ; 
διὸ ὁ ἀκόλαστος χείρων τοῦ ἀκρατοῦς . 
τῶν δὴ λεχθέντων τὸ μὲν μαλακίας εἶδος μᾶλλον , ὃ δ’ ἀκόλαστος . 
ἀντίκειται δὲ τῷ μὲν ἀκρατεῖ ὁ ἐγκρατής , τῷ δὲ μαλακῷ ὁ καρτερικός · τὸ μὲν γὰρ καρτερεῖν ἐστὶν ἐν τῷ ἀντέχειν , ἡ δ’ ἐγκράτεια ἐν τῷ κρατεῖν , ἕτερον δὲ τὸ ἀντέχειν καὶ κρατεῖν , ὥσπερ καὶ τὸ μὴ ἡττᾶσθαι τοῦ νικᾶν · διὸ καὶ αἱρετώτερον ἐγκράτεια καρτερίας ἐστίν . 
ὁ δ’ ἐλλείπων πρὸς ἃ οἱ πολλοὶ καὶ ἀντιτείνουσι καὶ δύνανται , οὗτος μαλακὸς καὶ τρυφῶν · καὶ γὰρ ἡ τρυφὴ μαλακία τίς ἐστιν · ὃς ἕλκει τὸ ἱμάτιον , ἵνα μὴ πονήσῃ τὴν ἀπὸ τοῦ αἴρειν λύπην , καὶ μιμούμενος τὸν κάμνοντα οὐκ οἴεται ἄθλιος εἶναι , ἀθλίῳ ὅμοιος ὤν . 
ὁμοίως δ’ ἔχει καὶ περὶ ἐγκράτειαν καὶ ἀκρασίαν . 
οὐ γὰρ εἴ τις ἰσχυρῶν καὶ ὑπερβαλλουσῶν ἡδονῶν ἡττᾶται ἢ λυπῶν , θαυμαστόν , ἀλλὰ συγγνωμονικὸν εἰ ἀντιτείνων , ὥσπερ ὁ Θεοδέκτου Φιλοκτήτης ὑπὸ τοῦ ἔχεως πεπληγμένος ἢ ὁ Καρκίνου ἐν τῇ Ἀλόπῃ Κερκύων , καὶ ὥσπερ οἱ κατέχειν πειρώμενοι τὸν γέλωτα ἀθρόον ἐκκαγχάζουσιν , οἷον συνέπεσε Ξενοφάντῳ · ἀλλ’ εἴ τις πρὸς ἃς οἱ πολλοὶ δύνανται ἀντέχειν , τούτων ἡττᾶται καὶ μὴ δύναται ἀντιτείνειν , μὴ διὰ φύσιν τοῦ γένους ἢ διὰ νόσον , οἷον ἐν τοῖς Σκυθῶν βασιλεῦσιν ἡ μαλακία διὰ τὸ γένος , καὶ ὡς τὸ θῆλυ πρὸς τὸ ἄρρεν διέστηκεν . 
δοκεῖ δὲ καὶ ὁ παιδιώδης ἀκόλαστος εἶναι , ἔστι δὲ μαλακός . 
ἡ γὰρ παιδιὰ ἄνεσίς ἐστιν , εἴπερ ἀνάπαυσις · τῶν δὲ πρὸς ταύτην ὑπερβαλλόντων ὁ παιδιώδης ἐστίν . 
ἀκρασίας δὲ τὸ μὲν προπέτεια τὸ δ’ ἀσθένεια . 
οἳ μὲν γὰρ βουλευσάμενοι οὐκ ἐμμένουσιν οἷς ἐβουλεύσαντο διὰ τὸ πάθος , οἳ δὲ διὰ τὸ μὴ βουλεύσασθαι ἄγονται ὑπὸ τοῦ πάθους · ἔνιοι γάρ , ὥσπερ προγαργαλίσαντες οὐ γαργαλίζονται , οὕτω καὶ προαισθόμενοι καὶ προϊδόντες καὶ προεγείραντες ἑαυτοὺς καὶ τὸν λογισμὸν οὐχ ἡττῶνται ὑπὸ τοῦ πάθους , οὔτ’ ἂν ἡδὺ ᾖ οὔτ’ ἂν λυπηρόν . 
μάλιστα δ’ οἱ ὀξεῖς καὶ μελαγχολικοὶ τὴν προπετῆ ἀκρασίαν εἰσὶν ἀκρατεῖς · οἳ μὲν γὰρ διὰ τὴν ταχυτῆτα οἳ δὲ διὰ τὴν σφοδρότητα οὐκ ἀναμένουσι τὸν λόγον , διὰ τὸ ἀκολουθητικοὶ εἶναι τῇ φαντασίᾳ . 
ἔστι δ’ ὁ μὲν ἀκόλαστος , ὥσπερ ἐλέχθη , οὐ μεταμελητικός · ἐμμένει γὰρ τῇ προαιρέσει · ὁ δ’ ἀκρατὴς μεταμελητικὸς πᾶς . 
διὸ οὐχ ὥσπερ ἠπορήσαμεν , οὕτω καὶ ἔχει , ἀλλ’ ὃ μὲν ἀνίατος ὃ δ’ ἰατός · ἔοικε γὰρ ἡ μὲν μοχθηρία τῶν νοσημάτων οἷον ὑδέρῳ καὶ φθίσει , ἡ δ’ ἀκρασία τοῖς ἐπιληπτικοῖς · ἣ μὲν γὰρ συνεχὴς ἣ δ’ οὐ συνεχὴς πονηρία . 
καὶ ὅλως δ’ ἕτερον τὸ γένος ἀκρασίας καὶ κακίας · ἡ μὲν γὰρ κακία λανθάνει , ἡ δ’ ἀκρασία οὐ λανθάνει . 
αὐτῶν δὲ τούτων βελτίους οἱ ἐκστατικοὶ ἢ οἱ τὸν λόγον ἔχοντες μέν , μὴ ἐμμένοντες δέ · ὑπ’ ἐλάττονος γὰρ πάθους ἡττῶνται , καὶ οὐκ ἀπροβούλευτοι ὥσπερ ἅτεροι · ὅμοιος γὰρ ὁ ἀκρατής ἐστι τοῖς ταχὺ μεθυσκομένοις καὶ ὑπ’ ὀλίγου οἴνου καὶ ἐλάττονος ἢ ὡς οἱ πολλοί . 
ὅτι μὲν οὖν κακία ἡ ἀκρασία οὐκ ἔστι , φανερόν (ἀλλὰ πῇ ἴσως) · τὸ μὲν γὰρ παρὰ προαίρεσιν τὸ δὲ κατὰ τὴν προαίρεσίν ἐστιν · οὐ μὴν ἀλλ’ ὅμοιόν γε κατὰ τὰς πράξεις , ὥσπερ τὸ Δημοδόκου εἰς Μιλησίους Μιλήσιοι ἀξύνετοι μὲνοὐκ εἰσίν , δρῶσιν δ’ οἷάπερ ἀξύνετοι , καὶ οἱ ἀκρατεῖς ἄδικοι μὲν οὐκ εἰσίν , ἀδικήσουσι δέ . 
ἐπεὶ δ’ ὃ μὲν τοιοῦτος οἷος μὴ διὰ τὸ πεπεῖσθαι διώκειν τὰς καθ’ ὑπερβολὴν καὶ παρὰ τὸν ὀρθὸν λόγον σωματικὰς ἡδονάς , ὃ δὲ πέπεισται διὰ τὸ τοιοῦτος εἶναι οἷος διώκειν αὐτάς , ἐκεῖνος μὲν οὖν εὐμετάπειστος , οὗτος δὲ οὔ · ἡ γὰρ ἀρετὴ καὶ μοχθηρία τὴν ἀρχὴν ἣ μὲν φθείρει ἣ δὲ σῴζει , ἐν δὲ ταῖς πράξεσι τὸ οὗ ἕνεκα ἀρχή , ὥσπερ ἐν τοῖς μαθηματικοῖς αἱ ὑποθέσεις · οὔτε δὴ ἐκεῖ ὁ λόγος διδασκαλικὸς τῶν ἀρχῶν οὔτε ἐνταῦθα , ἀλλ’ ἀρετὴ ἢ φυσικὴ ἢ ἐθιστὴ τοῦ ὀρθοδοξεῖν περὶ τὴν ἀρχήν . 
σώφρων μὲν οὖν ὁ τοιοῦτος , ἀκόλαστος δ’ ὁ ἐναντίος . 
ἔστι δέ τις διὰ πάθος ἐκστατικὸς παρὰ τὸν ὀρθὸν λόγον , ὃν ὥστε μὲν μὴ πράττειν κατὰ τὸν ὀρθὸν λόγον κρατεῖ τὸ πάθος , ὥστε δ’ εἶναι τοιοῦτον οἷον πεπεῖσθαι διώκειν ἀνέδην δεῖν τὰς τοιαύτας ἡδονὰς οὐ κρατεῖ · οὗτός ἐστιν ὁ ἀκρατής , βελτίων <ὢν> 
τοῦ ἀκολάστου , οὐδὲ φαῦλος ἁπλῶς · σῴζεται γὰρ τὸ βέλτιστον , ἡ ἀρχή . 
ἄλλος δ’ ἐναντίος , ὁ ἐμμενετικὸς καὶ οὐκ ἐκστατικὸς διά γε τὸ πάθος . 
φανερὸν δὴ ἐκ τούτων ὅτι ἣ μὲν σπουδαία ἕξις , ἣ δὲ φαύλη . 
πότερον οὖν ἐγκρατής ἐστιν ὁ ὁποιῳοῦν λόγῳ καὶ ὁποιᾳοῦν προαιρέσει ἐμμένων ἢ ὁ τῇ ὀρθῇ , καὶ ἀκρατὴς δὲ ὁ ὁποιᾳοῦν μὴ ἐμμένων προαιρέσει καὶ ὁποιῳοῦν λόγῳ ἢ ὁ τῷ μὴ ψευδεῖ λόγῳ καὶ τῇ προαιρέσει τῇ ὀρθῇ , ὥσπερ ἠπορήθη πρότερον ; 
ἢ κατὰ μὲν συμβεβηκὸς ὁποιᾳοῦν , καθ’ αὑτὸ δὲ τῷ ἀληθεῖ λόγῳ καὶ τῇ ὀρθῇ προαιρέσει ὃ μὲν ἐμμένει ὃ δ’ οὐκ ἐμμένει ; 
εἰ γάρ τις τοδὶ διὰ τοδὶ αἱρεῖται ἢ διώκει , 
καθ’ αὑτὸ μὲν τοῦτο διώκει καὶ αἱρεῖται , κατὰ συμβεβηκὸς δὲ τὸ πρότερον . 
ἁπλῶς δὲ λέγομεν τὸ καθ’ αὑτό . 
ὥστε ἔστι μὲν ὡς ὁποιᾳοῦν δόξῃ ὃ μὲν ἐμμένει ὃ δ’ ἐξίσταται , ἁπλῶς δὲ [ὁ] 
τῇ ἀληθεῖ . 
εἰσὶ δέ τινες οἳ ἐμμενετικοὶ τῇ δόξῃ εἰσίν , οὓς καλοῦσιν ἰσχυρογνώμονας , οἱ δύσπειστοι καὶ οὐκ εὐμετάπειστοι · οἳ ὅμοιον μέν τι ἔχουσι τῷ ἐγκρατεῖ , ὥσπερ ὁ ἄσωτος τῷ ἐλευθερίῳ καὶ ὁ θρασὺς τῷ θαρραλέῳ , εἰσὶ δ’ ἕτεροι κατὰ πολλά . 
ὃ μὲν γὰρ διὰ πάθος καὶ ἐπιθυμίαν οὐ μεταβάλλει [ὁ ἐγκρατής] , ἐπεὶ εὔπειστος , ὅταν τύχῃ , ἔσται ὁ ἐγκρατής · οἳ δὲ οὐχ ὑπὸ λόγου , ἐπεὶ ἐπιθυμίας γε λαμβάνουσι , καὶ ἄγονται πολλοὶ ὑπὸ τῶν ἡδονῶν . 
εἰσὶ δὲ ἰσχυρογνώμονες οἱ ἰδιογνώμονες καὶ οἱ ἀμαθεῖς καὶ οἱ ἄγροικοι , οἱ μὲν ἰδιογνώμονες δῑ ἡδονὴν καὶ λύπην · χαίρουσι γὰρ νικῶντες ἐὰν μὴ μεταπείθωνται , καὶ λυποῦνται ἐὰν ἄκυρα τὰ αὐτῶν ᾖ ὥσπερ ψηφίσματα · ὥστε μᾶλλον τῷ ἀκρατεῖ ἐοίκασιν ἢ τῷ ἐγκρατεῖ . 
εἰσὶ δέ τινες οἳ τοῖς δόξασιν οὐκ ἐμμένουσιν οὐ δῑ ἀκρασίαν , οἷον ἐν τῷ Φιλοκτήτῃ τῷ Σοφοκλέους ὁ Νεοπτόλεμος · καίτοι δῑ ἡδονὴν οὐκ ἐνέμεινεν , ἀλλὰ καλήν · τὸ γὰρ ἀληθεύειν αὐτῷ καλὸν ἦν , ἐπείσθη δ’ ὑπὸ τοῦ Ὀδυσσέως ψεύδεσθαι . 
οὐ γὰρ πᾶς ὁ δῑ ἡδονήν τι πράττων οὔτ’ ἀκόλαστος οὔτε φαῦλος οὔτ’ ἀκρατής , ἀλλ’ ὁ δῑ αἰσχράν . 
ἐπεὶ δ’ ἔστι τις καὶ τοιοῦτος οἷος ἧττον ἢ δεῖ τοῖς σωματικοῖς χαίρειν , καὶ οὐκ ἐμμένων τῷ λόγῳ , ὁ [τοιοῦτος] 
τούτου καὶ τοῦ ἀκρατοῦς μέσος ὁ ἐγκρατής · ὁ μὲν γὰρ ἀκρατὴς οὐκ ἐμμένει τῷ λόγῳ διὰ τὸ μᾶλλόν τι , οὗτος δὲ διὰ τὸ ἧττόν τι · ὁ δ’ ἐγκρατὴς ἐμμένει καὶ οὐδὲ δῑ ἕτερον μεταβάλλει . 
δεῖ δέ , εἴπερ ἡ ἐγκράτεια σπουδαῖον , ἀμφοτέρας τὰς ἐναντίας ἕξεις φαύλας εἶναι , ὥσπερ καὶ φαίνονται · ἀλλὰ διὰ τὸ τὴν ἑτέραν ἐν ὀλίγοις καὶ ὀλιγάκις εἶναι φανεράν , ὥσπερ ἡ σωφροσύνη τῇ ἀκολασίᾳ δοκεῖ ἐναντίον εἶναι μόνον , οὕτω καὶ ἡ ἐγκράτεια τῇ ἀκρασίᾳ . 
ἐπεὶ δὲ καθ’ ὁμοιότητα πολλὰ λέγεται , καὶ ἡ ἐγκράτεια ἡ τοῦ σώφρονος καθ’ ὁμοιότητα ἠκολούθηκεν · ὅ τε γὰρ ἐγκρατὴς οἷος μηδὲν παρὰ τὸν λόγον διὰ τὰς σωματικὰς ἡδονὰς ποιεῖν καὶ ὁ σώφρων , 
ἀλλ’ ὃ μὲν ἔχων ὃ δ’ οὐκ ἔχων φαύλας ἐπιθυμίας , καὶ ὃ μὲν τοιοῦτος οἷος μὴ ἥδεσθαι παρὰ τὸν λόγον , ὃ δ’ οἷος ἥδεσθαι ἀλλὰ μὴ ἄγεσθαι . 
ὅμοιοι δὲ καὶ ὁ ἀκρατὴς καὶ ἀκόλαστος , ἕτεροι μὲν ὄντες , ἀμφότεροι δὲ τὰ σωματικὰ ἡδέα διώκουσιν , ἀλλ’ ὃ μὲν καὶ οἰόμενος δεῖν , ὃ δ’ οὐκ οἰόμενος . 
οὐδ’ ἅμα φρόνιμον καὶ ἀκρατῆ ἐνδέχεται εἶναι τὸν αὐτόν · ἅμα γὰρ φρόνιμος καὶ σπουδαῖος τὸ ἦθος δέδεικται ὤν . 
ἔτι οὐ τῷ εἰδέναι μόνον φρόνιμος ἀλλὰ καὶ τῷ πρακτικός · ὁ δ’ ἀκρατὴς οὐ πρακτικός —τὸν δὲ δεινὸν οὐδὲν κωλύει ἀκρατῆ εἶναι · διὸ καὶ δοκοῦσιν ἐνίοτε φρόνιμοι μὲν εἶναί τινες ἀκρατεῖς δέ , διὰ τὸ τὴν δεινότητα διαφέρειν τῆς φρονήσεως τὸν εἰρημένον τρόπον ἐν τοῖς πρώτοις λόγοις , καὶ κατὰ μὲν τὸν λόγον ἐγγὺς εἶναι , διαφέρειν δὲ κατὰ τὴν προαίρεσιν—οὐδὲ δὴ ὡς ὁ εἰδὼς καὶ θεωρῶν , ἀλλ’ ὡς ὁ καθεύδων ἢ οἰνωμένος . 
καὶ ἑκὼν μέν (τρόπον γάρ τινα εἰδὼς καὶ ὃ ποιεῖ καὶ οὗ ἕνεκἀ , πονηρὸς δ’ οὔ · ἡ γὰρ προαίρεσις ἐπιεικής · ὥσθ’ ἡμιπόνηρος . 
καὶ οὐκ ἄδικος · οὐ γὰρ ἐπίβουλος · ὃ μὲν γὰρ αὐτῶν οὐκ ἐμμενετικὸς οἷς ἂν βουλεύσηται , ὃ δὲ μελαγχολικὸς οὐδὲ βουλευτικὸς ὅλως . 
καὶ ἔοικε δὴ ὁ ἀκρατὴς πόλει ἣ ψηφίζεται μὲν ἅπαντα τὰ δέοντα καὶ νόμους ἔχει σπουδαίους , χρῆται δὲ οὐδέν , ὥσπερ Ἀναξανδρίδης ἔσκωψεν ἡ πόλις ἐβούλεθ’ , ᾗ νόμων οὐδὲν μέλει · ὁ δὲ πονηρὸς χρωμένῃ μὲν τοῖς νόμοις , πονηροῖς δὲ χρωμένῃ . 
ἔστι δ’ ἀκρασία καὶ ἐγκράτεια περὶ τὸ ὑπερβάλλον τῆς τῶν πολλῶν ἕξεως · ὃ μὲν γὰρ ἐμμένει μᾶλλον ὃ δ’ ἧττον τῆς τῶν πλείστων δυνάμεως . 
εὐιατοτέρα δὲ τῶν ἀκρασιῶν , ἣν οἱ μελαγχολικοὶ ἀκρατεύονται , τῶν βουλευομένων μὲν μὴ ἐμμενόντων δέ , καὶ οἱ δῑ ἐθισμοῦ ἀκρατεῖς τῶν φυσικῶν · ῥᾷον γὰρ ἔθος μετακινῆσαι φύσεως · διὰ γὰρ τοῦτο καὶ τὸ ἔθος χαλεπόν , ὅτι τῇ φύσει ἔοικεν , ὥσπερ καὶ Εὔηνος λέγει φημὶ πολυχρόνιον μελέτην ἔμεναι , φίλε , καὶ δήταύτην ἀνθρώποισι τελευτῶσαν φύσιν εἶναι. τί μὲν οὖν ἐστὶν ἐγκράτεια καὶ τί ἀκρασία καὶ τί καρτερία καὶ τί μαλακία , καὶ πῶς ἔχουσιν αἱ ἕξεις αὗται πρὸς ἀλλήλας , εἴρηται . 
περὶ δὲ ἡδονῆς καὶ λύπης θεωρῆσαι τοῦ τὴν πολιτικὴν φιλοσοφοῦντος · οὗτος γὰρ τοῦ τέλους ἀρχιτέκτων , πρὸς ὃ βλέποντες ἕκαστον τὸ μὲν κακὸν τὸ δ’ ἀγαθὸν ἁπλῶς λέγομεν . 
ἔτι δὲ καὶ τῶν ἀναγκαίων ἐπισκέψασθαι περὶ αὐτῶν · τήν τε γὰρ ἀρετὴν καὶ τὴν κακίαν τὴν ἠθικὴν περὶ λύπας καὶ ἡδονὰς ἔθεμεν , καὶ τὴν εὐδαιμονίαν οἱ πλεῖστοι μεθ’ ἡδονῆς εἶναί φασιν · διὸ καὶ τὸν μακάριον ὠνομάκασιν ἀπὸ τοῦ χαίρειν . 
τοῖς μὲν οὖν δοκεῖ οὐδεμία ἡδονὴ εἶναι ἀγαθόν , οὔτε καθ’ αὑτὸ οὔτε κατὰ συμβεβηκός · οὐ γὰρ εἶναι ταὐτὸ τὸ ἀγαθὸν καὶ ἡδονήν · τοῖς δ’ ἔνιαι μὲν εἶναι , αἱ δὲ πολλαὶ φαῦλαι . 
ἔτι δὲ τούτων τρίτον , εἰ καὶ πᾶσαι ἀγαθόν , ὅμως μὴ ἐνδέχεσθαι εἶναι τὸ ἄριστον ἡδονήν . 
ὅλως μὲν οὖν οὐκ ἀγαθόν , ὅτι πᾶσα ἡδονὴ γένεσίς ἐστιν εἰς φύσιν αἰσθητή , οὐδεμία δὲ γένεσις συγγενὴς τοῖς τέλεσιν , οἷον οὐδεμία οἰκοδόμησις οἰκίᾳ . 
ἔτι ὁ σώφρων φεύγει τὰς ἡδονάς . 
ἔτι ὁ φρόνιμος τὸ ἄλυπον διώκει , οὐ τὸ ἡδύ . 
ἔτι ἐμπόδιον τῷ φρονεῖν αἱ ἡδοναί , καὶ ὅσῳ μᾶλλον χαίρει , μᾶλλον , οἷον τῇ τῶν ἀφροδισίων · οὐδένα γὰρ ἂν δύνασθαι νοῆσαί τι ἐν αὐτῇ . 
ἔτι τέχνη οὐδεμία ἡδονῆς · καίτοι πᾶν ἀγαθὸν τέχνης ἔργον . 
ἔτι παιδία καὶ θηρία διώκει τὰς ἡδονάς . 
τοῦ δὲ μὴ πάσας σπουδαίας , ὅτι εἰσὶ καὶ αἰσχραὶ καὶ ὀνειδιζόμεναι , καὶ ὅτι βλαβεραί · νοσώδη γὰρ ἔνια τῶν ἡδέων . 
ὅτι δ’ οὐ τἄριστον ἡδονή , ὅτι οὐ τέλος ἀλλὰ γένεσις . 
τὰ μὲν οὖν λεγόμενα σχεδὸν ταῦτ’ ἐστίν . 
ὅτι δ’ οὐ συμβαίνει διὰ ταῦτα μὴ εἶναι ἀγαθὸν μηδὲ τὸ ἄριστον , ἐκ τῶνδε δῆλον . 
πρῶτον μέν , ἐπεὶ τὸ ἀγαθὸν διχῶς (τὸ μὲν γὰρ ἁπλῶς τὸ δὲ τινἴ , καὶ αἱ φύσεις καὶ αἱ ἕξεις ἀκολουθήσουσιν , ὥστε καὶ αἱ κινήσεις καὶ αἱ γενέσεις , καὶ αἱ φαῦλαι δοκοῦσαι εἶναι αἳ μὲν ἁπλῶς φαῦλαι τινὶ δ’ οὒ ἀλλ’ αἱρεταὶ τῷδε , ἔνιαι δ’ οὐδὲ τῷδε ἀλλὰ ποτὲ καὶ ὀλίγον χρόνον αἱρεταί , <ἁπλῶς> 
δ’ οὔ · αἳ δ’ οὐδ’ ἡδοναί , ἀλλὰ φαίνονται , ὅσαι μετὰ λύπης καὶ ἰατρείας ἕνεκεν , οἷον αἱ τῶν καμνόντων . 
ἔτι ἐπεὶ τοῦ ἀγαθοῦ τὸ μὲν ἐνέργεια τὸ δ’ ἕξις , κατὰ συμβεβηκὸς αἱ καθιστᾶσαι εἰς τὴν φυσικὴν ἕξιν ἡδεῖαί εἰσιν · ἔστι δ’ ἡ ἐνέργεια ἐν ταῖς ἐπιθυμίαις τῆς ὑπολοίπου ἕξεως καὶ φύσεως , ἐπεὶ καὶ ἄνευ λύπης καὶ ἐπιθυμίας εἰσὶν ἡδοναί , 
οἷον αἱ τοῦ θεωρεῖν [ἐνέργειαι] , τῆς φύσεως οὐκ ἐνδεοῦς οὔσης . 
σημεῖον δ’ ὅτι οὐ τῷ αὐτῷ ἡδεῖ χαίρουσιν ἀναπληρουμένης τε τῆς φύσεως καὶ καθεστηκυίας , ἀλλὰ καθεστηκυίας μὲν τοῖς ἁπλῶς ἡδέσιν , ἀναπληρουμένης δὲ καὶ τοῖς ἐναντίοις · καὶ γὰρ ὀξέσι καὶ πικροῖς χαίρουσιν , ὧν οὐδὲν οὔτε φύσει ἡδὺ οὔθ’ ἁπλῶς ἡδύ . 
ὥστ’ οὐδ’ ἡδοναί · ὡς γὰρ τὰ ἡδέα πρὸς ἄλληλα διέστηκεν , οὕτω καὶ αἱ ἡδοναὶ αἱ ἀπὸ τούτων . 
ἔτι οὐκ ἀνάγκη ἕτερόν τι εἶναι βέλτιον τῆς ἡδονῆς , ὥσπερ τινές φασι τὸ τέλος τῆς γενέσεως · οὐ γὰρ γενέσεις εἰσὶν οὐδὲ μετὰ γενέσεως πᾶσαι , ἀλλ’ ἐνέργειαι καὶ τέλος · οὐδὲ γινομένων συμβαίνουσιν ἀλλὰ χρωμένων · καὶ τέλος οὐ πασῶν ἕτερόν τι , ἀλλὰ τῶν εἰς τὴν τελέωσιν ἀγομένων τῆς φύσεως . 
διὸ καὶ οὐ καλῶς ἔχει τὸ αἰσθητὴν γένεσιν φάναι εἶναι τὴν ἡδονήν , ἀλλὰ μᾶλλον λεκτέον ἐνέργειαν τῆς κατὰ φύσιν ἕξεως , ἀντὶ δὲ τοῦ αἰσθητὴν ἀνεμπόδιστον . 
δοκεῖ δὲ γένεσίς τισιν εἶναι , ὅτι κυρίως ἀγαθόν · τὴν γὰρ ἐνέργειαν γένεσιν οἴονται εἶναι , ἔστι δ’ ἕτερον . 
τὸ δ’ εἶναι φαύλας ὅτι νοσώδη ἔνια ἡδέα , τὸ αὐτὸ καὶ ὅτι ὑγιεινὰ ἔνια φαῦλα πρὸς χρηματισμόν . 
ταύτῃ οὖν φαῦλα ἄμφω , ἀλλ’ οὐ φαῦλα κατά γε τοῦτο , ἐπεὶ καὶ τὸ θεωρεῖν ποτὲ βλάπτει πρὸς ὑγίειαν . 
ἐμποδίζει δὲ οὔτε φρονήσει οὔθ’ ἕξει οὐδεμιᾷ ἡ ἀφ’ ἑκάστης ἡδονή , ἀλλ’ αἱ ἀλλότριαι , ἐπεὶ αἱ ἀπὸ τοῦ θεωρεῖν καὶ μανθάνειν μᾶλλον ποιήσουσι θεωρεῖν καὶ μανθάνειν . 
τὸ δὲ τέχνης μὴ εἶναι ἔργον ἡδονὴν μηδεμίαν εὐλόγως συμβέβηκεν · οὐδὲ γὰρ ἄλλης ἐνεργείας οὐδεμιᾶς τέχνη ἐστίν , ἀλλὰ τῆς δυνάμεως · καίτοι καὶ ἡ μυρεψικὴ τέχνη καὶ ἡ ὀψοποιητικὴ δοκεῖ ἡδονῆς εἶναι . 
τὸ δὲ τὸν σώφρονα φεύγειν καὶ τὸν φρόνιμον διώκειν τὸν ἄλυπον βίον , καὶ τὸ τὰ παιδία καὶ τὰ θηρία διώκειν , τῷ αὐτῷ λύεται πάντα . 
ἐπεὶ γὰρ εἴρηται πῶς ἀγαθαὶ ἁπλῶς καὶ πῶς οὐκ ἀγαθαὶ πᾶσαι αἱ ἡδοναί , τὰς τοιαύτας καὶ τὰ θηρία καὶ τὰ παιδία διώκει , καὶ τὴν τούτων ἀλυπίαν ὁ φρόνιμος , τὰς μετ’ ἐπιθυμίας καὶ λύπης , καὶ τὰς σωματικάς (τοιαῦται γὰρ αὗταἰ 
καὶ τὰς τούτων ὑπερβολάς , καθ’ ἃς ὁ ἀκόλαστος ἀκόλαστος . 
διὸ ὁ σώφρων φεύγει ταύτας , ἐπεὶ εἰσὶν ἡδοναὶ καὶ σώφρονος . 
ἀλλὰ μὴν ὅτι καὶ ἡ λύπη κακόν , ὁμολογεῖται , καὶ φευκτόν · ἣ μὲν γὰρ ἁπλῶς κακόν , ἣ δὲ τῷ πῇ ἐμποδιστική . 
τῷ δὲ φευκτῷ τὸ ἐναντίον ᾗ φευκτόν τι καὶ κακόν , ἀγαθόν . 
ἀνάγκη οὖν τὴν ἡδονὴν ἀγαθόν τι εἶναι . 
ὡς γὰρ Σπεύσιππος ἔλυεν , οὐ συμβαίνει ἡ λύσις , ὥσπερ τὸ μεῖζον τῷ ἐλάττονι καὶ τῷ ἴσῳ ἐναντίον · οὐ γὰρ ἂν φαίη ὅπερ κακόν τι εἶναι τὴν ἡδονήν . 
τἄριστόν τ’ οὐδὲν κωλύει ἡδονήν τινα εἶναι , εἰ ἔνιαι φαῦλαι ἡδοναί , ὥσπερ καὶ ἐπιστήμην τινὰ ἐνίων φαύλων οὐσῶν . 
ἴσως δὲ καὶ ἀναγκαῖον , εἴπερ ἑκάστης ἕξεώς εἰσιν ἐνέργειαι ἀνεμπόδιστοι , εἴθ’ ἡ πασῶν ἐνέργειά ἐστιν εὐδαιμονία εἴτε ἡ τινὸς αὐτῶν , ἂν ᾖ ἀνεμπόδιστος , αἱρετωτάτην εἶναι · τοῦτο δ’ ἐστὶν ἡδονή . 
ὥστε εἴη ἄν τις ἡδονὴ τὸ ἄριστον , τῶν πολλῶν ἡδονῶν φαύλων οὐσῶν , εἰ ἔτυχεν , ἁπλῶς . 
καὶ διὰ τοῦτο πάντες τὸν εὐδαίμονα ἡδὺν οἴονται βίον εἶναι , καὶ ἐμπλέκουσι τὴν ἡδονὴν εἰς τὴν εὐδαιμονίαν , εὐλόγως · οὐδεμία γὰρ ἐνέργεια τέλειος ἐμποδιζομένη , ἡ δ’ εὐδαιμονία τῶν τελείων · διὸ προσδεῖται ὁ εὐδαίμων τῶν ἐν σώματι ἀγαθῶν καὶ τῶν ἐκτὸς καὶ τῆς τύχης , ὅπως μὴ ἐμποδίζηται ταῦτα . 
οἱ δὲ τὸν τροχιζόμενον καὶ τὸν δυστυχίαις μεγάλαις περιπίπτοντα εὐδαίμονα φάσκοντες εἶναι , ἐὰν ᾖ ἀγαθός , ἢ ἑκόντες ἢ ἄκοντες οὐδὲν λέγουσιν . 
διὰ δὲ τὸ προσδεῖσθαι τῆς τύχης δοκεῖ τισὶ ταὐτὸν εἶναι ἡ εὐτυχία τῇ εὐδαιμονίᾳ , οὐκ οὖσα , ἐπεὶ καὶ αὐτὴ ὑπερβάλλουσα ἐμπόδιός ἐστιν , καὶ ἴσως οὐκέτι εὐτυχίαν καλεῖν δίκαιον · πρὸς γὰρ τὴν εὐδαιμονίαν ὁ ὅρος αὐτῆς . 
καὶ τὸ διώκειν δ’ ἅπαντα καὶ θηρία καὶ ἀνθρώπους τὴν ἡδονὴν σημεῖόν τι τοῦ εἶναί πως τὸ ἄριστον αὐτήν · φήμη δ’ οὔτις πάμπαν ἀπόλλυται , ἥν τινα λαοίπολλοί . 
. .ηες . 
ωδ 763 ἀλλ’ ἐπεὶ οὐχ ἡ αὐτὴ οὔτε φύσις οὔθ’ ἕξις ἡ ἀρίστη οὔτ’ ἔστιν οὔτε δοκεῖ , οὐδ’ ἡδονὴν διώκουσι τὴν αὐτὴν πάντες , ἡδονὴν μέντοι πάντες . 
ἴσως δὲ καὶ διώκουσιν οὐχ ἣν οἴονται οὐδ’ ἣν ἂν φαῖεν , ἀλλὰ τὴν αὐτήν · πάντα γὰρ φύσει ἔχει τι θεῖον . 
ἀλλ’ εἰλήφασι τὴν τοῦ ὀνόματος κληρονομίαν αἱ σωματικαὶ ἡδοναὶ διὰ τὸ πλειστάκις τε παραβάλλειν εἰς αὐτὰς καὶ πάντας μετέχειν αὐτῶν · διὰ τὸ μόνας οὖν γνωρίμους εἶναι ταύτας μόνας οἴονται εἶναι . 
φανερὸν δὲ καὶ ὅτι , εἰ μὴ ἡδονὴ ἀγαθὸν καὶ ἡ ἐνέργεια , οὐκ ἔσται ζῆν ἡδέως τὸν εὐδαίμονα · τίνος γὰρ ἕνεκα δέοι ἂν αὐτῆς , εἴπερ μὴ ἀγαθόν , ἀλλὰ καὶ λυπηρῶς ἐνδέχεται ζῆν ; 
οὔτε κακὸν γὰρ οὔτ’ ἀγαθὸν ἡ λύπη , εἴπερ μηδ’ ἡδονή · ὥστε διὰ τί ἂν φεύγοι ; 
οὐδὲ δὴ ἡδίων ὁ βίος ὁ τοῦ σπουδαίου , εἰ μὴ καὶ αἱ ἐνέργειαι αὐτοῦ . 
περὶ δὲ δὴ τῶν σωματικῶν ἡδονῶν ἐπισκεπτέον τοῖς λέγουσιν ὅτι ἔνιαί γε ἡδοναὶ αἱρεταὶ σφόδρα , οἷον αἱ καλαί , ἀλλ’ οὐχ αἱ σωματικαὶ καὶ περὶ ἃς ὁ ἀκόλαστος . 
διὰ τί οὖν αἱ ἐναντίαι λῦπαι μοχθηραί ; 
κακῷ γὰρ ἀγαθὸν ἐναντίον . 
ἢ οὕτως ἀγαθαὶ αἱ ἀναγκαῖαι , ὅτι καὶ τὸ μὴ κακὸν ἀγαθόν ἐστιν ; 
ἢ μέχρι του ἀγαθαί ; 
τῶν μὲν γὰρ ἕξεων καὶ κινήσεων ὅσων μὴ ἔστι τοῦ βελτίονος ὑπερβολή , οὐδὲ τῆς ἡδονῆς · ὅσων δ’ ἔστι , καὶ τῆς ἡδονῆς . 
ἔστιν δὲ τῶν σωματικῶν ἀγαθῶν ὑπερβολή , καὶ ὁ φαῦλος τῷ διώκειν τὴν ὑπερβολήν ἐστιν , ἀλλ’ οὐ τὰς ἀναγκαίας · πάντες γὰρ χαίρουσί πως καὶ ὄψοις καὶ οἴνοις καὶ ἀφροδισίοις , ἀλλ’ οὐχ ὡς δεῖ . 
ἐναντίως δ’ ἐπὶ τῆς λύπης · οὐ γὰρ τὴν ὑπερβολὴν φεύγει , ἀλλ’ ὅλως · οὐ γάρ ἐστι τῇ ὑπερβολῇ λύπη ἐναντία ἀλλ’ ἢ τῷ διώκοντι τὴν ὑπερβολήν . 
ἐπεὶ δ’ οὐ μόνον δεῖ τἀληθὲς εἰπεῖν ἀλλὰ καὶ τὸ αἴτιον τοῦ ψεύδους · τοῦτο γὰρ συμβάλλεται πρὸς τὴν πίστιν · ὅταν γὰρ εὔλογον φανῇ τὸ διὰ τί φαίνεται ἀληθὲς οὐκ ὂν ἀληθές , πιστεύειν ποιεῖ τῷ ἀληθεῖ μᾶλλον · ὥστε λεκτέον διὰ τί φαίνονται αἱ σωματικαὶ ἡδοναὶ αἱρετώτεραι . 
πρῶτον μὲν οὖν δὴ ὅτι ἐκκρούει τὴν λύπην · καὶ διὰ τὰς ὑπερβολὰς τῆς λύπης , ὡς οὔσης ἰατρείας , τὴν ἡδονὴν διώκουσι τὴν ὑπερβάλλουσαν καὶ ὅλως τὴν σωματικήν . 
σφοδραὶ δὲ γίνονται αἱ ἰατρεῖαι , διὸ καὶ διώκονται , διὰ τὸ παρὰ τὸ ἐναντίον φαίνεσθαι . 
καὶ οὐ σπουδαῖον δὴ δοκεῖ ἡ ἡδονὴ διὰ δύο ταῦτα , ὥσπερ εἴρηται , ὅτι αἳ μὲν φαύλης φύσεώς εἰσι πράξεις (ἢ ἐκ γενετῆς , ὥσπερ θηρίου , ἢ δῑ ἔθος , οἷον αἱ τῶν φαύλων ἀνθρώπων) , αἳ δ’ ἰατρεῖαι [ὅτι] 
ἐνδεοῦς , καὶ ἔχειν βέλτιον ἢ γίνεσθαι · 
αἳ δὲ συμβαίνουσι τελεουμένων · κατὰ συμβεβηκὸς οὖν σπουδαῖαι . 
ἔτι διώκονται διὰ τὸ σφοδραὶ εἶναι ὑπὸ τῶν ἄλλαις μὴ δυναμένων χαίρειν · αὐτοὶ γοῦν αὑτοῖς δίψας τινὰς παρασκευάζουσιν . 
ὅταν μὲν οὖν ἀβλαβεῖς , ἀνεπιτίμητον , ὅταν δὲ βλαβεράς , φαῦλον . 
οὔτε γὰρ ἔχουσιν ἕτερα ἐφ’ οἷς χαίρουσιν , τό τε μηδέτερον πολλοῖς λυπηρὸν διὰ τὴν φύσιν . 
ἀεὶ γὰρ πονεῖ τὸ ζῷον , ὥσπερ καὶ οἱ φυσιολόγοι μαρτυροῦσι , τὸ ὁρᾶν , τὸ ἀκούειν φάσκοντες εἶναι λυπηρόν · ἀλλ’ ἤδη συνήθεις ἐσμέν , ὡς φασίν . 
ὁμοίως δ’ ἐν μὲν τῇ νεότητι διὰ τὴν αὔξησιν ὥσπερ οἱ οἰνωμένοι διάκεινται , καὶ ἡδὺ ἡ νεότης . 
οἱ δὲ μελαγχολικοὶ τὴν φύσιν δέονται ἀεὶ ἰατρείας · καὶ γὰρ τὸ σῶμα δακνόμενον διατελεῖ διὰ τὴν κρᾶσιν , καὶ ἀεὶ ἐν ὀρέξει σφοδρᾷ εἰσίν · ἐξελαύνει δὲ ἡδονὴ λύπην ἥ τ’ ἐναντία καὶ ἡ τυχοῦσα , ἐὰν ᾖ ἰσχυρά · καὶ διὰ ταῦτα ἀκόλαστοι καὶ φαῦλοι γίνονται . 
αἱ δ’ ἄνευ λυπῶν οὐκ ἔχουσιν ὑπερβολήν · αὗται δὲ τῶν φύσει ἡδέων καὶ μὴ κατὰ συμβεβηκός . 
λέγω δὲ κατὰ συμβεβηκὸς ἡδέα τὰ ἰατρεύοντα · ὅτι γὰρ συμβαίνει ἰατρεύεσθαι τοῦ ὑπομένοντος ὑγιοῦς πράττοντός τι , διὰ τοῦτο ἡδὺ δοκεῖ εἶναι · φύσει δ’ ἡδέα , ἃ ποιεῖ πρᾶξιν τῆς τοιᾶσδε φύσεως . 
οὐκ ἀεὶ δ’ οὐθὲν ἡδὺ τὸ αὐτὸ διὰ τὸ μὴ ἁπλῆν ἡμῶν εἶναι τὴν φύσιν , ἀλλ’ ἐνεῖναί τι καὶ ἕτερον , καθὸ φθαρτοί , ὥστε ἄν τι θάτερον πράττῃ , τοῦτο τῇ ἑτέρᾳ φύσει παρὰ φύσιν , ὅταν δ’ ἰσάζῃ , οὔτε λυπηρὸν δοκεῖ οὔθ’ ἡδὺ τὸ πραττόμενον · ἐπεὶ εἴ του ἡ φύσις ἁπλῆ εἴη , ἀεὶ ἡ αὐτὴ πρᾶξις ἡδίστη ἔσται . 
διὸ ὁ θεὸς ἀεὶ μίαν καὶ ἁπλῆν χαίρει ἡδονήν · οὐ γὰρ μόνον κινήσεώς ἐστιν ἐνέργεια ἀλλὰ καὶ ἀκινησίας , καὶ ἡδονὴ μᾶλλον ἐν ἠρεμίᾳ ἐστὶν ἢ ἐν κινήσει . 
μεταβολὴ δὲ πάντων γλυκύ , κατὰ τὸν ποιητήν , διὰ πονηρίαν τινά · ὥσπερ γὰρ ἄνθρωπος εὐμετάβολος ὁ πονηρός , καὶ ἡ φύσις ἡ δεομένη μεταβολῆς · οὐ γὰρ ἁπλῆ οὐδ’ ἐπιεικής . 
περὶ μὲν οὖν ἐγκρατείας καὶ ἀκρασίας καὶ περὶ ἡδονῆς καὶ λύπης εἴρηται , καὶ τί ἕκαστον καὶ πῶς τὰ μὲν ἀγαθὰ αὐτῶν ἐστὶ τὰ δὲ κακά · λοιπὸν δὲ καὶ περὶ φιλίας ἐροῦμεν . 
βοοκ 8 
μετὰ δὲ ταῦτα περὶ φιλίας ἕποιτ’ ἂν διελθεῖν · ἔστι γὰρ ἀρετή τις ἢ μετ’ ἀρετῆς , ἔτι δ’ ἀναγκαιότατον εἰς τὸν βίον . 
ἄνευ γὰρ φίλων οὐδεὶς ἕλοιτ’ ἂν ζῆν , ἔχων τὰ λοιπὰ ἀγαθὰ πάντα · καὶ γὰρ πλουτοῦσι καὶ ἀρχὰς καὶ δυναστείας κεκτημένοις δοκεῖ φίλων μάλιστ’ εἶναι χρεία · τί γὰρ ὄφελος τῆς τοιαύτης εὐετηρίας ἀφαιρεθείσης εὐεργεσίας , ἣ γίγνεται μάλιστα καὶ ἐπαινετωτάτη πρὸς φίλους ; 
ἢ πῶς ἂν τηρηθείη καὶ σῴζοιτ’ ἄνευ φίλων ; 
ὅσῳ γὰρ πλείων , τοσούτῳ ἐπισφαλεστέρα . 
ἐν πενίᾳ τε καὶ ταῖς λοιπαῖς δυστυχίαις μόνην οἴονται καταφυγὴν εἶναι τοὺς φίλους . 
καὶ νέοις δὲ πρὸς τὸ ἀναμάρτητον καὶ πρεσβυτέροις πρὸς θεραπείαν καὶ τὸ ἐλλεῖπον τῆς πράξεως δῑ ἀσθένειαν βοηθείας , τοῖς τ’ ἐν ἀκμῇ πρὸς τὰς καλὰς πράξεις · σύν τε δύ’ ἐρχομένω · ηομ . 
ιλ . 
10.224 καὶ γὰρ νοῆσαι καὶ πρᾶξαι δυνατώτεροι . 
φύσει τ’ ἐνυπάρχειν ἔοικε πρὸς τὸ γεγεννημένον τῷ γεννήσαντι καὶ πρὸς τὸ γεννῆσαν τῷ γεννηθέντι , οὐ μόνον ἐν ἀνθρώποις ἀλλὰ καὶ ἐν ὄρνισι καὶ τοῖς πλείστοις τῶν ζῴων , καὶ τοῖς ὁμοεθνέσι πρὸς ἄλληλα , καὶ μάλιστα τοῖς ἀνθρώποις , ὅθεν τοὺς φιλανθρώπους ἐπαινοῦμεν . 
ἴδοι δ’ ἄν τις καὶ ἐν ταῖς πλάναις ὡς οἰκεῖον ἅπας ἄνθρωπος ἀνθρώπῳ καὶ φίλον . 
ἔοικε δὲ καὶ τὰς πόλεις συνέχειν ἡ φιλία , καὶ οἱ νομοθέται μᾶλλον περὶ αὐτὴν σπουδάζειν ἢ τὴν δικαιοσύνην · ἡ γὰρ ὁμόνοια ὅμοιόν τι τῇ φιλίᾳ ἔοικεν εἶναι , ταύτης δὲ μάλιστ’ ἐφίενται καὶ τὴν στάσιν ἔχθραν οὖσαν μάλιστα ἐξελαύνουσιν · καὶ φίλων μὲν ὄντων οὐδὲν δεῖ δικαιοσύνης , δίκαιοι δ’ ὄντες προσδέονται φιλίας , καὶ τῶν δικαίων τὸ μάλιστα φιλικὸν εἶναι δοκεῖ . 
οὐ μόνον δ’ ἀναγκαῖόν ἐστιν ἀλλὰ καὶ καλόν · τοὺς γὰρ φιλοφίλους ἐπαινοῦμεν , ἥ τε πολυφιλία δοκεῖ τῶν καλῶν ἕν τι εἶναι · καὶ ἔτι τοὺς αὐτοὺς οἴονται ἄνδρας ἀγαθοὺς εἶναι καὶ φίλους . 
διαμφισβητεῖται δὲ περὶ αὐτῆς οὐκ ὀλίγα . 
οἳ μὲν γὰρ ὁμοιότητά τινα τιθέασιν αὐτὴν καὶ τοὺς ὁμοίους φίλους , ὅθεν τὸν ὅμοιόν φασιν ὡς τὸν ὅμοιον , καὶ κολοιὸν ποτὶ κολοιόν , καὶ τὰ τοιαῦτα · οἳ δ’ ἐξ ἐναντίας κεραμεῖς πάντας τοὺς τοιούτους ἀλλήλοις φασὶν εἶναι . 
καὶ περὶ αὐτῶν τούτων ἀνώτερον ἐπιζητοῦσι καὶ φυσικώτερον , Εὐριπίδης μὲν φάσκων ἐρᾶν μὲν ὄμβρου γαῖαν ξηρανθεῖσαν , ἐρᾶν δὲ σεμνὸν οὐρανὸν πληρούμενον ὄμβρου πεσεῖν ἐς γαῖαν , καὶ Ἡράκλειτος τὸ ἀντίξουν συμφέρον καὶ ἐκ τῶν διαφερόντων καλλίστην ἁρμονίαν καὶ πάντα κατ’ ἔριν γίνεσθαι · ἐξ ἐναντίας δὲ τούτοις ἄλλοι τε καὶ Ἐμπεδοκλῆς · τὸ γὰρ ὅμοιον τοῦ ὁμοίου ἐφίεσθαι . 
τὰ μὲν οὖν φυσικὰ τῶν ἀπορημάτων ἀφείσθω (οὐ γὰρ οἰκεῖα τῆς παρούσης σκέψεως) · ὅσα δ’ ἐστὶν ἀνθρωπικὰ καὶ ἀνήκει εἰς τὰ ἤθη καὶ τὰ πάθη , ταῦτ’ ἐπισκεψώμεθα , οἷον πότερον ἐν πᾶσι γίνεται φιλία ἢ οὐχ οἷόν τε μοχθηροὺς ὄντας φίλους εἶναι , καὶ πότερον ἓν εἶδος τῆς φιλίας ἐστὶν ἢ πλείω . 
οἱ μὲν γὰρ ἓν οἰόμενοι , ὅτι ἐπιδέχεται τὸ μᾶλλον καὶ [τὸ] 
ἧττον , οὐχ ἱκανῷ πεπιστεύκασι σημείῳ · δέχεται γὰρ τὸ μᾶλλον καὶ [τὸ] 
ἧττον καὶ τὰ ἕτερα τῷ εἴδει . 
εἴρηται δ’ ὑπὲρ αὐτῶν ἔμπροσθεν . 
τάχα δ’ ἂν γένοιτο περὶ αὐτῶν φανερὸν γνωρισθέντος τοῦ φιλητοῦ . 
δοκεῖ γὰρ οὐ πᾶν φιλεῖσθαι ἀλλὰ τὸ φιλητόν , τοῦτο δ’ εἶναι ἀγαθὸν ἢ ἡδὺ ἢ χρήσιμον · δόξειε δ’ ἂν χρήσιμον εἶναι δῑ οὗ γίνεται ἀγαθόν τι ἢ ἡδονή , ὥστε φιλητὰ ἂν εἴη τἀγαθόν τε καὶ τὸ ἡδὺ ὡς τέλη . 
πότερον οὖν τἀγαθὸν φιλοῦσιν ἢ τὸ αὑτοῖς ἀγαθόν ; 
διαφωνεῖ γὰρ ἐνίοτε ταῦτα . 
ὁμοίως δὲ καὶ περὶ τὸ ἡδύ . 
δοκεῖ δὲ τὸ αὑτῷ ἀγαθὸν φιλεῖν ἕκαστος , καὶ εἶναι ἁπλῶς μὲν τἀγαθὸν φιλητόν , ἑκάστῳ δὲ τὸ ἑκάστῳ · φιλεῖ δ’ ἕκαστος οὐ τὸ ὂν αὑτῷ ἀγαθὸν ἀλλὰ τὸ φαινόμενον . 
διοίσει δ’ οὐδέν · ἔσται γὰρ τὸ φιλητὸν φαινόμενον . 
τριῶν δ’ ὄντων δῑ ἃ φιλοῦσιν , ἐπὶ μὲν τῇ τῶν ἀψύχων φιλήσει οὐ λέγεται φιλία · οὐ γάρ ἐστιν ἀντιφίλησις , οὐδὲ βούλησις ἐκείνῳ ἀγαθοῦ (γελοῖον γὰρ ἴσως τῷ οἴνῳ βούλεσθαι τἀγαθά , ἀλλ’ εἴπερ , σῴζεσθαι βούλεται αὐτόν , ἵνα αὐτὸς ἔχᾐ · τῷ δὲ φίλῳ φασὶ δεῖν βούλεσθαι τἀγαθὰ ἐκείνου ἕνεκα . 
τοὺς δὲ βουλομένους οὕτω τἀγαθὰ εὔνους λέγουσιν , ἂν μὴ ταὐτὸ καὶ παρ’ ἐκείνου γίνηται · εὔνοιαν γὰρ ἐν ἀντιπεπονθόσι φιλίαν εἶναι . 
ἢ προσθετέον μὴ λανθάνουσαν ; 
πολλοὶ γάρ εἰσιν εὖνοι οἷς οὐχ ἑωράκασιν , ὑπολαμβάνουσι δὲ ἐπιεικεῖς εἶναι ἢ χρησίμους · 
τοῦτο δὲ τὸ αὐτὸ κἂν ἐκείνων τις πάθοι πρὸς τοῦτον . 
εὖνοι μὲν οὖν οὗτοι φαίνονται ἀλλήλοις · φίλους δὲ πῶς ἄν τις εἴποι λανθάνοντας ὡς ἔχουσιν ἑαυτοῖς ; 
δεῖ ἄρα εὐνοεῖν ἀλλήλοις καὶ βούλεσθαι τἀγαθὰ μὴ λανθάνοντας δῑ ἕν τι τῶν εἰρημένων . 
διαφέρει δὲ ταῦτα ἀλλήλων εἴδει · καὶ αἱ φιλήσεις ἄρα καὶ αἱ φιλίαι . 
τρία δὴ τὰ τῆς φιλίας εἴδη , ἰσάριθμα τοῖς φιλητοῖς · καθ’ ἕκαστον γάρ ἐστιν ἀντιφίλησις οὐ λανθάνουσα , οἱ δὲ φιλοῦντες ἀλλήλους βούλονται τἀγαθὰ ἀλλήλοις ταύτῃ ᾗ φιλοῦσιν . 
οἱ μὲν οὖν διὰ τὸ χρήσιμον φιλοῦντες ἀλλήλους οὐ καθ’ αὑτοὺς φιλοῦσιν , ἀλλ’ ᾗ γίνεταί τι αὐτοῖς παρ’ ἀλλήλων ἀγαθόν . 
ὁμοίως δὲ καὶ οἱ δῑ ἡδονήν · οὐ γὰρ τῷ ποιούς τινας εἶναι ἀγαπῶσι τοὺς εὐτραπέλους , ἀλλ’ ὅτι ἡδεῖς αὑτοῖς . 
οἵ τε δὴ διὰ τὸ χρήσιμον φιλοῦντες διὰ τὸ αὑτοῖς ἀγαθὸν στέργουσι , καὶ οἱ δῑ ἡδονὴν διὰ τὸ αὑτοῖς ἡδύ , καὶ οὐχ ᾗ ὁ φιλούμενός ἐστιν , ἀλλ’ ᾗ χρήσιμος ἢ ἡδύς . 
κατὰ συμβεβηκός τε δὴ αἱ φιλίαι αὗταί εἰσιν · οὐ γὰρ ᾗ ἐστὶν ὅσπερ ἐστὶν ὁ φιλούμενος , ταύτῃ φιλεῖται , ἀλλ’ ᾗ πορίζουσιν οἳ μὲν ἀγαθόν τι οἳ δ’ ἡδονήν . 
εὐδιάλυτοι δὴ αἱ τοιαῦταί εἰσι , μὴ διαμενόντων αὐτῶν ὁμοίων · ἐὰν γὰρ μηκέτι ἡδεῖς ἢ χρήσιμοι ὦσι , παύονται φιλοῦντες . 
τὸ δὲ χρήσιμον οὐ διαμένει , ἀλλ’ ἄλλοτε ἄλλο γίνεται . 
ἀπολυθέντος οὖν δῑ ὃ φίλοι ἦσαν , διαλύεται καὶ ἡ φιλία , ὡς οὔσης τῆς φιλίας πρὸς ἐκεῖνα . 
μάλιστα δ’ ἐν τοῖς πρεσβύταις ἡ τοιαύτη δοκεῖ φιλία γίνεσθαι (οὐ γὰρ τὸ ἡδὺ οἱ τηλικοῦτοι διώκουσιν ἀλλὰ τὸ ὠφέλιμον) , καὶ τῶν ἐν ἀκμῇ καὶ νέων ὅσοι τὸ συμφέρον διώκουσιν . 
οὐ πάνυ δ’ οἱ τοιοῦτοι οὐδὲ συζῶσι μετ’ ἀλλήλων · ἐνίοτε γὰρ οὐδ’ εἰσὶν ἡδεῖς · οὐδὲ δὴ προσδέονται τῆς τοιαύτης ὁμιλίας , ἐὰν μὴ ὠφέλιμοι ὦσιν · ἐπὶ τοσοῦτον γάρ εἰσιν ἡδεῖς ἐφ’ ὅσον ἐλπίδας ἔχουσιν ἀγαθοῦ . 
εἰς ταύτας δὲ καὶ τὴν ξενικὴν τιθέασιν . 
ἡ δὲ τῶν νέων φιλία δῑ ἡδονὴν εἶναι δοκεῖ · κατὰ πάθος γὰρ οὗτοι ζῶσι , καὶ μάλιστα διώκουσι τὸ ἡδὺ αὑτοῖς καὶ τὸ παρόν · τῆς ἡλικίας δὲ μεταπιπτούσης καὶ τὰ ἡδέα γίνεται ἕτερα . 
διὸ ταχέως γίνονται φίλοι καὶ παύονται · ἅμα γὰρ τῷ ἡδεῖ ἡ φιλία μεταπίπτει , 
τῆς δὲ τοιαύτης ἡδονῆς ταχεῖα ἡ μεταβολή . 
καὶ ἐρωτικοὶ δ’ οἱ νέοι · κατὰ πάθος γὰρ καὶ δῑ ἡδονὴν τὸ πολὺ τῆς ἐρωτικῆς · διόπερ φιλοῦσι καὶ ταχέως παύονται , πολλάκις τῆς αὐτῆς ἡμέρας μεταπίπτοντες . 
συνημερεύειν δὲ καὶ συζῆν οὗτοι βούλονται · γίνεται γὰρ αὐτοῖς τὸ κατὰ τὴν φιλίαν οὕτως . 
τελεία δ’ ἐστὶν ἡ τῶν ἀγαθῶν φιλία καὶ κατ’ ἀρετὴν ὁμοίων · οὗτοι γὰρ τἀγαθὰ ὁμοίως βούλονται ἀλλήλοις ᾗ ἀγαθοί , ἀγαθοὶ δ’ εἰσὶ καθ’ αὑτούς . 
οἱ δὲ βουλόμενοι τἀγαθὰ τοῖς φίλοις ἐκείνων ἕνεκα μάλιστα φίλοι · δῑ αὑτοὺς γὰρ οὕτως ἔχουσι , καὶ οὐ κατὰ συμβεβηκός · διαμένει οὖν ἡ τούτων φιλία ἕως ἂν ἀγαθοὶ ὦσιν , ἡ δ’ ἀρετὴ μόνιμον . 
καὶ ἔστιν ἑκάτερος ἁπλῶς ἀγαθὸς καὶ τῷ φίλῳ · οἱ γὰρ ἀγαθοὶ καὶ ἁπλῶς ἀγαθοὶ καὶ ἀλλήλοις ὠφέλιμοι . 
ὁμοίως δὲ καὶ ἡδεῖς · καὶ γὰρ ἁπλῶς οἱ ἀγαθοὶ ἡδεῖς καὶ ἀλλήλοις · ἑκάστῳ γὰρ καθ’ ἡδονήν εἰσιν αἱ οἰκεῖαι πράξεις καὶ αἱ τοιαῦται , τῶν ἀγαθῶν δὲ αἱ αὐταὶ ἢ ὅμοιαι . 
ἡ τοιαύτη δὲ φιλία μόνιμος εὐλόγως ἐστίν · συνάπτει γὰρ ἐν αὐτῇ πάνθ’ ὅσα τοῖς φίλοις δεῖ ὑπάρχειν . 
πᾶσα γὰρ φιλία δῑ ἀγαθόν ἐστιν ἢ δῑ ἡδονήν , ἢ ἁπλῶς ἢ τῷ φιλοῦντι , καὶ καθ’ ὁμοιότητά τινα · ταύτῃ δὲ πάνθ’ ὑπάρχει τὰ εἰρημένα καθ’ αὑτούς · †ταύτῃ γὰρ ὅμοια† 
καὶ τὰ λοιπά , τό τε ἁπλῶς ἀγαθὸν καὶ ἡδὺ ἁπλῶς ἐστίν , μάλιστα δὲ ταῦτα φιλητά · καὶ τὸ φιλεῖν δὴ καὶ ἡ φιλία ἐν τούτοις μάλιστα καὶ ἀρίστη . 
σπανίας δ’ εἰκὸς τὰς τοιαύτας εἶναι · ὀλίγοι γὰρ οἱ τοιοῦτοι . 
ἔτι δὲ προσδεῖται χρόνου καὶ συνηθείας · κατὰ τὴν παροιμίαν γὰρ οὐκ ἔστιν εἰδῆσαι ἀλλήλους πρὶν τοὺς λεγομένους ἅλας συναναλῶσαι · οὐδ’ ἀποδέξασθαι δὴ πρότερον οὐδ’ εἶναι φίλους , πρὶν ἂν ἑκάτερος ἑκατέρῳ φανῇ φιλητὸς καὶ πιστευθῇ . 
οἱ δὲ ταχέως τὰ φιλικὰ πρὸς ἀλλήλους ποιοῦντες βούλονται μὲν φίλοι εἶναι , οὐκ εἰσὶ δέ , εἰ μὴ καὶ φιλητοί , καὶ τοῦτ’ ἴσασιν · βούλησις μὲν γὰρ ταχεῖα φιλίας γίνεται , φιλία δ’ οὔ . 
αὕτη μὲν οὖν καὶ κατὰ τὸν χρόνον καὶ κατὰ τὰ λοιπὰ τελεία ἐστί , καὶ κατὰ πάντα ταὐτὰ γίνεται καὶ ὅμοια ἑκατέρῳ παρ’ ἑκατέρου , ὅπερ δεῖ τοῖς φίλοις ὑπάρχειν . 
ἡ δὲ διὰ τὸ ἡδὺ ὁμοίωμα ταύτης ἔχει · καὶ γὰρ οἱ ἀγαθοὶ ἡδεῖς ἀλλήλοις . 
ὁμοίως δὲ καὶ ἡ διὰ τὸ χρήσιμον · καὶ γὰρ τοιοῦτοι ἀλλήλοις οἱ ἀγαθοί . 
μάλιστα δὲ καὶ ἐν τούτοις αἱ φιλίαι μένουσιν , ὅταν τὸ αὐτὸ γίνηται παρ’ ἀλλήλων , οἷον ἡδονή , καὶ μὴ μόνον οὕτως ἀλλὰ καὶ ἀπὸ τοῦ αὐτοῦ , οἷον τοῖς εὐτραπέλοις , καὶ μὴ ὡς ἐραστῇ καὶ ἐρωμένῳ . 
οὐ γὰρ ἐπὶ τοῖς αὐτοῖς ἥδονται οὗτοι , ἀλλ’ ὃ μὲν ὁρῶν ἐκεῖνον , ὃ δὲ θεραπευόμενος ὑπὸ τοῦ ἐραστοῦ · ληγούσης δὲ τῆς ὥρας ἐνίοτε καὶ ἡ φιλία λήγει (τῷ μὲν γὰρ οὐκ ἔστιν ἡδεῖα ἡ ὄψις , τῷ δ’ οὐ γίνεται ἡ θεραπείἀ · πολλοὶ δ’ αὖ διαμένουσιν , ἐὰν ἐκ τῆς συνηθείας τὰ ἤθη στέρξωσιν , ὁμοήθεις ὄντες . 
οἱ δὲ μὴ τὸ ἡδὺ ἀντικαταλλαττόμενοι ἀλλὰ τὸ χρήσιμον ἐν τοῖς ἐρωτικοῖς καὶ εἰσὶν ἧττον φίλοι καὶ διαμένουσιν . 
οἱ δὲ διὰ τὸ χρήσιμον ὄντες φίλοι ἅμα τῷ συμφέροντι διαλύονται · οὐ γὰρ ἀλλήλων ἦσαν φίλοι ἀλλὰ τοῦ λυσιτελοῦς . 
δῑ ἡδονὴν μὲν οὖν καὶ διὰ τὸ χρήσιμον καὶ φαύλους ἐνδέχεται φίλους ἀλλήλοις εἶναι καὶ ἐπιεικεῖς φαύλοις καὶ μηδέτερον ὁποιῳοῦν , δῑ αὑτοὺς δὲ δῆλον ὅτι μόνους τοὺς ἀγαθούς · οἱ γὰρ κακοὶ οὐ χαίρουσιν ἑαυτοῖς , εἰ μή τις ὠφέλεια γίνοιτο . 
καὶ μόνη δὲ ἡ τῶν ἀγαθῶν φιλία ἀδιάβλητός ἐστιν · οὐ γὰρ ῥᾴδιον οὐδενὶ πιστεῦσαι περὶ τοῦ ἐν πολλῷ χρόνῳ ὑφ’ αὑτοῦ δεδοκιμασμένου · καὶ τὸ πιστεύειν ἐν τούτοις , καὶ τὸ μηδέποτ’ ἂν ἀδικῆσαι , καὶ ὅσα ἄλλα ἐν τῇ ὡς ἀληθῶς φιλίᾳ ἀξιοῦται . 
ἐν δὲ ταῖς ἑτέραις οὐδὲν κωλύει τὰ τοιαῦτα γίνεσθαι . 
ἐπεὶ γὰρ οἱ ἄνθρωποι λέγουσι φίλους καὶ τοὺς διὰ τὸ χρήσιμον , ὥσπερ αἱ πόλεις (δοκοῦσι γὰρ αἱ συμμαχίαι ταῖς πόλεσι γίνεσθαι ἕνεκα τοῦ συμφέροντος) , καὶ τοὺς δῑ ἡδονὴν ἀλλήλους στέργοντας , ὥσπερ οἱ παῖδες , ἴσως λέγειν μὲν δεῖ καὶ ἡμᾶς φίλους τοὺς τοιούτους , εἴδη δὲ τῆς φιλίας πλείω , καὶ πρώτως μὲν καὶ κυρίως τὴν τῶν ἀγαθῶν ᾗ ἀγαθοί , τὰς δὲ λοιπὰς καθ’ ὁμοιότητα · ᾗ γὰρ ἀγαθόν τι καὶ ὅμοιόν τι , ταύτῃ φίλοι · καὶ γὰρ τὸ ἡδὺ ἀγαθὸν τοῖς φιληδέσιν . 
οὐ πάνυ δ’ αὗται συνάπτουσιν , οὐδὲ γίνονται οἱ αὐτοὶ φίλοι διὰ τὸ χρήσιμον καὶ διὰ τὸ ἡδύ · οὐ γὰρ πάνυ συνδυάζεται τὰ κατὰ συμβεβηκός . 
εἰς ταῦτα δὲ τὰ εἴδη τῆς φιλίας νενεμημένης οἱ μὲν φαῦλοι ἔσονται φίλοι δῑ ἡδονὴν ἢ τὸ χρήσιμον , ταύτῃ ὅμοιοι ὄντες , οἱ δ’ ἀγαθοὶ δῑ αὑτοὺς φίλοι · ᾗ γὰρ ἀγαθοί . 
οὗτοι μὲν οὖν ἁπλῶς φίλοι , ἐκεῖνοι δὲ κατὰ συμβεβηκὸς καὶ τῷ ὡμοιῶσθαι τούτοις . 
ὥσπερ δ’ ἐπὶ τῶν ἀρετῶν οἳ μὲν καθ’ ἕξιν οἳ δὲ κατ’ ἐνέργειαν ἀγαθοὶ λέγονται , οὕτω καὶ ἐπὶ τῆς φιλίας · οἱ μὲν γὰρ συζῶντες χαίρουσιν ἀλλήλοις καὶ πορίζουσι τἀγαθά , οἱ δὲ καθεύδοντες ἢ κεχωρισμένοι τοῖς τόποις οὐκ ἐνεργοῦσι μέν , οὕτω δ’ ἔχουσιν ὥστ’ ἐνεργεῖν φιλικῶς · οἱ γὰρ τόποι οὐ διαλύουσι τὴν φιλίαν ἁπλῶς , ἀλλὰ τὴν ἐνέργειαν . 
ἐὰν δὲ χρόνιος ἡ ἀπουσία γίνηται , καὶ τῆς φιλίας δοκεῖ λήθην ποιεῖν · ὅθεν εἴρηται πολλὰς δὴ φιλίας ἀπροσηγορία διέλυσεν. οὐ φαίνονται δ’ οὔθ’ οἱ πρεσβῦται οὔθ’ οἱ στρυφνοὶ φιλικοὶ εἶναι · βραχὺ γὰρ ἐν αὐτοῖς τὸ τῆς ἡδονῆς , οὐδεὶς δὲ δύναται συνημερεύειν τῷ λυπηρῷ οὐδὲ τῷ μὴ ἡδεῖ · μάλιστα γὰρ ἡ φύσις φαίνεται τὸ λυπηρὸν φεύγειν , ἐφίεσθαι δὲ τοῦ ἡδέος . 
οἱ δ’ ἀποδεχόμενοι ἀλλήλους , μὴ συζῶντες δέ , εὔνοις ἐοίκασι μᾶλλον ἢ φίλοις . 
οὐδὲν γὰρ οὕτως ἐστὶ φίλων ὡς τὸ συζῆν (ὠφελείας μὲν γὰρ οἱ ἐνδεεῖς ὀρέγονται , συνημερεύειν δὲ καὶ οἱ μακάριοι · μονώταις γὰρ εἶναι τούτοις ἥκιστα προσήκεἰ · συνδιάγειν δὲ μετ’ ἀλλήλων οὐκ ἔστι μὴ ἡδεῖς ὄντας μηδὲ χαίροντας τοῖς αὐτοῖς , ὅπερ ἡ ἑταιρικὴ δοκεῖ ἔχειν . 
μάλιστα μὲν οὖν ἐστὶ φιλία ἡ τῶν ἀγαθῶν , καθάπερ πολλάκις εἴρηται · δοκεῖ γὰρ φιλητὸν μὲν καὶ αἱρετὸν τὸ ἁπλῶς ἀγαθὸν ἢ ἡδύ , ἑκάστῳ δὲ τὸ αὑτῷ τοιοῦτον · ὁ δ’ ἀγαθὸς τῷ ἀγαθῷ δῑ ἄμφω ταῦτα . 
ἔοικε δ’ ἡ μὲν φίλησις πάθει , ἡ δὲ φιλία ἕξει · ἡ γὰρ φίλησις οὐχ ἧττον πρὸς τὰ ἄψυχά ἐστιν , ἀντιφιλοῦσι δὲ μετὰ προαιρέσεως , ἡ δὲ προαίρεσις ἀφ’ ἕξεως · καὶ τἀγαθὰ βούλονται τοῖς φιλουμένοις ἐκείνων ἕνεκα , οὐ κατὰ πάθος ἀλλὰ καθ’ ἕξιν . 
καὶ φιλοῦντες τὸν φίλον τὸ αὑτοῖς ἀγαθὸν φιλοῦσιν · ὁ γὰρ ἀγαθὸς φίλος γινόμενος ἀγαθὸν γίνεται ᾧ φίλος . 
ἑκάτερος οὖν φιλεῖ τε τὸ αὑτῷ ἀγαθόν , καὶ τὸ ἴσον ἀνταποδίδωσι τῇ βουλήσει καὶ τῷ ἡδεῖ · λέγεται γὰρ φιλότης ἰσότης , 
μάλιστα δὲ τῇ τῶν ἀγαθῶν ταῦθ’ ὑπάρχει . 
ἐν δὲ τοῖς στρυφνοῖς καὶ πρεσβυτικοῖς ἧττον γίνεται ἡ φιλία , ὅσῳ δυσκολώτεροί εἰσι καὶ ἧττον ταῖς ὁμιλίαις χαίρουσιν · ταῦτα γὰρ δοκεῖ μάλιστ’ εἶναι φιλικὰ καὶ ποιητικὰ φιλίας . 
διὸ νέοι μὲν γίνονται φίλοι ταχύ , πρεσβῦται δ’ οὔ · οὐ γὰρ γίνονται φίλοι οἷς ἂν μὴ χαίρωσιν · ὁμοίως δ’ οὐδ’ οἱ στρυφνοί . 
ἀλλ’ οἱ τοιοῦτοι εὖνοι μέν εἰσιν ἀλλήλοις · βούλονται γὰρ τἀγαθὰ καὶ ἀπαντῶσιν εἰς τὰς χρείας · φίλοι δ’ οὐ πάνυ εἰσὶ διὰ τὸ μὴ συνημερεύειν μηδὲ χαίρειν ἀλλήλοις , ἃ δὴ μάλιστ’ εἶναι δοκεῖ φιλικά . 
πολλοῖς δ’ εἶναι φίλον κατὰ τὴν τελείαν φιλίαν οὐκ ἐνδέχεται , ὥσπερ οὐδ’ ἐρᾶν πολλῶν ἅμα (ἔοικε γὰρ ὑπερβολῇ , τὸ τοιοῦτο δὲ πρὸς ἕνα πέφυκε γίνεσθαἰ · πολλοὺς δ’ ἅμα τῷ αὐτῷ ἀρέσκειν σφόδρα οὐ ῥᾴδιον , ἴσως δ’ οὐδ’ ἀγαθοὺς εἶναι . 
δεῖ δὲ καὶ ἐμπειρίαν λαβεῖν καὶ ἐν συνηθείᾳ γενέσθαι , ὃ παγχάλεπον . 
διὰ τὸ χρήσιμον δὲ καὶ τὸ ἡδὺ πολλοῖς ἀρέσκειν ἐνδέχεται · πολλοὶ γὰρ οἱ τοιοῦτοι , καὶ ἐν ὀλίγῳ χρόνῳ αἱ ὑπηρεσίαι . 
τούτων δὲ μᾶλλον ἔοικε φιλίᾳ ἡ διὰ τὸ ἡδύ , ὅταν ταὐτὰ ἀπ’ ἀμφοῖν γίνηται καὶ χαίρωσιν ἀλλήλοις ἢ τοῖς αὐτοῖς , οἷαι τῶν νέων εἰσὶν αἱ φιλίαι · μᾶλλον γὰρ ἐν ταύταις τὸ ἐλευθέριον . 
ἡ δὲ διὰ τὸ χρήσιμον ἀγοραίων . 
καὶ οἱ μακάριοι δὲ χρησίμων μὲν οὐδὲν δέονται , ἡδέων δέ · συζῆν μὲν γὰρ βούλονταί τισι , τὸ δὲ λυπηρὸν ὀλίγον μὲν χρόνον φέρουσιν , συνεχῶς δ’ οὐδεὶς ἂν ὑπομείναι , οὐδ’ αὐτὸ τὸ ἀγαθόν , εἰ λυπηρὸν αὐτῷ εἴη · διὸ τοὺς φίλους ἡδεῖς ζητοῦσιν . 
δεῖ δ’ ἴσως καὶ ἀγαθοὺς τοιούτους ὄντας , καὶ ἔτι αὑτοῖς · οὕτω γὰρ ὑπάρξει αὐτοῖς ὅσα δεῖ τοῖς φίλοις . 
οἱ δ’ ἐν ταῖς ἐξουσίαις διῃρημένοις φαίνονται χρῆσθαι τοῖς φίλοις · ἄλλοι γὰρ αὐτοῖς εἰσὶ χρήσιμοι καὶ ἕτεροι ἡδεῖς , ἄμφω δ’ οἱ αὐτοὶ οὐ πάνυ · οὔτε γὰρ ἡδεῖς μετ’ ἀρετῆς ζητοῦσιν οὔτε χρησίμους εἰς τὰ καλά , ἀλλὰ τοὺς μὲν εὐτραπέλους τοῦ ἡδέος ἐφιέμενοι , τοὺς δὲ δεινοὺς πρᾶξαι τὸ ἐπιταχθέν , ταῦτα δ’ οὐ πάνυ γίνεται ἐν τῷ αὐτῷ . 
ἡδὺς δὲ καὶ χρήσιμος ἅμα εἴρηται ὅτι ὁ σπουδαῖος · ἀλλ’ ὑπερέχοντι οὐ γίνεται ὁ τοιοῦτος φίλος , ἐὰν μὴ καὶ τῇ ἀρετῇ ὑπερέχηται · εἰ δὲ μή , οὐκ ἰσάζει ἀνάλογον ὑπερεχόμενος . 
οὐ πάνυ δ’ εἰώθασι τοιοῦτοι γίνεσθαι . 
εἰσὶ δ’ οὖν αἱ εἰρημέναι φιλίαι ἐν ἰσότητι · τὰ γὰρ αὐτὰ γίνεται ἀπ’ ἀμφοῖν καὶ βούλονται ἀλλήλοις , ἢ ἕτερον ἀνθ’ ἑτέρου καταλλάττονται , οἷον ἡδονὴν ἀντ’ ὠφελείας · ὅτι δὲ καὶ ἧττόν εἰσιν αὗται φιλίαι καὶ μένουσιν , εἴρηται . 
δοκοῦσι δὲ [καὶ] 
δῑ ὁμοιότητα καὶ ἀνομοιότητα ταὐτοῦ εἶναί τε καὶ οὐκ εἶναι φιλίαι · καθ’ ὁμοιότητα γὰρ τῆς κατ’ ἀρετὴν φαίνονται φιλίαι (ἣ μὲν γὰρ τὸ ἡδὺ ἔχει ἣ δὲ τὸ χρήσιμον , ταῦτα δ’ ὑπάρχει κἀκείνᾐ , τῷ δὲ τὴν μὲν ἀδιάβλητον καὶ μόνιμον εἶναι , ταύτας δὲ ταχέως μεταπίπτειν ἄλλοις τε διαφέρειν πολλοῖς , οὐ φαίνονται φιλίαι , δῑ ἀνομοιότητα ἐκείνης . 
ἕτερον δ’ ἐστὶ φιλίας εἶδος τὸ καθ’ ὑπεροχήν , οἷον πατρὶ πρὸς υἱὸν καὶ ὅλως πρεσβυτέρῳ πρὸς νεώτερον , ἀνδρί τε πρὸς γυναῖκα καὶ παντὶ ἄρχοντι πρὸς ἀρχόμενον . 
διαφέρουσι δ’ αὗται καὶ ἀλλήλων · οὐ γὰρ ἡ αὐτὴ γονεῦσι πρὸς τέκνα καὶ ἄρχουσι πρὸς ἀρχομένους , ἀλλ’ οὐδὲ πατρὶ πρὸς υἱὸν καὶ υἱῷ πρὸς πατέρα , οὐδ’ ἀνδρὶ πρὸς γυναῖκα καὶ γυναικὶ πρὸς ἄνδρα . 
ἑτέρα γὰρ ἑκάστου τούτων ἀρετὴ καὶ τὸ ἔργον , ἕτερα δὲ καὶ δῑ ἃ φιλοῦσιν · ἕτεραι οὖν καὶ αἱ φιλήσεις καὶ αἱ φιλίαι . 
ταὐτὰ μὲν δὴ οὔτε γίνεται ἑκατέρῳ παρὰ θατέρου οὔτε δεῖ ζητεῖν · ὅταν δὲ γονεῦσι μὲν τέκνα ἀπονέμῃ ἃ δεῖ τοῖς γεννήσασι , γονεῖς δὲ [υἱέσιν] 
ἃ δεῖ τοῖς τέκνοις , μόνιμος ἡ τῶν τοιούτων καὶ ἐπιεικὴς ἔσται φιλία . 
ἀνάλογον δ’ ἐν πάσαις ταῖς καθ’ ὑπεροχὴν οὔσαις φιλίαις καὶ τὴν φίλησιν δεῖ γίνεσθαι , οἷον τὸν ἀμείνω μᾶλλον φιλεῖσθαι ἢ φιλεῖν , καὶ τὸν ὠφελιμώτερον , καὶ τῶν ἄλλων ἕκαστον ὁμοίως · ὅταν γὰρ κατ’ ἀξίαν ἡ φίλησις γίνηται , τότε γίνεταί πως ἰσότης , ὃ δὴ τῆς φιλίας εἶναι δοκεῖ . 
οὐχ ὁμοίως δὲ τὸ ἴσον ἔν τε τοῖς δικαίοις καὶ ἐν τῇ φιλίᾳ φαίνεται ἔχειν · ἔστι γὰρ ἐν μὲν τοῖς δικαίοις ἴσον πρώτως τὸ κατ’ ἀξίαν , τὸ δὲ κατὰ ποσὸν δευτέρως , ἐν δὲ τῇ φιλίᾳ τὸ μὲν κατὰ ποσὸν πρώτως , τὸ δὲ κατ’ ἀξίαν δευτέρως . 
δῆλον δ’ , ἂν πολὺ διάστημα γένηται ἀρετῆς ἢ κακίας ἢ εὐπορίας ἤ τινος ἄλλου · οὐ γὰρ ἔτι φίλοι εἰσὶν ἀλλ’ οὐδ’ ἀξιοῦσιν . 
ἐμφανέστατον δὲ τοῦτ’ ἐπὶ τῶν θεῶν · πλεῖστον γὰρ οὗτοι πᾶσι τοῖς ἀγαθοῖς ὑπερέχουσιν . 
δῆλον δὲ καὶ ἐπὶ τῶν βασιλέων · οὐδὲ γὰρ τούτοις ἀξιοῦσιν εἶναι φίλοι οἱ πολὺ καταδεέστεροι , οὐδὲ τοῖς ἀρίστοις ἢ σοφωτάτοις οἱ μηδενὸς ἄξιοι . 
ἀκριβὴς μὲν οὖν ἐν τοῖς τοιούτοις οὐκ ἔστιν ὁρισμός , ἕως τίνος οἱ φίλοι · πολλῶν γὰρ ἀφαιρουμένων ἔτι μένει , πολὺ δὲ χωρισθέντος , οἷον τοῦ θεοῦ , οὐκέτι . 
ὅθεν καὶ ἀπορεῖται , μή ποτ’ οὐ βούλονται οἱ φίλοι τοῖς φίλοις τὰ μέγιστα τῶν ἀγαθῶν , οἷον θεοὺς εἶναι · οὐ γὰρ ἔτι φίλοι ἔσονται αὐτοῖς , οὐδὲ δὴ ἀγαθά · οἱ γὰρ φίλοι ἀγαθά . 
εἰ δὴ καλῶς εἴρηται ὅτι ὁ φίλος τῷ φίλῳ βούλεται τἀγαθὰ ἐκείνου ἕνεκα , μένειν ἂν δέοι οἷός ποτ’ ἐστὶν ἐκεῖνος · ἀνθρώπῳ δὴ ὄντι βουλήσεται τὰ μέγιστα ἀγαθά . 
ἴσως δ’ οὐ πάντα · αὑτῷ γὰρ μάλισθ’ ἕκαστος βούλεται τἀγαθά . 
οἱ πολλοὶ δὲ δοκοῦσι διὰ φιλοτιμίαν βούλεσθαι φιλεῖσθαι μᾶλλον ἢ φιλεῖν · διὸ φιλοκόλακες οἱ πολλοί · ὑπερεχόμενος γὰρ φίλος ὁ κόλαξ , ἢ προσποιεῖται τοιοῦτος καὶ μᾶλλον φιλεῖν ἢ φιλεῖσθαι · τὸ δὲ φιλεῖσθαι ἐγγὺς εἶναι δοκεῖ τοῦ τιμᾶσθαι , οὗ δὴ οἱ πολλοὶ ἐφίενται . 
οὐ δῑ αὑτὸ δ’ ἐοίκασιν αἱρεῖσθαι τὴν τιμήν , ἀλλὰ κατὰ συμβεβηκός · χαίρουσι γὰρ οἱ μὲν πολλοὶ ὑπὸ τῶν ἐν ταῖς ἐξουσίαις τιμώμενοι διὰ τὴν ἐλπίδα (οἴονται γὰρ τεύξεσθαι παρ’ αὐτῶν , ἄν του δέωνται · ὡς δὴ σημείῳ τῆς εὐπαθείας χαίρουσι τῇ τιμᾖ · οἱ δ’ ὑπὸ τῶν ἐπιεικῶν καὶ εἰδότων ὀρεγόμενοι τιμῆς βεβαιῶσαι τὴν οἰκείαν δόξαν ἐφίενται περὶ αὑτῶν · χαίρουσι δή , ὅτι εἰσὶν ἀγαθοὶ πιστεύοντες τῇ τῶν λεγόντων κρίσει . 
τῷ φιλεῖσθαι δὲ καθ’ αὑτὸ χαίρουσιν · διὸ δόξειεν ἂν κρεῖττον εἶναι τοῦ τιμᾶσθαι , καὶ ἡ φιλία καθ’ αὑτὴν αἱρετὴ εἶναι . 
δοκεῖ δ’ ἐν τῷ φιλεῖν μᾶλλον ἢ ἐν τῷ φιλεῖσθαι εἶναι . 
σημεῖον δ’ αἱ μητέρες τῷ φιλεῖν χαίρουσαι · ἔνιαι γὰρ διδόασι τὰ ἑαυτῶν τρέφεσθαι , καὶ φιλοῦσι μὲν εἰδυῖαι , ἀντιφιλεῖσθαι δ’ οὐ ζητοῦσιν , ἐὰν ἀμφότερα μὴ ἐνδέχηται , ἀλλ’ ἱκανὸν αὐταῖς ἔοικεν εἶναι ἐὰν ὁρῶσιν εὖ πράττοντας , καὶ αὐταὶ φιλοῦσιν αὐτοὺς κἂν ἐκεῖνοι μηδὲν ὧν μητρὶ προσήκει ἀπονέμωσι διὰ τὴν ἄγνοιαν . 
μᾶλλον δὲ τῆς φιλίας οὔσης ἐν τῷ φιλεῖν , καὶ τῶν φιλοφίλων ἐπαινουμένων , φίλων ἀρετὴ τὸ φιλεῖν ἔοικεν , ὥστ’ ἐν οἷς τοῦτο γίνεται κατ’ ἀξίαν , 
οὗτοι μόνιμοι φίλοι καὶ ἡ τούτων φιλία . 
οὕτω δ’ ἂν καὶ οἱ ἄνισοι μάλιστ’ εἶεν φίλοι · ἰσάζοιντο γὰρ ἄν . 
ἡ δ’ ἰσότης καὶ ὁμοιότης φιλότης , καὶ μάλιστα μὲν ἡ τῶν κατ’ ἀρετὴν ὁμοιότης · μόνιμοι γὰρ ὄντες καθ’ αὑτοὺς καὶ πρὸς ἀλλήλους μένουσι , καὶ οὔτε δέονται φαύλων οὔθ’ ὑπηρετοῦσι τοιαῦτα , ἀλλ’ ὡς εἰπεῖν καὶ διακωλύουσιν · τῶν ἀγαθῶν γὰρ μήτ’ αὐτοὺς ἁμαρτάνειν μήτε τοῖς φίλοις ἐπιτρέπειν . 
οἱ δὲ μοχθηροὶ τὸ μὲν βέβαιον οὐκ ἔχουσιν · οὐδὲ γὰρ αὑτοῖς διαμένουσιν ὅμοιοι ὄντες · ἐπ’ ὀλίγον δὲ χρόνον γίνονται φίλοι , χαίροντες τῇ ἀλλήλων μοχθηρίᾳ . 
οἱ χρήσιμοι δὲ καὶ ἡδεῖς ἐπὶ πλεῖον διαμένουσιν · ἕως γὰρ ἂν πορίζωσιν ἡδονὰς ἢ ὠφελείας ἀλλήλοις . 
ἐξ ἐναντίων δὲ μάλιστα μὲν δοκεῖ ἡ διὰ τὸ χρήσιμον γίνεσθαι φιλία , οἷον πένης πλουσίῳ , ἀμαθὴς εἰδότι · οὗ γὰρ τυγχάνει τις ἐνδεὴς ὤν , τούτου ἐφιέμενος ἀντιδωρεῖται ἄλλο . 
ἐνταῦθα δ’ ἄν τις ἕλκοι καὶ ἐραστὴν καὶ ἐρώμενον , καὶ καλὸν καὶ αἰσχρόν . 
διὸ φαίνονται καὶ οἱ ἐρασταὶ γελοῖοι ἐνίοτε , ἀξιοῦντες φιλεῖσθαι ὡς φιλοῦσιν · ὁμοίως δὴ φιλητοὺς ὄντας ἴσως ἀξιωτέον , μηδὲν δὲ τοιοῦτον ἔχοντας γελοῖον . 
ἴσως δὲ οὐδ’ ἐφίεται τὸ ἐναντίον τοῦ ἐναντίου καθ’ αὑτό , ἀλλὰ κατὰ συμβεβηκός , ἡ δ’ ὄρεξις τοῦ μέσου ἐστίν · τοῦτο γὰρ ἀγαθόν , οἷον τῷ ξηρῷ οὐχ ὑγρῷ γενέσθαι ἀλλ’ ἐπὶ τὸ μέσον ἐλθεῖν , καὶ τῷ θερμῷ καὶ τοῖς ἄλλοις ὁμοίως . 
ταῦτα μὲν οὖν ἀφείσθω · καὶ γάρ ἐστιν ἀλλοτριώτερα . 
ἔοικε δέ , καθάπερ ἐν ἀρχῇ εἴρηται , περὶ ταὐτὰ καὶ ἐν τοῖς αὐτοῖς εἶναι ἥ τε φιλία καὶ τὸ δίκαιον . 
ἐν ἁπάσῃ γὰρ κοινωνίᾳ δοκεῖ τι δίκαιον εἶναι , καὶ φιλία δέ · προσαγορεύουσι γοῦν ὡς φίλους τοὺς σύμπλους καὶ τοὺς συστρατιώτας , ὁμοίως δὲ καὶ τοὺς ἐν ταῖς ἄλλαις κοινωνίαις . 
καθ’ ὅσον δὲ κοινωνοῦσιν , ἐπὶ τοσοῦτόν ἐστι φιλία · καὶ γὰρ τὸ δίκαιον . 
καὶ ἡ παροιμία “κοινὰ τὰ φίλων , ” 
ὀρθῶς · ἐν κοινωνίᾳ γὰρ ἡ φιλία . 
ἔστι δ’ ἀδελφοῖς μὲν καὶ ἑταίροις πάντα κοινά , τοῖς δ’ ἄλλοις ἀφωρισμένα , καὶ τοῖς μὲν πλείω τοῖς δ’ ἐλάττω · καὶ γὰρ τῶν φιλιῶν αἳ μὲν μᾶλλον αἳ δ’ ἧττον . 
διαφέρει δὲ καὶ τὰ δίκαια · 
οὐ γὰρ ταὐτὰ γονεῦσι πρὸς τέκνα καὶ ἀδελφοῖς πρὸς ἀλλήλους , οὐδ’ ἑταίροις καὶ πολίταις , ὁμοίως δὲ καὶ ἐπὶ τῶν ἄλλων φιλιῶν . 
ἕτερα δὴ καὶ τὰ ἄδικα πρὸς ἑκάστους τούτων , καὶ αὔξησιν λαμβάνει τῷ μᾶλλον πρὸς φίλους εἶναι , οἷον χρήματα ἀποστερῆσαι ἑταῖρον δεινότερον ἢ πολίτην , καὶ μὴ βοηθῆσαι ἀδελφῷ ἢ ὀθνείῳ , καὶ πατάξαι πατέρα ἢ ὁντινοῦν ἄλλον . 
αὔξεσθαι δὲ πέφυκεν ἅμα τῇ φιλίᾳ καὶ τὸ δίκαιον , ὡς ἐν τοῖς αὐτοῖς ὄντα καὶ ἐπ’ ἴσον διήκοντα . 
αἱ δὲ κοινωνίαι πᾶσαι μορίοις ἐοίκασι τῆς πολιτικῆς · συμπορεύονται γὰρ ἐπί τινι συμφέροντι , καὶ ποριζόμενοί τι τῶν εἰς τὸν βίον · καὶ ἡ πολιτικὴ δὲ κοινωνία τοῦ συμφέροντος χάριν δοκεῖ καὶ ἐξ ἀρχῆς συνελθεῖν καὶ διαμένειν · τούτου γὰρ καὶ οἱ νομοθέται στοχάζονται , καὶ δίκαιόν φασιν εἶναι τὸ κοινῇ συμφέρον . 
αἱ μὲν οὖν ἄλλαι κοινωνίαι κατὰ μέρη τοῦ συμφέροντος ἐφίενται , οἷον πλωτῆρες μὲν τοῦ κατὰ τὸν πλοῦν πρὸς ἐργασίαν χρημάτων ἤ τι τοιοῦτον , συστρατιῶται δὲ τοῦ κατὰ τὸν πόλεμον , εἴτε χρημάτων εἴτε νίκης ἢ πόλεως ὀρεγόμενοι , ὁμοίως δὲ καὶ φυλέται καὶ δημόται . 
[ἔνιαι δὲ τῶν κοινωνιῶν δῑ ἡδονὴν δοκοῦσι γίνεσθαι , θιασωτῶν καὶ ἐρανιστῶν · αὗται γὰρ θυσίας ἕνεκα καὶ συνουσίας.] 
πᾶσαι δ’ αὗται ὑπὸ τὴν πολιτικὴν ἐοίκασιν εἶναι · οὐ γὰρ τοῦ παρόντος συμφέροντος ἡ πολιτικὴ ἐφίεται , ἀλλ’ εἰς ἅπαντα τὸν βίον . . . θυσίας τε ποιοῦντες καὶ περὶ ταύτας συνόδους , τιμάς <τε> 
ἀπονέμοντες τοῖς θεοῖς , καὶ αὑτοῖς ἀναπαύσεις πορίζοντες μεθ’ ἡδονῆς . 
αἱ γὰρ ἀρχαῖαι θυσίαι καὶ σύνοδοι φαίνονται γίνεσθαι μετὰ τὰς τῶν καρπῶν συγκομιδὰς οἷον ἀπαρχαί · μάλιστα γὰρ ἐν τούτοις ἐσχόλαζον τοῖς καιροῖς . 
πᾶσαι δὴ φαίνονται αἱ κοινωνίαι μόρια τῆς πολιτικῆς εἶναι · ἀκολουθήσουσι δὲ αἱ τοιαῦται φιλίαι ταῖς τοιαύταις κοινωνίαις . 
πολιτείας δ’ ἐστὶν εἴδη τρία , ἴσαι δὲ καὶ παρεκβάσεις , οἷον φθοραὶ τούτων . 
εἰσὶ δ’ αἱ μὲν πολιτεῖαι βασιλεία τε καὶ ἀριστοκρατία , τρίτη δὲ ἀπὸ τιμημάτων , ἣν τιμοκρατικὴν λέγειν οἰκεῖον φαίνεται , πολιτείαν δ’ αὐτὴν εἰώθασιν οἱ πλεῖστοι καλεῖν . 
τούτων δὲ βελτίστη μὲν ἡ βασιλεία , χειρίστη δ’ ἡ τιμοκρατία . 
παρέκβασις δὲ βασιλείας μὲν τυραννίς · 
ἄμφω γὰρ μοναρχίαι , διαφέρουσι δὲ πλεῖστον · ὁ μὲν γὰρ τύραννος τὸ αὑτῷ συμφέρον σκοπεῖ , ὁ δὲ βασιλεὺς τὸ τῶν ἀρχομένων . 
οὐ γάρ ἐστι βασιλεὺς ὁ μὴ αὐτάρκης καὶ πᾶσι τοῖς ἀγαθοῖς ὑπερέχων · ὁ δὲ τοιοῦτος οὐδενὸς προσδεῖται · τὰ ὠφέλιμα οὖν αὑτῷ μὲν οὐκ ἂν σκοποίη , τοῖς δ’ ἀρχομένοις · ὁ γὰρ μὴ τοιοῦτος κληρωτὸς ἄν τις εἴη βασιλεύς . 
ἡ δὲ τυραννὶς ἐξ ἐναντίας ταύτῃ · τὸ γὰρ ἑαυτῷ ἀγαθὸν διώκει . 
καὶ φανερώτερον ἐπὶ ταύτης ὅτι χειρίστη · κάκιστον δὲ τὸ ἐναντίον τῷ βελτίστῳ . 
μεταβαίνει δ’ ἐκ βασιλείας εἰς τυραννίδα · φαυλότης γάρ ἐστι μοναρχίας ἡ τυραννίς , ὁ δὲ μοχθηρὸς βασιλεὺς τύραννος γίνεται . 
ἐξ ἀριστοκρατίας δὲ εἰς ὀλιγαρχίαν κακίᾳ τῶν ἀρχόντων , οἳ νέμουσι τὰ τῆς πόλεως παρὰ τὴν ἀξίαν , καὶ πάντα ἢ τὰ πλεῖστα τῶν ἀγαθῶν ἑαυτοῖς , καὶ τὰς ἀρχὰς ἀεὶ τοῖς αὐτοῖς , περὶ πλείστου ποιούμενοι τὸ πλουτεῖν · ὀλίγοι δὴ ἄρχουσι καὶ μοχθηροὶ ἀντὶ τῶν ἐπιεικεστάτων . 
ἐκ δὲ τιμοκρατίας εἰς δημοκρατίαν · σύνοροι γάρ εἰσιν αὗται · πλήθους γὰρ βούλεται καὶ ἡ τιμοκρατία εἶναι , καὶ ἴσοι πάντες οἱ ἐν τῷ τιμήματι . 
ἥκιστα δὲ μοχθηρόν ἐστιν ἡ δημοκρατία · ἐπὶ μικρὸν γὰρ παρεκβαίνει τὸ τῆς πολιτείας εἶδος . 
μεταβάλλουσι μὲν οὖν μάλισθ’ οὕτως αἱ πολιτεῖαι · ἐλάχιστον γὰρ οὕτω καὶ ῥᾷστα μεταβαίνουσιν . 
ὁμοιώματα δ’ αὐτῶν καὶ οἷον παραδείγματα λάβοι τις ἂν καὶ ἐν ταῖς οἰκίαις . 
ἡ μὲν γὰρ πατρὸς πρὸς υἱεῖς κοινωνία βασιλείας ἔχει σχῆμα · τῶν τέκνων γὰρ τῷ πατρὶ μέλει · ἐντεῦθεν δὲ καὶ Ὅμηρος τὸν Δία πατέρα προσαγορεύει · πατρικὴ γὰρ ἀρχὴ βούλεται ἡ βασιλεία εἶναι . 
ἐν Πέρσαις δ’ ἡ τοῦ πατρὸς τυραννική · χρῶνται γὰρ ὡς δούλοις τοῖς υἱέσιν . 
τυραννικὴ δὲ καὶ ἡ δεσπότου πρὸς δούλους · τὸ γὰρ τοῦ δεσπότου συμφέρον ἐν αὐτῇ πράττεται . 
αὕτη μὲν οὖν ὀρθὴ φαίνεται , ἡ Περσικὴ δ’ ἡμαρτημένη · τῶν διαφερόντων γὰρ αἱ ἀρχαὶ διάφοροι . 
ἀνδρὸς δὲ καὶ γυναικὸς ἀριστοκρατικὴ φαίνεται · κατ’ ἀξίαν γὰρ ὁ ἀνὴρ ἄρχει , καὶ περὶ ταῦτα ἃ δεῖ τὸν ἄνδρα · ὅσα δὲ γυναικὶ ἁρμόζει , ἐκείνῃ ἀποδίδωσιν . 
ἁπάντων δὲ κυριεύων ὁ ἀνὴρ εἰς ὀλιγαρχίαν μεθίστησιν · παρὰ τὴν ἀξίαν γὰρ αὐτὸ ποιεῖ , καὶ οὐχ ᾗ ἀμείνων . 
ἐνίοτε δὲ ἄρχουσιν αἱ γυναῖκες ἐπίκληροι οὖσαι · οὐ δὴ γίνονται κατ’ ἀρετὴν αἱ ἀρχαί , ἀλλὰ διὰ πλοῦτον καὶ δύναμιν , καθάπερ ἐν ταῖς ὀλιγαρχίαις . 
τιμοκρατικῇ δ’ ἔοικεν ἡ τῶν ἀδελφῶν · ἴσοι γάρ , πλὴν ἐφ’ ὅσον ταῖς ἡλικίαις διαλλάττουσιν · διόπερ ἂν πολὺ ταῖς ἡλικίαις διαφέρωσιν , οὐκέτι ἀδελφικὴ γίνεται ἡ φιλία . 
δημοκρατία δὲ μάλιστα μὲν ἐν ταῖς ἀδεσπότοις τῶν οἰκήσεων (ἐνταῦθα γὰρ πάντες ἐξ ἴσοὐ , καὶ ἐν αἷς ἀσθενὴς ὁ ἄρχων καὶ ἑκάστῳ ἐξουσία . 
καθ’ ἑκάστην δὲ τῶν πολιτειῶν φιλία φαίνεται , ἐφ’ ὅσον καὶ τὸ δίκαιον , βασιλεῖ μὲν πρὸς τοὺς βασιλευομένους ἐν ὑπεροχῇ εὐεργεσίας · εὖ γὰρ ποιεῖ τοὺς βασιλευομένους , εἴπερ ἀγαθὸς ὢν ἐπιμελεῖται αὐτῶν , ἵν’ εὖ πράττωσιν , ὥσπερ νομεὺς προβάτων · ὅθεν καὶ Ὅμηρος τὸν Ἀγαμέμνονα ποιμένα λαῶν εἶπεν . 
τοιαύτη δὲ καὶ ἡ πατρική , διαφέρει δὲ τῷ μεγέθει τῶν εὐεργετημάτων · αἴτιος γὰρ τοῦ εἶναι , δοκοῦντος μεγίστου , καὶ τροφῆς καὶ παιδείας . 
καὶ τοῖς προγόνοις δὲ ταῦτα προσνέμεται · φύσει τε ἀρχικὸν πατὴρ υἱῶν καὶ πρόγονοι ἐκγόνων καὶ βασιλεὺς βασιλευομένων . 
ἐν ὑπεροχῇ δὲ αἱ φιλίαι αὗται , διὸ καὶ τιμῶνται οἱ γονεῖς . 
καὶ τὸ δίκαιον δὴ ἐν τούτοις οὐ ταὐτὸ ἀλλὰ τὸ κατ’ ἀξίαν · οὕτω γὰρ καὶ ἡ φιλία . 
καὶ ἀνδρὸς δὲ πρὸς γυναῖκα ἡ αὐτὴ φιλία καὶ ἐν ἀριστοκρατίᾳ · κατ’ ἀρετὴν γάρ , καὶ τῷ ἀμείνονι πλέον ἀγαθόν , καὶ τὸ ἁρμόζον ἑκάστῳ · οὕτω δὲ καὶ τὸ δίκαιον . 
ἡ δὲ τῶν ἀδελφῶν τῇ ἑταιρικῇ ἔοικεν · ἴσοι γὰρ καὶ ἡλικιῶται , οἱ τοιοῦτοι δ’ ὁμοπαθεῖς καὶ ὁμοήθεις ὡς ἐπὶ τὸ πολύ . 
ἔοικε δὲ ταύτῃ καὶ ἡ κατὰ τὴν τιμοκρατικήν · ἴσοι γὰρ οἱ πολῖται βούλονται καὶ ἐπιεικεῖς εἶναι · ἐν μέρει δὴ τὸ ἄρχειν , καὶ ἐξ ἴσου · οὕτω δὴ καὶ ἡ φιλία . 
ἐν δὲ ταῖς παρεκβάσεσιν , ὥσπερ καὶ τὸ δίκαιον ἐπὶ μικρόν ἐστιν , οὕτω καὶ ἡ φιλία , καὶ ἥκιστα ἐν τῇ χειρίστῃ · ἐν τυραννίδι γὰρ οὐδὲν ἢ μικρὸν φιλίας . 
ἐν οἷς γὰρ μηδὲν κοινόν ἐστι τῷ ἄρχοντι καὶ ἀρχομένῳ , οὐδὲ φιλία · οὐδὲ γὰρ δίκαιον · οἷον τεχνίτῃ πρὸς ὄργανον καὶ ψυχῇ πρὸς σῶμα καὶ δεσπότῃ πρὸς δοῦλον · 
ὠφελεῖται μὲν γὰρ πάντα ταῦτα ὑπὸ τῶν χρωμένων , φιλία δ’ οὐκ ἔστι πρὸς τὰ ἄψυχα οὐδὲ δίκαιον . 
ἀλλ’ οὐδὲ πρὸς ἵππον ἢ βοῦν , οὐδὲ πρὸς δοῦλον ᾗ δοῦλος . 
οὐδὲν γὰρ κοινόν ἐστιν · ὁ γὰρ δοῦλος ἔμψυχον ὄργανον , τὸ δ’ ὄργανον ἄψυχος δοῦλος . 
ᾗ μὲν οὖν δοῦλος , οὐκ ἔστι φιλία πρὸς αὐτόν , ᾗ δ’ ἄνθρωπος · δοκεῖ γὰρ εἶναί τι δίκαιον παντὶ ἀνθρώπῳ πρὸς πάντα τὸν δυνάμενον κοινωνῆσαι νόμου καὶ συνθήκης · καὶ φιλία δή , καθ’ ὅσον ἄνθρωπος . 
ἐπὶ μικρὸν δὴ καὶ ἐν ταῖς τυραννίσιν αἱ φιλίαι καὶ τὸ δίκαιον , ἐν δὲ ταῖς δημοκρατίαις ἐπὶ πλεῖον · πολλὰ γὰρ τὰ κοινὰ ἴσοις οὖσιν . 
ἐν κοινωνίᾳ μὲν οὖν πᾶσα φιλία ἐστίν , καθάπερ εἴρηται . 
ἀφορίσειε δ’ ἄν τις τήν τε συγγενικὴν καὶ τὴν ἑταιρικήν . 
αἱ δὲ πολιτικαὶ καὶ φυλετικαὶ καὶ συμπλοϊκαί , καὶ ὅσαι τοιαῦται , κοινωνικαῖς ἐοίκασι μᾶλλον · οἷον γὰρ καθ’ ὁμολογίαν τινὰ φαίνονται εἶναι . 
εἰς ταύτας δὲ τάξειεν ἄν τις καὶ τὴν ξενικήν . 
καὶ ἡ συγγενικὴ δὲ φαίνεται πολυειδὴς εἶναι , ἠρτῆσθαι δὲ πᾶσα ἐκ τῆς πατρικῆς · οἱ γονεῖς μὲν γὰρ στέργουσι τὰ τέκνα ὡς ἑαυτῶν τι ὄντα , τὰ δὲ τέκνα τοὺς γονεῖς ὡς ἀπ’ ἐκείνων τι ὄντα . 
μᾶλλον δ’ ἴσασιν οἱ γονεῖς τὰ ἐξ αὑτῶν ἢ τὰ γεννηθέντα ὅτι ἐκ τούτων , καὶ μᾶλλον συνωκείωται τὸ ἀφ’ οὗ τῷ γεννηθέντι ἢ τὸ γενόμενον τῷ ποιήσαντι · τὸ γὰρ ἐξ αὐτοῦ οἰκεῖον τῷ ἀφ’ οὗ , οἷον ὀδοὺς θρὶξ ὁτιοῦν τῷ ἔχοντι · ἐκείνῳ δ’ οὐδὲν τὸ ἀφ’ οὗ , ἢ ἧττον . 
καὶ τῷ πλήθει δὲ τοῦ χρόνου · οἳ μὲν γὰρ εὐθὺς γενόμενα στέργουσιν , τὰ δὲ προελθόντος χρόνου τοὺς γονεῖς , σύνεσιν ἢ αἴσθησιν λαβόντα . 
ἐκ τούτων δὲ δῆλον καὶ δῑ ἃ φιλοῦσι μᾶλλον αἱ μητέρες . 
γονεῖς μὲν οὖν τέκνα φιλοῦσιν ὡς ἑαυτούς (τὰ γὰρ ἐξ αὐτῶν οἷον ἕτεροι αὐτοὶ τῷ κεχωρίσθαἰ , τέκνα δὲ γονεῖς ὡς ἀπ’ ἐκείνων πεφυκότα , ἀδελφοὶ δ’ ἀλλήλους τῷ ἐκ τῶν αὐτῶν πεφυκέναι · ἡ γὰρ πρὸς ἐκεῖνα ταυτότης ἀλλήλοις ταὐτὸ ποιεῖ · ὅθεν φασὶ ταὐτὸν αἷμα καὶ ῥίζαν καὶ τὰ τοιαῦτα . 
εἰσὶ δὴ ταὐτό πως καὶ ἐν διῃρημένοις . 
μέγα δὲ πρὸς φιλίαν καὶ τὸ σύντροφον καὶ τὸ καθ’ ἡλικίαν · ἧλιξ γὰρ ἥλικα , καὶ οἱ συνήθεις ἑταῖροι · διὸ καὶ ἡ ἀδελφικὴ τῇ ἑταιρικῇ ὁμοιοῦται . 
ἀνεψιοὶ δὲ καὶ οἱ λοιποὶ συγγενεῖς ἐκ τούτων συνῳκείωνται · τῷ γὰρ ἀπὸ τῶν αὐτῶν εἶναι . 
γίνονται δ’ οἳ μὲν οἰκειότεροι οἳ δ’ ἀλλοτριώτεροι τῷ σύνεγγυς ἢ πόρρω τὸν ἀρχηγὸν εἶναι . 
ἔστι δ’ ἡ μὲν πρὸς γονεῖς φιλία τέκνοις , καὶ ἀνθρώποις πρὸς θεούς , ὡς πρὸς ἀγαθὸν καὶ ὑπερέχον · εὖ γὰρ πεποιήκασι τὰ μέγιστα · τοῦ γὰρ εἶναι καὶ τραφῆναι αἴτιοι , καὶ γενομένοις τοῦ παιδευθῆναι · ἔχει δὲ καὶ τὸ ἡδὺ καὶ τὸ χρήσιμον ἡ τοιαύτη φιλία μᾶλλον τῶν ὀθνείων , ὅσῳ καὶ κοινότερος ὁ βίος αὐτοῖς ἐστίν . 
ἔστι δὲ καὶ ἐν τῇ ἀδελφικῇ ἅπερ καὶ ἐν τῇ ἑταιρικῇ καὶ μᾶλλον ἐν τοῖς ἐπιεικέσι , καὶ ὅλως ἐν τοῖς ὁμοίοις , ὅσῳ οἰκειότεροι καὶ ἐκ γενετῆς ὑπάρχουσι στέργοντες ἀλλήλους , καὶ ὅσῳ ὁμοηθέστεροι οἱ ἐκ τῶν αὐτῶν καὶ σύντροφοι καὶ παιδευθέντες ὁμοίως · καὶ ἡ κατὰ τὸν χρόνον δοκιμασία πλείστη καὶ βεβαιοτάτη . 
ἀνάλογον δὲ καὶ ἐν τοῖς λοιποῖς τῶν συγγενῶν τὰ φιλικά . 
ἀνδρὶ δὲ καὶ γυναικὶ φιλία δοκεῖ κατὰ φύσιν ὑπάρχειν · ἄνθρωπος γὰρ τῇ φύσει συνδυαστικὸν μᾶλλον ἢ πολιτικόν , ὅσῳ πρότερον καὶ ἀναγκαιότερον οἰκία πόλεως , καὶ τεκνοποιία κοινότερον τοῖς ζῴοις . 
τοῖς μὲν οὖν ἄλλοις ἐπὶ τοσοῦτον ἡ κοινωνία ἐστίν , οἱ δ’ ἄνθρωποι οὐ μόνον τῆς τεκνοποιίας χάριν συνοικοῦσιν , ἀλλὰ καὶ τῶν εἰς τὸν βίον · εὐθὺς γὰρ διῄρηται τὰ ἔργα , καὶ ἔστιν ἕτερα ἀνδρὸς καὶ γυναικός · ἐπαρκοῦσιν οὖν ἀλλήλοις , εἰς τὸ κοινὸν τιθέντες τὰ ἴδια . 
διὰ ταῦτα δὲ καὶ τὸ χρήσιμον εἶναι δοκεῖ καὶ τὸ ἡδὺ ἐν ταύτῃ τῇ φιλίᾳ . 
εἴη δ’ ἂν καὶ δῑ ἀρετήν , εἰ ἐπιεικεῖς εἶεν · ἔστι γὰρ ἑκατέρου ἀρετή , καὶ χαίροιεν ἂν τῷ τοιούτῳ . 
σύνδεσμος δὲ τὰ τέκνα δοκεῖ εἶναι · διὸ θᾶττον οἱ ἄτεκνοι διαλύονται · τὰ γὰρ τέκνα κοινὸν ἀγαθὸν ἀμφοῖν , συνέχει δὲ τὸ κοινόν . 
τὸ δὲ πῶς βιωτέον ἀνδρὶ πρὸς γυναῖκα καὶ ὅλως φίλῳ πρὸς φίλον , οὐδὲν ἕτερον φαίνεται ζητεῖσθαι ἢ πῶς δίκαιον · οὐ γὰρ ταὐτὸν φαίνεται τῷ φίλῳ πρὸς τὸν φίλον καὶ τὸν ὀθνεῖον καὶ τὸν ἑταῖρον καὶ τὸν συμφοιτητήν . 
τριττῶν δ’ οὐσῶν φιλιῶν , καθάπερ ἐν ἀρχῇ εἴρηται , καὶ καθ’ ἑκάστην τῶν μὲν ἐν ἰσότητι φίλων ὄντων τῶν δὲ καθ’ ὑπεροχήν (καὶ γὰρ ὁμοίως ἀγαθοὶ φίλοι γίνονται καὶ ἀμείνων χείρονι , 
ὁμοίως δὲ καὶ ἡδεῖς καὶ διὰ τὸ χρήσιμον , ἰσάζοντες ταῖς ὠφελείαις καὶ διαφέροντες) , τοὺς ἴσους μὲν κατ’ ἰσότητα δεῖ τῷ φιλεῖν καὶ τοῖς λοιποῖς ἰσάζειν , τοὺς δ’ ἀνίσους τὸ ἀνάλογον ταῖς ὑπεροχαῖς ἀποδιδόναι . 
γίνεται δὲ τὰ ἐγκλήματα καὶ αἱ μέμψεις ἐν τῇ κατὰ τὸ χρήσιμον φιλίᾳ ἢ μόνῃ ἢ μάλιστα , εὐλόγως . 
οἱ μὲν γὰρ δῑ ἀρετὴν φίλοι ὄντες εὖ δρᾶν ἀλλήλους προθυμοῦνται (τοῦτο γὰρ ἀρετῆς καὶ φιλίας) , πρὸς τοῦτο δ’ ἁμιλλωμένων οὐκ ἔστιν ἐγκλήματα οὐδὲ μάχαι · τὸν γὰρ φιλοῦντα καὶ εὖ ποιοῦντα οὐδεὶς δυσχεραίνει , ἀλλ’ ἂν ᾖ χαρίεις , ἀμύνεται εὖ δρῶν . 
ὁ δ’ ὑπερβάλλων , τυγχάνων οὗ ἐφίεται , οὐκ ἂν ἐγκαλοίη τῷ φίλῳ · ἕκαστος γὰρ τοῦ ἀγαθοῦ ὀρέγεται . 
οὐ πάνυ δ’ οὐδ’ ἐν τοῖς δῑ ἡδονήν · ἅμα γὰρ ἀμφοῖν γίνεται οὗ ὀρέγονται , εἰ τῷ συνδιάγειν χαίρουσιν · γελοῖος δ’ ἂν φαίνοιτο καὶ ὁ ἐγκαλῶν τῷ μὴ τέρποντι , ἐξὸν μὴ συνημερεύειν . 
ἡ δὲ διὰ τὸ χρήσιμον ἐγκληματική · ἐπ’ ὠφελείᾳ γὰρ χρώμενοι ἀλλήλοις ἀεὶ τοῦ πλείονος δέονται , καὶ ἔλαττον ἔχειν οἴονται τοῦ προσήκοντος , καὶ μέμφονται ὅτι οὐχ ὅσων δέονται τοσούτων τυγχάνουσιν ἄξιοι ὄντες · οἱ δ’ εὖ ποιοῦντες οὐ δύνανται ἐπαρκεῖν τοσαῦτα ὅσων οἱ πάσχοντες δέονται . 
ἔοικε δέ , καθάπερ τὸ δίκαιόν ἐστι διττόν , τὸ μὲν ἄγραφον τὸ δὲ κατὰ νόμον , καὶ τῆς κατὰ τὸ χρήσιμον φιλίας ἣ μὲν ἠθικὴ ἣ δὲ νομικὴ εἶναι . 
γίνεται οὖν τὰ ἐγκλήματα μάλισθ’ ὅταν μὴ κατὰ τὴν αὐτὴν συναλλάξωσι καὶ διαλύωνται . 
ἔστι δ’ ἡ νομικὴ μὲν ἡ ἐπὶ ῥητοῖς , ἡ μὲν πάμπαν ἀγοραία ἐκ χειρὸς εἰς χεῖρα , ἡ δὲ ἐλευθεριωτέρα εἰς χρόνον , καθ’ ὁμολογίαν δὲ τί ἀντὶ τίνος . 
δῆλον δ’ ἐν ταύτῃ τὸ ὀφείλημα κοὐκ ἀμφίλογον , φιλικὸν δὲ τὴν ἀναβολὴν ἔχει · διόπερ ἐνίοις οὐκ εἰσὶ τούτων δίκαι , ἀλλ’ οἴονται δεῖν στέργειν τοὺς κατὰ πίστιν συναλλάξαντας . 
ἡ δ’ ἠθικὴ οὐκ ἐπὶ ῥητοῖς , ἀλλ’ ὡς φίλῳ δωρεῖται ἢ ὁτιδήποτε ἄλλο · κομίζεσθαι δὲ ἀξιοῖ τὸ ἴσον ἢ πλέον , ὡς οὐ δεδωκὼς ἀλλὰ χρήσας · οὐχ ὁμοίως δὲ συναλλάξας καὶ διαλυόμενος ἐγκαλέσει . 
τοῦτο δὲ συμβαίνει διὰ τὸ βούλεσθαι μὲν πάντας ἢ τοὺς πλείστους τὰ καλά , προαιρεῖσθαι δὲ τὰ ὠφέλιμα · καλὸν δὲ τὸ εὖ ποιεῖν μὴ ἵνα ἀντιπάθῃ , 
ὠφέλιμον δὲ τὸ εὐεργετεῖσθαι . 
δυναμένῳ δὴ ἀνταποδοτέον τὴν ἀξίαν ὧν ἔπαθεν [καὶ ἑκόντι] 
(ἄκοντα γὰρ φίλον οὐ ποιητέον · ὡς δὴ διαμαρτόντα ἐν τῇ ἀρχῇ καὶ εὖ παθόντα ὑφ’ οὗ οὐκ ἔδει—οὐ γὰρ ὑπὸ φίλου , οὐδὲ δῑ αὐτὸ τοῦτο δρῶντος—καθάπερ οὖν ἐπὶ ῥητοῖς εὐεργετηθέντα διαλυτέον) · καὶ †ὁμολογήσαι δ’† 
ἂν δυνάμενος ἀποδώσειν · ἀδυνατοῦντα δ’ οὐδ’ ὁ διδοὺς ἠξίωσεν ἄν . 
ὥστ’ εἰ δυνατόν , ἀποδοτέον . 
ἐν ἀρχῇ δ’ ἐπισκεπτέον ὑφ’ οὗ εὐεργετεῖται καὶ ἐπὶ τίνι , ὅπως ἐπὶ τούτοις ὑπομένῃ ἢ μή . 
ἀμφισβήτησιν δ’ ἔχει πότερα δεῖ τῇ τοῦ παθόντος ὠφελείᾳ μετρεῖν καὶ πρὸς ταύτην ποιεῖσθαι τὴν ἀνταπόδοσιν , ἢ τῇ τοῦ δράσαντος εὐεργεσίᾳ . 
οἱ μὲν γὰρ παθόντες τοιαῦτά φασι λαβεῖν παρὰ τῶν εὐεργετῶν ἃ μικρὰ ἦν ἐκείνοις καὶ ἐξῆν παρ’ ἑτέρων λαβεῖν , κατασμικρίζοντες · οἳ δ’ ἀνάπαλιν τὰ μέγιστα τῶν παρ’ αὑτοῖς , καὶ ἃ παρ’ ἄλλων οὐκ ἦν , καὶ ἐν κινδύνοις ἢ τοιαύταις χρείαις . 
ἆρ’ οὖν διὰ μὲν τὸ χρήσιμον τῆς φιλίας οὔσης ἡ τοῦ παθόντος ὠφέλεια μέτρον ἐστίν ; 
οὗτος γὰρ ὁ δεόμενος , καὶ ἐπαρκεῖ αὐτῷ ὡς κομιούμενος τὴν ἴσην · τοσαύτη οὖν γεγένηται ἡ ἐπικουρία ὅσον οὗτος ὠφέληται , καὶ ἀποδοτέον δὴ αὐτῷ ὅσον ἐπηύρετο , ἢ καὶ πλέον · κάλλιον γάρ . 
ἐν δὲ ταῖς κατ’ ἀρετὴν ἐγκλήματα μὲν οὐκ ἔστιν , μέτρῳ δ’ ἔοικεν ἡ τοῦ δράσαντος προαίρεσις · τῆς ἀρετῆς γὰρ καὶ τοῦ ἤθους ἐν τῇ προαιρέσει τὸ κύριον . 
διαφέρονται δὲ καὶ ἐν ταῖς καθ’ ὑπεροχὴν φιλίαις · ἀξιοῖ γὰρ ἑκάτερος πλέον ἔχειν , ὅταν δὲ τοῦτο γίνηται , διαλύεται ἡ φιλία . 
οἴεται γὰρ ὅ τε βελτίων προσήκειν αὑτῷ πλέον ἔχειν · τῷ γὰρ ἀγαθῷ νέμεσθαι πλέον · ὁμοίως δὲ καὶ ὁ ὠφελιμώτερος · ἀχρεῖον γὰρ ὄντα οὔ φασι δεῖν ἴσον ἔχειν · λειτουργίαν τε γὰρ γίνεσθαι καὶ οὐ φιλίαν , εἰ μὴ κατ’ ἀξίαν τῶν ἔργων ἔσται τὰ ἐκ τῆς φιλίας . 
οἴονται γάρ , καθάπερ ἐν χρημάτων κοινωνίᾳ πλεῖον λαμβάνουσιν οἱ συμβαλλόμενοι πλεῖον , οὕτω δεῖν καὶ ἐν τῇ φιλίᾳ . 
ὁ δ’ ἐνδεὴς καὶ ὁ χείρων ἀνάπαλιν · φίλου γὰρ ἀγαθοῦ εἶναι τὸ ἐπαρκεῖν τοῖς ἐνδεέσιν · τί γάρ , φασίν , ὄφελος σπουδαίῳ ἢ δυνάστῃ φίλον εἶναι , μηδέν γε μέλλοντα ἀπολαύειν ; 
ἔοικε δ’ οὖν ἑκάτερος ὀρθῶς ἀξιοῦν , καὶ δεῖν ἑκατέρῳ πλέον νέμειν ἐκ τῆς φιλίας , οὐ τοῦ αὐτοῦ δέ , ἀλλὰ τῷ μὲν ὑπερέχοντι τιμῆς τῷ δ’ ἐνδεεῖ κέρδους · τῆς μὲν γὰρ ἀρετῆς καὶ τῆς εὐεργεσίας ἡ τιμὴ γέρας , τῆς δ’ ἐνδείας ἐπικουρία τὸ κέρδος . 
οὕτω δ’ ἔχειν τοῦτο καὶ ἐν ταῖς πολιτείαις φαίνεται · οὐ γὰρ τιμᾶται ὁ μηδὲν ἀγαθὸν τῷ κοινῷ πορίζων · τὸ κοινὸν γὰρ δίδοται τῷ τὸ κοινὸν εὐεργετοῦντι , ἡ τιμὴ δὲ κοινόν . 
οὐ γὰρ ἔστιν ἅμα χρηματίζεσθαι ἀπὸ τῶν κοινῶν καὶ τιμᾶσθαι . 
ἐν πᾶσι γὰρ τὸ ἔλαττον οὐδεὶς ὑπομένει · τῷ δὴ περὶ χρήματα ἐλαττουμένῳ τιμὴν ἀπονέμουσι καὶ τῷ δωροδόκῳ χρήματα · τὸ κατ’ ἀξίαν γὰρ ἐπανισοῖ καὶ σῴζει τὴν φιλίαν , καθάπερ εἴρηται . 
οὕτω δὴ καὶ τοῖς ἀνίσοις ὁμιλητέον , καὶ τῷ εἰς χρήματα ὠφελουμένῳ ἢ εἰς ἀρετὴν τιμὴν ἀνταποδοτέον , ἀποδιδόντα τὰ ἐνδεχόμενα . 
τὸ δυνατὸν γὰρ ἡ φιλία ἐπιζητεῖ , οὐ τὸ κατ’ ἀξίαν · οὐδὲ γὰρ ἔστιν ἐν πᾶσι , καθάπερ ἐν ταῖς πρὸς τοὺς θεοὺς τιμαῖς καὶ τοὺς γονεῖς · οὐδεὶς γὰρ τὴν ἀξίαν ποτ’ ἂν ἀποδοίη , εἰς δύναμιν δὲ ὁ θεραπεύων ἐπιεικὴς εἶναι δοκεῖ . 
διὸ κἂν δόξειεν οὐκ ἐξεῖναι υἱῷ πατέρα ἀπείπασθαι , πατρὶ δ’ υἱόν · ὀφείλοντα γὰρ ἀποδοτέον , οὐδὲν δὲ ποιήσας ἄξιον τῶν ὑπηργμένων δέδρακεν , ὥστ’ ἀεὶ ὀφείλει . 
οἷς δ’ ὀφείλεται , ἐξουσία ἀφεῖναι · καὶ τῷ πατρὶ δή . 
ἅμα δ’ ἴσως οὐδείς ποτ’ ἂν ἀποστῆναι δοκεῖ μὴ ὑπερβάλλοντος μοχθηρίᾳ · χωρὶς γὰρ τῆς φυσικῆς φιλίας τὴν ἐπικουρίαν ἀνθρωπικὸν μὴ διωθεῖσθαι . 
τῷ δὲ φευκτὸν ἢ οὐ σπουδαστὸν τὸ ἐπαρκεῖν , μοχθηρῷ ὄντι · εὖ πάσχειν γὰρ οἱ πολλοὶ βούλονται , τὸ δὲ ποιεῖν φεύγουσιν ὡς ἀλυσιτελές . 
περὶ μὲν οὖν τούτων ἐπὶ τοσοῦτον εἰρήσθω . 
βοοκ 9 
ἐν πάσαις δὲ ταῖς ἀνομοιοειδέσι φιλίαις τὸ ἀνάλογον ἰσάζει καὶ σῴζει τὴν φιλίαν , καθάπερ εἴρηται , οἷον καὶ ἐν τῇ πολιτικῇ τῷ σκυτοτόμῳ ἀντὶ τῶν ὑποδημάτων ἀμοιβὴ γίνεται κατ’ ἀξίαν , καὶ τῷ ὑφάντῃ καὶ τοῖς λοιποῖς . 
ἐνταῦθα μὲν οὖν πεπόρισται κοινὸν μέτρον τὸ νόμισμα , καὶ πρὸς τοῦτο δὴ πάντα ἀναφέρεται καὶ τούτῳ μετρεῖται · ἐν δὲ τῇ ἐρωτικῇ ἐνίοτε μὲν ὁ ἐραστὴς ἐγκαλεῖ ὅτι ὑπερφιλῶν οὐκ ἀντιφιλεῖται , οὐδὲν ἔχων φιλητόν , εἰ οὕτως ἔτυχεν , πολλάκις δ’ ὁ ἐρώμενος ὅτι πρότερον ἐπαγγελλόμενος πάντα νῦν οὐδὲν ἐπιτελεῖ . 
συμβαίνει δὲ τὰ τοιαῦτα , ἐπειδὰν ὃ μὲν δῑ ἡδονὴν τὸν ἐρώμενον φιλῇ , ὃ δὲ διὰ τὸ χρήσιμον τὸν ἐραστήν , ταῦτα δὲ μὴ ἀμφοῖν ὑπάρχῃ . 
διὰ ταῦτα γὰρ τῆς φιλίας οὔσης διάλυσις γίνεται , ἐπειδὰν μὴ γίνηται ὧν ἕνεκα ἐφίλουν · οὐ γὰρ αὐτοὺς ἔστεργον ἀλλὰ τὰ ὑπάρχοντα , οὐ μόνιμα ὄντα · διὸ τοιαῦται καὶ αἱ φιλίαι . 
ἡ δὲ τῶν ἠθῶν καθ’ αὑτὴν οὖσα μένει , καθάπερ εἴρηται . 
διαφέρονται δ’ ὅταν ἕτερα γίνηται αὐτοῖς καὶ μὴ ὧν ὀρέγονται · ὅμοιον γὰρ τῷ μηδὲν γίνεσθαι , ὅταν οὗ ἐφίεται μὴ τυγχάνῃ , οἷον καὶ τῷ κιθαρῳδῷ ὁ ἐπαγγελλόμενος , καὶ ὅσῳ ἄμεινον ᾄσειεν , τοσούτῳ πλείω · εἰς ἕω δ’ ἀπαιτοῦντι τὰς ὑποσχέσεις ἀνθ’ ἡδονῆς ἡδονὴν ἀποδεδωκέναι ἔφη . 
εἰ μὲν οὖν ἑκάτερος τοῦτο ἐβούλετο , ἱκανῶς ἂν εἶχεν · εἰ δ’ ὃ μὲν τέρψιν ὃ δὲ κέρδος , καὶ ὃ μὲν ἔχει ὃ δὲ μή , οὐκ ἂν εἴη τὰ κατὰ τὴν κοινωνίαν καλῶς · ὧν γὰρ δεόμενος τυγχάνει , τούτοις καὶ προσέχει , κἀκείνου γε χάριν ταῦτα δώσει . 
τὴν ἀξίαν δὲ ποτέρου τάξαι ἐστί , τοῦ προϊεμένου ἢ τοῦ προλαβόντος ; 
ὁ γὰρ προϊέμενος ἔοικ’ ἐπιτρέπειν ἐκείνῳ . 
ὅπερ φασὶ καὶ Πρωταγόραν ποιεῖν · ὅτε γὰρ διδάξειεν ἁδήποτε , τιμῆσαι τὸν μαθόντα ἐκέλευεν ὅσου δοκεῖ ἄξια ἐπίστασθαι , καὶ ἐλάμβανε τοσοῦτον . 
ἐν τοῖς τοιούτοις δ’ ἐνίοις ἀρέσκει τὸ “μισθὸς δ’ ἀνδρί.” 
οἱ δὲ προλαμβάνοντες τὸ ἀργύριον , εἶτα μηδὲν ποιοῦντες ὧν ἔφασαν διὰ τὰς ὑπερβολὰς τῶν ἐπαγγελιῶν , εἰκότως ἐν ἐγκλήμασι γίνονται · οὐ γὰρ ἐπιτελοῦσιν ἃ ὡμολόγησαν . 
τοῦτο δ’ ἴσως ποιεῖν οἱ σοφισταὶ ἀναγκάζονται διὰ τὸ μηδένα ἂν δοῦναι ἀργύριον ὧν ἐπίστανται . 
οὗτοι μὲν οὖν ὧν ἔλαβον τὸν μισθόν , μὴ ποιοῦντες εἰκότως ἐν ἐγκλήμασίν εἰσιν . 
ἐν οἷς δὲ μὴ γίνεται διομολογία τῆς ὑπουργίας , οἱ μὲν δῑ αὐτοὺς προϊέμενοι εἴρηται ὅτι ἀνέγκλητοι (τοιαύτη γὰρ ἡ κατ’ ἀρετὴν φιλίἀ , 
τὴν ἀμοιβήν τε ποιητέον κατὰ τὴν προαίρεσιν (αὕτη γὰρ τοῦ φίλου καὶ τῆς ἀρετῆς) · οὕτω δ’ ἔοικε καὶ τοῖς φιλοσοφίας κοινωνήσασιν · οὐ γὰρ πρὸς χρήμαθ’ ἡ ἀξία μετρεῖται , τιμή τ’ ἰσόρροπος οὐκ ἂν γένοιτο , ἀλλ’ ἴσως ἱκανόν , καθάπερ καὶ πρὸς θεοὺς καὶ πρὸς γονεῖς , τὸ ἐνδεχόμενον . 
μὴ τοιαύτης δ’ οὔσης τῆς δόσεως ἀλλ’ ἐπί τινι , μάλιστα μὲν ἴσως δεῖ τὴν ἀνταπόδοσιν γίνεσθαι δοκοῦσαν ἀμφοῖν κατ’ ἀξίαν εἶναι , εἰ δὲ τοῦτο μὴ συμβαίνοι , οὐ μόνον ἀναγκαῖον δόξειεν ἂν τὸν προέχοντα τάττειν , ἀλλὰ καὶ δίκαιον · ὅσον γὰρ οὗτος ὠφελήθη ἢ ἀνθ’ ὅσου τὴν ἡδονὴν εἵλετ’ ἄν , τοσοῦτον ἀντιλαβὼν ἕξει τὴν παρὰ τούτου ἀξίαν . 
καὶ γὰρ ἐν τοῖς ὠνίοις οὕτω φαίνεται γινόμενον , ἐνιαχοῦ τ’ εἰσὶ νόμοι τῶν ἑκουσίων συμβολαίων δίκας μὴ εἶναι , ὡς δέον , ᾧ ἐπίστευσε , διαλυθῆναι πρὸς τοῦτον καθάπερ ἐκοινώνησεν . 
ᾧ γὰρ ἐπετράφθη , τοῦτον οἴεται δικαιότερον εἶναι τάξαι τοῦ ἐπιτρέψαντος . 
τὰ πολλὰ γὰρ οὐ τοῦ ἴσου τιμῶσιν οἱ ἔχοντες καὶ οἱ βουλόμενοι λαβεῖν · τὰ γὰρ οἰκεῖα καὶ ἃ διδόασιν ἑκάστοις φαίνεται πολλοῦ ἄξια · ἀλλ’ ὅμως ἡ ἀμοιβὴ γίνεται πρὸς τοσοῦτον ὅσον ἂν τάττωσιν οἱ λαμβάνοντες . 
δεῖ δ’ ἴσως οὐ τοσούτου τιμᾶν ὅσου ἔχοντι φαίνεται ἄξιον , ἀλλ’ ὅσου πρὶν ἔχειν ἐτίμα . 
ἀπορίαν δ’ ἔχει καὶ τὰ τοιαῦτα , οἷον πότερον δεῖ πάντα τῷ πατρὶ ἀπονέμειν καὶ πείθεσθαι , ἢ κάμνοντα μὲν ἰατρῷ πιστεύειν , στρατηγὸν δὲ χειροτονητέον τὸν πολεμικόν · ὁμοίως δὲ φίλῳ μᾶλλον ἢ σπουδαίῳ ὑπηρετητέον , καὶ εὐεργέτῃ ἀνταποδοτέον χάριν μᾶλλον ἢ ἑταίρῳ προετέον , ἐὰν ἄμφω μὴ ἐνδέχηται . 
ἆρ’ οὖν πάντα τὰ τοιαῦτα ἀκριβῶς μὲν διορίσαι οὐ ῥᾴδιον ; 
πολλὰς γὰρ καὶ παντοίας ἔχει διαφορὰς καὶ μεγέθει καὶ μικρότητι καὶ τῷ καλῷ καὶ ἀναγκαίῳ . 
ὅτι δ’ οὐ πάντα τῷ αὐτῷ ἀποδοτέον , οὐκ ἄδηλον · καὶ τὰς μὲν εὐεργεσίας ἀνταποδοτέον ὡς ἐπὶ τὸ πολὺ μᾶλλον ἢ χαριστέον ἑταίροις , ὥσπερ καὶ δάνειον ᾧ ὀφείλει ἀποδοτέον μᾶλλον ἢ ἑταίρῳ δοτέον . 
ἴσως δ’ οὐδὲ τοῦτ’ ἀεί , οἷον τῷ λυτρωθέντι παρὰ λῃστῶν πότερα τὸν λυσάμενον ἀντιλυτρωτέον , κἂν ὁστισοῦν ᾖ , ἢ μὴ ἑαλωκότι ἀπαιτοῦντι δὲ ἀποδοτέον , 
ἢ τὸν πατέρα λυτρωτέον ; 
δόξειε γὰρ ἂν καὶ ἑαυτοῦ μᾶλλον τὸν πατέρα . 
ὅπερ οὖν εἴρηται , καθόλου μὲν τὸ ὀφείλημα ἀποδοτέον , ἐὰν δ’ ὑπερτείνῃ ἡ δόσις τῷ καλῷ ἢ τῷ ἀναγκαίῳ , πρὸς ταῦτ’ ἀποκλιτέον . 
ἐνίοτε γὰρ οὐδ’ ἐστὶν ἴσον τὸ τὴν προϋπαρχὴν ἀμείψασθαι , ἐπειδὰν ὃ μὲν σπουδαῖον εἰδὼς εὖ ποιήσῃ , τῷ δὲ ἡ ἀνταπόδοσις γίνηται ὃν οἴεται μοχθηρὸν εἶναι . 
οὐδὲ γὰρ τῷ δανείσαντι ἐνίοτε ἀντιδανειστέον · ὃ μὲν γὰρ οἰόμενος κομιεῖσθαι ἐδάνεισεν ἐπιεικεῖ ὄντι , ὃ δ’ οὐκ ἐλπίζει κομιεῖσθαι παρὰ πονηροῦ . 
εἴτε τοίνυν τῇ ἀληθείᾳ οὕτως ἔχει , οὐκ ἴσον τὸ ἀξίωμα · εἴτ’ ἔχει μὲν μὴ οὕτως οἴονται δέ , οὐκ ἂν δόξαιεν ἄτοπα ποιεῖν . 
ὅπερ οὖν πολλάκις εἴρηται , οἱ περὶ τὰ πάθη καὶ τὰς πράξεις λόγοι ὁμοίως ἔχουσι τὸ ὡρισμένον τοῖς περὶ ἅ εἰσιν . 
ὅτι μὲν οὖν οὐ ταὐτὰ πᾶσιν ἀποδοτέον , οὐδὲ τῷ πατρὶ πάντα , καθάπερ οὐδὲ τῷ Διὶ θύεται , οὐκ ἄδηλον · ἐπεὶ δ’ ἕτερα γονεῦσι καὶ ἀδελφοῖς καὶ ἑταίροις καὶ εὐεργέταις , ἑκάστοις τὰ οἰκεῖα καὶ τὰ ἁρμόττοντα ἀπονεμητέον . 
οὕτω δὲ καὶ ποιεῖν φαίνονται · εἰς γάμους μὲν γὰρ καλοῦσι τοὺς συγγενεῖς · τούτοις γὰρ κοινὸν τὸ γένος καὶ αἱ περὶ τοῦτο δὴ πράξεις · καὶ εἰς τὰ κήδη δὲ μάλιστ’ οἴονται δεῖν τοὺς συγγενεῖς ἀπαντᾶν διὰ ταὐτό . 
δόξειε δ’ ἂν τροφῆς μὲν γονεῦσι δεῖν μάλιστ’ ἐπαρκεῖν , ὡς ὀφείλοντας , καὶ τοῖς αἰτίοις τοῦ εἶναι κάλλιον ὂν ἢ ἑαυτοῖς εἰς ταῦτ’ ἐπαρκεῖν · καὶ τιμὴν δὲ γονεῦσι καθάπερ θεοῖς , οὐ πᾶσαν δέ · οὐδὲ γὰρ τὴν αὐτὴν πατρὶ καὶ μητρί , οὐδ’ αὖ τὴν τοῦ σοφοῦ ἢ τὴν τοῦ στρατηγοῦ , ἀλλὰ τὴν πατρικήν , ὁμοίως δὲ καὶ μητρικήν . 
καὶ παντὶ δὲ τῷ πρεσβυτέρῳ τιμὴν καθ’ ἡλικίαν , ὑπαναστάσει καὶ κατακλίσει καὶ τοῖς τοιούτοις · πρὸς ἑταίρους δ’ αὖ καὶ ἀδελφοὺς παρρησίαν καὶ ἁπάντων κοινότητα . 
καὶ συγγενέσι δὲ καὶ φυλέταις καὶ πολίταις καὶ τοῖς λοιποῖς ἅπασιν ἀεὶ πειρατέον τὸ οἰκεῖον ἀπονέμειν , καὶ συγκρίνειν τὰ ἑκάστοις ὑπάρχοντα κατ’ οἰκειότητα καὶ ἀρετὴν ἢ χρῆσιν . 
τῶν μὲν οὖν ὁμογενῶν ῥᾴων ἡ σύγκρισις , τῶν δὲ διαφερόντων ἐργωδεστέρα . 
οὐ μὴν διά γε τοῦτο ἀποστατέον , ἀλλ’ ὡς ἂν ἐνδέχηται , οὕτω διοριστέον . 
ἔχει δ’ ἀπορίαν καὶ περὶ τοῦ διαλύεσθαι τὰς φιλίας 
ἢ μὴ πρὸς τοὺς μὴ διαμένοντας . 
ἢ πρὸς μὲν τοὺς διὰ τὸ χρήσιμον ἢ τὸ ἡδὺ φίλους ὄντας , ὅταν μηκέτι ταῦτ’ ἔχωσιν , οὐδὲν ἄτοπον διαλύεσθαι ; 
ἐκείνων γὰρ ἦσαν φίλοι · ὧν ἀπολιπόντων εὔλογον τὸ μὴ φιλεῖν . 
ἐγκαλέσειε δ’ ἄν τις , εἰ διὰ τὸ χρήσιμον ἢ τὸ ἡδὺ ἀγαπῶν προσεποιεῖτο διὰ τὸ ἦθος . 
ὃ γὰρ ἐν ἀρχῇ εἴπομεν , πλεῖσται διαφοραὶ γίνονται τοῖς φίλοις , ὅταν μὴ ὁμοίως οἴωνται καὶ ὦσι φίλοι . 
ὅταν μὲν οὖν διαψευσθῇ τις καὶ ὑπολάβῃ φιλεῖσθαι διὰ τὸ ἦθος , μηδὲν τοιοῦτον ἐκείνου πράττοντος , ἑαυτὸν αἰτιῷτ’ ἄν · ὅταν δ’ ὑπὸ τῆς ἐκείνου προσποιήσεως ἀπατηθῇ , δίκαιον ἐγκαλεῖν τῷ ἀπατήσαντι , καὶ μᾶλλον ἢ τοῖς τὸ νόμισμα κιβδηλεύουσιν , ὅσῳ περὶ τιμιώτερον ἡ κακουργία . 
ἐὰν δ’ ἀποδέχηται ὡς ἀγαθόν , γένηται δὲ μοχθηρὸς καὶ δοκῇ , ἆρ’ ἔτι φιλητέον ; 
ἢ οὐ δυνατόν , εἴπερ μὴ πᾶν φιλητὸν ἀλλὰ τἀγαθόν ; 
οὔτε δὲ φιλητὸν <τὸ> 
πονηρὸν οὔτε δεῖ · φιλοπόνηρον γὰρ οὐ χρὴ εἶναι , οὐδ’ ὁμοιοῦσθαι φαύλῳ · εἴρηται δ’ ὅτι τὸ ὅμοιον τῷ ὁμοίῳ φίλον . 
ἆρ’ οὖν εὐθὺς διαλυτέον ; 
ἢ οὐ πᾶσιν , ἀλλὰ τοῖς ἀνιάτοις κατὰ τὴν μοχθηρίαν ; 
ἐπανόρθωσιν δ’ ἔχουσι μᾶλλον βοηθητέον εἰς τὸ ἦθος ἢ τὴν οὐσίαν , ὅσῳ βέλτιον καὶ τῆς φιλίας οἰκειότερον . 
δόξειε δ’ ἂν ὁ διαλυόμενος οὐδὲν ἄτοπον ποιεῖν · οὐ γὰρ τῷ τοιούτῳ φίλος ἦν · ἀλλοιωθέντα οὖν ἀδυνατῶν ἀνασῶσαι ἀφίσταται . 
εἰ δ’ ὃ μὲν διαμένοι ὃ δ’ ἐπιεικέστερος γίνοιτο καὶ πολὺ διαλλάττοι τῇ ἀρετῇ , ἆρα χρηστέον φίλῳ ; 
ἢ οὐκ ἐνδέχεται ; 
ἐν μεγάλῃ δὲ διαστάσει μάλιστα δῆλον γίνεται , οἷον ἐν ταῖς παιδικαῖς φιλίαις · εἰ γὰρ ὃ μὲν διαμένοι τὴν διάνοιαν παῖς ὃ δ’ ἀνὴρ εἴη οἷος κράτιστος , πῶς ἂν εἶεν φίλοι μήτ’ ἀρεσκόμενοι τοῖς αὐτοῖς μήτε χαίροντες καὶ λυπούμενοι ; 
οὐδὲ γὰρ περὶ ἀλλήλους ταῦθ’ ὑπάρξει αὐτοῖς , ἄνευ δὲ τούτων οὐκ ἦν φίλους εἶναι · συμβιοῦν γὰρ οὐχ οἷόν τε . 
εἴρηται δὲ περὶ τούτων . 
ἆρ’ οὖν οὐθὲν ἀλλοιότερον πρὸς αὐτὸν ἑκτέον ἢ εἰ μὴ ἐγεγόνει φίλος μηδέποτε ; 
ἢ δεῖ μνείαν ἔχειν τῆς γενομένης συνηθείας , καὶ καθάπερ φίλοις μᾶλλον ἢ ὀθνείοις οἰόμεθα δεῖν χαρίζεσθαι , οὕτω καὶ τοῖς γενομένοις ἀπονεμητέον τι διὰ τὴν προγενομένην φιλίαν , ὅταν μὴ δῑ ὑπερβολὴν μοχθηρίας διάλυσις γένηται . 
τὰ φιλικὰ δὲ τὰ πρὸς τοὺς πέλας , καὶ οἷς αἱ φιλίαι ὁρίζονται , ἔοικεν ἐκ τῶν πρὸς ἑαυτὸν ἐληλυθέναι . 
τιθέασι γὰρ φίλον τὸν βουλόμενον καὶ πράττοντα τἀγαθὰ ἢ τὰ φαινόμενα ἐκείνου ἕνεκα , ἢ τὸν βουλόμενον εἶναι καὶ ζῆν τὸν φίλον αὐτοῦ χάριν · ὅπερ αἱ μητέρες πρὸς τὰ τέκνα πεπόνθασι , καὶ τῶν φίλων οἱ προσκεκρουκότες . 
οἳ δὲ τὸν συνδιάγοντα καὶ ταὐτὰ αἱρούμενον , ἢ τὸν συναλγοῦντα καὶ συγχαίροντα τῷ φίλῳ · μάλιστα δὲ καὶ τοῦτο περὶ τὰς μητέρας συμβαίνει . 
τούτων δέ τινι καὶ τὴν φιλίαν ὁρίζονται . 
πρὸς ἑαυτὸν δὲ τούτων ἕκαστον τῷ ἐπιεικεῖ ὑπάρχει (τοῖς δὲ λοιποῖς , ᾗ τοιοῦτοι ὑπολαμβάνουσιν εἶναι · ἔοικε δέ , καθάπερ εἴρηται , μέτρον ἑκάστων ἡ ἀρετὴ καὶ ὁ σπουδαῖος εἶναἰ · οὗτος γὰρ ὁμογνωμονεῖ ἑαυτῷ , καὶ τῶν αὐτῶν ὀρέγεται κατὰ πᾶσαν τὴν ψυχήν · καὶ βούλεται δὴ ἑαυτῷ τἀγαθὰ καὶ τὰ φαινόμενα καὶ πράττει (τοῦ γὰρ ἀγαθοῦ τἀγαθὸν διαπονεῖν) 
καὶ ἑαυτοῦ ἕνεκα (τοῦ γὰρ διανοητικοῦ χάριν , ὅπερ ἕκαστος εἶναι δοκεἶ · καὶ ζῆν δὲ βούλεται ἑαυτὸν καὶ σῴζεσθαι , καὶ μάλιστα τοῦτο ᾧ φρονεῖ . 
ἀγαθὸν γὰρ τῷ σπουδαίῳ τὸ εἶναι , ἕκαστος δ’ ἑαυτῷ βούλεται τἀγαθά , γενόμενος δ’ ἄλλος αἱρεῖται οὐδεὶς πάντ’ ἔχειν [ἐκεῖνο τὸ γενόμενον] 
(ἔχει γὰρ καὶ νῦν ὁ θεὸς τἀγαθόν) 
ἀλλ’ ὢν ὅ τι ποτ’ ἐστίν · δόξειε δ’ ἂν τὸ νοοῦν ἕκαστος εἶναι ἢ μάλιστα . 
συνδιάγειν τε ὁ τοιοῦτος ἑαυτῷ βούλεται · ἡδέως γὰρ αὐτὸ ποιεῖ · τῶν τε γὰρ πεπραγμένων ἐπιτερπεῖς αἱ μνῆμαι , καὶ τῶν μελλόντων ἐλπίδες ἀγαθαί , αἱ τοιαῦται δ’ ἡδεῖαι . 
καὶ θεωρημάτων δ’ εὐπορεῖ τῇ διανοίᾳ . 
συναλγεῖ τε καὶ συνήδεται μάλισθ’ ἑαυτῷ · πάντοτε γάρ ἐστι τὸ αὐτὸ λυπηρόν τε καὶ ἡδύ , καὶ οὐκ ἄλλοτ’ ἄλλο · ἀμεταμέλητος γὰρ ὡς εἰπεῖν . 
τῷ δὴ πρὸς αὑτὸν ἕκαστα τούτων ὑπάρχειν τῷ ἐπιεικεῖ , πρὸς δὲ τὸν φίλον ἔχειν ὥσπερ πρὸς αὑτόν (ἔστι γὰρ ὁ φίλος ἄλλος αὐτός) , καὶ ἡ φιλία τούτων εἶναί τι δοκεῖ , καὶ φίλοι οἷς ταῦθ’ ὑπάρχει . 
πρὸς αὑτὸν δὲ πότερον ἔστιν ἢ οὐκ ἔστι φιλία , ἀφείσθω ἐπὶ τοῦ παρόντος · δόξειε δ’ ἂν ταύτῃ εἶναι φιλία , ᾗ ἐστὶ δύο ἢ πλείω , ἐκ τῶν εἰρημένων , 
καὶ ὅτι ἡ ὑπερβολὴ τῆς φιλίας τῇ πρὸς αὑτὸν ὁμοιοῦται . 
φαίνεται δὲ τὰ εἰρημένα καὶ τοῖς πολλοῖς ὑπάρχειν , καίπερ οὖσι φαύλοις . 
ἆρ’ οὖν ᾗ τ’ ἀρέσκουσιν ἑαυτοῖς καὶ ὑπολαμβάνουσιν ἐπιεικεῖς εἶναι , ταύτῃ μετέχουσιν αὐτῶν ; 
ἐπεὶ τῶν γε κομιδῇ φαύλων καὶ ἀνοσιουργῶν οὐδενὶ ταῦθ’ ὑπάρχει , ἀλλ’ οὐδὲ φαίνεται . 
σχεδὸν δὲ οὐδὲ τοῖς φαύλοις · διαφέρονται γὰρ ἑαυτοῖς , καὶ ἑτέρων μὲν ἐπιθυμοῦσιν ἄλλα δὲ βούλονται , οἷον οἱ ἀκρατεῖς · αἱροῦνται γὰρ ἀντὶ τῶν δοκούντων ἑαυτοῖς ἀγαθῶν εἶναι τὰ ἡδέα βλαβερὰ ὄντα · οἳ δ’ αὖ διὰ δειλίαν καὶ ἀργίαν ἀφίστανται τοῦ πράττειν ἃ οἴονται ἑαυτοῖς βέλτιστα εἶναι . 
οἷς δὲ πολλὰ καὶ δεινὰ πέπρακται καὶ διὰ τὴν μοχθηρίαν μισοῦνται , καὶ φεύγουσι τὸ ζῆν καὶ ἀναιροῦσιν ἑαυτούς . 
ζητοῦσί τε οἱ μοχθηροὶ μεθ’ ὧν συνημερεύσουσιν , ἑαυτοὺς δὲ φεύγουσιν · ἀναμιμνήσκονται γὰρ πολλῶν καὶ δυσχερῶν , καὶ τοιαῦθ’ ἕτερα ἐλπίζουσι , καθ’ ἑαυτοὺς ὄντες , μεθ’ ἑτέρων δ’ ὄντες ἐπιλανθάνονται . 
οὐδέν τε φιλητὸν ἔχοντες οὐδὲν φιλικὸν πάσχουσι πρὸς ἑαυτούς . 
οὐδὲ δὴ συγχαίρουσιν οὐδὲ συναλγοῦσιν οἱ τοιοῦτοι ἑαυτοῖς · στασιάζει γὰρ αὐτῶν ἡ ψυχή , καὶ τὸ μὲν διὰ μοχθηρίαν ἀλγεῖ ἀπεχόμενόν τινων , τὸ δ’ ἥδεται , καὶ τὸ μὲν δεῦρο τὸ δ’ ἐκεῖσε ἕλκει ὥσπερ διασπῶντα . 
εἰ δὲ μὴ οἷόν τε ἅμα λυπεῖσθαι καὶ ἥδεσθαι , ἀλλὰ μετὰ μικρόν γε λυπεῖται ὅτι ἥσθη , καὶ οὐκ ἂν ἐβούλετο ἡδέα ταῦτα γενέσθαι αὑτῷ · μεταμελείας γὰρ οἱ φαῦλοι γέμουσιν . 
οὐ δὴ φαίνεται ὁ φαῦλος οὐδὲ πρὸς ἑαυτὸν φιλικῶς διακεῖσθαι διὰ τὸ μηδὲν ἔχειν φιλητόν . 
εἰ δὴ τὸ οὕτως ἔχειν λίαν ἐστὶν ἄθλιον , φευκτέον τὴν μοχθηρίαν διατεταμένως καὶ πειρατέον ἐπιεικῆ εἶναι · οὕτω γὰρ καὶ πρὸς ἑαυτὸν φιλικῶς ἂν ἔχοι καὶ ἑτέρῳ φίλος γένοιτο . 
ἡ δ’ εὔνοια φιλικῷ μὲν ἔοικεν , οὐ μὴν ἔστι γε φιλία · γίνεται γὰρ εὔνοια καὶ πρὸς ἀγνῶτας καὶ λανθάνουσα , φιλία δ’ οὔ . 
καὶ πρότερον δὲ ταῦτ’ εἴρηται . 
ἀλλ’ οὐδὲ φίλησίς ἐστιν . 
οὐ γὰρ ἔχει διάτασιν οὐδ’ ὄρεξιν , τῇ φιλήσει δὲ ταῦτ’ ἀκολουθεῖ · καὶ ἡ μὲν φίλησις μετὰ συνηθείας , ἡ δ’ εὔνοια καὶ ἐκ προσπαίου , οἷον καὶ περὶ τοὺς ἀγωνιστὰς συμβαίνει · 
εὖνοι γὰρ αὐτοῖς γίνονται καὶ συνθέλουσιν , συμπράξαιεν δ’ ἂν οὐδέν · ὅπερ γὰρ εἴπομεν , προσπαίως εὖνοι γίνονται καὶ ἐπιπολαίως στέργουσιν . 
ἔοικε δὴ ἀρχὴ φιλίας εἶναι , ὥσπερ τοῦ ἐρᾶν ἡ διὰ τῆς ὄψεως ἡδονή · μὴ γὰρ προησθεὶς τῇ ἰδέᾳ οὐδεὶς ἐρᾷ , ὁ δὲ χαίρων τῷ εἴδει οὐδὲν μᾶλλον ἐρᾷ , ἀλλ’ ὅταν καὶ ἀπόντα ποθῇ καὶ τῆς παρουσίας ἐπιθυμῇ · οὕτω δὴ καὶ φίλους οὐχ οἷόν τ’ εἶναι μὴ εὔνους γενομένους , οἱ δ’ εὖνοι οὐδὲν μᾶλλον φιλοῦσιν · βούλονται γὰρ μόνον τἀγαθὰ οἷς εἰσὶν εὖνοι , συμπράξαιεν δ’ ἂν οὐδέν , οὐδ’ ὀχληθεῖεν ὑπὲρ αὐτῶν . 
διὸ μεταφέρων φαίη τις ἂν αὐτὴν ἀργὴν εἶναι φιλίαν , χρονιζομένην δὲ καὶ εἰς συνήθειαν ἀφικνουμένην γίνεσθαι φιλίαν , οὐ τὴν διὰ τὸ χρήσιμον οὐδὲ τὴν διὰ τὸ ἡδύ · οὐδὲ γὰρ εὔνοια ἐπὶ τούτοις γίνεται . 
ὁ μὲν γὰρ εὐεργετηθεὶς ἀνθ’ ὧν πέπονθεν ἀπονέμει τὴν εὔνοιαν , τὰ δίκαια δρῶν · ὁ δὲ βουλόμενός τιν’ εὐπραγεῖν , ἐλπίδα ἔχων εὐπορίας δῑ ἐκείνου , οὐκ ἔοικ’ εὔνους ἐκείνῳ εἶναι , ἀλλὰ μᾶλλον ἑαυτῷ , καθάπερ οὐδὲ φίλος , εἰ θεραπεύει αὐτὸν διά τινα χρῆσιν . 
ὅλως δ’ εὔνοια δῑ ἀρετὴν καὶ ἐπιείκειάν τινα γίνεται , ὅταν τῳ φανῇ καλός τις ἢ ἀνδρεῖος ἤ τι τοιοῦτον , καθάπερ καὶ ἐπὶ τῶν ἀγωνιστῶν εἴπομεν . 
φιλικὸν δὲ καὶ ἡ ὁμόνοια φαίνεται . 
διόπερ οὐκ ἔστιν ὁμοδοξία · τοῦτο μὲν γὰρ καὶ ἀγνοοῦσιν ἀλλήλους ὑπάρξειεν ἄν · οὐδὲ τοὺς περὶ ὁτουοῦν ὁμογνωμονοῦντας ὁμονοεῖν φασίν , οἷον τοὺς περὶ τῶν οὐρανίων (οὐ γὰρ φιλικὸν τὸ περὶ τούτων ὁμονοεῖν) , ἀλλὰ τὰς πόλεις ὁμονοεῖν φασίν , ὅταν περὶ τῶν συμφερόντων ὁμογνωμονῶσι καὶ ταὐτὰ προαιρῶνται καὶ πράττωσι τὰ κοινῇ δόξαντα . 
περὶ τὰ πρακτὰ δὴ ὁμονοοῦσιν , καὶ τούτων περὶ τὰ ἐν μεγέθει καὶ ἐνδεχόμενα ἀμφοῖν ὑπάρχειν ἢ πᾶσιν , οἷον αἱ πόλεις , ὅταν πᾶσι δοκῇ τὰς ἀρχὰς αἱρετὰς εἶναι , ἢ συμμαχεῖν Λακεδαιμονίοις , ἢ ἄρχειν Πιττακὸν ὅτε καὶ αὐτὸς ἤθελεν . 
ὅταν δ’ ἑκάτερος ἑαυτὸν βούληται , ὥσπερ οἱ ἐν ταῖς Φοινίσσαις , στασιάζουσιν · οὐ γάρ ἐστιν ὁμονοεῖν τὸ αὐτὸ ἑκάτερον ἐννοεῖν ὁδήποτε , ἀλλὰ τὸ ἐν τῷ αὐτῷ , οἷον ὅταν καὶ ὁ δῆμος 
καὶ οἱ ἐπιεικεῖς τοὺς ἀρίστους ἄρχειν · οὕτω γὰρ πᾶσι γίνεται οὗ ἐφίενται . 
πολιτικὴ δὴ φιλία φαίνεται ἡ ὁμόνοια , καθάπερ καὶ λέγεται · περὶ τὰ συμφέροντα γάρ ἐστι καὶ τὰ εἰς τὸν βίον ἥκοντα . 
ἔστι δ’ ἡ τοιαύτη ὁμόνοια ἐν τοῖς ἐπιεικέσιν · οὗτοι γὰρ καὶ ἑαυτοῖς ὁμονοοῦσι καὶ ἀλλήλοις , ἐπὶ τῶν αὐτῶν ὄντες ὡς εἰπεῖν (τῶν τοιούτων γὰρ μένει τὰ βουλήματα καὶ οὐ μεταρρεῖ ὥσπερ εὔριπος) , βούλονταί τε τὰ δίκαια καὶ τὰ συμφέροντα , τούτων δὲ καὶ κοινῇ ἐφίενται . 
τοὺς δὲ φαύλους οὐχ οἷόν τε ὁμονοεῖν πλὴν ἐπὶ μικρόν , καθάπερ καὶ φίλους εἶναι , πλεονεξίας ἐφιεμένους ἐν τοῖς ὠφελίμοις , ἐν δὲ τοῖς πόνοις καὶ ταῖς λειτουργίαις ἐλλείποντας · ἑαυτῷ δ’ ἕκαστος βουλόμενος ταῦτα τὸν πέλας ἐξετάζει καὶ κωλύει · μὴ γὰρ τηρούντων τὸ κοινὸν ἀπόλλυται . 
συμβαίνει οὖν αὐτοῖς στασιάζειν , ἀλλήλους μὲν ἐπαναγκάζοντας , αὐτοὺς δὲ μὴ βουλομένους τὰ δίκαια ποιεῖν . 
οἱ δ’ εὐεργέται τοὺς εὐεργετηθέντας δοκοῦσι μᾶλλον φιλεῖν ἢ οἱ εὖ παθόντες τοὺς δράσαντας , καὶ ὡς παρὰ λόγον γινόμενον ἐπιζητεῖται . 
τοῖς μὲν οὖν πλείστοις φαίνεται ὅτι οἳ μὲν ὀφείλουσι τοῖς δὲ ὀφείλεται · καθάπερ οὖν ἐπὶ τῶν δανείων οἱ μὲν ὀφείλοντες βούλονται μὴ εἶναι οἷς ὀφείλουσιν , οἱ δὲ δανείσαντες καὶ ἐπιμελοῦνται τῆς τῶν ὀφειλόντων σωτηρίας , οὕτω καὶ τοὺς εὐεργετήσαντας βούλεσθαι εἶναι τοὺς παθόντας ὡς κομιουμένους τὰς χάριτας , τοῖς δ’ οὐκ εἶναι ἐπιμελὲς τὸ ἀνταποδοῦναι . 
Ἐπίχαρμος μὲν οὖν τάχ’ ἂν φαίη ταῦτα λέγειν αὐτοὺς ἐκ πονηροῦ θεωμένους , ἔοικε δ’ ἀνθρωπικῷ · ἀμνήμονες γὰρ οἱ πολλοί , καὶ μᾶλλον εὖ πάσχειν ἢ ποιεῖν ἐφίενται . 
δόξειε δ’ ἂν φυσικώτερον εἶναι τὸ αἴτιον , καὶ οὐδ’ ὅμοιον τὸ περὶ τοὺς δανείσαντας · οὐ γάρ ἐστι φίλησις περὶ ἐκείνους , ἀλλὰ τοῦ σῴζεσθαι βούλησις τῆς κομιδῆς ἕνεκα · οἱ δ’ εὖ πεποιηκότες φιλοῦσι καὶ ἀγαπῶσι τοὺς πεπονθότας κἂν μηδὲν ὦσι χρήσιμοι μηδ’ εἰς ὕστερον γένοιντ’ ἄν . 
ὅπερ καὶ ἐπὶ τῶν τεχνιτῶν συμβέβηκεν · πᾶς γὰρ τὸ οἰκεῖον ἔργον ἀγαπᾷ μᾶλλον ἢ ἀγαπηθείη ἂν ὑπὸ τοῦ ἔργου ἐμψύχου γενομένου · 
μάλιστα δ’ ἴσως τοῦτο περὶ τοὺς ποιητὰς συμβαίνει · ὑπεραγαπῶσι γὰρ οὗτοι τὰ οἰκεῖα ποιήματα , στέργοντες ὥσπερ τέκνα . 
τοιούτῳ δὴ ἔοικε καὶ τὸ τῶν εὐεργετῶν · τὸ γὰρ εὖ πεπονθὸς ἔργον ἐστὶν αὐτῶν · τοῦτο δὴ ἀγαπῶσι μᾶλλον ἢ τὸ ἔργον τὸν ποιήσαντα . 
τούτου δ’ αἴτιον ὅτι τὸ εἶναι πᾶσιν αἱρετὸν καὶ φιλητόν , ἐσμὲν δ’ ἐνεργείᾳ (τῷ ζῆν γὰρ καὶ πράττειν) , ἐνεργείᾳ δὲ ὁ ποιήσας τὸ ἔργον ἔστι πως · στέργει δὴ τὸ ἔργον , διότι καὶ τὸ εἶναι . 
τοῦτο δὲ φυσικόν · ὃ γάρ ἐστι δυνάμει , τοῦτο ἐνεργείᾳ τὸ ἔργον μηνύει . 
ἅμα δὲ καὶ τῷ μὲν εὐεργέτῃ καλὸν τὸ κατὰ τὴν πρᾶξιν , ὥστε χαίρειν ἐν ᾧ τοῦτο , τῷ δὲ παθόντι οὐδὲν καλὸν ἐν τῷ δράσαντι , ἀλλ’ εἴπερ , συμφέρον · τοῦτο δ’ ἧττον ἡδὺ καὶ φιλητόν . 
ἡδεῖα δ’ ἐστὶ τοῦ μὲν παρόντος ἡ ἐνέργεια , τοῦ δὲ μέλλοντος ἡ ἐλπίς , τοῦ δὲ γεγενημένου ἡ μνήμη · ἥδιστον δὲ τὸ κατὰ τὴν ἐνέργειαν , καὶ φιλητὸν ὁμοίως . 
τῷ μὲν οὖν πεποιηκότι μένει τὸ ἔργον (τὸ καλὸν γὰρ πολυχρόνιον) , τῷ δὲ παθόντι τὸ χρήσιμον παροίχεται . 
ἥ τε μνήμη τῶν μὲν καλῶν ἡδεῖα , τῶν δὲ χρησίμων οὐ πάνυ ἢ ἧττον · ἡ προσδοκία δ’ ἀνάπαλιν ἔχειν ἔοικεν . 
καὶ ἡ μὲν φίλησις ποιήσει ἔοικεν , τὸ φιλεῖσθαι δὲ τῷ πάσχειν · τοῖς ὑπερέχουσι δὲ περὶ τὴν πρᾶξιν ἕπεται τὸ φιλεῖν καὶ τὰ φιλικά . 
ἔτι δὲ τὰ ἐπιπόνως γενόμενα πάντες μᾶλλον στέργουσιν , οἷον καὶ τὰ χρήματα οἱ κτησάμενοι τῶν παραλαβόντων · δοκεῖ δὲ τὸ μὲν εὖ πάσχειν ἄπονον εἶναι , τὸ δ’ εὖ ποιεῖν ἐργῶδες . 
διὰ ταῦτα δὲ καὶ αἱ μητέρες φιλοτεκνότεραι · ἐπιπονωτέρα γὰρ ἡ γέννησις , καὶ μᾶλλον ἴσασιν ὅτι αὑτῶν . 
δόξειε δ’ ἂν τοῦτο καὶ τοῖς εὐεργέταις οἰκεῖον εἶναι . 
ἀπορεῖται δὲ καὶ πότερον δεῖ φιλεῖν ἑαυτὸν μάλιστα ἢ ἄλλον τινά . 
ἐπιτιμῶσι γὰρ τοῖς ἑαυτοὺς μάλιστ’ ἀγαπῶσι , καὶ ὡς ἐν αἰσχρῷ φιλαύτους ἀποκαλοῦσι , δοκεῖ τε ὁ μὲν φαῦλος ἑαυτοῦ χάριν πάντα πράττειν , καὶ ὅσῳ ἂν μοχθηρότερος ᾖ , τοσούτῳ μᾶλλον—ἐγκαλοῦσι δὴ αὐτῷ οἷον ὅτι οὐδὲν ἀφ’ ἑαυτοῦ πράττει—ὁ δ’ ἐπιεικὴς διὰ τὸ καλόν , καὶ ὅσῳ ἂν βελτίων ᾖ , μᾶλλον διὰ τὸ καλόν , καὶ φίλου ἕνεκα , τὸ δ’ αὑτοῦ παρίησιν . 
τοῖς λόγοις δὲ τούτοις τὰ ἔργα διαφωνεῖ , οὐκ ἀλόγως . 
φασὶ γὰρ δεῖν φιλεῖν μάλιστα τὸν μάλιστα φίλον , φίλος δὲ μάλιστα ὁ βουλόμενος ᾧ βούλεται τἀγαθὰ ἐκείνου ἕνεκα , καὶ εἰ μηδεὶς εἴσεται · ταῦτα δ’ ὑπάρχει μάλιστ’ αὐτῷ πρὸς αὑτόν , καὶ τὰ λοιπὰ δὴ πάνθ’ οἷς ὁ φίλος ὁρίζεται · εἴρηται γὰρ ὅτι ἀπ’ αὐτοῦ πάντα τὰ φιλικὰ καὶ πρὸς τοὺς ἄλλους διήκει . 
καὶ αἱ παροιμίαι δὲ πᾶσαι ὁμογνωμονοῦσιν , οἷον τὸ “μία ψυχή” 
καὶ “κοινὰ τὰ φίλων” 
καὶ “ἰσότης φιλότης” 
καὶ “γόνυ κνήμης ἔγγιον · ” 
πάντα γὰρ ταῦτα πρὸς αὑτὸν μάλιστ’ ἂν ὑπάρχοι · μάλιστα γὰρ φίλος αὑτῷ · καὶ φιλητέον δὴ μάλισθ’ ἑαυτόν . 
ἀπορεῖται δὴ εἰκότως ποτέροις χρεὼν ἕπεσθαι , ἀμφοῖν ἐχόντοιν τὸ πιστόν . 
ἴσως οὖν τοὺς τοιούτους δεῖ τῶν λόγων διαιρεῖν καὶ διορίζειν ἐφ’ ὅσον ἑκάτεροι καὶ πῇ ἀληθεύουσιν . 
εἰ δὴ λάβοιμεν τὸ φίλαυτον πῶς ἑκάτεροι λέγουσιν , τάχ’ ἂν γένοιτο δῆλον . 
οἱ μὲν οὖν εἰς ὄνειδος ἄγοντες αὐτὸ φιλαύτους καλοῦσι τοὺς ἑαυτοῖς ἀπονέμοντας τὸ πλεῖον ἐν χρήμασι καὶ τιμαῖς καὶ ἡδοναῖς ταῖς σωματικαῖς · τούτων γὰρ οἱ πολλοὶ ὀρέγονται , καὶ ἐσπουδάκασι περὶ αὐτὰ ὡς ἄριστα ὄντα , διὸ καὶ περιμάχητά ἐστιν . 
οἱ δὴ περὶ ταῦτα πλεονέκται χαρίζονται ταῖς ἐπιθυμίαις καὶ ὅλως τοῖς πάθεσι καὶ τῷ ἀλόγῳ τῆς ψυχῆς · τοιοῦτοι δ’ εἰσὶν οἱ πολλοί · διὸ καὶ ἡ προσηγορία γεγένηται ἀπὸ τοῦ πολλοῦ φαύλου ὄντος · δικαίως δὴ τοῖς οὕτω φιλαύτοις ὀνειδίζεται . 
ὅτι δὲ τοὺς τὰ τοιαῦθ’ αὑτοῖς ἀπονέμοντας εἰώθασι λέγειν οἱ πολλοὶ φιλαύτους , οὐκ ἄδηλον · εἰ γάρ τις ἀεὶ σπουδάζοι τὰ δίκαια πράττειν αὐτὸς μάλιστα πάντων ἢ τὰ σώφρονα ἢ ὁποιαοῦν ἄλλα τῶν κατὰ τὰς ἀρετάς , καὶ ὅλως ἀεὶ τὸ καλὸν ἑαυτῷ περιποιοῖτο , οὐδεὶς ἐρεῖ τοῦτον φίλαυτον οὐδὲ ψέξει . 
δόξειε δ’ ἂν ὁ τοιοῦτος μᾶλλον εἶναι φίλαυτος · ἀπονέμει γοῦν ἑαυτῷ τὰ κάλλιστα καὶ μάλιστ’ ἀγαθά , καὶ χαρίζεται ἑαυτοῦ τῷ κυριωτάτῳ , καὶ πάντα τούτῳ πείθεται · ὥσπερ δὲ καὶ πόλις τὸ κυριώτατον μάλιστ’ εἶναι δοκεῖ καὶ πᾶν ἄλλο σύστημα , οὕτω καὶ ἄνθρωπος · καὶ φίλαυτος δὴ μάλιστα ὁ τοῦτο ἀγαπῶν καὶ τούτῳ χαριζόμενος . 
καὶ ἐγκρατὴς δὲ καὶ ἀκρατὴς λέγεται τῷ κρατεῖν τὸν νοῦν ἢ μή , ὡς τούτου ἑκάστου ὄντος · 
καὶ πεπραγέναι δοκοῦσιν αὐτοὶ καὶ ἑκουσίως τὰ μετὰ λόγου μάλιστα . 
ὅτι μὲν οὖν τοῦθ’ ἕκαστός ἐστιν ἢ μάλιστα , οὐκ ἄδηλον , καὶ ὅτι ὁ ἐπιεικὴς μάλιστα τοῦτ’ ἀγαπᾷ . 
διὸ φίλαυτος μάλιστ’ ἂν εἴη , καθ’ ἕτερον εἶδος τοῦ ὀνειδιζομένου , καὶ διαφέρων τοσοῦτον ὅσον τὸ κατὰ λόγον ζῆν τοῦ κατὰ πάθος , καὶ ὀρέγεσθαι ἢ τοῦ καλοῦ ἢ τοῦ δοκοῦντος συμφέρειν . 
τοὺς μὲν οὖν περὶ τὰς καλὰς πράξεις διαφερόντως σπουδάζοντας πάντες ἀποδέχονται καὶ ἐπαινοῦσιν · πάντων δὲ ἁμιλλωμένων πρὸς τὸ καλὸν καὶ διατεινομένων τὰ κάλλιστα πράττειν κοινῇ τ’ ἂν πάντ’ εἴη τὰ δέοντα καὶ ἰδίᾳ ἑκάστῳ τὰ μέγιστα τῶν ἀγαθῶν , εἴπερ ἡ ἀρετὴ τοιοῦτόν ἐστιν . 
ὥστε τὸν μὲν ἀγαθὸν δεῖ φίλαυτον εἶναι (καὶ γὰρ αὐτὸς ὀνήσεται τὰ καλὰ πράττων καὶ τοὺς ἄλλους ὠφελήσεἰ , τὸν δὲ μοχθηρὸν οὐ δεῖ · βλάψει γὰρ καὶ ἑαυτὸν καὶ τοὺς πέλας , φαύλοις πάθεσιν ἑπόμενος . 
τῷ μοχθηρῷ μὲν οὖν διαφωνεῖ ἃ δεῖ πράττειν καὶ ἃ πράττει · ὁ δ’ ἐπιεικής , ἃ δεῖ , ταῦτα καὶ πράττει · πᾶς γὰρ νοῦς αἱρεῖται τὸ βέλτιστον ἑαυτῷ , ὁ δ’ ἐπιεικὴς πειθαρχεῖ τῷ νῷ . 
ἀληθὲς δὲ περὶ τοῦ σπουδαίου καὶ τὸ τῶν φίλων ἕνεκα πολλὰ πράττειν καὶ τῆς πατρίδος , κἂν δέῃ ὑπεραποθνήσκειν · προήσεται γὰρ καὶ χρήματα καὶ τιμὰς καὶ ὅλως τὰ περιμάχητα ἀγαθά , περιποιούμενος ἑαυτῷ τὸ καλόν · ὀλίγον γὰρ χρόνον ἡσθῆναι σφόδρα μᾶλλον ἕλοιτ’ ἂν ἢ πολὺν ἠρέμα , καὶ βιῶσαι καλῶς ἐνιαυτὸν ἢ πόλλ’ ἔτη τυχόντως , καὶ μίαν πρᾶξιν καλὴν καὶ μεγάλην ἢ πολλὰς καὶ μικράς . 
τοῖς δ’ ὑπεραποθνήσκουσι τοῦτ’ ἴσως συμβαίνει · αἱροῦνται δὴ μέγα καλὸν ἑαυτοῖς . 
καὶ χρήματα προοῖντ’ ἂν ἐφ’ ᾧ πλείονα λήψονται οἱ φίλοι · γίνεται γὰρ τῷ μὲν φίλῳ χρήματα , αὐτῷ δὲ τὸ καλόν · τὸ δὴ μεῖζον ἀγαθὸν ἑαυτῷ ἀπονέμει . 
καὶ περὶ τιμὰς δὲ καὶ ἀρχὰς ὁ αὐτὸς τρόπος · πάντα γὰρ τῷ φίλῳ ταῦτα προήσεται · καλὸν γὰρ αὐτῷ τοῦτο καὶ ἐπαινετόν . 
εἰκότως δὴ δοκεῖ σπουδαῖος εἶναι , ἀντὶ πάντων αἱρούμενος τὸ καλόν . 
ἐνδέχεται δὲ καὶ πράξεις τῷ φίλῳ προΐεσθαι , καὶ εἶναι κάλλιον τοῦ αὐτὸν πρᾶξαι τὸ αἴτιον τῷ φίλῳ γενέσθαι . 
ἐν πᾶσι δὴ τοῖς ἐπαινετοῖς ὁ σπουδαῖος φαίνεται ἑαυτῷ τοῦ καλοῦ πλέον νέμων . 
οὕτω μὲν οὖν φίλαυτον εἶναι δεῖ , καθάπερ εἴρηται · ὡς δ’ οἱ πολλοί , οὐ χρή . 
ἀμφισβητεῖται δὲ καὶ περὶ τὸν εὐδαίμονα , εἰ δεήσεται φίλων ἢ μή . 
οὐθὲν γάρ φασι δεῖν φίλων τοῖς μακαρίοις καὶ αὐτάρκεσιν · ὑπάρχειν γὰρ αὐτοῖς τἀγαθά · αὐτάρκεις οὖν ὄντας οὐδενὸς προσδεῖσθαι , τὸν δὲ φίλον , ἕτερον αὐτὸν ὄντα , πορίζειν ἃ δῑ αὑτοῦ ἀδυνατεῖ · ὅθεν ὅταν ὁ δαίμων εὖ διδῷ , τί δεῖ φίλων ; ευρ . 
ορεστ . 
665 ἔοικε δ’ ἀτόπῳ τὸ πάντ’ ἀπονέμοντας τἀγαθὰ τῷ εὐδαίμονι φίλους μὴ ἀποδιδόναι , ὃ δοκεῖ τῶν ἐκτὸς ἀγαθῶν μέγιστον εἶναι . 
εἴ τε φίλου μᾶλλόν ἐστι τὸ εὖ ποιεῖν ἢ πάσχειν , καὶ ἔστι τοῦ ἀγαθοῦ καὶ τῆς ἀρετῆς τὸ εὐεργετεῖν , κάλλιον δ’ εὖ ποιεῖν φίλους ὀθνείων , τῶν εὖ πεισομένων δεήσεται ὁ σπουδαῖος . 
διὸ καὶ ἐπιζητεῖται πότερον ἐν εὐτυχίαις μᾶλλον δεῖ φίλων ἢ ἐν ἀτυχίαις , ὡς καὶ τοῦ ἀτυχοῦντος δεομένου τῶν εὐεργετησόντων καὶ τῶν εὐτυχούντων οὓς εὖ ποιήσουσιν . 
ἄτοπον δ’ ἴσως καὶ τὸ μονώτην ποιεῖν τὸν μακάριον · οὐδεὶς γὰρ ἕλοιτ’ ἂν καθ’ αὑτὸν τὰ πάντ’ ἔχειν ἀγαθά · πολιτικὸν γὰρ ὁ ἄνθρωπος καὶ συζῆν πεφυκός . 
καὶ τῷ εὐδαίμονι δὴ τοῦθ’ ὑπάρχει · τὰ γὰρ τῇ φύσει ἀγαθὰ ἔχει , δῆλον δ’ ὡς μετὰ φίλων καὶ ἐπιεικῶν κρεῖττον ἢ μετ’ ὀθνείων καὶ τῶν τυχόντων συνημερεύειν . 
δεῖ ἄρα τῷ εὐδαίμονι φίλων . 
τί οὖν λέγουσιν οἱ πρῶτοι , καὶ πῇ ἀληθεύουσιν ; 
ἢ ὅτι οἱ πολλοὶ φίλους οἴονται τοὺς χρησίμους εἶναι ; 
τῶν τοιούτων μὲν οὖν οὐδὲν δεήσεται ὁ μακάριος , ἐπειδὴ τἀγαθὰ ὑπάρχει αὐτῷ · οὐδὲ δὴ τῶν διὰ τὸ ἡδύ , ἢ ἐπὶ μικρόν (ἡδὺς γὰρ ὁ βίος ὢν οὐδὲν δεῖται ἐπεισάκτου ἡδονῆς) · οὐ δεόμενος δὲ τῶν τοιούτων φίλων οὐ δοκεῖ δεῖσθαι φίλων . 
τὸ δ’ οὐκ ἔστιν ἴσως ἀληθές . 
ἐν ἀρχῇ γὰρ εἴρηται ὅτι ἡ εὐδαιμονία ἐνέργειά τις ἐστίν , ἡ δ’ ἐνέργεια δῆλον ὅτι γίνεται καὶ οὐχ ὑπάρχει ὥσπερ κτῆμά τι . 
εἰ δὲ τὸ εὐδαιμονεῖν ἐστὶν ἐν τῷ ζῆν καὶ ἐνεργεῖν , τοῦ δ’ ἀγαθοῦ ἡ ἐνέργεια σπουδαία καὶ ἡδεῖα καθ’ αὑτήν , καθάπερ ἐν ἀρχῇ εἴρηται , ἔστι δὲ καὶ τὸ οἰκεῖον τῶν ἡδέων , θεωρεῖν δὲ μᾶλλον τοὺς πέλας δυνάμεθα ἢ ἑαυτοὺς καὶ τὰς ἐκείνων πράξεις ἢ τὰς οἰκείας , αἱ τῶν σπουδαίων δὲ πράξεις φίλων ὄντων ἡδεῖαι τοῖς ἀγαθοῖς 
(ἄμφω γὰρ ἔχουσι τὰ τῇ φύσει ἡδέἀ · ὁ μακάριος δὴ φίλων τοιούτων δεήσεται , εἴπερ θεωρεῖν προαιρεῖται πράξεις ἐπιεικεῖς καὶ οἰκείας , τοιαῦται δ’ αἱ τοῦ ἀγαθοῦ φίλου ὄντος . 
οἴονταί τε δεῖν ἡδέως ζῆν τὸν εὐδαίμονα . 
μονώτῃ μὲν οὖν χαλεπὸς ὁ βίος · οὐ γὰρ ῥᾴδιον καθ’ αὑτὸν ἐνεργεῖν συνεχῶς , μεθ’ ἑτέρων δὲ καὶ πρὸς ἄλλους ῥᾷον . 
ἔσται οὖν ἡ ἐνέργεια συνεχεστέρα , ἡδεῖα οὖσα καθ’ αὑτήν , ὃ δεῖ περὶ τὸν μακάριον εἶναι · ὁ γὰρ σπουδαῖος , ᾗ σπουδαῖος , ταῖς κατ’ ἀρετὴν πράξεσι χαίρει , ταῖς δ’ ἀπὸ κακίας δυσχεραίνει , καθάπερ ὁ μουσικὸς τοῖς καλοῖς μέλεσιν ἥδεται , ἐπὶ δὲ τοῖς φαύλοις λυπεῖται . 
γίνοιτο δ’ ἂν καὶ ἄσκησίς τις τῆς ἀρετῆς ἐκ τοῦ συζῆν τοῖς ἀγαθοῖς , καθάπερ καὶ Θέογνίς φησιν . 
φυσικώτερον δ’ ἐπισκοποῦσιν ἔοικεν ὁ σπουδαῖος φίλος τῷ σπουδαίῳ τῇ φύσει αἱρετὸς εἶναι . 
τὸ γὰρ τῇ φύσει ἀγαθὸν εἴρηται ὅτι τῷ σπουδαίῳ ἀγαθὸν καὶ ἡδύ ἐστι καθ’ αὑτό . 
τὸ δὲ ζῆν ὁρίζονται τοῖς ζῴοις δυνάμει αἰσθήσεως , ἀνθρώποις δ’ αἰσθήσεως ἢ νοήσεως · ἡ δὲ δύναμις εἰς τὴν ἐνέργειαν ἀνάγεται , τὸ δὲ κύριον ἐν τῇ ἐνεργείᾳ · ἔοικε δὴ τὸ ζῆν εἶναι κυρίως τὸ αἰσθάνεσθαι ἢ νοεῖν . 
τὸ δὲ ζῆν τῶν καθ’ αὑτὸ ἀγαθῶν καὶ ἡδέων · ὡρισμένον γάρ , τὸ δ’ ὡρισμένον τῆς τἀγαθοῦ φύσεως · τὸ δὲ τῇ φύσει ἀγαθὸν καὶ τῷ ἐπιεικεῖ · διόπερ ἔοικε πᾶσιν ἡδὺ εἶναι · οὐ δεῖ δὲ λαμβάνειν μοχθηρὰν ζωὴν καὶ διεφθαρμένην , οὐδ’ ἐν λύπαις · ἀόριστος γὰρ ἡ τοιαύτη , καθάπερ τὰ ὑπάρχοντα αὐτῇ . 
ἐν τοῖς ἐχομένοις δὲ περὶ τῆς λύπης ἔσται φανερώτερον . 
εἰ δ’ αὐτὸ τὸ ζῆν ἀγαθὸν καὶ ἡδύ (ἔοικε δὲ καὶ ἐκ τοῦ πάντας ὀρέγεσθαι αὐτοῦ , καὶ μάλιστα τοὺς ἐπιεικεῖς καὶ μακαρίους · τούτοις γὰρ ὁ βίος αἱρετώτατος , καὶ ἡ τούτων μακαριωτάτη ζωἤ , ὁ δ’ ὁρῶν ὅτι ὁρᾷ αἰσθάνεται καὶ ὁ ἀκούων ὅτι ἀκούει καὶ ὁ βαδίζων ὅτι βαδίζει , καὶ ἐπὶ τῶν ἄλλων ὁμοίως ἔστι τι τὸ αἰσθανόμενον ὅτι ἐνεργοῦμεν , ὥστε ἂν αἰσθανώμεθ’ , ὅτι αἰσθανόμεθα , κἂν νοῶμεν , ὅτι νοοῦμεν , τὸ δ’ ὅτι αἰσθανόμεθα ἢ νοοῦμεν , ὅτι ἐσμέν (τὸ γὰρ εἶναι ἦν αἰσθάνεσθαι ἢ νοεῖν) , 
τὸ δ’ αἰσθάνεσθαι ὅτι ζῇ , τῶν ἡδέων καθ’ αὑτό (φύσει γὰρ ἀγαθὸν ζωή , τὸ δ’ ἀγαθὸν ὑπάρχον ἐν ἑαυτῷ αἰσθάνεσθαι ἡδὔ , αἱρετὸν δὲ τὸ ζῆν καὶ μάλιστα τοῖς ἀγαθοῖς , ὅτι τὸ εἶναι ἀγαθόν ἐστιν αὐτοῖς καὶ ἡδύ (συναισθανόμενοι γὰρ τοῦ καθ’ αὑτὸ ἀγαθοῦ ἥδονταἰ , ὡς δὲ πρὸς ἑαυτὸν ἔχει ὁ σπουδαῖος , καὶ πρὸς τὸν φίλον (ἕτερος γὰρ αὐτὸς ὁ φίλος ἐστίν) · καθάπερ οὖν τὸ αὐτὸν εἶναι αἱρετόν ἐστιν ἑκάστῳ , οὕτω καὶ τὸ τὸν φίλον , ἢ παραπλησίως . 
τὸ δ’ εἶναι ἦν αἱρετὸν διὰ τὸ αἰσθάνεσθαι αὑτοῦ ἀγαθοῦ ὄντος , ἡ δὲ τοιαύτη αἴσθησις ἡδεῖα καθ’ ἑαυτήν . 
συναισθάνεσθαι ἄρα δεῖ καὶ τοῦ φίλου ὅτι ἔστιν , τοῦτο δὲ γίνοιτ’ ἂν ἐν τῷ συζῆν καὶ κοινωνεῖν λόγων καὶ διανοίας · οὕτω γὰρ ἂν δόξειε τὸ συζῆν ἐπὶ τῶν ἀνθρώπων λέγεσθαι , καὶ οὐχ ὥσπερ ἐπὶ τῶν βοσκημάτων τὸ ἐν τῷ αὐτῷ νέμεσθαι . 
εἰ δὴ τῷ μακαρίῳ τὸ εἶναι αἱρετόν ἐστι καθ’ αὑτό , ἀγαθὸν τῇ φύσει ὂν καὶ ἡδύ , παραπλήσιον δὲ καὶ τὸ τοῦ φίλου ἐστίν , κἂν ὁ φίλος τῶν αἱρετῶν εἴη . 
ὃ δ’ ἐστὶν αὐτῷ αἱρετόν , τοῦτο δεῖ ὑπάρχειν αὐτῷ , ἢ ταύτῃ ἐνδεὴς ἔσται . 
δεήσει ἄρα τῷ εὐδαιμονήσοντι φίλων σπουδαίων . 
ἆρ’ οὖν ὡς πλείστους φίλους ποιητέον , ἢ καθάπερ ἐπὶ τῆς ξενίας ἐμμελῶς εἰρῆσθαι δοκεῖ μήτε πολύξεινος μήτ’ ἄξεινος , ηες . 
ωδ 715 καὶ ἐπὶ τῆς φιλίας ἁρμόσει μήτ’ ἄφιλον εἶναι μήτ’ αὖ πολύφιλον καθ’ ὑπερβολήν ; 
τοῖς μὲν δὴ πρὸς χρῆσιν κἂν πάνυ δόξειεν ἁρμόζειν τὸ λεχθέν · πολλοῖς γὰρ ἀνθυπηρετεῖν ἐπίπονον , καὶ οὐχ ἱκανὸς ὁ βίος αὐτὸ [τοῦτο] 
πράττειν . 
οἱ πλείους δὴ τῶν πρὸς τὸν οἰκεῖον βίον ἱκανῶν περίεργοι καὶ ἐμπόδιοι πρὸς τὸ καλῶς ζῆν · οὐθὲν οὖν δεῖ αὐτῶν . 
καὶ οἱ πρὸς ἡδονὴν δὲ ἀρκοῦσιν ὀλίγοι , καθάπερ ἐν τῇ τροφῇ τὸ ἥδυσμα . 
τοὺς δὲ σπουδαίους πότερον πλείστους κατ’ ἀριθμόν , ἢ ἔστι τι μέτρον καὶ φιλικοῦ πλήθους , ὥσπερ πόλεως ; 
οὔτε γὰρ ἐκ δέκα ἀνθρώπων γένοιτ’ ἂν πόλις , οὔτ’ ἐκ δέκα μυριάδων ἔτι πόλις ἐστίν . 
τὸ δὲ ποσὸν οὐκ ἔστιν ἴσως ἕν τι , ἀλλὰ πᾶν τὸ μεταξὺ τινῶν ὡρισμένων . 
καὶ φίλων δή ἐστι πλῆθος ὡρισμένον , καὶ ἴσως οἱ πλεῖστοι μεθ’ ὧν ἂν δύναιτό τις συζῆν (τοῦτο γὰρ ἐδόκει φιλικώτατον εἶναἰ · ὅτι δ’ οὐχ οἷόν τε πολλοῖς συζῆν καὶ διανέμειν ἑαυτόν , οὐκ ἄδηλον . 
ἔτι δὲ κἀκείνους δεῖ ἀλλήλοις φίλους εἶναι , εἰ μέλλουσι πάντες μετ’ ἀλλήλων συνημερεύειν · τοῦτο δ’ ἐργῶδες ἐν πολλοῖς ὑπάρχειν . 
χαλεπὸν δὲ γίνεται καὶ τὸ συγχαίρειν καὶ τὸ συναλγεῖν οἰκείως πολλοῖς · εἰκὸς γὰρ συμπίπτειν ἅμα τῷ μὲν συνήδεσθαι τῷ δὲ συνάχθεσθαι . 
ἴσως οὖν εὖ ἔχει μὴ ζητεῖν ὡς πολυφιλώτατον εἶναι , ἀλλὰ τοσούτους ὅσοι εἰς τὸ συζῆν ἱκανοί · οὐδὲ γὰρ ἐνδέχεσθαι δόξειεν ἂν πολλοῖς εἶναι φίλον σφόδρα . 
διόπερ οὐδ’ ἐρᾶν πλειόνων · ὑπερβολὴ γάρ τις εἶναι βούλεται φιλίας , τοῦτο δὲ πρὸς ἕνα · καὶ τὸ σφόδρα δὴ πρὸς ὀλίγους . 
οὕτω δ’ ἔχειν ἔοικε καὶ ἐπὶ τῶν πραγμάτων · οὐ γίνονται γὰρ φίλοι πολλοὶ κατὰ τὴν ἑταιρικὴν φιλίαν , αἱ δ’ ὑμνούμεναι ἐν δυσὶ λέγονται . 
οἱ δὲ πολύφιλοι καὶ πᾶσιν οἰκείως ἐντυγχάνοντες οὐδενὶ δοκοῦσιν εἶναι φίλοι , πλὴν πολιτικῶς , οὓς καὶ καλοῦσιν ἀρέσκους . 
πολιτικῶς μὲν οὖν ἔστι πολλοῖς εἶναι φίλον καὶ μὴ ἄρεσκον ὄντα , ἀλλ’ ὡς ἀληθῶς ἐπιεικῆ · δῑ ἀρετὴν δὲ καὶ δῑ αὐτοὺς οὐκ ἔστι πρὸς πολλούς , ἀγαπητὸν δὲ καὶ ὀλίγους εὑρεῖν τοιούτους . 
πότερον δ’ ἐν εὐτυχίαις μᾶλλον φίλων δεῖ ἢ ἐν δυστυχίαις ; 
ἐν ἀμφοῖν γὰρ ἐπιζητοῦνται · οἵ τε γὰρ ἀτυχοῦντες δέονται ἐπικουρίας , οἵ τ’ εὐτυχοῦντες συμβίων καὶ οὓς εὖ ποιήσουσιν · βούλονται γὰρ εὖ δρᾶν . 
ἀναγκαιότερον μὲν δὴ ἐν ταῖς ἀτυχίαις , διὸ τῶν χρησίμων ἐνταῦθα δεῖ , κάλλιον δ’ ἐν ταῖς εὐτυχίαις , διὸ καὶ τοὺς ἐπιεικεῖς ζητοῦσιν · τούτους γὰρ αἱρετώτερον εὐεργετεῖν καὶ μετὰ τούτων διάγειν . 
ἔστι γὰρ καὶ ἡ παρουσία αὐτὴ τῶν φίλων ἡδεῖα καὶ ἐν ταῖς εὐτυχίαις καὶ ἐν ταῖς δυστυχίαις . 
κουφίζονται γὰρ οἱ λυπούμενοι συναλγούντων τῶν φίλων . 
διὸ κἂν ἀπορήσειέν τις πότερον ὥσπερ βάρους μεταλαμβάνουσιν , ἢ τοῦτο μὲν οὔ , ἡ παρουσία δ’ αὐτῶν ἡδεῖα οὖσα καὶ ἡ ἔννοια τοῦ συναλγεῖν ἐλάττω τὴν λύπην ποιεῖ . 
εἰ μὲν οὖν διὰ ταῦτα ἢ δῑ ἄλλο τι κουφίζονται , ἀφείσθω · συμβαίνειν δ’ οὖν φαίνεται τὸ λεχθέν . 
ἔοικε δ’ ἡ παρουσία μικτή τις αὐτῶν εἶναι . 
αὐτὸ μὲν γὰρ τὸ ὁρᾶν τοὺς φίλους ἡδύ , 
ἄλλως τε καὶ ἀτυχοῦντι , καὶ γίνεταί τις ἐπικουρία πρὸς τὸ μὴ λυπεῖσθαι (παραμυθητικὸν γὰρ ὁ φίλος καὶ τῇ ὄψει καὶ τῷ λόγῳ , ἐὰν ᾖ ἐπιδέξιος · οἶδε γὰρ τὸ ἦθος καὶ ἐφ’ οἷς ἥδεται καὶ λυπεῖταἰ · τὸ δὲ λυπούμενον αἰσθάνεσθαι ἐπὶ ταῖς αὑτοῦ ἀτυχίαις λυπηρόν · πᾶς γὰρ φεύγει λύπης αἴτιος εἶναι τοῖς φίλοις . 
διόπερ οἱ μὲν ἀνδρώδεις τὴν φύσιν εὐλαβοῦνται συλλυπεῖν τοὺς φίλους αὑτοῖς , κἂν μὴ ὑπερτείνῃ τῇ ἀλυπίᾳ , τὴν ἐκείνοις γινομένην λύπην οὐχ ὑπομένει , ὅλως τε συνθρήνους οὐ προσίεται διὰ τὸ μηδ’ αὐτὸς εἶναι θρηνητικός · γύναια δὲ καὶ οἱ τοιοῦτοι ἄνδρες τοῖς συστένουσι χαίρουσι , καὶ φιλοῦσιν ὡς φίλους καὶ συναλγοῦντας . 
μιμεῖσθαι δ’ ἐν ἅπασι δεῖ δῆλον ὅτι τὸν βελτίω . 
ἡ δ’ ἐν ταῖς εὐτυχίαις τῶν φίλων παρουσία τήν τε διαγωγὴν ἡδεῖαν ἔχει καὶ τὴν ἔννοιαν ὅτι ἥδονται ἐπὶ τοῖς αὑτοῦ ἀγαθοῖς. . 
διὸ δόξειεν ἂν δεῖν εἰς μὲν τὰς εὐτυχίας καλεῖν τοὺς φίλους προθύμως (εὐεργετικὸν γὰρ εἶναι καλόν) , εἰς δὲ τὰς ἀτυχίας ὀκνοῦντα · μεταδιδόναι γὰρ ὡς ἥκιστα δεῖ τῶν κακῶν , ὅθεν τὸ “ἅλις ἐγὼ δυστυχῶν.” 
μάλιστα δὲ παρακλητέον ὅταν μέλλωσιν ὀλίγα ὀχληθέντες μεγάλ’ αὐτὸν ὠφελήσειν . 
ἰέναι δ’ ἀνάπαλιν ἴσως ἁρμόζει πρὸς μὲν τοὺς ἀτυχοῦντας ἄκλητον καὶ προθύμως (φίλου γὰρ εὖ ποιεῖν , καὶ μάλιστα τοὺς ἐν χρείᾳ καὶ [τὸ] 
μὴ ἀξιώσαντας · ἀμφοῖν γὰρ κάλλιον καὶ ἥδιον) , εἰς δὲ τὰς εὐτυχίας συνεργοῦντα μὲν προθύμως (καὶ γὰρ εἰς ταῦτα χρεία φίλων) , πρὸς εὐπάθειαν δὲ σχολαίως · οὐ γὰρ καλὸν τὸ προθυμεῖσθαι ὠφελεῖσθαι . 
δόξαν δ’ ἀηδίας ἐν τῷ διωθεῖσθαι ἴσως εὐλαβητέον · ἐνίοτε γὰρ συμβαίνει . 
ἡ παρουσία δὴ τῶν φίλων ἐν ἅπασιν αἱρετὴ φαίνεται . 
ἆρ’ οὖν , ὥσπερ τοῖς ἐρῶσι τὸ ὁρᾶν ἀγαπητότατόν ἐστι καὶ μᾶλλον αἱροῦνται ταύτην τὴν αἴσθησιν ἢ τὰς λοιπὰς ὡς κατὰ ταύτην μάλιστα τοῦ ἔρωτος ὄντος καὶ γινομένου , οὕτω καὶ τοῖς φίλοις αἱρετώτατόν ἐστι τὸ συζῆν ; 
κοινωνία γὰρ ἡ φιλία , καὶ ὡς πρὸς ἑαυτὸν ἔχει , οὕτω καὶ πρὸς τὸν φίλον · περὶ αὑτὸν δ’ ἡ αἴσθησις ὅτι ἔστιν αἱρετή , καὶ περὶ τὸν φίλον δή · ἡ δ’ ἐνέργεια γίνεται αὐτῆς ἐν τῷ συζῆν , 
ὥστ’ εἰκότως τούτου ἐφίενται . 
καὶ ὅ ποτ’ ἐστὶν ἑκάστοις τὸ εἶναι ἢ οὗ χάριν αἱροῦνται τὸ ζῆν , ἐν τούτῳ μετὰ τῶν φίλων βούλονται διάγειν · διόπερ οἳ μὲν συμπίνουσιν , οἳ δὲ συγκυβεύουσιν , ἄλλοι δὲ συγγυμνάζονται καὶ συγκυνηγοῦσιν ἢ συμφιλοσοφοῦσιν , ἕκαστοι ἐν τούτῳ συνημερεύοντες ὅ τι περ μάλιστ’ ἀγαπῶσι τῶν ἐν τῷ βίῳ · συζῆν γὰρ βουλόμενοι μετὰ τῶν φίλων , ταῦτα ποιοῦσι καὶ τούτων κοινωνοῦσιν οἷς οἴονται συζῆν . 
γίνεται οὖν ἡ μὲν τῶν φαύλων φιλία μοχθηρά (κοινωνοῦσι γὰρ φαύλων ἀβέβαιοι ὄντες , καὶ μοχθηροὶ δὲ γίνονται ὁμοιούμενοι ἀλλήλοις) , ἡ δὲ τῶν ἐπιεικῶν ἐπιεικής , συναυξανομένη ταῖς ὁμιλίαις · δοκοῦσι δὲ καὶ βελτίους γίνεσθαι ἐνεργοῦντες καὶ διορθοῦντες ἀλλήλους · ἀπομάττονται γὰρ παρ’ ἀλλήλων οἷς ἀρέσκονται , ὅθεν “ἐσθλῶν μὲν γὰρ ἄπ’ ἐσθλά.” 
περὶ μὲν οὖν φιλίας ἐπὶ τοσοῦτον εἰρήσθω · ἑπόμενον δ’ ἂν εἴη διελθεῖν περὶ ἡδονῆς . 
βοοκ 10 
μετὰ δὲ ταῦτα περὶ ἡδονῆς ἴσως ἕπεται διελθεῖν . 
μάλιστα γὰρ δοκεῖ συνῳκειῶσθαι τῷ γένει ἡμῶν , διὸ παιδεύουσι τοὺς νέους οἰακίζοντες ἡδονῇ καὶ λύπῃ · δοκεῖ δὲ καὶ πρὸς τὴν τοῦ ἤθους ἀρετὴν μέγιστον εἶναι τὸ χαίρειν οἷς δεῖ καὶ μισεῖν ἃ δεῖ . 
διατείνει γὰρ ταῦτα διὰ παντὸς τοῦ βίου , ῥοπὴν ἔχοντα καὶ δύναμιν πρὸς ἀρετήν τε καὶ τὸν εὐδαίμονα βίον · τὰ μὲν γὰρ ἡδέα προαιροῦνται , τὰ δὲ λυπηρὰ φεύγουσιν · ὑπὲρ δὲ τῶν τοιούτων ἥκιστ’ ἂν δόξειε παρετέον εἶναι , ἄλλως τε καὶ πολλὴν ἐχόντων ἀμφισβήτησιν . 
οἳ μὲν γὰρ τἀγαθὸν ἡδονὴν λέγουσιν , οἳ δ’ ἐξ ἐναντίας κομιδῇ φαῦλον , οἳ μὲν ἴσως πεπεισμένοι οὕτω καὶ ἔχειν , οἳ δὲ οἰόμενοι βέλτιον εἶναι πρὸς τὸν βίον ἡμῶν ἀποφαίνειν τὴν ἡδονὴν τῶν φαύλων , καὶ εἰ μὴ ἐστίν · ῥέπειν γὰρ τοὺς πολλοὺς πρὸς αὐτὴν καὶ δουλεύειν ταῖς ἡδοναῖς , διὸ δεῖν εἰς τοὐναντίον ἄγειν · ἐλθεῖν γὰρ ἂν οὕτως ἐπὶ τὸ μέσον . 
μή ποτε δὲ οὐ καλῶς τοῦτο λέγεται . 
οἱ γὰρ περὶ τῶν ἐν τοῖς πάθεσι καὶ ταῖς πράξεσι λόγοι ἧττόν εἰσι πιστοὶ τῶν ἔργων · ὅταν οὖν διαφωνῶσι τοῖς κατὰ τὴν αἴσθησιν , καταφρονούμενοι καὶ τἀληθὲς προσαναιροῦσιν · 
ὁ γὰρ ψέγων τὴν ἡδονήν , ὀφθείς ποτ’ ἐφιέμενος , ἀποκλίνειν δοκεῖ πρὸς αὐτὴν ὡς τοιαύτην οὖσαν ἅπασαν · τὸ διορίζειν γὰρ οὐκ ἔστι τῶν πολλῶν . 
ἐοίκασιν οὖν οἱ ἀληθεῖς τῶν λόγων οὐ μόνον πρὸς τὸ εἰδέναι χρησιμώτατοι εἶναι , ἀλλὰ καὶ πρὸς τὸν βίον · συνῳδοὶ γὰρ ὄντες τοῖς ἔργοις πιστεύονται , διὸ προτρέπονται τοὺς συνιέντας ζῆν κατ’ αὐτούς . 
τῶν μὲν οὖν τοιούτων ἅλις · τὰ δ’ εἰρημένα περὶ τῆς ἡδονῆς ἐπέλθωμεν . 
εὔδοξος μὲν οὖν τὴν ἡδονὴν τἀγαθὸν ᾤετ’ εἶναι διὰ τὸ πάνθ’ ὁρᾶν ἐφιέμενα αὐτῆς , καὶ ἔλλογα καὶ ἄλογα , ἐν πᾶσι δ’ εἶναι τὸ αἱρετὸν τὸ ἐπιεικές , καὶ τὸ μάλιστα κράτιστον · τὸ δὴ πάντ’ ἐπὶ ταὐτὸ φέρεσθαι μηνύειν ὡς πᾶσι τοῦτο ἄριστον ὄν (ἕκαστον γὰρ τὸ αὑτῷ ἀγαθὸν εὑρίσκειν , ὥσπερ καὶ τροφήν) , τὸ δὲ πᾶσιν ἀγαθόν , καὶ οὗ πάντ’ ἐφίεται , τἀγαθὸν εἶναι . 
ἐπιστεύοντο δ’ οἱ λόγοι διὰ τὴν τοῦ ἤθους ἀρετὴν μᾶλλον ἢ δῑ αὑτούς · διαφερόντως γὰρ ἐδόκει σώφρων εἶναι · οὐ δὴ ὡς φίλος τῆς ἡδονῆς ἐδόκει ταῦτα λέγειν , ἀλλ’ οὕτως ἔχειν κατ’ ἀλήθειαν . 
οὐχ ἧττον δ’ ᾤετ’ εἶναι φανερὸν ἐκ τοῦ ἐναντίου · τὴν γὰρ λύπην καθ’ αὑτὸ πᾶσι φευκτὸν εἶναι , ὁμοίως δὴ τοὐναντίον αἱρετόν · μάλιστα δ’ εἶναι αἱρετὸν ὃ μὴ δῑ ἕτερον μηδ’ ἑτέρου χάριν αἱρούμεθα · τοιοῦτο δ’ ὁμολογουμένως εἶναι τὴν ἡδονήν · οὐδένα γὰρ ἐπερωτᾶν τίνος ἕνεκα ἥδεται , ὡς καθ’ αὑτὴν οὖσαν αἱρετὴν τὴν ἡδονήν . 
προστιθεμένην τε ὁτῳοῦν τῶν ἀγαθῶν αἱρετώτερον ποιεῖν , οἷον τῷ δικαιοπραγεῖν καὶ σωφρονεῖν , αὔξεσθαι δὲ τὸ ἀγαθὸν αὑτῷ . 
ἔοικε δὴ οὗτός γε ὁ λόγος τῶν ἀγαθῶν αὐτὴν ἀποφαίνειν , καὶ οὐδὲν μᾶλλον ἑτέρου · πᾶν γὰρ μεθ’ ἑτέρου ἀγαθοῦ αἱρετώτερον ἢ μονούμενον . 
τοιούτῳ δὴ λόγῳ καὶ Πλάτων ἀναιρεῖ ὅτι οὐκ ἔστιν ἡδονὴ τἀγαθόν · αἱρετώτερον γὰρ εἶναι τὸν ἡδὺν βίον μετὰ φρονήσεως ἢ χωρίς , εἰ δὲ τὸ μικτὸν κρεῖττον , οὐκ εἶναι τὴν ἡδονὴν τἀγαθόν · οὐδενὸς γὰρ προστεθέντος αὐτῷ τἀγαθὸν αἱρετώτερον γίνεσθαι . 
δῆλον δ’ ὡς οὐδ’ ἄλλο οὐδὲν τἀγαθὸν ἂν εἴη , ὃ μετά τινος τῶν καθ’ αὑτὸ ἀγαθῶν αἱρετώτερον γίνεται . 
τί οὖν ἐστὶ τοιοῦτον , οὗ καὶ ἡμεῖς κοινωνοῦμεν ; 
τοιοῦτον γὰρ ἐπιζητεῖται . 
οἱ δ’ ἐνιστάμενοι ὡς οὐκ ἀγαθὸν οὗ πάντ’ ἐφίεται , μὴ οὐθὲν λέγουσιν . 
ἃ γὰρ πᾶσι δοκεῖ , ταῦτ’ εἶναί φαμεν · ὁ δ’ ἀναιρῶν ταύτην τὴν πίστιν οὐ πάνυ πιστότερα ἐρεῖ . 
εἰ μὲν γὰρ τὰ ἀνόητα ὀρέγεται αὐτῶν , ἦν ἄν τι λεγόμενον , εἰ δὲ καὶ τὰ φρόνιμα , πῶς λέγοιεν ἄν τι ; 
ἴσως δὲ καὶ ἐν τοῖς φαύλοις ἔστι τι φυσικὸν ἀγαθὸν κρεῖττον ἢ καθ’ αὑτά , ὃ ἐφίεται τοῦ οἰκείου ἀγαθοῦ . 
οὐκ ἔοικε δὲ οὐδὲ περὶ τοῦ ἐναντίου καλῶς λέγεσθαι . 
οὐ γάρ φασιν , εἰ ἡ λύπη κακόν ἐστι , τὴν ἡδονὴν ἀγαθὸν εἶναι · ἀντικεῖσθαι γὰρ καὶ κακὸν κακῷ καὶ ἄμφω τῷ μηδετέρῳ—λέγοντες ταῦτα οὐ κακῶς , οὐ μὴν ἐπί γε τῶν εἰρημένων ἀληθεύοντες . 
ἀμφοῖν γὰρ ὄντοιν <τῶν> 
κακῶν καὶ φευκτὰ ἔδει ἄμφω εἶναι , τῶν μηδετέρων δὲ μηδέτερον ἢ ὁμοίως · νῦν δὲ φαίνονται τὴν μὲν φεύγοντες ὡς κακόν , τὴν δ’ αἱρούμενοι ὡς ἀγαθόν · οὕτω δὴ καὶ ἀντίκειται . 
οὐ μὴν οὐδ’ εἰ μὴ τῶν ποιοτήτων ἐστὶν ἡ ἡδονή , διὰ τοῦτ’ οὐδὲ τῶν ἀγαθῶν · οὐδὲ γὰρ αἱ τῆς ἀρετῆς ἐνέργειαι ποιότητές εἰσιν , οὐδ’ ἡ εὐδαιμονία . 
λέγουσι δὲ τὸ μὲν ἀγαθὸν ὡρίσθαι , τὴν δ’ ἡδονὴν ἀόριστον εἶναι , ὅτι δέχεται τὸ μᾶλλον καὶ [τὸ] 
ἧττον . 
εἰ μὲν οὖν ἐκ τοῦ ἥδεσθαι τοῦτο κρίνουσι , καὶ περὶ τὴν δικαιοσύνην καὶ τὰς ἄλλας ἀρετάς , καθ’ ἃς ἐναργῶς φασὶ μᾶλλον καὶ ἧττον τοὺς ποιοὺς ὑπάρχειν καὶ <πράττειν> 
κατὰ τὰς ἀρετάς , ἔσται ταὐτά · δίκαιοι γάρ εἰσι μᾶλλον καὶ ἀνδρεῖοι , ἔστι δὲ καὶ δικαιοπραγεῖν καὶ σωφρονεῖν μᾶλλον καὶ ἧττον . 
εἰ δὲ ταῖς ἡδοναῖς , μή ποτ’ οὐ λέγουσι τὸ αἴτιον , ἂν ὦσιν αἳ μὲν ἀμιγεῖς αἳ δὲ μικταί . 
καὶ τί κωλύει , καθάπερ ὑγίεια ὡρισμένη οὖσα δέχεται τὸ μᾶλλον καὶ [τὸ] 
ἧττον , οὕτω καὶ τὴν ἡδονήν ; 
οὐ γὰρ ἡ αὐτὴ συμμετρία ἐν πᾶσίν ἐστιν , οὐδ’ ἐν τῷ αὐτῷ μία τις ἀεί , ἀλλ’ ἀνιεμένη διαμένει ἕως τινός , καὶ διαφέρει τῷ μᾶλλον καὶ ἧττον . 
τοιοῦτον δὴ καὶ τὸ περὶ τὴν ἡδονὴν ἐνδέχεται εἶναι . 
τέλειόν τε τἀγαθὸν τιθέντες , τὰς δὲ κινήσεις καὶ τὰς γενέσεις ἀτελεῖς , τὴν ἡδονὴν κίνησιν καὶ γένεσιν ἀποφαίνειν πειρῶνται . 
οὐ καλῶς δ’ ἐοίκασι λέγειν οὐδ’ εἶναι κίνησιν . 
πάσῃ γὰρ οἰκεῖον εἶναι δοκεῖ τάχος καὶ βραδυτής , καὶ εἰ μὴ καθ’ αὑτήν , οἷον τῇ τοῦ κόσμου , πρὸς ἄλλο · τῇ δ’ ἡδονῇ τούτων οὐδέτερον ὑπάρχει . 
ἡσθῆναι μὲν γὰρ ἔστι ταχέως ὥσπερ ὀργισθῆναι , 
ἥδεσθαι δ’ οὔ , οὐδὲ πρὸς ἕτερον , βαδίζειν δὲ καὶ αὔξεσθαι καὶ πάντα τὰ τοιαῦτα . 
μεταβάλλειν μὲν οὖν εἰς τὴν ἡδονὴν ταχέως καὶ βραδέως ἔστιν , ἐνεργεῖν δὲ κατ’ αὐτὴν οὐκ ἔστι ταχέως , λέγω δ’ ἥδεσθαι . 
γένεσίς τε πῶς ἂν εἴη ; 
δοκεῖ γὰρ οὐκ ἐκ τοῦ τυχόντος τὸ τυχὸν γίνεσθαι , ἀλλ’ ἐξ οὗ γίνεται , εἰς τοῦτο διαλύεσθαι · καὶ οὗ γένεσις ἡ ἡδονή , τούτου ἡ λύπη φθορά . 
καὶ λέγουσι δὲ τὴν μὲν λύπην ἔνδειαν τοῦ κατὰ φύσιν εἶναι , τὴν δ’ ἡδονὴν ἀναπλήρωσιν . 
ταῦτα δὲ σωματικά ἐστι τὰ πάθη . 
εἰ δή ἐστι τοῦ κατὰ φύσιν ἀναπλήρωσις ἡ ἡδονή , ἐν ᾧ ἡ ἀναπλήρωσις , τοῦτ’ ἂν καὶ ἥδοιτο · τὸ σῶμα ἄρα · οὐ δοκεῖ δέ · οὐδ’ ἔστιν ἄρα ἡ ἀναπλήρωσις ἡδονή , ἀλλὰ γινομένης μὲν ἀναπληρώσεως ἥδοιτ’ ἄν τις , καὶ †τεμνόμενος† 
λυποῖτο . 
ἡ δόξα δ’ αὕτη δοκεῖ γεγενῆσθαι ἐκ τῶν περὶ τὴν τροφὴν λυπῶν καὶ ἡδονῶν · ἐνδεεῖς γὰρ γενομένους καὶ προλυπηθέντας ἥδεσθαι τῇ ἀναπληρώσει . 
τοῦτο δ’ οὐ περὶ πάσας συμβαίνει τὰς ἡδονάς · ἄλυποι γάρ εἰσιν αἵ τε μαθηματικαὶ καὶ τῶν κατὰ τὰς αἰσθήσεις αἱ διὰ τῆς ὀσφρήσεως , καὶ ἀκροάματα δὲ καὶ ὁράματα πολλὰ καὶ μνῆμαι καὶ ἐλπίδες . 
τίνος οὖν αὗται γενέσεις ἔσονται ; 
οὐδενὸς γὰρ ἔνδεια γεγένηται , οὗ γένοιτ’ ἂν ἀναπλήρωσις . 
πρὸς δὲ τοὺς προφέροντας τὰς ἐπονειδίστους τῶν ἡδονῶν λέγοι τις ἂν ὅτι οὐκ ἔστι ταῦθ’ ἡδέα (οὐ γὰρ εἰ τοῖς κακῶς διακειμένοις ἡδέα ἐστίν , οἰητέον αὐτὰ καὶ ἡδέα εἶναι πλὴν τούτοις , καθάπερ οὐδὲ τὰ τοῖς κάμνουσιν ὑγιεινὰ ἢ γλυκέα ἢ πικρά , οὐδ’ αὖ λευκὰ τὰ φαινόμενα τοῖς ὀφθαλμιῶσιν) · ἢ οὕτω λέγοι τις ἄν , ὅτι αἱ μὲν ἡδοναὶ αἱρεταί εἰσιν , οὐ μὴν ἀπό γε τούτων , ὥσπερ καὶ τὸ πλουτεῖν , προδόντι δ’ οὔ , καὶ τὸ ὑγιαίνειν , οὐ μὴν ὁτιοῦν φαγόντι · ἢ τῷ εἴδει διαφέρουσιν αἱ ἡδοναί · ἕτεραι γὰρ αἱ ἀπὸ τῶν καλῶν τῶν ἀπὸ τῶν αἰσχρῶν , καὶ οὐκ ἔστιν ἡσθῆναι τὴν τοῦ δικαίου μὴ ὄντα δίκαιον οὐδὲ τὴν τοῦ μουσικοῦ μὴ ὄντα μουσικόν , ὁμοίως δὲ καὶ ἐπὶ τῶν ἄλλων . 
ἐμφανίζειν δὲ δοκεῖ καὶ ὁ φίλος ἕτερος ὢν τοῦ κόλακος οὐκ οὖσαν ἀγαθὸν τὴν ἡδονὴν ἢ διαφόρους εἴδει · ὃ μὲν γὰρ πρὸς τἀγαθὸν ὁμιλεῖν δοκεῖ , ὃ δὲ πρὸς ἡδονήν , καὶ τῷ μὲν ὀνειδίζεται , τὸν δ’ ἐπαινοῦσιν ὡς πρὸς ἕτερα ὁμιλοῦντα . 
οὐδείς τ’ ἂν ἕλοιτο ζῆν παιδίου διάνοιαν ἔχων διὰ βίου , ἡδόμενος ἐφ’ οἷς τὰ παιδία ὡς οἷόν τε μάλιστα , οὐδὲ χαίρειν ποιῶν τι τῶν αἰσχίστων , μηδέποτε μέλλων λυπηθῆναι . 
περὶ πολλά τε σπουδὴν ποιησαίμεθ’ ἂν καὶ εἰ μηδεμίαν ἐπιφέροι ἡδονήν , οἷον ὁρᾶν , μνημονεύειν , εἰδέναι , τὰς ἀρετὰς ἔχειν . 
εἰ δ’ ἐξ ἀνάγκης ἕπονται τούτοις ἡδοναί , οὐδὲν διαφέρει · ἑλοίμεθα γὰρ ἂν ταῦτα καὶ εἰ μὴ γίνοιτ’ ἀπ’ αὐτῶν ἡδονή . 
ὅτι μὲν οὖν οὔτε τἀγαθὸν ἡ ἡδονὴ οὔτε πᾶσα αἱρετή , δῆλον ἔοικεν εἶναι , καὶ ὅτι εἰσί τινες αἱρεταὶ καθ’ αὑτὰς διαφέρουσαι τῷ εἴδει ἢ ἀφ’ ὧν . 
τὰ μὲν οὖν λεγόμενα περὶ τῆς ἡδονῆς καὶ λύπης ἱκανῶς εἰρήσθω . 
τί δ’ ἐστὶν ἢ ποῖόν τι , καταφανέστερον γένοιτ’ ἂν ἀπ’ ἀρχῆς ἀναλαβοῦσιν . 
δοκεῖ γὰρ ἡ μὲν ὅρασις καθ’ ὁντινοῦν χρόνον τελεία εἶναι · οὐ γάρ ἐστιν ἐνδεὴς οὐδενὸς ὃ εἰς ὕστερον γινόμενον τελειώσει αὐτῆς τὸ εἶδος · τοιούτῳ δ’ ἔοικε καὶ ἡ ἡδονή . 
ὅλον γάρ τι ἐστί , καὶ κατ’ οὐδένα χρόνον λάβοι τις ἂν ἡδονὴν ἧς ἐπὶ πλείω χρόνον γινομένης τελειωθήσεται τὸ εἶδος . 
διόπερ οὐδὲ κίνησίς ἐστιν . 
ἐν χρόνῳ γὰρ πᾶσα κίνησις καὶ τέλους τινός , οἷον ἡ οἰκοδομική , καὶ τελεία ὅταν ποιήσῃ οὗ ἐφίεται . 
ἢ ἐν ἅπαντι δὴ τῷ χρόνῳ ἢ τούτῳ . 
ἐν δὲ τοῖς μέρεσι καὶ τῷ χρόνῳ πᾶσαι ἀτελεῖς , καὶ ἕτεραι τῷ εἴδει τῆς ὅλης καὶ ἀλλήλων . 
ἡ γὰρ τῶν λίθων σύνθεσις ἑτέρα τῆς τοῦ κίονος ῥαβδώσεως , καὶ αὗται τῆς τοῦ ναοῦ ποιήσεως · καὶ ἡ μὲν τοῦ ναοῦ τελεία (οὐδενὸς γὰρ ἐνδεὴς πρὸς τὸ προκείμενον) , ἡ δὲ τῆς κρηπῖδος καὶ τοῦ τριγλύφου ἀτελής · μέρους γὰρ ἑκατέρα . 
τῷ εἴδει οὖν διαφέρουσι , καὶ οὐκ ἔστιν ἐν ὁτῳοῦν χρόνῳ λαβεῖν κίνησιν τελείαν τῷ εἴδει , ἀλλ’ εἴπερ , ἐν τῷ ἅπαντι . 
ὁμοίως δὲ καὶ ἐπὶ βαδίσεως καὶ τῶν λοιπῶν . 
εἰ γάρ ἐστιν ἡ φορὰ κίνησις πόθεν ποῖ , καὶ ταύτης διαφοραὶ κατ’ εἴδη , πτῆσις βάδισις ἅλσις καὶ τὰ τοιαῦτα . 
οὐ μόνον δ’ οὕτως , ἀλλὰ καὶ ἐν αὐτῇ τῇ βαδίσει · τὸ γὰρ πόθεν ποῖ οὐ τὸ αὐτὸ ἐν τῷ σταδίῳ καὶ ἐν τῷ μέρει , καὶ ἐν ἑτέρῳ μέρει καὶ ἐν ἑτέρῳ , οὐδὲ τὸ διεξιέναι τὴν γραμμὴν τήνδε κἀκείνην · 
οὐ μόνον γὰρ γραμμὴν διαπορεύεται , ἀλλὰ καὶ ἐν τόπῳ οὖσαν , ἐν ἑτέρῳ δ’ αὕτη ἐκείνης . 
δῑ ἀκριβείας μὲν οὖν περὶ κινήσεως ἐν ἄλλοις εἴρηται , ἔοικε δ’ οὐκ ἐν ἅπαντι χρόνῳ τελεία εἶναι , ἀλλ’ αἱ πολλαὶ ἀτελεῖς καὶ διαφέρουσαι τῷ εἴδει , εἴπερ τὸ πόθεν ποῖ εἰδοποιόν . 
τῆς ἡδονῆς δ’ ἐν ὁτῳοῦν χρόνῳ τέλειον τὸ εἶδος . 
δῆλον οὖν ὡς ἕτεραί τ’ ἂν εἶεν ἀλλήλων , καὶ τῶν ὅλων τι καὶ τελείων ἡ ἡδονή . 
δόξειε δ’ ἂν τοῦτο καὶ ἐκ τοῦ μὴ ἐνδέχεσθαι κινεῖσθαι μὴ ἐν χρόνῳ , ἥδεσθαι δέ · τὸ γὰρ ἐν τῷ νῦν ὅλον τι . 
ἐκ τούτων δὲ δῆλον καὶ ὅτι οὐ καλῶς λέγουσι κίνησιν ἢ γένεσιν εἶναι τὴν ἡδονήν . 
οὐ γὰρ πάντων ταῦτα λέγεται , ἀλλὰ τῶν μεριστῶν καὶ μὴ ὅλων · οὐδὲ γὰρ ὁράσεώς ἐστι γένεσις οὐδὲ στιγμῆς οὐδὲ μονάδος , οὐδὲ τούτων οὐθὲν κίνησις οὐδὲ γένεσις · οὐδὲ δὴ ἡδονῆς · ὅλον γάρ τι . 
αἰσθήσεως δὲ πάσης πρὸς τὸ αἰσθητὸν ἐνεργούσης , τελείως δὲ τῆς εὖ διακειμένης πρὸς τὸ κάλλιστον τῶν ὑπὸ τὴν αἴσθησιν (τοιοῦτον γὰρ μάλιστ’ εἶναι δοκεῖ ἡ τελεία ἐνέργεια · αὐτὴν δὲ λέγειν ἐνεργεῖν , ἢ ἐν ᾧ ἐστί , μηθὲν διαφερέτὠ , καθ’ ἑκάστην δὴ βελτίστη ἐστὶν ἡ ἐνέργεια τοῦ ἄριστα διακειμένου πρὸς τὸ κράτιστον τῶν ὑπ’ αὐτήν . 
αὕτη δ’ ἂν τελειοτάτη εἴη καὶ ἡδίστη . 
κατὰ πᾶσαν γὰρ αἴσθησίν ἐστιν ἡδονή , ὁμοίως δὲ καὶ διάνοιαν καὶ θεωρίαν , ἡδίστη δ’ ἡ τελειοτάτη , τελειοτάτη δ’ ἡ τοῦ εὖ ἔχοντος πρὸς τὸ σπουδαιότατον τῶν ὑπ’ αὐτήν · τελειοῖ δὲ τὴν ἐνέργειαν ἡ ἡδονή . 
οὐ τὸν αὐτὸν δὲ τρόπον ἥ τε ἡδονὴ τελειοῖ καὶ τὸ αἰσθητόν τε καὶ ἡ αἴσθησις , σπουδαῖα ὄντα , ὥσπερ οὐδ’ ἡ ὑγίεια καὶ ὁ ἰατρὸς ὁμοίως αἰτία ἐστὶ τοῦ ὑγιαίνειν . 
καθ’ ἑκάστην δ’ αἴσθησιν ὅτι γίνεται ἡδονή , δῆλον (φαμὲν γὰρ ὁράματα καὶ ἀκούσματα εἶναι ἡδέἀ · δῆλον δὲ καὶ ὅτι μάλιστα , ἐπειδὰν ἥ τε αἴσθησις ᾖ κρατίστη καὶ πρὸς τοιοῦτον ἐνεργῇ · τοιούτων δ’ ὄντων τοῦ τε αἰσθητοῦ καὶ τοῦ αἰσθανομένου , ἀεὶ ἔσται ἡδονὴ ὑπάρχοντός γε τοῦ τε ποιήσοντος καὶ τοῦ πεισομένου . 
τελειοῖ δὲ τὴν ἐνέργειαν ἡ ἡδονὴ οὐχ ὡς ἡ ἕξις ἐνυπάρχουσα , ἀλλ’ ὡς ἐπιγινόμενόν τι τέλος , οἷον τοῖς ἀκμαίοις ἡ ὥρα . 
ἕως ἂν οὖν τό τε νοητὸν ἢ αἰσθητὸν ᾖ οἷον δεῖ καὶ τὸ κρῖνον ἢ θεωροῦν , 
ἔσται ἐν τῇ ἐνεργείᾳ ἡ ἡδονή · ὁμοίων γὰρ ὄντων καὶ πρὸς ἄλληλα τὸν αὐτὸν τρόπον ἐχόντων τοῦ τε παθητικοῦ καὶ τοῦ ποιητικοῦ ταὐτὸ πέφυκε γίνεσθαι . 
πῶς οὖν οὐδεὶς συνεχῶς ἥδεται ; 
ἢ κάμνει ; 
πάντα γὰρ τὰ ἀνθρώπεια ἀδυνατεῖ συνεχῶς ἐνεργεῖν . 
οὐ γίνεται οὖν οὐδ’ ἡδονή · ἕπεται γὰρ τῇ ἐνεργείᾳ . 
ἔνια δὲ τέρπει καινὰ ὄντα , ὕστερον δὲ οὐχ ὁμοίως διὰ ταὐτό · τὸ μὲν γὰρ πρῶτον παρακέκληται ἡ διάνοια καὶ διατεταμένως περὶ αὐτὰ ἐνεργεῖ , ὥσπερ κατὰ τὴν ὄψιν οἱ ἐμβλέποντες , μετέπειτα δ’ οὐ τοιαύτη ἡ ἐνέργεια ἀλλὰ παρημελημένη · διὸ καὶ ἡ ἡδονὴ ἀμαυροῦται . 
ὀρέγεσθαι δὲ τῆς ἡδονῆς οἰηθείη τις ἂν ἅπαντας , ὅτι καὶ τοῦ ζῆν ἅπαντες ἐφίενται · ἡ δὲ ζωὴ ἐνέργειά τις ἐστί , καὶ ἕκαστος περὶ ταῦτα καὶ τούτοις ἐνεργεῖ ἃ καὶ μάλιστ’ ἀγαπᾷ , οἷον ὁ μὲν μουσικὸς τῇ ἀκοῇ περὶ τὰ μέλη , ὁ δὲ φιλομαθὴς τῇ διανοίᾳ περὶ τὰ θεωρήματα , οὕτω δὲ καὶ τῶν λοιπῶν ἕκαστος · ἡ δ’ ἡδονὴ τελειοῖ τὰς ἐνεργείας , καὶ τὸ ζῆν δή , οὗ ὀρέγονται . 
εὐλόγως οὖν καὶ τῆς ἡδονῆς ἐφίενται · τελειοῖ γὰρ ἑκάστῳ τὸ ζῆν , αἱρετὸν ὄν . 
πότερον δὲ διὰ τὴν ἡδονὴν τὸ ζῆν αἱρούμεθα ἢ διὰ τὸ ζῆν τὴν ἡδονήν , ἀφείσθω ἐν τῷ παρόντι . 
συνεζεῦχθαι μὲν γὰρ ταῦτα φαίνεται καὶ χωρισμὸν οὐ δέχεσθαι · ἄνευ τε γὰρ ἐνεργείας οὐ γίνεται ἡδονή , πᾶσάν τε ἐνέργειαν τελειοῖ ἡ ἡδονή . 
ὅθεν δοκοῦσι καὶ τῷ εἴδει διαφέρειν . 
τὰ γὰρ ἕτερα τῷ εἴδει ὑφ’ ἑτέρων οἰόμεθα τελειοῦσθαι (οὕτω γὰρ φαίνεται καὶ τὰ φυσικὰ καὶ τὰ ὑπὸ τέχνης , οἷον ζῷα καὶ δένδρα καὶ γραφὴ καὶ ἄγαλμα καὶ οἰκία καὶ σκεῦος) · ὁμοίως δὲ καὶ τὰς ἐνεργείας τὰς διαφερούσας τῷ εἴδει ὑπὸ διαφερόντων εἴδει τελειοῦσθαι . 
διαφέρουσι δ’ αἱ τῆς διανοίας τῶν κατὰ τὰς αἰσθήσεις καὶ αὐταὶ ἀλλήλων κατ’ εἶδος · καὶ αἱ τελειοῦσαι δὴ ἡδοναί . 
φανείη δ’ ἂν τοῦτο καὶ ἐκ τοῦ συνῳκειῶσθαι τῶν ἡδονῶν ἑκάστην τῇ ἐνεργείᾳ ἣν τελειοῖ . 
συναύξει γὰρ τὴν ἐνέργειαν ἡ οἰκεία ἡδονή . 
μᾶλλον γὰρ ἕκαστα κρίνουσι καὶ ἐξακριβοῦσιν οἱ μεθ’ ἡδονῆς ἐνεργοῦντες , οἷον γεωμετρικοὶ γίνονται οἱ χαίροντες τῷ γεωμετρεῖν , καὶ κατανοοῦσιν ἕκαστα μᾶλλον , ὁμοίως δὲ καὶ οἱ φιλόμουσοι καὶ φιλοικοδόμοι καὶ τῶν ἄλλων ἕκαστοι ἐπιδιδόασιν εἰς τὸ οἰκεῖον ἔργον χαίροντες αὐτῷ · συναύξουσι δὲ αἱ ἡδοναί , τὰ δὲ συναύξοντα οἰκεῖα · 
τοῖς ἑτέροις δὲ τῷ εἴδει καὶ τὰ οἰκεῖα ἕτερα τῷ εἴδει . 
ἔτι δὲ μᾶλλον τοῦτ’ ἂν φανείη ἐκ τοῦ τὰς ἀφ’ ἑτέρων ἡδονὰς ἐμποδίους ταῖς ἐνεργείαις εἶναι . 
οἱ γὰρ φίλαυλοι ἀδυνατοῦσι τοῖς λόγοις προσέχειν , ἐὰν κατακούσωσιν αὐλοῦντος , μᾶλλον χαίροντες αὐλητικῇ τῆς παρούσης ἐνεργείας · ἡ κατὰ τὴν αὐλητικὴν οὖν ἡδονὴ τὴν περὶ τὸν λόγον ἐνέργειαν φθείρει . 
ὁμοίως δὲ τοῦτο καὶ ἐπὶ τῶν ἄλλων συμβαίνει , ὅταν ἅμα περὶ δύο ἐνεργῇ · ἡ γὰρ ἡδίων τὴν ἑτέραν ἐκκρούει , κἂν πολὺ διαφέρῃ κατὰ τὴν ἡδονήν , μᾶλλον , ὥστε μηδ’ ἐνεργεῖν κατὰ τὴν ἑτέραν . 
διὸ χαίροντες ὁτῳοῦν σφόδρα οὐ πάνυ δρῶμεν ἕτερον , καὶ ἄλλα ποιοῦμεν ἄλλοις ἠρέμα ἀρεσκόμενοι , οἷον καὶ ἐν τοῖς θεάτροις οἱ τραγηματίζοντες , ὅταν φαῦλοι οἱ ἀγωνιζόμενοι ὦσι , τότε μάλιστ’ αὐτὸ δρῶσιν . 
ἐπεὶ δ’ ἡ μὲν οἰκεία ἡδονὴ ἐξακριβοῖ τὰς ἐνεργείας καὶ χρονιωτέρας καὶ βελτίους ποιεῖ , αἱ δ’ ἀλλότριαι λυμαίνονται , δῆλον ὡς πολὺ διεστᾶσιν . 
σχεδὸν γὰρ αἱ ἀλλότριαι ἡδοναὶ ποιοῦσιν ὅπερ αἱ οἰκεῖαι λῦπαι · φθείρουσι γὰρ τὰς ἐνεργείας αἱ οἰκεῖαι λῦπαι , οἷον εἴ τῳ τὸ γράφειν ἀηδὲς καὶ ἐπίλυπον ἢ τὸ λογίζεσθαι · ὃ μὲν γὰρ οὐ γράφει , ὃ δ’ οὐ λογίζεται , λυπηρᾶς οὔσης τῆς ἐνεργείας . 
συμβαίνει δὴ περὶ τῆς ἐνεργείας τοὐναντίον ἀπὸ τῶν οἰκείων ἡδονῶν τε καὶ λυπῶν · οἰκεῖαι δ’ εἰσὶν αἱ ἐπὶ τῇ ἐνεργείᾳ καθ’ αὑτὴν γινόμεναι . 
αἱ δ’ ἀλλότριαι ἡδοναὶ εἴρηται ὅτι παραπλήσιόν τι τῇ λύπῃ ποιοῦσιν · φθείρουσι γάρ , πλὴν οὐχ ὁμοίως . 
διαφερουσῶν δὲ τῶν ἐνεργειῶν ἐπιεικείᾳ καὶ φαυλότητι , καὶ τῶν μὲν αἱρετῶν οὐσῶν τῶν δὲ φευκτῶν τῶν δ’ οὐδετέρων , ὁμοίως ἔχουσι καὶ αἱ ἡδοναί · καθ’ ἑκάστην γὰρ ἐνέργειαν οἰκεία ἡδονὴ ἔστιν . 
ἡ μὲν οὖν τῇ σπουδαίᾳ οἰκεία ἐπιεικής , ἡ δὲ τῇ φαύλῃ μοχθηρά · καὶ γὰρ αἱ ἐπιθυμίαι τῶν μὲν καλῶν ἐπαινεταί , τῶν δ’ αἰσχρῶν ψεκταί . 
οἰκειότεραι δὲ ταῖς ἐνεργείαις αἱ ἐν αὐταῖς ἡδοναὶ τῶν ὀρέξεων · αἳ μὲν γὰρ διωρισμέναι εἰσὶ καὶ τοῖς χρόνοις καὶ τῇ φύσει , αἳ δὲ σύνεγγυς ταῖς ἐνεργείαις , καὶ ἀδιόριστοι οὕτως ὥστ’ ἔχειν ἀμφισβήτησιν εἰ ταὐτόν ἐστιν ἡ ἐνέργεια τῇ ἡδονῇ . 
οὐ μὴν ἔοικέ γε ἡ ἡδονὴ διάνοια εἶναι οὐδ’ αἴσθησις (ἄτοπον γάῤ , ἀλλὰ διὰ τὸ μὴ χωρίζεσθαι φαίνεταί τισι ταὐτόν . 
ὥσπερ οὖν αἱ ἐνέργειαι ἕτεραι , καὶ αἱ ἡδοναί . 
διαφέρει δὲ ἡ ὄψις ἁφῆς καθαρειότητι , καὶ ἀκοὴ καὶ ὄσφρησις γεύσεως · ὁμοίως δὴ διαφέρουσι καὶ αἱ ἡδοναί , καὶ τούτων αἱ περὶ τὴν διάνοιαν , καὶ ἑκάτεραι ἀλλήλων . 
δοκεῖ δ’ εἶναι ἑκάστῳ ζῴῳ καὶ ἡδονὴ οἰκεία , ὥσπερ καὶ ἔργον · ἡ γὰρ κατὰ τὴν ἐνέργειαν . 
καὶ ἐφ’ ἑκάστῳ δὲ θεωροῦντι τοῦτ’ ἂν φανείη · ἑτέρα γὰρ ἵππου ἡδονὴ καὶ κυνὸς καὶ ἀνθρώπου , καθάπερ Ἡράκλειτός φησιν ὄνους σύρματ’ ἂν ἑλέσθαι μᾶλλον ἢ χρυσόν · ἥδιον γὰρ χρυσοῦ τροφὴ ὄνοις . 
αἱ μὲν οὖν τῶν ἑτέρων τῷ εἴδει διαφέρουσιν εἴδει , τὰς δὲ τῶν αὐτῶν ἀδιαφόρους εὔλογον εἶναι . 
διαλλάττουσι δ’ οὐ σμικρὸν ἐπί γε τῶν ἀνθρώπων · τὰ γὰρ αὐτὰ τοὺς μὲν τέρπει τοὺς δὲ λυπεῖ , καὶ τοῖς μὲν λυπηρὰ καὶ μισητά ἐστι τοῖς δὲ ἡδέα καὶ φιλητά . 
καὶ ἐπὶ γλυκέων δὲ τοῦτο συμβαίνει · οὐ γὰρ τὰ αὐτὰ δοκεῖ τῷ πυρέττοντι καὶ τῷ ὑγιαίνοντι , οὐδὲ θερμὸν εἶναι τῷ ἀσθενεῖ καὶ τῷ εὐεκτικῷ . 
ὁμοίως δὲ τοῦτο καὶ ἐφ’ ἑτέρων συμβαίνει . 
δοκεῖ δ’ ἐν ἅπασι τοῖς τοιούτοις εἶναι τὸ φαινόμενον τῷ σπουδαίῳ . 
εἰ δὲ τοῦτο καλῶς λέγεται , καθάπερ δοκεῖ , καὶ ἔστιν ἑκάστου μέτρον ἡ ἀρετὴ καὶ ἁγαθός , ᾗ τοιοῦτος , καὶ ἡδοναὶ εἶεν ἂν αἱ τούτῳ φαινόμεναι καὶ ἡδέα οἷς οὗτος χαίρει . 
τὰ δὲ τούτῳ δυσχερῆ εἴ τῳ φαίνεται ἡδέα , οὐδὲν θαυμαστόν · πολλαὶ γὰρ φθοραὶ καὶ λῦμαι ἀνθρώπων γίνονται · ἡδέα δ’ οὐκ ἔστιν , ἀλλὰ τούτοις καὶ οὕτω διακειμένοις . 
τὰς μὲν οὖν ὁμολογουμένως αἰσχρὰς δῆλον ὡς οὐ φατέον ἡδονὰς εἶναι , πλὴν τοῖς διεφθαρμένοις · τῶν δ’ ἐπιεικῶν εἶναι δοκουσῶν ποίαν ἢ τίνα φατέον τοῦ ἀνθρώπου εἶναι ; 
ἢ ἐκ τῶν ἐνεργειῶν δῆλον ; 
ταύταις γὰρ ἕπονται αἱ ἡδοναί . 
εἴτ’ οὖν μία ἐστὶν εἴτε πλείους αἱ τοῦ τελείου καὶ μακαρίου ἀνδρός , αἱ ταύτας τελειοῦσαι ἡδοναὶ κυρίως λέγοιντ’ ἂν ἀνθρώπου ἡδοναὶ εἶναι , αἱ δὲ λοιπαὶ δευτέρως καὶ πολλοστῶς , ὥσπερ αἱ ἐνέργειαι . 
εἰρημένων δὲ τῶν περὶ τὰς ἀρετάς τε καὶ φιλίας καὶ ἡδονάς , λοιπὸν περὶ εὐδαιμονίας τύπῳ διελθεῖν , ἐπειδὴ τέλος αὐτὴν τίθεμεν τῶν ἀνθρωπίνων . 
ἀναλαβοῦσι δὴ τὰ προειρημένα συντομώτερος ἂν εἴη ὁ λόγος . 
εἴπομεν δὴ ὅτι οὐκ ἔστιν ἕξις · καὶ γὰρ τῷ καθεύδοντι διὰ βίου ὑπάρχοι ἄν , φυτῶν ζῶντι βίον , καὶ τῷ δυστυχοῦντι τὰ μέγιστα . 
εἰ δὴ ταῦτα μὴ ἀρέσκει , ἀλλὰ μᾶλλον εἰς ἐνέργειάν τινα θετέον , καθάπερ ἐν τοῖς πρότερον εἴρηται , τῶν δ’ ἐνεργειῶν αἳ μέν εἰσιν ἀναγκαῖαι καὶ δῑ ἕτερα αἱρεταὶ αἳ δὲ καθ’ αὑτάς , δῆλον ὅτι τὴν εὐδαιμονίαν τῶν καθ’ αὑτὰς αἱρετῶν τινὰ θετέον καὶ οὐ τῶν δῑ ἄλλο · οὐδενὸς γὰρ ἐνδεὴς ἡ εὐδαιμονία ἀλλ’ αὐτάρκης . 
καθ’ αὑτὰς δ’ εἰσὶν αἱρεταὶ ἀφ’ ὧν μηδὲν ἐπιζητεῖται παρὰ τὴν ἐνέργειαν . 
τοιαῦται δ’ εἶναι δοκοῦσιν αἱ κατ’ ἀρετὴν πράξεις · τὰ γὰρ καλὰ καὶ σπουδαῖα πράττειν τῶν δῑ αὑτὰ αἱρετῶν . 
καὶ τῶν παιδιῶν δὲ αἱ ἡδεῖαι · οὐ γὰρ δῑ ἕτερα αὐτὰς αἱροῦνται · βλάπτονται γὰρ ἀπ’ αὐτῶν μᾶλλον ἢ ὠφελοῦνται , ἀμελοῦντες τῶν σωμάτων καὶ τῆς κτήσεως . 
καταφεύγουσι δ’ ἐπὶ τὰς τοιαύτας διαγωγὰς τῶν εὐδαιμονιζομένων οἱ πολλοί , διὸ παρὰ τοῖς τυράννοις εὐδοκιμοῦσιν οἱ ἐν ταῖς τοιαύταις διαγωγαῖς εὐτράπελοι · ὧν γὰρ ἐφίενται , ἐν τούτοις παρέχουσι σφᾶς αὐτοὺς ἡδεῖς , δέονται δὲ τοιούτων . 
δοκεῖ μὲν οὖν εὐδαιμονικὰ ταῦτα εἶναι διὰ τὸ τοὺς ἐν δυναστείαις ἐν τούτοις ἀποσχολάζειν , οὐδὲν δ’ ἴσως σημεῖον οἱ τοιοῦτοί εἰσιν · οὐ γὰρ ἐν τῷ δυναστεύειν ἡ ἀρετὴ οὐδ’ ὁ νοῦς , ἀφ’ ὧν αἱ σπουδαῖαι ἐνέργειαι · οὐδ’ εἰ ἄγευστοι οὗτοι ὄντες ἡδονῆς εἰλικρινοῦς καὶ ἐλευθερίου ἐπὶ τὰς σωματικὰς καταφεύγουσιν , διὰ τοῦτο ταύτας οἰητέον αἱρετωτέρας εἶναι · καὶ γὰρ οἱ παῖδες τὰ παρ’ αὑτοῖς τιμώμενα κράτιστα οἴονται εἶναι . 
εὔλογον δή , ὥσπερ παισὶ καὶ ἀνδράσιν ἕτερα φαίνεται τίμια , οὕτω καὶ φαύλοις καὶ ἐπιεικέσιν . 
καθάπερ οὖν πολλάκις εἴρηται , καὶ τίμια καὶ ἡδέα ἐστὶ τὰ τῷ σπουδαίῳ τοιαῦτα ὄντα · ἑκάστῳ δ’ ἡ κατὰ τὴν οἰκείαν ἕξιν αἱρετωτάτη ἐνέργεια , καὶ τῷ σπουδαίῳ δὴ ἡ κατὰ τὴν ἀρετήν . 
οὐκ ἐν παιδιᾷ ἄρα ἡ εὐδαιμονία · καὶ γὰρ ἄτοπον τὸ τέλος εἶναι παιδιάν , καὶ πραγματεύεσθαι καὶ κακοπαθεῖν τὸν βίον ἅπαντα τοῦ παίζειν χάριν . 
ἅπαντα γὰρ ὡς εἰπεῖν ἑτέρου ἕνεκα αἱρούμεθα πλὴν τῆς εὐδαιμονίας · τέλος γὰρ αὕτη . 
σπουδάζειν δὲ καὶ πονεῖν παιδιᾶς χάριν ἠλίθιον φαίνεται καὶ λίαν παιδικόν . 
παίζειν δ’ ὅπως σπουδάζῃ , κατ’ Ἀνάχαρσιν , ὀρθῶς ἔχειν δοκεῖ · ἀναπαύσει γὰρ ἔοικεν ἡ παιδιά , ἀδυνατοῦντες δὲ συνεχῶς πονεῖν ἀναπαύσεως δέονται . 
οὐ δὴ τέλος ἡ ἀνάπαυσις · 
γίνεται γὰρ ἕνεκα τῆς ἐνεργείας . 
δοκεῖ δ’ ὁ εὐδαίμων βίος κατ’ ἀρετὴν εἶναι · οὗτος δὲ μετὰ σπουδῆς , ἀλλ’ οὐκ ἐν παιδιᾷ . 
βελτίω τε λέγομεν τὰ σπουδαῖα τῶν γελοίων καὶ μετὰ παιδιᾶς , καὶ τοῦ βελτίονος ἀεὶ καὶ μορίου καὶ ἀνθρώπου σπουδαιοτέραν τὴν ἐνέργειαν · ἡ δὲ τοῦ βελτίονος κρείττων καὶ εὐδαιμονικωτέρα ἤδη . 
ἀπολαύσειέ τ’ ἂν τῶν σωματικῶν ἡδονῶν ὁ τυχὼν καὶ ἀνδράποδον οὐχ ἧττον τοῦ ἀρίστου · εὐδαιμονίας δ’ οὐδεὶς ἀνδραπόδῳ μεταδίδωσιν , εἰ μὴ καὶ βίου . 
οὐ γὰρ ἐν ταῖς τοιαύταις διαγωγαῖς ἡ εὐδαιμονία , ἀλλ’ ἐν ταῖς κατ’ ἀρετὴν ἐνεργείαις , καθάπερ καὶ πρότερον εἴρηται . 
εἰ δ’ ἐστὶν ἡ εὐδαιμονία κατ’ ἀρετὴν ἐνέργεια , εὔλογον κατὰ τὴν κρατίστην · αὕτη δ’ ἂν εἴη τοῦ ἀρίστου . 
εἴτε δὴ νοῦς τοῦτο εἴτε ἄλλο τι , ὃ δὴ κατὰ φύσιν δοκεῖ ἄρχειν καὶ ἡγεῖσθαι καὶ ἔννοιαν ἔχειν περὶ καλῶν καὶ θείων , εἴτε θεῖον ὂν καὶ αὐτὸ εἴτε τῶν ἐν ἡμῖν τὸ θειότατον , ἡ τούτου ἐνέργεια κατὰ τὴν οἰκείαν ἀρετὴν εἴη ἂν ἡ τελεία εὐδαιμονία . 
ὅτι δ’ ἐστὶ θεωρητική , εἴρηται . 
ὁμολογούμενον δὲ τοῦτ’ ἂν δόξειεν εἶναι καὶ τοῖς πρότερον καὶ τῷ ἀληθεῖ . 
κρατίστη τε γὰρ αὕτη ἐστὶν ἡ ἐνέργεια (καὶ γὰρ ὁ νοῦς τῶν ἐν ἡμῖν , καὶ τῶν γνωστῶν , περὶ ἃ ὁ νοῦς) · ἔτι δὲ συνεχεστάτη · θεωρεῖν [τε] 
γὰρ δυνάμεθα συνεχῶς μᾶλλον ἢ πράττειν ὁτιοῦν . 
οἰόμεθά τε δεῖν ἡδονὴν παραμεμῖχθαι τῇ εὐδαιμονίᾳ , ἡδίστη δὲ τῶν κατ’ ἀρετὴν ἐνεργειῶν ἡ κατὰ τὴν σοφίαν ὁμολογουμένως ἐστίν · δοκεῖ γοῦν ἡ φιλοσοφία θαυμαστὰς ἡδονὰς ἔχειν καθαρειότητι καὶ τῷ βεβαίῳ , εὔλογον δὲ τοῖς εἰδόσι τῶν ζητούντων ἡδίω τὴν διαγωγὴν εἶναι . 
ἥ τε λεγομένη αὐτάρκεια περὶ τὴν θεωρητικὴν μάλιστ’ ἂν εἴη · τῶν μὲν γὰρ πρὸς τὸ ζῆν ἀναγκαίων καὶ σοφὸς καὶ δίκαιος καὶ οἱ λοιποὶ δέονται , τοῖς δὲ τοιούτοις ἱκανῶς κεχορηγημένων ὁ μὲν δίκαιος δεῖται πρὸς οὓς δικαιοπραγήσει καὶ μεθ’ ὧν , ὁμοίως δὲ καὶ ὁ σώφρων καὶ ὁ ἀνδρεῖος καὶ τῶν ἄλλων ἕκαστος , ὁ δὲ σοφὸς καὶ καθ’ αὑτὸν ὢν δύναται θεωρεῖν , καὶ ὅσῳ ἂν σοφώτερος ᾖ , μᾶλλον · βέλτιον δ’ ἴσως συνεργοὺς ἔχων , ἀλλ’ ὅμως αὐταρκέστατος . 
δόξαι τ’ ἂν αὐτὴ μόνη δῑ αὑτὴν ἀγαπᾶσθαι · οὐδὲν γὰρ ἀπ’ αὐτῆς γίνεται παρὰ τὸ θεωρῆσαι , ἀπὸ δὲ τῶν πρακτικῶν ἢ πλεῖον ἢ ἔλαττον περιποιούμεθα παρὰ τὴν πρᾶξιν . 
δοκεῖ τε ἡ εὐδαιμονία ἐν τῇ σχολῇ εἶναι · ἀσχολούμεθα γὰρ ἵνα σχολάζωμεν , καὶ πολεμοῦμεν ἵν’ εἰρήνην ἄγωμεν . 
τῶν μὲν οὖν πρακτικῶν ἀρετῶν ἐν τοῖς πολιτικοῖς ἢ ἐν τοῖς πολεμικοῖς ἡ ἐνέργεια , αἱ δὲ περὶ ταῦτα πράξεις δοκοῦσιν ἄσχολοι εἶναι , αἱ μὲν πολεμικαὶ καὶ παντελῶς (οὐδεὶς γὰρ αἱρεῖται τὸ πολεμεῖν τοῦ πολεμεῖν ἕνεκα , οὐδὲ παρασκευάζει πόλεμον · δόξαι γὰρ ἂν παντελῶς μιαιφόνος τις εἶναι , εἰ τοὺς φίλους πολεμίους ποιοῖτο , ἵνα μάχαι καὶ φόνοι γίνοιντὀ · ἔστι δὲ καὶ ἡ τοῦ πολιτικοῦ ἄσχολος , καὶ παρ’ αὐτὸ τὸ πολιτεύεσθαι περιποιουμένη δυναστείας καὶ τιμὰς ἢ τήν γε εὐδαιμονίαν αὑτῷ καὶ τοῖς πολίταις , ἑτέραν οὖσαν τῆς πολιτικῆς , ἣν καὶ ζητοῦμεν δῆλον ὡς ἑτέραν οὖσαν . 
εἰ δὴ τῶν μὲν κατὰ τὰς ἀρετὰς πράξεων αἱ πολιτικαὶ καὶ πολεμικαὶ κάλλει καὶ μεγέθει προέχουσιν , αὗται δ’ ἄσχολοι καὶ τέλους τινὸς ἐφίενται καὶ οὐ δῑ αὑτὰς αἱρεταί εἰσιν , ἡ δὲ τοῦ νοῦ ἐνέργεια σπουδῇ τε διαφέρειν δοκεῖ θεωρητικὴ οὖσα , καὶ παρ’ αὑτὴν οὐδενὸς ἐφίεσθαι τέλους , καὶ ἔχειν τὴν ἡδονὴν οἰκείαν (αὕτη δὲ συναύξει τὴν ἐνέργειαν) , καὶ τὸ αὔταρκες δὴ καὶ σχολαστικὸν καὶ ἄτρυτον ὡς ἀνθρώπῳ , καὶ ὅσα ἄλλα τῷ μακαρίῳ ἀπονέμεται , τὰ κατὰ ταύτην τὴν ἐνέργειαν φαίνεται ὄντα · ἡ τελεία δὴ εὐδαιμονία αὕτη ἂν εἴη ἀνθρώπου , λαβοῦσα μῆκος βίου τέλειον · οὐδὲν γὰρ ἀτελές ἐστι τῶν τῆς εὐδαιμονίας . 
ὁ δὲ τοιοῦτος ἂν εἴη βίος κρείττων ἢ κατ’ ἄνθρωπον · οὐ γὰρ ᾗ ἄνθρωπός ἐστιν οὕτω βιώσεται , ἀλλ’ ᾗ θεῖόν τι ἐν αὐτῷ ὑπάρχει · ὅσον δὲ διαφέρει τοῦτο τοῦ συνθέτου , τοσοῦτον καὶ ἡ ἐνέργεια τῆς κατὰ τὴν ἄλλην ἀρετήν . 
εἰ δὴ θεῖον ὁ νοῦς πρὸς τὸν ἄνθρωπον , καὶ ὁ κατὰ τοῦτον βίος θεῖος πρὸς τὸν ἀνθρώπινον βίον . 
οὐ χρὴ δὲ κατὰ τοὺς παραινοῦντας ἀνθρώπινα φρονεῖν ἄνθρωπον ὄντα οὐδὲ θνητὰ τὸν θνητόν , ἀλλ’ ἐφ’ ὅσον ἐνδέχεται ἀθανατίζειν καὶ πάντα ποιεῖν πρὸς τὸ ζῆν κατὰ τὸ κράτιστον τῶν ἐν αὑτῷ · εἰ γὰρ καὶ τῷ ὄγκῳ μικρόν ἐστι , 
δυνάμει καὶ τιμιότητι πολὺ μᾶλλον πάντων ὑπερέχει . 
δόξειε δ’ ἂν καὶ εἶναι ἕκαστος τοῦτο , εἴπερ τὸ κύριον καὶ ἄμεινον . 
ἄτοπον οὖν γίνοιτ’ ἄν , εἰ μὴ τὸν αὑτοῦ βίον αἱροῖτο ἀλλά τινος ἄλλου . 
τὸ λεχθέν τε πρότερον ἁρμόσει καὶ νῦν · τὸ γὰρ οἰκεῖον ἑκάστῳ τῇ φύσει κράτιστον καὶ ἥδιστόν ἐστιν ἑκάστῳ · καὶ τῷ ἀνθρώπῳ δὴ ὁ κατὰ τὸν νοῦν βίος , εἴπερ τοῦτο μάλιστα ἄνθρωπος . 
οὗτος ἄρα καὶ εὐδαιμονέστατος . 
δευτέρως δ’ ὁ κατὰ τὴν ἄλλην ἀρετήν · αἱ γὰρ κατὰ ταύτην ἐνέργειαι ἀνθρωπικαί . 
δίκαια γὰρ καὶ ἀνδρεῖα καὶ τὰ ἄλλα τὰ κατὰ τὰς ἀρετὰς πρὸς ἀλλήλους πράττομεν ἐν συναλλάγμασι καὶ χρείαις καὶ πράξεσι παντοίαις ἔν τε τοῖς πάθεσι διατηροῦντες τὸ πρέπον ἑκάστῳ · ταῦτα δ’ εἶναι φαίνεται πάντα ἀνθρωπικά . 
ἔνια δὲ καὶ συμβαίνειν ἀπὸ τοῦ σώματος δοκεῖ , καὶ πολλὰ συνῳκειῶσθαι τοῖς πάθεσιν ἡ τοῦ ἤθους ἀρετή . 
συνέζευκται δὲ καὶ ἡ φρόνησις τῇ τοῦ ἤθους ἀρετῇ , καὶ αὕτη τῇ φρονήσει , εἴπερ αἱ μὲν τῆς φρονήσεως ἀρχαὶ κατὰ τὰς ἠθικάς εἰσιν ἀρετάς , τὸ δ’ ὀρθὸν τῶν ἠθικῶν κατὰ τὴν φρόνησιν . 
συνηρτημέναι δ’ αὗται καὶ τοῖς πάθεσι περὶ τὸ σύνθετον ἂν εἶεν · αἱ δὲ τοῦ συνθέτου ἀρεταὶ ἀνθρωπικαί · καὶ ὁ βίος δὴ ὁ κατὰ ταύτας καὶ ἡ εὐδαιμονία . 
ἡ δὲ τοῦ νοῦ κεχωρισμένη · τοσοῦτον γὰρ περὶ αὐτῆς εἰρήσθω · διακριβῶσαι γὰρ μεῖζον τοῦ προκειμένου ἐστίν . 
δόξειε δ’ ἂν καὶ τῆς ἐκτὸς χορηγίας ἐπὶ μικρὸν ἢ ἐπ’ ἔλαττον δεῖσθαι τῆς ἠθικῆς . 
τῶν μὲν γὰρ ἀναγκαίων ἀμφοῖν χρεία καὶ ἐξ ἴσου ἔστω , εἰ καὶ μᾶλλον διαπονεῖ περὶ τὸ σῶμα ὁ πολιτικός , καὶ ὅσα τοιαῦτα · μικρὸν γὰρ ἄν τι διαφέροι · πρὸς δὲ τὰς ἐνεργείας πολὺ διοίσει . 
τῷ μὲν γὰρ ἐλευθερίῳ δεήσει χρημάτων πρὸς τὸ πράττειν τὰ ἐλευθέρια , καὶ τῷ δικαίῳ δὴ εἰς τὰς ἀνταποδόσεις (αἱ γὰρ βουλήσεις ἄδηλοι , προσποιοῦνται δὲ καὶ οἱ μὴ δίκαιοι βούλεσθαι δικαιοπραγεῖν) , τῷ ἀνδρείῳ δὲ δυνάμεως , εἴπερ ἐπιτελεῖ τι τῶν κατὰ τὴν ἀρετήν , καὶ τῷ σώφρονι ἐξουσίας · πῶς γὰρ δῆλος ἔσται ἢ οὗτος ἢ τῶν ἄλλων τις ; 
ἀμφισβητεῖταί τε πότερον κυριώτερον τῆς ἀρετῆς ἡ προαίρεσις ἢ αἱ πράξεις , ὡς ἐν ἀμφοῖν οὔσης · 
τὸ δὴ τέλειον δῆλον ὡς ἐν ἀμφοῖν ἂν εἴη · πρὸς δὲ τὰς πράξεις πολλῶν δεῖται , καὶ ὅσῳ ἂν μείζους ὦσι καὶ καλλίους , πλειόνων . 
τῷ δὲ θεωροῦντι οὐδενὸς τῶν τοιούτων πρός γε τὴν ἐνέργειαν χρεία , ἀλλ’ ὡς εἰπεῖν καὶ ἐμπόδιά ἐστι πρός γε τὴν θεωρίαν · ᾗ δ’ ἄνθρωπός ἐστι καὶ πλείοσι συζῇ , αἱρεῖται τὰ κατὰ τὴν ἀρετὴν πράττειν · δεήσεται οὖν τῶν τοιούτων πρὸς τὸ ἀνθρωπεύεσθαι . 
ἡ δὲ τελεία εὐδαιμονία ὅτι θεωρητική τις ἐστὶν ἐνέργεια , καὶ ἐντεῦθεν ἂν φανείη . 
τοὺς θεοὺς γὰρ μάλιστα ὑπειλήφαμεν μακαρίους καὶ εὐδαίμονας εἶναι · πράξεις δὲ ποίας ἀπονεῖμαι χρεὼν αὐτοῖς ; 
πότερα τὰς δικαίας ; 
ἢ γελοῖοι φανοῦνται συναλλάττοντες καὶ παρακαταθήκας ἀποδιδόντες καὶ ὅσα τοιαῦτα ; 
ἀλλὰ τὰς ἀνδρείους . . . ὑπομένοντας τὰ φοβερὰ καὶ κινδυνεύοντας ὅτι καλόν ; 
ἢ τὰς ἐλευθερίους ; 
τίνι δὲ δώσουσιν ; 
ἄτοπον δ’ εἰ καὶ ἔσται αὐτοῖς νόμισμα ἤ τι τοιοῦτον . 
αἱ δὲ σώφρονες τί ἂν εἶεν ; 
ἢ φορτικὸς ὁ ἔπαινος , ὅτι οὐκ ἔχουσι φαύλας ἐπιθυμίας ; 
διεξιοῦσι δὲ πάντα φαίνοιτ’ ἂν τὰ περὶ τὰς πράξεις μικρὰ καὶ ἀνάξια θεῶν . 
ἀλλὰ μὴν ζῆν γε πάντες ὑπειλήφασιν αὐτοὺς καὶ ἐνεργεῖν ἄρα · οὐ γὰρ δὴ καθεύδειν ὥσπερ τὸν Ἐνδυμίωνα . 
τῷ δὴ ζῶντι τοῦ πράττειν ἀφαιρουμένου , ἔτι δὲ μᾶλλον τοῦ ποιεῖν , τί λείπεται πλὴν θεωρία ; 
ὥστε ἡ τοῦ θεοῦ ἐνέργεια , μακαριότητι διαφέρουσα , θεωρητικὴ ἂν εἴη · καὶ τῶν ἀνθρωπίνων δὴ ἡ ταύτῃ συγγενεστάτη εὐδαιμονικωτάτη . 
σημεῖον δὲ καὶ τὸ μὴ μετέχειν τὰ λοιπὰ ζῷα εὐδαιμονίας , τῆς τοιαύτης ἐνεργείας ἐστερημένα τελείως . 
τοῖς μὲν γὰρ θεοῖς ἅπας ὁ βίος μακάριος , τοῖς δ’ ἀνθρώποις , ἐφ’ ὅσον ὁμοίωμά τι τῆς τοιαύτης ἐνεργείας ὑπάρχει · τῶν δ’ ἄλλων ζῴων οὐδὲν εὐδαιμονεῖ , ἐπειδὴ οὐδαμῇ κοινωνεῖ θεωρίας . 
ἐφ’ ὅσον δὴ διατείνει ἡ θεωρία , καὶ ἡ εὐδαιμονία , καὶ οἷς μᾶλλον ὑπάρχει τὸ θεωρεῖν , καὶ εὐδαιμονεῖν , οὐ κατὰ συμβεβηκὸς ἀλλὰ κατὰ τὴν θεωρίαν · αὕτη γὰρ καθ’ αὑτὴν τιμία . 
ὥστ’ εἴη ἂν ἡ εὐδαιμονία θεωρία τις . 
δεήσει δὲ καὶ τῆς ἐκτὸς εὐημερίας ἀνθρώπῳ ὄντι · οὐ γὰρ αὐτάρκης ἡ φύσις πρὸς τὸ θεωρεῖν , ἀλλὰ δεῖ καὶ τὸ σῶμα ὑγιαίνειν καὶ τροφὴν καὶ τὴν λοιπὴν θεραπείαν ὑπάρχειν . 
οὐ μὴν οἰητέον γε πολλῶν καὶ μεγάλων δεήσεσθαι τὸν εὐδαιμονήσοντα , εἰ μὴ ἐνδέχεται ἄνευ τῶν ἐκτὸς ἀγαθῶν μακάριον εἶναι · οὐ γὰρ ἐν τῇ ὑπερβολῇ τὸ αὔταρκες οὐδ’ ἡ πρᾶξις , δυνατὸν δὲ καὶ μὴ ἄρχοντα γῆς καὶ θαλάττης πράττειν τὰ καλά · καὶ γὰρ ἀπὸ μετρίων δύναιτ’ ἄν τις πράττειν κατὰ τὴν ἀρετήν (τοῦτο δ’ ἔστιν ἰδεῖν ἐναργῶς · οἱ γὰρ ἰδιῶται τῶν δυναστῶν οὐχ ἧττον δοκοῦσι τὰ ἐπιεικῆ πράττειν , ἀλλὰ καὶ μᾶλλον) · ἱκανὸν δὲ τοσαῦθ’ ὑπάρχειν · ἔσται γὰρ ὁ βίος εὐδαίμων τοῦ κατὰ τὴν ἀρετὴν ἐνεργοῦντος . 
καὶ Σόλων δὲ τοὺς εὐδαίμονας ἴσως ἀπεφαίνετο καλῶς , εἰπὼν μετρίως τοῖς ἐκτὸς κεχορηγημένους , πεπραγότας δὲ τὰ κάλλισθ’ , ὡς ᾤετο , καὶ βεβιωκότας σωφρόνως · ἐνδέχεται γὰρ μέτρια κεκτημένους πράττειν ἃ δεῖ . 
ἔοικε δὲ καὶ Ἀναξαγόρας οὐ πλούσιον οὐδὲ δυνάστην ὑπολαβεῖν τὸν εὐδαίμονα , εἰπὼν ὅτι οὐκ ἂν θαυμάσειεν εἴ τις ἄτοπος φανείη τοῖς πολλοῖς · οὗτοι γὰρ κρίνουσι τοῖς ἐκτός , τούτων αἰσθανόμενοι μόνον . 
συμφωνεῖν δὴ τοῖς λόγοις ἐοίκασιν αἱ τῶν σοφῶν δόξαι . 
πίστιν μὲν οὖν καὶ τὰ τοιαῦτα ἔχει τινά , τὸ δ’ ἀληθὲς ἐν τοῖς πρακτικοῖς ἐκ τῶν ἔργων καὶ τοῦ βίου κρίνεται · ἐν τούτοις γὰρ τὸ κύριον . 
σκοπεῖν δὴ τὰ προειρημένα χρὴ ἐπὶ τὰ ἔργα καὶ τὸν βίον φέροντας , καὶ συνᾳδόντων μὲν τοῖς ἔργοις ἀποδεκτέον , διαφωνούντων δὲ λόγους ὑποληπτέον . 
ὁ δὲ κατὰ νοῦν ἐνεργῶν καὶ τοῦτον θεραπεύων καὶ διακείμενος ἄριστα καὶ θεοφιλέστατος ἔοικεν . 
εἰ γάρ τις ἐπιμέλεια τῶν ἀνθρωπίνων ὑπὸ θεῶν γίνεται , ὥσπερ δοκεῖ , καὶ εἴη ἂν εὔλογον χαίρειν τε αὐτοὺς τῷ ἀρίστῳ καὶ συγγενεστάτῳ (τοῦτο δ’ ἂν εἴη ὁ νοῦς) 
καὶ τοὺς ἀγαπῶντας μάλιστα τοῦτο καὶ τιμῶντας ἀντευποιεῖν ὡς τῶν φίλων αὐτοῖς ἐπιμελουμένους καὶ ὀρθῶς τε καὶ καλῶς πράττοντας . 
ὅτι δὲ πάντα ταῦτα τῷ σοφῷ μάλισθ’ ὑπάρχει , οὐκ ἄδηλον . 
θεοφιλέστατος ἄρα . 
τὸν αὐτὸν δ’ εἰκὸς καὶ εὐδαιμονέστατον · ὥστε κἂν οὕτως εἴη ὁ σοφὸς μάλιστ’ εὐδαίμων . 
ἆρ’ οὖν εἰ περί τε τούτων καὶ τῶν ἀρετῶν , ἔτι δὲ καὶ φιλίας καὶ ἡδονῆς , ἱκανῶς εἴρηται τοῖς τύποις , τέλος ἔχειν οἰητέον τὴν προαίρεσιν ; 
ἢ καθάπερ λέγεται , 
οὐκ ἔστιν ἐν τοῖς πρακτοῖς τέλος τὸ θεωρῆσαι ἕκαστα καὶ γνῶναι , ἀλλὰ μᾶλλον τὸ πράττειν αὐτά · οὐδὲ δὴ περὶ ἀρετῆς ἱκανὸν τὸ εἰδέναι , ἀλλ’ ἔχειν καὶ χρῆσθαι πειρατέον , ἢ εἴ πως ἄλλως ἀγαθοὶ γινόμεθα ; 
εἰ μὲν οὖν ἦσαν οἱ λόγοι αὐτάρκεις πρὸς τὸ ποιῆσαι ἐπιεικεῖς , πολλοὺς ἂν μισθοὺς καὶ μεγάλους δικαίως ἔφερον κατὰ τὸν Θέογνιν , καὶ ἔδει ἂν τούτους πορίσασθαι · νῦν δὲ φαίνονται προτρέψασθαι μὲν καὶ παρορμῆσαι τῶν νέων τοὺς ἐλευθερίους ἰσχύειν , ἦθός τ’ εὐγενὲς καὶ ὡς ἀληθῶς φιλόκαλον ποιῆσαι ἂν κατοκώχιμον ἐκ τῆς ἀρετῆς , τοὺς δὲ πολλοὺς ἀδυνατεῖν πρὸς καλοκαγαθίαν προτρέψασθαι · οὐ γὰρ πεφύκασιν αἰδοῖ πειθαρχεῖν ἀλλὰ φόβῳ , οὐδ’ ἀπέχεσθαι τῶν φαύλων διὰ τὸ αἰσχρὸν ἀλλὰ διὰ τὰς τιμωρίας · πάθει γὰρ ζῶντες τὰς οἰκείας ἡδονὰς διώκουσι καὶ δῑ ὧν αὗται ἔσονται , φεύγουσι δὲ τὰς ἀντικειμένας λύπας , τοῦ δὲ καλοῦ καὶ ὡς ἀληθῶς ἡδέος οὐδ’ ἔννοιαν ἔχουσιν , ἄγευστοι ὄντες . 
τοὺς δὴ τοιούτους τίς ἂν λόγος μεταρρυθμίσαι ; 
οὐ γὰρ οἷόν τε ἢ οὐ ῥᾴδιον τὰ ἐκ παλαιοῦ τοῖς ἤθεσι κατειλημμένα λόγῳ μεταστῆσαι · ἀγαπητὸν δ’ ἴσως ἐστὶν εἰ πάντων ὑπαρχόντων δῑ ὧν ἐπιεικεῖς δοκοῦμεν γίνεσθαι , μεταλάβοιμεν τῆς ἀρετῆς . 
γίνεσθαι δ’ ἀγαθοὺς οἴονται οἳ μὲν φύσει οἳ δ’ ἔθει οἳ δὲ διδαχῇ . 
τὸ μὲν οὖν τῆς φύσεως δῆλον ὡς οὐκ ἐφ’ ἡμῖν ὑπάρχει , ἀλλὰ διά τινας θείας αἰτίας τοῖς ὡς ἀληθῶς εὐτυχέσιν ὑπάρχει · ὁ δὲ λόγος καὶ ἡ διδαχὴ μή ποτ’ οὐκ ἐν ἅπασιν ἰσχύει , ἀλλὰ δεῖ προδιειργάσθαι τοῖς ἔθεσι τὴν τοῦ ἀκροατοῦ ψυχὴν πρὸς τὸ καλῶς χαίρειν καὶ μισεῖν , ὥσπερ γῆν τὴν θρέψουσαν τὸ σπέρμα . 
οὐ γὰρ ἂν ἀκούσειε λόγου ἀποτρέποντος οὐδ’ αὖ συνείη ὁ κατὰ πάθος ζῶν · τὸν δ’ οὕτως ἔχοντα πῶς οἷόν τε μεταπεῖσαι ; 
ὅλως τ’ οὐ δοκεῖ λόγῳ ὑπείκειν τὸ πάθος ἀλλὰ βίᾳ . 
δεῖ δὴ τὸ ἦθος προϋπάρχειν πως οἰκεῖον τῆς ἀρετῆς , στέργον τὸ καλὸν καὶ δυσχεραῖνον τὸ αἰσχρόν . 
ἐκ νέου δ’ ἀγωγῆς ὀρθῆς τυχεῖν πρὸς ἀρετὴν χαλεπὸν μὴ ὑπὸ τοιούτοις τραφέντα νόμοις · τὸ γὰρ σωφρόνως καὶ καρτερικῶς ζῆν οὐχ ἡδὺ τοῖς πολλοῖς , ἄλλως τε καὶ νέοις . 
διὸ νόμοις δεῖ τετάχθαι τὴν τροφὴν καὶ τὰ ἐπιτηδεύματα · οὐκ ἔσται γὰρ λυπηρὰ συνήθη γενόμενα . 
οὐχ ἱκανὸν δ’ ἴσως νέους ὄντας τροφῆς καὶ ἐπιμελείας τυχεῖν ὀρθῆς , ἀλλ’ ἐπιεδὴ καὶ ἀνδρωθέντας δεῖ ἐπιτηδεύειν αὐτὰ καὶ ἐθίζεσθαι , καὶ περὶ ταῦτα δεοίμεθ’ ἂν νόμων , καὶ ὅλως δὴ περὶ πάντα τὸν βίον · οἱ γὰρ πολλοὶ ἀνάγκῃ μᾶλλον ἢ λόγῳ πειθαρχοῦσι καὶ ζημίαις ἢ τῷ καλῷ . 
διόπερ οἴονταί τινες τοὺς νομοθετοῦντας δεῖν μὲν παρακαλεῖν ἐπὶ τὴν ἀρετὴν καὶ προτρέπεσθαι τοῦ καλοῦ χάριν , ὡς ἐπακουσομένων τῶν ἐπιεικῶς τοῖς ἔθεσι προηγμένων , ἀπειθοῦσι δὲ καὶ ἀφυεστέροις οὖσι κολάσεις τε καὶ τιμωρίας ἐπιτιθέναι , τοὺς δ’ ἀνιάτους ὅλως ἐξορίζειν · τὸν μὲν γὰρ ἐπιεικῆ πρὸς τὸ καλὸν ζῶντα τῷ λόγῳ πειθαρχήσειν , τὸν δὲ φαῦλον ἡδονῆς ὀρεγόμενον λύπῃ κολάζεσθαι ὥσπερ ὑποζύγιον . 
διὸ καί φασι δεῖν τοιαύτας γίνεσθαι τὰς λύπας αἳ μάλιστ’ ἐναντιοῦνται ταῖς ἀγαπωμέναις ἡδοναῖς . 
εἰ δ’ οὖν , καθάπερ εἴρηται , τὸν ἐσόμενον ἀγαθὸν τραφῆναι καλῶς δεῖ καὶ ἐθισθῆναι , εἶθ’ οὕτως ἐν ἐπιτηδεύμασιν ἐπιεικέσι ζῆν καὶ μήτ’ ἄκοντα μήθ’ ἑκόντα πράττειν τὰ φαῦλα , ταῦτα δὲ γίνοιτ’ ἂν βιουμένοις κατά τινα νοῦν καὶ τάξιν ὀρθήν , ἔχουσαν ἰσχύν · ἡ μὲν οὖν πατρικὴ πρόσταξις οὐκ ἔχει τὸ ἰσχυρὸν οὐδὲ [δὴ] 
τὸ ἀναγκαῖον , οὐδὲ δὴ ὅλως ἡ ἑνὸς ἀνδρός , μὴ βασιλέως ὄντος ἤ τινος τοιούτου · ὁ δὲ νόμος ἀναγκαστικὴν ἔχει δύναμιν , λόγος ὢν ἀπό τινος φρονήσεως καὶ νοῦ . 
καὶ τῶν μὲν ἀνθρώπων ἐχθαίρουσι τοὺς ἐναντιουμένους ταῖς ὁρμαῖς , κἂν ὀρθῶς αὐτὸ δρῶσιν · ὁ δὲ νόμος οὐκ ἔστιν ἐπαχθὴς τάττων τὸ ἐπιεικές . 
ἐν μόνῃ δὲ τῇ Λακεδαιμονίων πόλει <ἢ> 
μετ’ ὀλίγων ὁ νομοθέτης ἐπιμέλειαν δοκεῖ πεποιῆσθαι τροφῆς τε καὶ ἐπιτηδευμάτων · ἐν δὲ ταῖς πλείσταις τῶν πόλεων ἐξημέληται περὶ τῶν τοιούτων , καὶ ζῇ ἕκαστος ὡς βούλεται , κυκλωπικῶς θεμιστεύων παίδων ἠδ’ ἀλόχου . 
κράτιστον μὲν οὖν τὸ γίνεσθαι κοινὴν ἐπιμέλειαν καὶ ὀρθὴν [καὶ δρᾶν αὐτὸ δύνασθαι] · κοινῇ δ’ ἐξαμελουμένων ἑκάστῳ δόξειεν ἂν προσήκειν τοῖς σφετέροις τέκνοις καὶ φίλοις εἰς ἀρετὴν συμβάλλεσθαι , . . . ἢ προαιρεῖσθαί γε . 
μᾶλλον δ’ ἂν τοῦτο δύνασθαι δόξειεν ἐκ τῶν εἰρημένων νομοθετικὸς γενόμενος . 
αἱ μὲν γὰρ κοιναὶ ἐπιμέλειαι δῆλον ὅτι διὰ νόμων γίνονται , ἐπιεικεῖς δ’ αἱ διὰ τῶν σπουδαίων · 
γεγραμμένων δ’ ἢ ἀγράφων , οὐδὲν ἂν δόξειε διαφέρειν , οὐδὲ δῑ ὧν εἷς ἢ πολλοὶ παιδευθήσονται , ὥσπερ οὐδ’ ἐπὶ μουσικῆς ἢ γυμναστικῆς καὶ τῶν ἄλλων ἐπιτηδευμάτων . 
ὥσπερ γὰρ ἐν ταῖς πόλεσιν ἐνισχύει τὰ νόμιμα καὶ τὰ ἤθη , οὕτω καὶ ἐν οἰκίαις οἱ πατρικοὶ λόγοι καὶ τὰ ἔθη , καὶ ἔτι μᾶλλον διὰ τὴν συγγένειαν καὶ τὰς εὐεργεσίας · προϋπάρχουσι γὰρ στέργοντες καὶ εὐπειθεῖς τῇ φύσει . 
ἔτι δὲ καὶ διαφέρουσιν αἱ καθ’ ἕκαστον παιδεῖαι τῶν κοινῶν , ὥσπερ ἐπ’ ἰατρικῆς · καθόλου μὲν γὰρ τῷ πυρέττοντι συμφέρει ἡσυχία καὶ ἀσιτία , τινὶ δ’ ἴσως οὔ , ὅ τε πυκτικὸς ἴσως οὐ πᾶσι τὴν αὐτὴν μάχην περιτίθησιν . 
ἐξακριβοῦσθαι δὴ δόξειεν ἂν μᾶλλον τὸ καθ’ ἕκαστον ἰδίας τῆς ἐπιμελείας γινομένης · μᾶλλον γὰρ τοῦ προσφόρου τυγχάνει ἕκαστος . 
ἀλλ’ ἐπιμεληθείη μὲν <ἂν> 
ἄριστα καθ’ ἓν καὶ ἰατρὸς καὶ γυμναστὴς καὶ πᾶς ἄλλος ὁ καθόλου εἰδώς , τί πᾶσιν ἢ τοῖς τοιοισδί (τοῦ κοινοῦ γὰρ αἱ ἐπιστῆμαι λέγονταί τε καὶ εἰσίν) · οὐ μὴν ἀλλ’ ἑνός τινος οὐδὲν ἴσως κωλύει καλῶς ἐπιμεληθῆναι καὶ ἀνεπιστήμονα ὄντα , τεθεαμένον δ’ ἀκριβῶς τὰ συμβαίνοντα ἐφ’ ἑκάστῳ δῑ ἐμπειρίαν , καθάπερ καὶ ἰατροὶ ἔνιοι δοκοῦσιν ἑαυτῶν ἄριστοι εἶναι , ἑτέρῳ οὐδὲν ἂν δυνάμενοι ἐπαρκέσαι . 
οὐδὲν δ’ ἧττον ἴσως τῷ γε βουλομένῳ τεχνικῷ γενέσθαι καὶ θεωρητικῷ ἐπὶ τὸ καθόλου βαδιστέον εἶναι δόξειεν ἄν , κἀκεῖνο γνωριστέον ὡς ἐνδέχεται · εἴρηται γὰρ ὅτι περὶ τοῦθ’ αἱ ἐπιστῆμαι . 
τάχα δὲ καὶ τῷ βουλομένῳ δῑ ἐπιμελείας βελτίους ποιεῖν , εἴτε πολλοὺς εἴτ’ ὀλίγους , νομοθετικῷ πειρατέον γενέσθαι , εἰ διὰ νόμων ἀγαθοὶ γενοίμεθ’ ἄν . 
ὅντινα γὰρ οὖν καὶ τὸν προτεθέντα διαθεῖναι καλῶς οὐκ ἔστι τοῦ τυχόντος , ἀλλ’ εἴπερ τινός , τοῦ εἰδότος , ὥσπερ ἐπ’ ἰατρικῆς καὶ τῶν λοιπῶν ὧν ἔστιν ἐπιμέλειά τις καὶ φρόνησις . 
ἆρ’ οὖν μετὰ τοῦτο ἐπισκεπτέον πόθεν ἢ πῶς νομοθετικὸς γένοιτ’ ἄν τις ; 
ἢ καθάπερ ἐπὶ τῶν ἄλλων , παρὰ τῶν πολιτικῶν ; 
μόριον γὰρ ἐδόκει τῆς πολιτικῆς εἶναι . 
ἢ οὐχ ὅμοιον φαίνεται ἐπὶ τῆς πολιτικῆς καὶ τῶν λοιπῶν ἐπιστημῶν τε καὶ δυνάμεων ; 
ἐν μὲν γὰρ ταῖς ἄλλαις οἱ αὐτοὶ φαίνονται τάς τε δυνάμεις παραδιδόντες καὶ ἐνεργοῦντες ἀπ’ αὐτῶν , οἷον ἰατροὶ γραφεῖς · τὰ δὲ πολιτικὰ ἐπαγγέλλονται μὲν διδάσκειν οἱ σοφισταί , 
πράττει δ’ αὐτῶν οὐδείς , ἀλλ’ οἱ πολιτευόμενοι , οἳ δόξαιεν ἂν δυνάμει τινὶ τοῦτο πράττειν καὶ ἐμπειρίᾳ μᾶλλον ἢ διανοίᾳ · οὔτε γὰρ γράφοντες οὔτε λέγοντες περὶ τῶν τοιούτων φαίνονται (καίτοι κάλλιον ἦν ἴσως ἢ λόγους δικανικούς τε καὶ δημηγορικούς) , οὐδ’ αὖ πολιτικοὺς πεποιηκότες τοὺς σφετέρους υἱεῖς ἤ τινας ἄλλους τῶν φίλων . 
εὔλογον δ’ ἦν , εἴπερ ἐδύναντο · οὔτε γὰρ ταῖς πόλεσιν ἄμεινον οὐδὲν κατέλιπον ἄν , οὔθ’ αὑτοῖς ὑπάρξαι προέλοιντ’ ἂν μᾶλλον τῆς τοιαύτης δυνάμεως , οὐδὲ δὴ τοῖς φιλτάτοις . 
οὐ μὴν μικρόν γε ἔοικεν ἡ ἐμπειρία συμβάλλεσθαι · οὐδὲ γὰρ ἐγίνοντ’ ἂν διὰ τῆς πολιτικῆς συνηθείας πολιτικοί · διὸ τοῖς ἐφιεμένοις περὶ πολιτικῆς εἰδέναι προσδεῖν ἔοικεν ἐμπειρίας . 
τῶν δὲ σοφιστῶν οἱ ἐπαγγελλόμενοι λίαν φαίνονται πόρρω εἶναι τοῦ διδάξαι . 
ὅλως γὰρ οὐδὲ ποῖόν τι ἐστὶν ἢ περὶ ποῖα ἴσασιν · οὐ γὰρ ἂν τὴν αὐτὴν τῇ ῥητορικῇ οὐδὲ χείρω ἐτίθεσαν , οὐδ’ ἂν ᾤοντο ῥᾴδιον εἶναι τὸ νομοθετῆσαι συναγαγόντι τοὺς εὐδοκιμοῦντας τῶν νόμων · ἐκλέξασθαι γὰρ εἶναι τοὺς ἀρίστους , ὥσπερ οὐδὲ τὴν ἐκλογὴν οὖσαν συνέσεως καὶ τὸ κρῖναι ὀρθῶς μέγιστον , ὥσπερ ἐν τοῖς κατὰ μουσικήν . 
οἱ γὰρ ἔμπειροι περὶ ἕκαστα κρίνουσιν ὀρθῶς τὰ ἔργα , καὶ δῑ ὧν ἢ πῶς ἐπιτελεῖται συνιᾶσιν , καὶ ποῖα ποίοις συνᾴδει · τοῖς δ’ ἀπείροις ἀγαπητὸν τὸ μὴ διαλανθάνειν εἰ εὖ ἢ κακῶς πεποίηται τὸ ἔργον , ὥσπερ ἐπὶ γραφικῆς . 
οἱ δὲ νόμοι τῆς πολιτικῆς ἔργοις ἐοίκασιν · 
πῶς οὖν ἐκ τούτων νομοθετικὸς γένοιτ’ ἄν τις , ἢ τοὺς ἀρίστους κρίναι ; 
οὐ γὰρ φαίνονται οὐδ’ ἰατρικοὶ ἐκ τῶν συγγραμμάτων γίνεσθαι . 
καίτοι πειρῶνταί γε λέγειν οὐ μόνον τὰ θεραπεύματα , ἀλλὰ καὶ ὡς ἰαθεῖεν ἂν καὶ ὡς δεῖ θεραπεύειν ἑκάστους , διελόμενοι τὰς ἕξεις · ταῦτα δὲ τοῖς μὲν ἐμπείροις ὠφέλιμα εἶναι δοκεῖ , τοῖς δ’ ἀνεπιστήμοσιν ἀχρεῖα . 
ἴσως οὖν καὶ τῶν νόμων καὶ τῶν πολιτειῶν αἱ συναγωγαὶ τοῖς μὲν δυναμένοις θεωρῆσαι καὶ κρῖναι τί καλῶς ἢ τοὐναντίον καὶ ποῖα ποίοις ἁρμόττει εὔχρηστ’ ἂν εἴη · τοῖς δ’ ἄνευ ἕξεως τὰ τοιαῦτα διεξιοῦσι τὸ μὲν κρίνειν καλῶς οὐκ ἂν ὑπάρχοι , εἰ μὴ ἄρα αὐτόματον , εὐσυνετώτεροι δ’ εἰς ταῦτα τάχ’ ἂν γένοιντο . 
παραλιπόντων οὖν τῶν προτέρων ἀνερεύνητον τὸ περὶ τῆς νομοθεσίας , αὐτοὺς ἐπισκέψασθαι μᾶλλον βέλτιον ἴσως , καὶ ὅλως δὴ περὶ πολιτείας , ὅπως εἰς δύναμιν ἡ περὶ τὰ ἀνθρώπεια φιλοσοφία τελειωθῇ . 
πρῶτον μὲν οὖν εἴ τι κατὰ μέρος εἴρηται καλῶς ὑπὸ τῶν προγενεστέρων πειραθῶμεν ἐπελθεῖν , εἶτα ἐκ τῶν συνηγμένων πολιτειῶν θεωρῆσαι τὰ ποῖα σῴζει καὶ φθείρει τὰς πόλεις καὶ τὰ ποῖα ἑκάστας τῶν πολιτειῶν , καὶ διὰ τίνας αἰτίας αἳ μὲν καλῶς αἳ δὲ τοὐναντίον πολιτεύονται . 
θεωρηθέντων γὰρ τούτων τάχ’ ἂν μᾶλλον συνίδοιμεν καὶ ποία πολιτεία ἀρίστη , καὶ πῶς ἑκάστη ταχθεῖσα , καὶ τίσι νόμοις καὶ ἔθεσι χρωμένη . 
λέγωμεν οὖν ἀρξάμενοι .
