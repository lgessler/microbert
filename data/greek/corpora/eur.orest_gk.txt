Ἠλέκτρα 
Οὐκ ἔστιν οὐδὲν δεινὸν ὧδ’ εἰπεῖν ἔπος οὐδὲ πάθος οὐδὲ ξυμφορὰ θεήλατος , ἧς οὐκ ἂν ἄραιτ’ ἄχθος ἀνθρώπου φύσις . 
ὁ γὰρ μακάριος — 
κοὐκ ὀνειδίζω τύχας — 
Διὸς πεφυκώς , ὡς λέγουσι , Τάνταλος κορυφῆς ὑπερτέλλοντα δειμαίνων πέτρον ἀέρι ποτᾶται · καὶ τίνει ταύτην δίκην , ὡς μὲν λέγουσιν , ὅτι θεοῖς ἄνθρωπος ὢν κοινῆς τραπέζης ἀξίωμ’ ἔχων ἴσον , ἀκόλαστον ἔσχε γλῶσσαν , αἰσχίστην νόσον . 
οὗτος φυτεύει Πέλοπα , τοῦ δ’ Ἀτρεὺς ἔφυ , ᾧ στέμματα ξήνασ’ ἐπέκλωσεν θεὰ ἔριν , Θυέστῃ πόλεμον ὄντι συγγόνῳ θέσθαι . 
τί τἄρρητ’ ἀναμετρήσασθαί με δεῖ ; 
ἔδαισε δ’ οὖν νιν τέκν’ ἀποκτείνας Ἀτρεύς . 
Ἀτρέως δέ · τὰς γὰρ ἐν μέσῳ σιγῶ τύχας · 
ὁ κλεινός , εἰ δὴ κλεινός , Ἀγαμέμνων ἔφυ 
Μενέλεώς τε Κρήσσης μητρὸς Ἀερόπης ἄπο . 
γαμεῖ δ’ ὃ μὲν δὴ τὴν θεοῖς στυγουμένην 
Μενέλαος Ἑλένην , ὃ δὲ Κλυταιμήστρας λέχος ἐπίσημον εἰς Ἕλληνας Ἀγαμέμνων ἄναξ · 
ᾧ παρθένοι μὲν τρεῖς ἔφυμεν ἐκ μιᾶς , 
Χρυσόθεμις Ἰφιγένειά τ’ Ἠλέκτρα τ’ ἐγώ , ἄρσην δ’ Ὀρέστης , μητρὸς ἀνοσιωτάτης , ἣ πόσιν ἀπείρῳ περιβαλοῦσ’ ὑφάσματι ἔκτεινεν · ὧν δ’ ἕκατι , παρθένῳ λέγειν οὐ καλόν · ἐῶ τοῦτ’ ἀσαφὲς ἐν κοινῷ σκοπεῖν . 
Φοίβου δ’ ἀδικίαν μὲν τί δεῖ κατηγορεῖν ; 
πείθει δ’ Ὀρέστην μητέρ’ ἥ σφ’ ἐγείνατο κτεῖναι , πρὸς οὐχ ἅπαντας εὔκλειαν φέρον . 
ὅμως δ’ ἀπέκτειν’ οὐκ ἀπειθήσας θεῷ · 
κἀγὼ μετέσχον , οἷα δὴ γυνή , φόνου . 
[Πυλάδης θ’ , ὃς ἡμῖν συγκατείργασται τάδε.] ἐντεῦθεν ἀγρίᾳ συντακεὶς νόσῳ [νοσεῖ] τλήμων Ὀρέστης ὅδε πεσὼν ἐν δεμνίοις κεῖται , τὸ μητρὸς δ’ αἷμά νιν τροχηλατεῖ μανίαισιν · ὀνομάζειν γὰρ αἰδοῦμαι θεὰς εὐμενίδας , αἳ τόνδ’ ἐξαμιλλῶνται φόβῳ . 
ἕκτον δὲ δὴ τόδ’ ἦμαρ ἐξ ὅτου σφαγαῖς θανοῦσα μήτηρ πυρὶ καθήγνισται δέμας , ὧν οὔτε σῖτα διὰ δέρης ἐδέξατο , οὐ λούτρ’ ἔδωκε χρωτί · χλανιδίων δ’ ἔσω κρυφθείς , ὅταν μὲν σῶμα κουφισθῇ νόσου , ἔμφρων δακρύει , ποτὲ δὲ δεμνίων ἄπο πηδᾷ δρομαῖος , πῶλος ὣς ὑπὸ ζυγοῦ . 
ἔδοξε δ’ Ἄργει τῷδε μήθ’ ἡμᾶς στέγαις , μὴ πυρὶ δέχεσθαι , μήτε προσφωνεῖν τινα μητροκτονοῦντας · κυρία δ’ ἥδ’ ἡμέρα , ἐν ᾗ διοίσει ψῆφον Ἀργείων πόλις , εἰ χρὴ θανεῖν νὼ λευσίμῳ πετρώματι . 
[ἢ φάσγανον θήξαντ’ ἐπ’ αὐχένος βαλεῖν.] ἐλπίδα δὲ δή τιν’ ἔχομεν ὥστε μὴ θανεῖν · 
ἥκει γὰρ ἐς γῆν Μενέλεως Τροίας ἄπο , λιμένα δὲ Ναυπλίειον ἐκπληρῶν πλάτῃ ἀκταῖσιν ὁρμεῖ , δαρὸν ἐκ Τροίας χρόνον ἄλαισι πλαγχθείς · τὴν δὲ δὴ πολύστονον 
Ἑλένην , φυλάξας νύκτα , μή τις εἰσιδὼν μεθ’ ἡμέραν στείχουσαν , ὧν ὑπ’ Ἰλίῳ παῖδες τεθνᾶσιν , ἐς πέτρων ἔλθῃ βολάς , προύπεμψεν ἐς δῶμ’ ἡμέτερον · ἔστιν δ’ ἔσω κλαίουσ’ ἀδελφὴν συμφοράν τε δωμάτων . 
ἔχει δὲ δή τιν’ ἀλγέων παραψυχήν · 
ἣν γὰρ κατ’ οἴκους ἔλιφ’ , ὅτ’ ἐς Τροίαν ἔπλει , παρθένον ἐμῇ τε μητρὶ παρέδωκεν τρέφειν 
Μενέλαος ἀγαγὼν Ἑρμιόνην Σπάρτης ἄπο , ταύτῃ γέγηθε κἀπιλήθεται κακῶν . 
βλέπω δὲ πᾶσαν εἰς ὁδόν , πότ’ ὄψομαι 
Μενέλαον ἥκονθ’ · ὡς τά γ’ ἄλλ’ ἐπ’ ἀσθενοῦς ῥώμης ὀχούμεθ’ , ἤν τι μὴ κείνου πάρα σωθῶμεν . 
ἄπορον χρῆμα δυστυχῶν δόμος . 
Ἑλένη ὦ παῖ Κλυταιμήστρας τε καὶ Ἀγαμέμνονος , παρθένε μακρὸν δὴ μῆκος Ἠλέκτρα χρόνου , πῶς , ὦ τάλαινα , σύ τε κασίγνητός τε σὸς τλήμων Ὀρέστης μητρὸς ὅδε φονεὺς ἔχει ; 
προσφθέγμασιν γὰρ οὐ μιαίνομαι σέθεν , ἐς Φοῖβον ἀναφέρουσα τὴν ἁμαρτίαν . 
καίτοι στένω γε τὸν Κλυταιμήστρας μόρον , ἐμῆς ἀδελφῆς , ἥν , ἐπεὶ πρὸς Ἴλιον ἔπλευσ’ ὅπως ἔπλευσα θεομανεῖ πότμῳ , οὐκ εἶδον , ἀπολειφθεῖσα δ’ αἰάζω τύχας . 
Ἠλέκτρα 
Ἑλένη , τί σοι λέγοιμ’ ἂν ἅ γε παροῦσ’ ὁρᾷς ; 
[ἐν συμφοραῖσι τὸν Ἀγαμέμνονος δόμον] ἐγὼ μὲν ἄυπνος πάρεδρος ἀθλίῳ νεκρῷ 
— 
νεκρὸς γὰρ οὗτος οὕνεκα σμικρᾶς πνοῆς — θάσσω · τὰ τούτου δ’ οὐκ ὀνειδίζω κακά . 
σὺ δ’ εἶ μακαρία μακάριός θ’ ὁ σὸς πόσις . 
[ἥκετον ἐφ’ ἡμᾶς ἀθλίως πεπραγότας] 
Ἑλένη πόσον χρόνον δ’ ἐν δεμνίοις πέπτωχ’ ὅδε ; 
Ἠλέκτρα ἐξ οὗπερ αἷμα γενέθλιον κατήνυσεν . 
Ἑλένη ὢ μέλεος · ἡ τεκοῦσά θ’ , ὡς διώλετο . 
Ἠλέκτρα οὕτως ἔχει τάδ’ , ὥστ’ ἀπείρηκεν κακοῖς . 
Ἑλένη πρὸς θεῶν , πίθοῑ ἂν δῆτά μοί τι , παρθένε ; 
Ἠλέκτρα ὡς ἄσχολός γε συγγόνου προσεδρίᾳ . 
Ἑλένη βούλῃ τάφον μοι πρὸς κασιγνήτης μολεῖν ; 
Ἠλέκτρα μητρὸς κελεύεις τῆς ἐμῆς ; 
τίνος χάριν ; 
Ἑλένη κόμης ἀπαρχὰς καὶ χοὰς φέρουσ’ ἐμάς . 
Ἠλέκτρα σοὶ δ’ οὐχὶ θεμιτὸν πρὸς φίλων στείχειν τάφον ; 
Ἑλένη δεῖξαι γὰρ Ἀργείοισι σῶμ’ αἰσχύνομαι . 
Ἠλέκτρα ὀψέ γε φρονεῖς εὖ , τότε λιποῦσ’ αἰσχρῶς δόμους . 
Ἑλένη ὀρθῶς ἔλεξας , οὐ φίλως δ’ ἐμοὶ λέγεις . 
Ἠλέκτρα αἰδὼς δὲ δὴ τίς σ’ ἐς Μυκηναίους ἔχει ; 
Ἑλένη δέδοικα πατέρας τῶν ὑπ’ Ἰλίῳ νεκρῶν . 
Ἠλέκτρα δεινὸν γάρ · Ἄργει τ’ ἀναβοᾷ διὰ στόμα . 
Ἑλένη σύ νυν χάριν μοι τὸν φόβον λύσασα δός . 
Ἠλέκτρα οὐκ ἂν δυναίμην μητρὸς ἐσβλέψαι τάφον . 
Ἑλένη αἰσχρόν γε μέντοι προσπόλους φέρειν τάδε . 
Ἠλέκτρα τί δ’ οὐχὶ θυγατρὸς Ἑρμιόνης πέμπεις δέμας ; 
Ἑλένη ἐς ὄχλον ἕρπειν παρθένοισιν οὐ καλόν . 
Ἠλέκτρα καὶ μὴν τίνοι γ’ ἂν τῇ τεθνηκυίᾳ τροφάς . 
Ἑλένη ὀρθῶς ἔλεξας , πείθομαί τέ σοι , κόρη . 
[καὶ πέμψομέν γε θυγατέρ’ · εὖ γάρ τοι λέγεις.] ὦ τέκνον , ἔξελθ’ , Ἑρμιόνη , δόμων πάρος καὶ λαβὲ χοὰς τάσδ’ ἐν χεροῖν κόμας τ’ ἐμάς · 
ἐλθοῦσα δ’ ἀμφὶ τὸν Κλυταιμήστρας τάφον μελίκρατ’ ἄφες γάλακτος οἰνωπόν τ’ ἄχνην , καὶ στᾶσ’ ἐπ’ ἄκρου χώματος λέξον τάδε · 
Ἑλένη σ’ ἀδελφὴ ταῖσδε δωρεῖται χοαῖς , φόβῳ προσελθεῖν μνῆμα σόν , ταρβοῦσά τε 
Ἀργεῖον ὄχλον . 
πρευμενῆ δ’ ἄνωγέ νιν ἐμοί τε καὶ σοὶ καὶ πόσει γνώμην ἔχειν τοῖν τ’ ἀθλίοιν τοῖνδ’ , οὓς ἀπώλεσεν θεός . 
ἃ δ’ εἰς ἀδελφὴν καιρὸς ἐκπονεῖν ἐμέ , ἅπανθ’ ὑπισχνοῦ νερτέρων δωρήματα . 
ἴθ’ , ὦ τέκνον μοι , σπεῦδε καὶ χοὰς τάφῳ δοῦσ’ ὡς τάχιστα τῆς πάλιν μέμνησ’ ὁδοῦ . 
Ἠλέκτρα ὦ φύσις , ἐν ἀνθρώποισιν ὡς μέγ’ εἶ κακόν , σωτήριόν τε τοῖς καλῶς κεκτημένοις . 
εἴδετε παρ’ ἄκρας ὡς ἀπέθρισεν τρίχας , σῴζουσα κάλλος ; 
ἔστι δ’ ἡ πάλαι γυνή . 
θεοί σε μισήσειαν , ὥς μ’ ἀπώλεσας καὶ τόνδε πᾶσάν θ’ Ἑλλάδα . 
ὦ τάλαιν’ ἐγώ · 
αἵδ’ αὖ πάρεισι τοῖς ἐμοῖς θρηνήμασι φίλαι ξυνῳδοί · τάχα μεταστήσουσ’ ὕπνου τόνδ’ ἡσυχάζοντ’ , ὄμμα δ’ ἐκτήξουσ’ ἐμὸν δακρύοις , ἀδελφὸν ὅταν ὁρῶ μεμηνότα . 
[ὦ φίλταται γυναῖκες , ἡσύχῳ ποδὶ χωρεῖτε , μὴ ψοφεῖτε , μηδ’ ἔστω κτύπος . 
φιλία γὰρ ἡ σὴ πρευμενὴς μέν , ἀλλ’ ἐμοὶ τόνδ’ ἐξεγεῖραι συμφορὰ γενήσεται.] 
Χορός σῖγα σῖγα , λεπτὸν ἴχνος ἀρβύλης τίθετε , μὴ κτυπεῖτ’ . 
Ἠλέκτρα ἀποπρὸ βᾶτ’ ἐκεῖσ’ , ἀποπρό μοι κοίτας . 
Χορός ἰδού , πείθομαι . 
Ἠλέκτρα ἆ ἆ σύριγγος ὅπως πνοὰ λεπτοῦ δόνακος , ὦ φίλα , φώνει μοι . 
Χορός ἴδ’ , ἀτρεμαῖον ὡς ὑπόροφον φέρω βοάν . 
Ἠλέκτρα ναί , οὕτως · 
κάταγε κάταγε , πρόσιθ’ ἀτρέμας , ἀτρέμας ἴθι · 
λόγον ἀπόδος ἐφ’ ὅ τι χρέος ἐμόλετέ ποτε . 
χρόνια γὰρ πεσὼν ὅδ’ εὐνάζεται . 
Χορός πῶς ἔχει ; 
λόγου μετάδος , ὦ φίλα · 
τίνα τύχαν εἴπω ; 
τίνα δὲ συμφοράν ; 
Ἠλέκτρα ἔτι μὲν ἐμπνέει , βραχὺ δ’ ἀναστένει . 
Χορός τί φῄς ; 
ὦ τάλας . 
Ἠλέκτρα ὀλεῖς , εἰ βλέφαρα κινήσεις ὕπνου γλυκυτάταν φερομένῳ χάριν . 
Χορός μέλεος ἐχθίστων θεόθεν ἐργμάτων , τάλας . 
Ἠλέκτρα φεῦ μόχθων . 
ἄδικος ἄδικα τότ’ ἄρ’ ἔλακεν ἔλακεν , ἀπό‐ φονον ὅτ’ ἐπὶ τρίποδι Θέμιδος ἄρ’ ἐδίκασε φόνον ὁ Λοξίας ἐμᾶς ματέρος . 
Χορός ὁρᾷς ; 
ἐν πέπλοισι κινεῖ δέμας . 
Ἠλέκτρα σὺ γάρ νιν , ὦ τάλαινα , θωΰξασ’ ἔβαλες ἐξ ὕπνου . 
Χορός εὕδειν μὲν οὖν ἔδοξα . 
Ἠλέκτρα οὐκ ἀφ’ ἡμῶν , οὐκ ἀπ’ οἴκων πάλιν ἀνὰ πόδα σὸν εἱλίξεις μεθεμένα κτύπου ; 
Χορός ὑπνώσσει . 
Ἠλέκτρα λέγεις εὖ . 
πότνια , πότνια νύξ , ὑπνοδότειρα τῶν πολυπόνων βροτῶν , ἐρεβόθεν ἴθι , μόλε μόλε κατάπτερος τὸν Ἀγαμεμνόνιον ἐπὶ δόμον . 
ὑπὸ γὰρ ἀλγέων ὑπό τε συμφορᾶς διοιχόμεθ’ , οἰχόμεθα . 
κτύπον ἠγάγετ’ · οὐχὶ σῖγα σῖγα φυλασσομένα στόματος ἄνα κέλαδον ἀπὸ λέχεος ἥ‐ συχον ὕπνου χάριν παρέξεις , φίλα ; 
Χορός θρόει τίς κακῶν τελευτὰ μένει . 
Ἠλέκτρα θανεῖν <θανεῖν> , τί δ’ ἄλλο ; 
οὐδὲ γὰρ πόθον ἔχει βορᾶς . 
Χορός πρόδηλος ἆρ’ ὁ πότμος . 
Ἠλέκτρα ἐξέθυσ’ ὁ Φοῖβος ἡμᾶς μέλεον ἀπόφονον αἷμα δοὺς πατροφόνου ματρός . 
Χορός δίκᾳ μέν . 
Ἠλέκτρα καλῶς δ’ οὔ . 
ἔκανες ἔθανες , ὦ τεκομένα με μᾶτερ , ἀπὸ δ’ ὤλεσας πατέρα τέκνα τε τάδε σέθεν ἀφ’ αἵματος · 
ὀλόμεθ’ ἰσονέκυες , ὀλόμεθα . 
σύ τε γὰρ ἐν νεκροῖς , τό τ’ ἐμὸν οἴχεται βίου τὸ πλέον μέρος ἐν στοναχαῖσί τε καὶ γόοισι δάκρυσί τ’ ἐννυχίοις , ἄγαμος 
[ἐπὶ δ’] 
ἄτεκνος ἅτε βίοτον ἁ μέλεος ἐς τὸν αἰὲν ἕλκω χρόνον . 
Χορός ὅρα παροῦσα , παρθέν’ Ἠλέκτρα , πέλας , μὴ κατθανών σε σύγγονος λέληθ’ ὅδε · 
οὐ γάρ μ’ ἀρέσκει τῷ λίαν παρειμένῳ . 
Ὀρέστης ὦ φίλον ὕπνου θέλγητρον , ἐπίκουρον νόσου , ὡς ἡδύ μοι προσῆλθες — 
ἐν δέοντί γε . 
ὦ πότνια Λήθη τῶν κακῶν , ὡς εἶ σοφὴ καὶ τοῖσι δυστυχοῦσιν εὐκταία θεός . 
πόθεν ποτ’ ἦλθον δεῦρο ; 
πῶς δ’ ἀφικόμην ; 
ἀμνημονῶ γάρ , τῶν πρὶν ἀπολειφθεὶς φρενῶν . 
Ἠλέκτρα ὦ φίλταθ’ , ὥς μ’ ηὔφρανας εἰς ὕπνον πεσών . 
βούλῃ θίγω σου κἀνακουφίσω δέμας ; 
Ὀρέστης λαβοῦ λαβοῦ δῆτ’ , ἐκ δ’ ὄμορξον ἀθλίου στόματος ἀφρώδη πέλανον ὀμμάτων τ’ ἐμῶν . 
Ἠλέκτρα ἰδού · τὸ δούλευμ’ ἡδύ , κοὐκ ἀναίνομαι ἀδέλφ’ ἀδελφῇ χειρὶ θεραπεύειν μέλη . 
Ὀρέστης ὑπόβαλε πλευροῖς πλευρά , καὐχμώδη κόμην ἄφελε προσώπου · λεπτὰ γὰρ λεύσσω κόραις . 
Ἠλέκτρα ὦ βοστρύχων πινῶδες ἄθλιον κάρα , ὡς ἠγρίωσαι διὰ μακρᾶς ἀλουσίας . 
Ὀρέστης κλῖνόν μ’ ἐς εὐνὴν αὖθις · ὅταν ἀνῇ νόσος μανίας , ἄναρθρός εἰμι κἀσθενῶ μέλη . 
Ἠλέκτρα ἰδού . 
φίλον τοι τῷ νοσοῦντι δέμνιον , ἀνιαρὸν ὂν τὸ κτῆμ’ , ἀναγκαῖον δ’ ὅμως . 
Ὀρέστης αὖθίς μ’ ἐς ὀρθὸν στῆσον , ἀνακύκλει δέμας · 
δυσάρεστον οἱ νοσοῦντες ἀπορίας ὕπο . 
Ἠλέκτρα ἦ κἀπὶ γαίας ἁρμόσαι πόδας θέλεις , χρόνιον ἴχνος θείς ; 
μεταβολὴ πάντων γλυκύ . 
Ὀρέστης μάλιστα · δόξαν γὰρ τόδ’ ὑγιείας ἔχει . 
κρεῖσσον δὲ τὸ δοκεῖν , κἂν ἀληθείας ἀπῇ . 
Ἠλέκτρα ἄκουε δὴ νῦν , ὦ κασίγνητον κάρα , ἕως ἐῶσιν εὖ φρονεῖν Ἐρινύες . 
Ὀρέστης λέξεις τι καινόν · κεἰ μὲν εὖ , χάριν φέρεις · 
εἰ δ’ ἐς βλάβην τιν’ , ἅλις ἔχω τὸ δυστυχεῖν . 
Ἠλέκτρα 
Μενέλαος ἥκει , σοῦ κασίγνητος πατρός , ἐν Ναυπλίᾳ δὲ σέλμαθ’ ὥρμισται νεῶν . 
Ὀρέστης πῶς εἶπας ; 
ἥκει φῶς ἐμοῖς καὶ σοῖς κακοῖς ἀνὴρ ὁμογενὴς καὶ χάριτας ἔχων πατρός ; 
Ἠλέκτρα ἥκει — 
τὸ πιστὸν τόδε λόγων ἐμῶν δέχου — 
Ἑλένην ἀγόμενος Τρωικῶν ἐκ τειχέων . 
Ὀρέστης εἰ μόνος ἐσώθη , μᾶλλον ἂν ζηλωτὸς ἦν · 
εἰ δ’ ἄλοχον ἄγεται , κακὸν ἔχων ἥκει μέγα . 
Ἠλέκτρα ἐπίσημον ἔτεκε Τυνδάρεως ἐς τὸν ψόγον γένος θυγατέρων δυσκλεές τ’ ἀν’ Ἑλλάδα . 
Ὀρέστης σύ νυν διάφερε τῶν κακῶν · ἔξεστι γάρ · 
καὶ μὴ μόνον λέγ’ , ἀλλὰ καὶ φρόνει τάδε . 
Ἠλέκτρα οἴμοι , κασίγνητ’ , ὄμμα σὸν ταράσσεται , ταχὺς δὲ μετέθου λύσσαν , ἄρτι σωφρονῶν . 
Ὀρέστης ὦ μῆτερ , ἱκετεύω σε , μὴ ’πίσειέ μοι τὰς αἱματωποὺς καὶ δρακοντώδεις κόρας . 
αὗται γὰρ αὗται πλησίον θρῴσκουσί μου . 
Ἠλέκτρα μέν’ , ὦ ταλαίπωρ’ , ἀτρέμα σοῖς ἐν δεμνίοις · 
ὁρᾷς γὰρ οὐδὲν ὧν δοκεῖς σάφ’ εἰδέναι . 
Ὀρέστης ὦ Φοῖβ’ , ἀποκτενοῦσί μ’ αἱ κυνώπιδες γοργῶπες , ἐνέρων ἱέρεαι , δειναὶ θεαί . 
Ἠλέκτρα οὔτοι μεθήσω · χεῖρα δ’ ἐμπλέξασ’ ἐμὴν σχήσω σε πηδᾶν δυστυχῆ πηδήματα . 
Ὀρέστης μέθες · μί’ οὖσα τῶν ἐμῶν Ἐρινύων μέσον μ’ ὀχμάζεις , ὡς βάλῃς ἐς Τάρταρον . 
Ἠλέκτρα οἲ ’γὼ τάλαινα , τίν’ ἐπικουρίαν λάβω , ἐπεὶ τὸ θεῖον δυσμενὲς κεκτήμεθα ; 
Ὀρέστης δὸς τόξα μοι κερουλκά , δῶρα Λοξίου , οἷς μ’ εἶπ’ Ἀπόλλων ἐξαμύνασθαι θεάς , εἴ μ’ ἐκφοβοῖεν μανιάσιν λυσσήμασιν . 
βεβλήσεταί τις θεῶν βροτησίᾳ χερί , εἰ μὴ ’ξαμείψει χωρὶς ὀμμάτων ἐμῶν . 
οὐκ εἰσακούετ’ ; 
οὐχ ὁρᾶθ’ ἑκηβόλων τόξων πτερωτὰς γλυφίδας ἐξορμωμένας ; 
ἆ ἆ · 
τί δῆτα μέλλετ’ ; 
ἐξακρίζετ’ αἰθέρα πτεροῖς · τὰ Φοίβου δ’ αἰτιᾶσθε θέσφατα . 
ἔα · 
τί χρῆμ’ ἀλύω , πνεῦμ’ ἀνεὶς ἐκ πλευμόνων ; 
ποῖ ποῖ ποθ’ ἡλάμεσθα δεμνίων ἄπο ; 
ἐκ κυμάτων γὰρ αὖθις αὖ γαλήν’ ὁρῶ . 
σύγγονε , τί κλαίεις κρᾶτα θεῖσ’ ἔσω πέπλων ; 
αἰσχύνομαί σε , μεταδιδοὺς πόνων ἐμῶν ὄχλον τε παρέχων παρθένῳ νόσοις ἐμαῖς . 
μὴ τῶν ἐμῶν ἕκατι συντήκου κακῶν · 
σὺ μὲν γὰρ ἐπένευσας τάδ’ , εἴργασται δ’ ἐμοὶ μητρῷον αἷμα · Λοξίᾳ δὲ μέμφομαι , ὅστις μ’ ἐπάρας ἔργον ἀνοσιώτατον , τοῖς μὲν λόγοις ηὔφρανε , τοῖς δ’ ἔργοισιν οὔ . 
οἶμαι δὲ πατέρα τὸν ἐμόν , εἰ κατ’ ὄμματα ἐξιστόρουν νιν , μητέρ’ εἰ κτεῖναι χρεών , πολλὰς γενείου τοῦδ’ ἂν ἐκτεῖναι λιτὰς μήποτε τεκούσης ἐς σφαγὰς ὦσαι ξίφος , εἰ μήτ’ ἐκεῖνος ἀναλαβεῖν ἔμελλε φῶς , ἐγώ θ’ ὁ τλήμων τοιάδ’ ἐκπλήσειν κακά . 
καὶ νῦν ἀνακάλυπτ’ , ὦ κασιγνήτη , κάρα , ἐκ δακρύων τ’ ἄπελθε , κεἰ μάλ’ ἀθλίως ἔχομεν . 
ὅταν δὲ τἄμ’ ἀθυμήσαντ’ ἴδῃς , σύ μου τὸ δεινὸν καὶ διαφθαρὲν φρενῶν ἴσχναινε παραμυθοῦ θ’ · ὅταν δὲ σὺ στένῃς , ἡμᾶς παρόντας χρή σε νουθετεῖν φίλα · 
ἐπικουρίαι γὰρ αἵδε τοῖς φίλοις καλαί . 
ἀλλ’ , ὦ τάλαινα , βᾶσα δωμάτων ἔσω ὕπνῳ τ’ ἄυπνον βλέφαρον ἐκταθεῖσα δός , σίτων τ’ ὄρεξαι λουτρά τ’ ἐπιβαλοῦ χροΐ . 
εἰ γὰρ προλείψεις ἢ προσεδρείᾳ νόσον κτήσῃ τιν’ , οἰχόμεσθα · σὲ γὰρ ἔχω μόνην ἐπίκουρον , ἄλλων , ὡς ὁρᾷς , ἔρημος ὤν . 
Ἠλέκτρα οὐκ ἔστι · σὺν σοὶ καὶ θανεῖν αἱρήσομαι καὶ ζῆν · ἔχει γὰρ ταὐτόν · ἢν σὺ κατθάνῃς , γυνὴ τί δράσω ; 
πῶς μόνη σωθήσομαι , ἀνάδελφος ἀπάτωρ ἄφιλος ; 
εἰ δὲ σοὶ δοκεῖ , δρᾶν χρὴ τάδ’ . 
ἀλλὰ κλῖνον εἰς εὐνὴν δέμας , καὶ μὴ τὸ ταρβοῦν κἀκφοβοῦν σ’ ἐκ δεμνίων ἄγαν ἀποδέχου , μένε δ’ ἐπὶ στρωτοῦ λέχους . 
κἂν μὴ νοσῇς γάρ , ἀλλὰ δοξάζῃς νοσεῖν , κάματος βροτοῖσιν ἀπορία τε γίγνεται . 
Χορός αἰαῖ , δρομάδες ὦ πτεροφόροι ποτνιάδες θεαί , ἀβάκχευτον αἳ θίασον ἐλάχετ’ ἐν δάκρυσι καὶ γόοις , μελάγχρωτες εὐμενίδες , αἵτε τὸν ταναὸν αἰθέρ’ ἀμπάλλεσθ’ , αἵματος τινύμεναι δίκαν , τινύμεναι φόνον , καθικετεύομαι καθικετεύομαι , τὸν Ἀγαμέμνονος γόνον ἐάσατ’ ἐκλαθέσθαι λύσσας μανιάδος φοιταλέου . 
φεῦ μόχθων , οἵων , ὦ τάλας , ὀρεχθεὶς ἔρρεις , τρίποδος ἄπο φάτιν , ἃν ὁ Φοῖβος ἔλακε , δε‐ ξάμενος ἀνὰ δάπεδον , ἵνα μεσόμφαλοι λέγονται μυχοί . 
Χορός ἰὼ Ζεῦ , τίς ἔλεος , τίς ὅδ’ ἀγὼν φόνιος ἔρχεται , θοάζων σε τὸν μέλεον , ᾧ δάκρυα δάκρυσι συμβάλλει πορεύων τις ἐς δόμον ἀλαστόρων ματέρος αἷμα σᾶς , ὅ σ’ ἀναβακχεύει ; 
ὁ μέγας ὄλβος οὐ μόνιμος ἐν βροτοῖς · 
κατολοφύρομαι κατολοφύρομαι . 
ἀνὰ δὲ λαῖφος ὥς τις ἀκάτου θοᾶς τινάξας δαίμων κατέκλυσεν δεινῶν πόνων ὡς πόντου λάβροις ὀλεθρίοισιν ἐν κύμασιν . 
τίνα γὰρ ἔτι πάρος οἶκον ἕτερον ἢ τὸν ἀπὸ θεογόνων γάμων , τὸν ἀπὸ Ταντάλου , σέβεσθαί με χρή ; 
Χορός καὶ μὴν βασιλεὺς ὅδε δὴ στείχει , 
Μενέλαος ἄναξ , πολλῇ ἁβροσύνῃ δῆλος ὁρᾶσθαι τῶν Τανταλιδῶν ἐξ αἵματος ὤν . 
ὦ χιλιόναυν στρατὸν ὁρμήσας ἐς γῆν Ἀσίαν , χαῖρ’ , εὐτυχίᾳ δ’ αὐτὸς ὁμιλεῖς , θεόθεν πράξας ἅπερ ηὔχου . 
Μενέλαος ὦ δῶμα , τῇ μέν σ’ ἡδέως προσδέρκομαι 
Τροίαθεν ἐλθών , τῇ δ’ ἰδὼν καταστένω · 
κύκλῳ γὰρ εἱλιχθεῖσαν ἀθλίως κακοῖς οὐπώποτ’ ἄλλην μᾶλλον εἶδον ἑστίαν . 
Ἀγαμέμνονος μὲν γὰρ τύχας ἠπιστάμην καὶ θάνατον , οἵῳ πρὸς δάμαρτος ὤλετο , 
Μαλέᾳ προσίσχων πρῷραν · ἐκ δὲ κυμάτων ὁ ναυτίλοισι μάντις ἐξήγγειλέ μοι 
Νηρέως προφήτης Γλαῦκος , ἀψευδὴς θεός , ὅς μοι τόδ’ εἶπεν ἐμφανῶς κατασταθείς · 
Μενέλαε , κεῖται σὸς κασίγνητος θανών , λουτροῖσιν ἀλόχου περιπεσὼν πανυστάτοις . 
δακρύων δ’ ἔπλησεν ἐμέ τε καὶ ναύτας ἐμοὺς πολλῶν . 
ἐπεὶ δὲ Ναυπλίας ψαύω χθονός , ἤδη δάμαρτος ἐνθάδ’ ἐξορμωμένης , δοκῶν Ὀρέστην παῖδα τὸν Ἀγαμέμνονος φίλαισι χερσὶ περιβαλεῖν καὶ μητέρα , ὡς εὐτυχοῦντας , ἔκλυον ἁλιτύπων τινὸς τῆς Τυνδαρείας παιδὸς ἀνόσιον φόνον . 
καὶ νῦν ὅπου ’στὶν εἴπατ’ , ὦ νεάνιδες , 
Ἀγαμέμνονος παῖς , ὃς τὰ δείν’ ἔτλη κακά . 
βρέφος γὰρ ἦν τότ’ ἐν Κλυταιμήστρας χεροῖν , ὅτ’ ἐξέλειπον μέλαθρον ἐς Τροίαν ἰών , ὥστ’ οὐκ ἂν αὐτὸν γνωρίσαιμ’ ἂν εἰσιδών . 
Ὀρέστης ὅδ’ εἴμ’ Ὀρέστης , Μενέλεως , ὃν ἱστορεῖς . 
ἑκὼν ἐγώ σοι τἀμὰ μηνύσω κακά . 
τῶν σῶν δὲ γονάτων πρωτόλεια θιγγάνω ἱκέτης , ἀφύλλου στόματος ἐξάπτων λιτάς · 
σῷσόν μ’ · ἀφῖξαι δ’ αὐτὸς ἐς καιρὸν κακῶν . 
Μενέλαος ὦ θεοί , τί λεύσσω ; 
τίνα δέδορκα νερτέρων ; 
Ὀρέστης εὖ γ’ εἶπας · οὐ γὰρ ζῶ κακοῖς , φάος δ’ ὁρῶ . 
Μενέλαος ὡς ἠγρίωσαι πλόκαμον αὐχμηρόν , τάλας . 
Ὀρέστης οὐχ ἡ πρόσοψίς μ’ , ἀλλὰ τἄργ’ αἰκίζεται . 
Μενέλαος δεινὸν δὲ λεύσσεις ὀμμάτων ξηραῖς κόραις . 
Ὀρέστης τὸ σῶμα φροῦδον · τὸ δ’ ὄνομ’ οὐ λέλοιπέ μοι . 
Μενέλαος ὦ παρὰ λόγον μοι σὴ φανεῖσ’ ἀμορφία . 
Ὀρέστης ὅδ’ εἰμὶ μητρὸς τῆς ταλαιπώρου φονεύς . 
Μενέλαος ἤκουσα , φείδου δ’ · ὀλιγάκις λέγειν κακά . 
Ὀρέστης φειδόμεθ’ · ὁ δαίμων δ’ ἐς ἐμὲ πλούσιος κακῶν . 
Μενέλαος τί χρῆμα πάσχεις ; 
τίς σ’ ἀπόλλυσιν νόσος ; 
Ὀρέστης ἡ σύνεσις , ὅτι σύνοιδα δείν’ εἰργασμένος . 
Μενέλαος πῶς φῄς ; 
σοφόν τοι τὸ σαφές , οὐ τὸ μὴ σαφές . 
Ὀρέστης λύπη μάλιστά γ’ ἡ διαφθείρουσά με — 
Μενέλαος δεινὴ γὰρ ἡ θεός , ἀλλ’ ὅμως ἰάσιμος . 
Ὀρέστης μανίαι τε , μητρὸς αἵματος τιμωρίαι . 
Μενέλαος ἤρξω δὲ λύσσης πότε ; 
τίς ἡμέρα τότ’ ἦν ; 
Ὀρέστης ἐν ᾗ τάλαιναν μητέρ’ ἐξώγκουν τάφῳ . 
Μενέλαος πότερα κατ’ οἴκους ἢ προσεδρεύων πυρᾷ ; 
Ὀρέστης νυκτὸς φυλάσσων ὀστέων ἀναίρεσιν . 
Μενέλαος παρῆν τις ἄλλος , ὃς σὸν ὤρθευεν δέμας ; 
Ὀρέστης 
Πυλάδης , ὁ συνδρῶν αἷμα καὶ μητρὸς φόνον . 
Μενέλαος ἐκ φασμάτων δὲ τάδε νοσεῖς · ποίων ὕπο ; 
Ὀρέστης ἔδοξ’ ἰδεῖν τρεῖς νυκτὶ προσφερεῖς κόρας . 
Μενέλαος οἶδ’ ἃς ἔλεξας , ὀνομάσαι δ’ οὐ βούλομαι . 
Ὀρέστης σεμναὶ γάρ · εὐπαίδευτα δ’ ἀπετρέπου λέγειν . 
Μενέλαος αὗταί σε βακχεύουσι συγγενῆ φόνον ; 
Ὀρέστης οἴμοι διωγμῶν , οἷς ἐλαύνομαι τάλας . 
Μενέλαος οὐ δεινὰ πάσχειν δεινὰ τοὺς εἰργασμένους . 
Ὀρέστης ἀλλ’ ἔστιν ἡμῖν ἀναφορὰ τῆς συμφορᾶς . 
Μενέλαος μὴ θάνατον εἴπῃς · τοῦτο μὲν γὰρ οὐ σοφόν . 
Ὀρέστης 
Φοῖβος , κελεύσας μητρὸς ἐκπρᾶξαι φόνον . 
Μενέλαος ἀμαθέστερός γ’ ὢν τοῦ καλοῦ καὶ τῆς δίκης . 
Ὀρέστης δουλεύομεν θεοῖς , ὅ τι ποτ’ εἰσὶν οἱ θεοί . 
Μενέλαος κᾆτ’ οὐκ ἀμύνει Λοξίας τοῖς σοῖς κακοῖς ; 
Ὀρέστης μέλλει · τὸ θεῖον δ’ ἐστὶ τοιοῦτον φύσει . 
Μενέλαος πόσον χρόνον δὲ μητρὸς οἴχονται πνοαί ; 
Ὀρέστης ἕκτον τόδ’ ἦμαρ · ἔτι πυρὰ θερμὴ τάφου . 
Μενέλαος ὡς ταχὺ μετῆλθόν σ’ αἷμα μητέρος θεαί . 
Ὀρέστης οὐ σοφός , ἀληθὴς δ’ ἐς φίλους <ἔφυν φίλος.> 
Μενέλαος πατρὸς δὲ δή τι σ’ ὠφελεῖ τιμωρία ; 
Ὀρέστης οὔπω · τὸ μέλλον δ’ ἴσον ἀπραξίᾳ λέγω . 
Μενέλαος τὰ πρὸς πόλιν δὲ πῶς ἔχεις δράσας τάδε ; 
Ὀρέστης μισούμεθ’ οὕτως ὥστε μὴ προσεννέπειν . 
Μενέλαος οὐδ’ ἥγνισαι σὸν αἷμα κατὰ νόμον χεροῖν ; 
Ὀρέστης ἐκκλῄομαι γὰρ δωμάτων ὅποι μόλω . 
Μενέλαος τίνες πολιτῶν ἐξαμιλλῶνταί σε γῆς ; 
Ὀρέστης 
Οἴαξ , τὸ Τροίας μῖσος ἀναφέρων πατρί . 
Μενέλαος συνῆκα · Παλαμήδους σε τιμωρεῖ φόνου . 
Ὀρέστης οὗ γ’ οὐ μετῆν μοι · διὰ τριῶν δ’ ἀπόλλυμαι . 
Μενέλαος τίς δ’ ἄλλος ; 
ἦ που τῶν ἀπ’ Αἰγίσθου φίλων ; 
Ὀρέστης οὗτοί μ’ ὑβρίζουσ’ , ὧν πόλις τὰ νῦν κλύει . 
Μενέλαος 
Ἀγαμέμνονος δὲ σκῆπτρ’ ἐᾷ σ’ ἔχειν πόλις ; 
Ὀρέστης πῶς , οἵτινες ζῆν οὐκ ἐῶσ’ ἡμᾶς ἔτι ; 
Μενέλαος τί δρῶντες ὅ τι καὶ σαφὲς ἔχεις εἰπεῖν ἐμοί ; 
Ὀρέστης ψῆφος καθ’ ἡμῶν οἴσεται τῇδ’ ἡμέρᾳ . 
Μενέλαος φεύγειν πόλιν τήνδ’ ; 
ἢ θανεῖν ἢ μὴ θανεῖν ; 
Ὀρέστης θανεῖν ὑπ’ ἀστῶν λευσίμῳ πετρώματι . 
Μενέλαος κᾆτ’ οὐχὶ φεύγεις γῆς ὑπερβαλὼν ὅρους ; 
Ὀρέστης κύκλῳ γὰρ εἱλισσόμεθα παγχάλκοις ὅπλοις . 
Μενέλαος ἰδίᾳ πρὸς ἐχθρῶν ἢ πρὸς Ἀργείας χερός ; 
Ὀρέστης πάντων πρὸς ἀστῶν , ὡς θάνω · βραχὺς λόγος . 
Μενέλαος ὦ μέλεος , ἥκεις συμφορᾶς ἐς τοὔσχατον . 
Ὀρέστης ἐς σὲ ἐλπὶς ἡμὴ καταφυγὰς ἔχει κακῶν . 
ἀλλ’ ἀθλίως πράσσουσιν εὐτυχὴς μολὼν μετάδος φίλοισι σοῖσι σῆς εὐπραξίας , καὶ μὴ μόνος τὸ χρηστὸν ἀπολαβὼν ἔχε , ἀλλ’ ἀντιλάζου καὶ πόνων ἐν τῷ μέρει , χάριτας πατρῴας ἐκτίνων ἐς οὕς σε δεῖ . 
ὄνομα γάρ , ἔργον δ’ οὐκ ἔχουσιν οἱ φίλοι οἱ μὴ ’πὶ ταῖσι συμφοραῖς ὄντες φίλοι . 
Χορός καὶ μὴν γέροντι δεῦρ’ ἁμιλλᾶται ποδὶ ὁ Σπαρτιάτης Τυνδάρεως , μελάμπεπλος κουρᾷ τε θυγατρὸς πενθίμῳ κεκαρμένος . 
Ὀρέστης ἀπωλόμην , Μενέλαε · Τυνδάρεως ὅδε στείχει πρὸς ἡμᾶς , οὗ μάλιστ’ αἰδώς μ’ ἔχει ἐς ὄμματ’ ἐλθεῖν τοῖσιν ἐξειργασμένοις . 
καὶ γάρ μ’ ἔθρεψε σμικρὸν ὄντα , πολλὰ δὲ φιλήματ’ ἐξέπλησε , τὸν Ἀγαμέμνονος παῖδ’ ἀγκάλαισι περιφέρων , Λήδα θ’ ἅμα , τιμῶντέ μ’ οὐδὲν ἧσσον ἢ Διοσκόρω · 
οἷς , ὦ τάλαινα καρδία ψυχή τ’ ἐμή , ἀπέδωκ’ ἀμοιβὰς οὐ καλάς . 
τίνα σκότον λάβω προσώπῳ ; 
ποῖον ἐπίπροσθεν νέφος θῶμαι , γέροντος ὀμμάτων φεύγων κόρας ; 
Τυνδάρεως ποῦ ποῦ θυγατρὸς τῆς ἐμῆς ἴδω πόσιν , 
Μενέλαον ; 
ἐπὶ γὰρ τῷ Κλυταιμήστρας τάφῳ χοὰς χεόμενος ἔκλυον ὡς ἐς Ναυπλίαν ἥκοι σὺν ἀλόχῳ πολυετὴς σεσῳσμένος . 
ἄγετέ με · πρὸς γὰρ δεξιὰν αὐτοῦ θέλω στὰς ἀσπάσασθαι , χρόνιος εἰσιδὼν φίλον . 
Μενέλαος ὦ πρέσβυ , χαῖρε , Ζηνὸς ὁμόλεκτρον κάρα . 
Τυνδάρεως ὦ χαῖρε καὶ σύ , Μενέλεως , κήδευμ’ ἐμόν . 
ἔα · τὸ μέλλον ὡς κακὸν τὸ μὴ εἰδέναι . 
ὁ μητροφόντης ὅδε πρὸ δωμάτων δράκων στίλβει νοσώδεις ἀστραπάς , στύγημ’ ἐμόν . 
Μενέλαε , προσφθέγγῃ νιν , ἀνόσιον κάρα ; 
Μενέλαος τί γάρ ; 
φίλου μοι πατρός ἐστιν ἔκγονος . 
Τυνδάρεως κείνου γὰρ ὅδε πέφυκε , τοιοῦτος γεγώς ; 
Μενέλαος πέφυκεν · εἰ δὲ δυστυχεῖ , τιμητέος . 
Τυνδάρεως βεβαρβάρωσαι , χρόνιος ὢν ἐν βαρβάροις . 
Μενέλαος 
Ἑλληνικόν τοι τὸν ὁμόθεν τιμᾶν ἀεί . 
Τυνδάρεως καὶ τῶν νόμων γε μὴ πρότερον εἶναι θέλειν . 
Μενέλαος πᾶν τοὐξ ἀνάγκης δοῦλόν ἐστ’ ἐν τοῖς σοφοῖς . 
Τυνδάρεως κέκτησό νυν σὺ τοῦτ’ , ἐγὼ δ’ οὐ κτήσομαι . 
Μενέλαος ὀργὴ γὰρ ἅμα σου καὶ τὸ γῆρας οὐ σοφόν . 
Τυνδάρεως πρὸς τόνδ’ ἀγὼν τίς ἀσοφίας ἥκει πέρι ; 
εἰ τὰ καλὰ πᾶσι φανερὰ καὶ τὰ μὴ καλά , τούτου τίς ἀνδρῶν ἐγένετ’ ἀσυνετώτερος , ὅστις τὸ μὲν δίκαιον οὐκ ἐσκέψατο οὐδ’ ἦλθεν ἐπὶ τὸν κοινὸν Ἑλλήνων νόμον ; 
ἐπεὶ γὰρ ἐξέπνευσεν Ἀγαμέμνων βίον 
† 
πληγεὶς θυγατρὸς τῆς ἐμῆς ὑπὲρ κάρα † , αἴσχιστον ἔργον — 
οὐ γὰρ αἰνέσω ποτέ — χρῆν αὐτὸν ἐπιθεῖναι μὲν αἵματος δίκην , ὁσίαν διώκοντ’ , ἐκβαλεῖν τε δωμάτων μητέρα · τὸ σῶφρόν τ’ ἔλαβεν ἀντὶ συμφορᾶς καὶ τοῦ νόμου τ’ ἂν εἴχετ’ εὐσεβής τ’ ἂν ἦν . 
νῦν δ’ ἐς τὸν αὐτὸν δαίμον’ ἦλθε μητέρι . 
κακὴν γὰρ αὐτὴν ἐνδίκως ἡγούμενος , αὐτὸς κακίων μητέρ’ ἐγένετο κτανών . 
ἐρήσομαι δέ , Μενέλεως , τοσόνδε σε · 
εἰ τόνδ’ ἀποκτείνειεν ὁμόλεκτρος γυνή , χὡ τοῦδε παῖς αὖ μητέρ’ ἀνταποκτενεῖ , κἄπειθ’ ὁ κείνου γενόμενος φόνῳ φόνον λύσει , πέρας δὴ ποῖ κακῶν προβήσεται ; 
καλῶς ἔθεντο ταῦτα πατέρες οἱ πάλαι · 
ἐς ὀμμάτων μὲν ὄψιν οὐκ εἴων περᾶν οὐδ’ εἰς ἀπάντημ’ , ὅστις αἷμ’ ἔχων κυροῖ , φυγαῖσι δ’ ὁσιοῦν , ἀνταποκτείνειν δὲ μή . 
αἰεὶ γὰρ εἷς ἔμελλ’ ἐνέξεσθαι φόνῳ , τὸ λοίσθιον μίασμα λαμβάνων χεροῖν . 
ἐγὼ δὲ μισῶ μὲν γυναῖκας ἀνοσίους , πρώτην δὲ θυγατέρ’ , ἣ πόσιν κατέκτανεν · 
Ἑλένην τε , τὴν σὴν ἄλοχον , οὔποτ’ αἰνέσω οὐδ’ ἂν προσείποιμ’ · οὐδὲ σὲ ζηλῶ , κακῆς γυναικὸς ἐλθόνθ’ οὕνεκ’ ἐς Τροίας πέδον . 
ἀμυνῶ δ’ , ὅσονπερ δυνατός εἰμι , τῷ νόμῳ , τὸ θηριῶδες τοῦτο καὶ μιαιφόνον παύων , ὃ καὶ γῆν καὶ πόλεις ὄλλυσ’ ἀεί . 
ἐπεὶ τίν’ εἶχες , ὦ τάλας , ψυχὴν τότε , ὅτ’ ἐξέβαλλε μαστὸν ἱκετεύουσά σε μήτηρ ; 
ἐγὼ μὲν οὐκ ἰδὼν τἀκεῖ κακά , δακρύοις γέροντ’ ὀφθαλμὸν ἐκτήκω τάλας . 
ἓν <δ’> 
οὖν λόγοισι τοῖς ἐμοῖς ὁμορροθεῖ · 
μισῇ γε πρὸς θεῶν καὶ τίνεις μητρὸς δίκας , μανίαις ἀλαίνων καὶ φόβοις . 
τί μαρτύρων ἄλλων ἀκούειν δεῖ μ’ , ἅ γ’ εἰσορᾶν πάρα ; 
ὡς οὖν ἂν εἰδῇς , Μενέλεως , τοῖσιν θεοῖς μὴ πρᾶσσ’ ἐναντί’ , ὠφελεῖν τοῦτον θέλων , ἔα δ’ ὑπ’ ἀστῶν καταφονευθῆναι πέτροις , ἢ μὴ ’πίβαινε Σπαρτιάτιδος χθονός . 
θυγάτηρ δ’ ἐμὴ θανοῦσ’ ἔπραξεν ἔνδικα · 
ἀλλ’ οὐχὶ πρὸς τοῦτ’ εἰκὸς ἦν αὐτὴν θανεῖν . 
ἐγὼ δὲ τἄλλα μακάριος πέφυκ’ ἀνήρ , πλὴν ἐς θυγατέρας · τοῦτο δ’ οὐκ εὐδαιμονῶ . 
Χορός ζηλωτὸς ὅστις εὐτύχησεν ἐς τέκνα καὶ μὴ ’πισήμους συμφορὰς ἐκτήσατο . 
Ὀρέστης ὦ γέρον , ἐγώ τοι πρὸς σὲ δειμαίνω λέγειν , ὅπου σὲ μέλλω σήν τε λυπήσειν φρένα . 
ἐγᾦδ’ , ἀνόσιός εἰμι μητέρα κτανών , ὅσιος δέ γ’ ἕτερον ὄνομα , τιμωρῶν πατρί . 
ἀπελθέτω δὴ τοῖς λόγοισιν ἐκποδὼν τὸ γῆρας ἡμῖν τὸ σόν , ὅ μ’ ἐκπλήσσει λόγου , καὶ καθ’ ὁδὸν εἶμι · νῦν δὲ σὴν ταρβῶ τρίχα . 
τί χρῆν με δρᾶσαι ; 
δύο γὰρ ἀντίθες δυοῖν · 
πατὴρ μὲν ἐφύτευσέν με , σὴ δ’ ἔτικτε παῖς , τὸ σπέρμ’ ἄρουρα παραλαβοῦσ’ ἄλλου πάρα · 
ἄνευ δὲ πατρὸς τέκνον οὐκ εἴη ποτ’ ἄν . 
ἐλογισάμην οὖν τῷ γένους ἀρχηγέτῃ μᾶλλόν με φῦναι τῆς ὑποστάσης τροφάς . 
ἡ σὴ δὲ θυγάτηρ — 
μητέρ’ αἰδοῦμαι λέγειν — ἰδίοισιν ὑμεναίοισι κοὐχὶ σώφροσιν ἐς ἀνδρὸς ᾔει λέκτρ’ · ἐμαυτόν , ἢν λέγω κακῶς ἐκείνην , ἐξερῶ · λέξω δ’ ὅμως . 
Αἴγισθος ἦν ὁ κρυπτὸς ἐν δόμοις πόσις . 
τοῦτον κατέκτειν’ , ἐπὶ δ’ ἔθυσα μητέρα , ἀνόσια μὲν δρῶν , ἀλλὰ τιμωρῶν πατρί . 
ἐφ’ οἷς δ’ ἀπειλεῖς ὡς πετρωθῆναί με χρή , ἄκουσον ὡς ἅπασαν Ἑλλάδ’ ὠφελῶ . 
εἰ γὰρ γυναῖκες ἐς τόδ’ ἥξουσιν θράσους , ἄνδρας φονεύειν , καταφυγὰς ποιούμεναι ἐς τέκνα , μαστοῖς τὸν ἔλεον θηρώμεναι , παρ’ οὐδὲν αὐταῖς ἦν ἂν ὀλλύναι πόσεις ἐπίκλημ’ ἐχούσαις ὅ τι τύχοι . 
δράσας δ’ ἐγὼ δείν’ , ὡς σὺ κομπεῖς , τόνδ’ ἔπαυσα τὸν νόμον . 
μισῶν δὲ μητέρ’ ἐνδίκως ἀπώλεσα , ἥτις μεθ’ ὅπλων ἄνδρ’ ἀπόντ’ ἐκ δωμάτων πάσης ὑπὲρ γῆς Ἑλλάδος στρατηλάτην προύδωκε κοὐκ ἔσῳσ’ ἀκήρατον λέχος · 
ἐπεὶ δ’ ἁμαρτοῦσ’ ᾔσθετ’ , οὐχ αὑτῇ δίκην ἐπέθηκεν , ἀλλ’ , ὡς μὴ δίκην δοίη πόσει , ἐζημίωσε πατέρα κἀπέκτειν’ ἐμόν . 
πρὸς θεῶν — 
ἐν οὐ καλῷ μὲν ἐμνήσθην θεῶν , φόνον δικάζων · εἰ δὲ δὴ τὰ μητέρος σιγῶν ἐπῄνουν , τί μ’ ἂν ἔδρασ’ ὁ κατθανών ; 
οὐκ ἄν με μισῶν ἀνεχόρεῡ Ἐρινύσιν ; 
ἢ μητρὶ μὲν πάρεισι σύμμαχοι θεαί , τῷ δ’ οὐ πάρεισι , μᾶλλον ἠδικημένῳ ; 
σύ τοι φυτεύσας θυγατέρ’ , ὦ γέρον , κακὴν ἀπώλεσάς με · διὰ τὸ γὰρ κείνης θράσος πατρὸς στερηθεὶς ἐγενόμην μητροκτόνος . 
ὁρᾷς , Ὀδυσσέως ἄλοχον οὐ κατέκτανε 
Τηλέμαχος · οὐ γὰρ ἐπεγάμει πόσει πόσιν , μένει δ’ ἐν οἴκοις ὑγιὲς εὐνατήριον . 
ὁρᾷς δ’ Ἀπόλλων’ , ὃς μεσομφάλους ἕδρας ναίων βροτοῖσι στόμα νέμει σαφέστατον , ᾧ πειθόμεσθα πάνθ’ ὅσ’ ἂν κεῖνος λέγῃ · 
τούτῳ πιθόμενος τὴν τεκοῦσαν ἔκτανον . 
ἐκεῖνον ἡγεῖσθ’ ἀνόσιον καὶ κτείνετε · 
ἐκεῖνος ἥμαρτ’ , οὐκ ἐγώ . 
τί χρῆν με δρᾶν ; 
ἢ οὐκ ἀξιόχρεως ὁ θεὸς ἀναφέροντί μοι μίασμα λῦσαι ; 
ποῖ τις οὖν ἔτ’ ἂν φύγοι , εἰ μὴ ὁ κελεύσας ῥύσεταί με μὴ θανεῖν ; 
ἀλλ’ ὡς μὲν οὐκ εὖ μὴ λέγ’ εἴργασται τάδε , ἡμῖν δὲ τοῖς δράσασιν οὐκ εὐδαιμόνως . 
γάμοι δ’ ὅσοις μὲν εὖ καθεστᾶσιν βροτῶν , μακάριος αἰών · οἷς δὲ μὴ πίπτουσιν εὖ , τά τ’ ἔνδον εἰσὶ τά τε θύραζε δυστυχεῖς . 
Χορός αἰεὶ γυναῖκες ἐμποδὼν ταῖς συμφοραῖς ἔφυσαν ἀνδρῶν πρὸς τὸ δυστυχέστερον . 
Τυνδάρεως ἐπεὶ θρασύνῃ κοὐχ ὑποστέλλῃ λόγῳ , οὕτω δ’ ἀμείβῃ μ’ ὥστε μ’ ἀλγῆσαι φρένα , μᾶλλόν μ’ ἀνάξεις ἐπὶ σὸν ἐξελθεῖν φόνον · 
καλὸν πάρεργον δ’ αὐτὸ θήσομαι πόνων ὧν εἵνεκ’ ἦλθον θυγατρὶ κοσμήσων τάφον . 
μολὼν γὰρ εἰς ἔκκλητον Ἀργείων ὄχλον ἑκοῦσαν οὐχ ἑκοῦσαν ἐπισείσω πόλιν σοὶ σῇ τ’ ἀδελφῇ , λεύσιμον δοῦναι δίκην . 
μᾶλλον δ’ ἐκείνη σοῦ θανεῖν ἐστ’ ἀξία , ἣ τῇ τεκούσῃ σ’ ἠγρίωσ’ , ἐς οὖς ἀεὶ πέμπουσα μύθους ἐπὶ τὸ δυσμενέστερον , ὀνείρατ’ ἀγγέλλουσα τὰ Ἀγαμέμνονος , καὶ τοῦθ’ — 
ὃ μισήσειαν — 
Αἰγίσθου λέχος — οἱ νέρτεροι θεοί · καὶ γὰρ ἐνθάδ’ ἦν πικρόν · 
ἕως ὑφῆψε δῶμ’ ἀνηφαίστῳ πυρί . 
Μενέλαε , σοὶ δὲ τάδε λέγω δράσω τε πρός · 
εἰ τοὐμὸν ἔχθος ἐναριθμῇ κῆδός τ’ ἐμόν , μὴ τῷδ’ ἀμύνειν φόνον ἐναντίον θεοῖς · 
ἔα δ’ ὑπ’ ἀστῶν καταφονευθῆναι πέτροις , ἢ μὴ ’πίβαινε Σπαρτιάτιδος χθονός . 
τοσαῦτ’ ἀκούσας ἴσθι , μηδὲ δυσσεβεῖς ἕλῃ , παρώσας εὐσεβεστέρους φίλους · 
ἡμᾶς δ’ ἀπ’ οἴκων ἄγετε τῶνδε , πρόσπολοι . 
Ὀρέστης στεῖχ’ , ὡς ἀθορύβως οὑπιὼν ἡμῖν λόγος πρὸς τόνδ’ ἵκηται , γῆρας ἀποφυγὼν τὸ σόν . 
Μενέλαε , ποῖ σὸν πόδ’ ἐπὶ συννοίᾳ κυκλεῖς , διπλῆς μερίμνης διπτύχους ἰὼν ὁδούς ; 
Μενέλαος ἔασον · ἐν ἐμαυτῷ τι συννοούμενος ὅποι τράπωμαι τῆς τύχης ἀμηχανῶ . 
Ὀρέστης μή νυν πέραινε τὴν δόκησιν , ἀλλ’ ἐμοὺς λόγους ἀκούσας πρόσθε , βουλεύου τότε . 
Μενέλαος λέγ’ · εὖ γὰρ εἶπας · ἔστι δ’ οὗ σιγὴ λόγου κρείσσων γένοιτ’ ἄν . 
ἔστι δ’ οὗ σιγῆς λόγος . 
Ὀρέστης λέγοιμ’ ἂν ἤδη . 
τὰ μακρὰ τῶν σμικρῶν λόγων ἐπίπροσθέν ἐστι καὶ σαφῆ μᾶλλον κλύειν . 
ἐμοὶ σὺ τῶν σῶν , Μενέλεως , μηδὲν δίδου , ἃ δ’ ἔλαβες ἀπόδος πατρὸς ἐμοῦ λαβὼν πάρα . 
— 
οὐ χρήματ’ εἶπον · χρήματ’ , ἢν ψυχὴν ἐμὴν σῴσῃς , ἅπερ μοι φίλτατ’ ἐστὶ τῶν ἐμῶν . 
— ἀδικῶ · λαβεῖν χρή μ’ ἀντὶ τοῦδε τοῦ κακοῦ ἄδικόν τι παρὰ σοῦ · καὶ γὰρ Ἀγαμέμνων πατὴρ ἀδίκως ἀθροίσας Ἑλλάδ’ ἦλθ’ ὑπ’ Ἴλιον , οὐκ ἐξαμαρτὼν αὐτός , ἀλλ’ ἁμαρτίαν τῆς σῆς γυναικὸς ἀδικίαν τ’ ἰώμενος . 
ἓν μὲν τόδ’ ἡμῖν ἀνθ’ ἑνὸς δοῦναί σε χρή . 
ἀπέδοτο δ’ , ὡς χρὴ τοῖς φίλοισι τοὺς φίλους , τὸ σῶμ’ ἀληθῶς , σοὶ παρ’ ἀσπίδ’ ἐκπονῶν , ὅπως σὺ τὴν σὴν ἀπολάβοις ξυνάορον . 
ἀπότεισον οὖν μοι ταὐτὸ τοῦτ’ ἐκεῖ λαβών , μίαν πονήσας ἡμέραν , ἡμῶν ὕπερ σωτήριος στάς , μὴ δέκ’ ἐκπλήσας ἔτη . 
ἃ δ’ Αὐλὶς ἔλαβε σφάγῑ ἐμῆς ὁμοσπόρου , ἐῶ σ’ ἔχειν ταῦθ’ · Ἑρμιόνην μὴ κτεῖνε σύ . 
δεῖ γὰρ σ’ ἐμοῦ πράσσοντος ὡς πράσσω τὰ νῦν πλέον φέρεσθαι , κἀμὲ συγγνώμην ἔχειν . 
ψυχὴν δ’ ἐμὴν δὸς τῷ ταλαιπώρῳ πατρὶ κἀμῆς ἀδελφῆς , παρθένου μακρὸν χρόνον · 
θανὼν γὰρ οἶκον ὀρφανὸν λείψω πατρός . 
ἐρεῖς · ἀδύνατον . 
αὐτὸ τοῦτο · τοὺς φίλους ἐν τοῖς κακοῖς χρὴ τοῖς φίλοισιν ὠφελεῖν · 
ὅταν δ’ ὁ δαίμων εὖ διδῷ , τί δεῖ φίλων ; 
ἀρκεῖ γὰρ αὐτὸς ὁ θεὸς ὠφελεῖν θέλων . 
φιλεῖν δάμαρτα πᾶσιν Ἕλλησιν δοκεῖς · 
κοὐχ ὑποτρέχων σε τοῦτο θωπείᾳ λέγω · 
ταύτης ἱκνοῦμαί σ’ — 
ὦ μέλεος ἐμῶν κακῶν , ἐς οἷον ἥκω . 
τί δέ ; 
ταλαιπωρεῖν με δεῖ · 
ὑπὲρ γὰρ οἴκου παντὸς ἱκετεύω τάδε . 
ὦ πατρὸς ὅμαιμε θεῖε , τὸν κατὰ χθονὸς θανόντ’ ἀκούειν τάδε δόκει , ποτωμένην ψυχὴν ὑπὲρ σοῦ , καὶ λέγειν ἃ ἐγὼ λέγω , ταὔτ’ ἔς τε δάκρυα καὶ γόους καὶ συμφοράς . 
εἴρηκα κἀπῄτηκα τὴν σωτηρίαν , θηρῶν ὃ πάντες κοὐκ ἐγὼ ζητῶ μόνος . 
Χορός κἀγώ σ’ ἱκνοῦμαι καὶ γυνή περ οὖσ’ ὅμως τοῖς δεομένοισιν ὠφελεῖν · οἷός τε δ’ εἶ . 
Μενέλαος 
Ὀρέστ’ , ἐγώ τοι σὸν καταιδοῦμαι κάρα καὶ ξυμπονῆσαι σοῖς κακοῖσι βούλομαι · 
καὶ χρὴ γὰρ οὕτω τῶν ὁμαιμόνων κακὰ ξυνεκκομίζειν , δύναμιν ἢν διδῷ θεός , θνῄσκοντα καὶ κτείνοντα τοὺς ἐναντίους · 
τὸ δ’ αὖ δύνασθαι πρὸς θεῶν χρῄζω τυχεῖν . 
ἥκω γὰρ ἀνδρῶν συμμάχων κενὸν δόρυ ἔχων , πόνοισι μυρίοις ἀλώμενος , σμικρᾷ σὺν ἀλκῇ τῶν λελειμμένων φίλων . 
μάχῃ μὲν οὖν ἂν οὐχ ὑπερβαλοίμεθα 
Πελασγὸν Ἄργος · εἰ δὲ μαλθακοῖς λόγοις δυναίμεθ’ , ἐνταῦθ’ ἐλπίδος προσήκομεν . 
σμικροῖσι μὲν γὰρ μεγάλα πῶς ἕλοι τις ἄν ; 
[πόνοισιν ; 
ἀμαθὲς καὶ τὸ βούλεσθαι τάδε.] ὅταν γὰρ ἡβᾷ δῆμος εἰς ὀργὴν πεσών , ὅμοιον ὥστε πῦρ κατασβέσαι λάβρον · 
εἰ δ’ ἡσύχως τις αὑτὸν ἐντείνοντι μὲν χαλῶν ὑπείκοι καιρὸν εὐλαβούμενος , ἴσως ἂν ἐκπνεύσειεν · ἢν δ’ ἀνῇ πνοάς , τύχοις ἂν αὐτοῦ ῥᾳδίως ὅσον θέλεις . 
ἔνεστι δ’ οἶκτος , ἔνι δὲ καὶ θυμὸς μέγας , καραδοκοῦντι κτῆμα τιμιώτατον . 
ἐλθὼν δὲ Τυνδάρεών τέ σοι πειράσομαι πόλιν τε πεῖσαι τῷ λίαν χρῆσθαι καλῶς . 
καὶ ναῦς γὰρ ἐνταθεῖσα πρὸς βίαν ποδὶ ἔβαψεν , ἔστη δ’ αὖθις , ἢν χαλᾷ πόδα . 
μισεῖ γὰρ ὁ θεὸς τὰς ἄγαν προθυμίας , μισοῦσι δ’ ἀστοί · δεῖ δέ μ’ — 
οὐκ ἄλλως λέγω — σῴζειν σε σοφίᾳ , μὴ βίᾳ τῶν κρεισσόνων . 
ἀλκῇ δέ σ’ οὐκ ἄν , ᾗ σὺ δοξάζεις ἴσως , σῴσαιμ’ ἄν · οὐ γὰρ ῥᾴδιον λόγχῃ μιᾷ στῆσαι τροπαῖα τῶν κακῶν ἅ σοι πάρα . 
οὐ γάρ ποτ’ Ἄργους γαῖαν ἐς τὸ μαλθακὸν προσηγόμεσθα · νῦν δ’ ἀναγκαίως ἔχει . 
[δούλοισιν εἶναι τοῖς σοφοῖσι τῆς τύχης] 
Ὀρέστης ὦ πλὴν γυναικὸς οὕνεκα στρατηλατεῖν τἄλλ’ οὐδέν , ὦ κάκιστε τιμωρεῖν φίλοις , φεύγεις ἀποστραφείς με , τὰ δ’ Ἀγαμέμνονος φροῦδ’ ; 
ἄφιλος ἦσθ’ ἄρ’ , ὦ πάτερ , πράσσων κακῶς . 
οἴμοι , προδέδομαι , κοὐκέτ’ εἰσὶν ἐλπίδες , ὅποι τραπόμενος θάνατον Ἀργείων φύγω · 
οὗτος γὰρ ἦν μοι καταφυγὴ σωτηρίας . 
ἀλλ’ εἰσορῶ γὰρ τόνδε φίλτατον βροτῶν 
Πυλάδην δρόμῳ στείχοντα Φωκέων ἄπο , ἡδεῖαν ὄψιν · πιστὸς ἐν κακοῖς ἀνὴρ κρείσσων γαλήνης ναυτίλοισιν εἰσορᾶν . 
Πυλάδης θᾶσσον ᾗ με χρῆν προβαίνων ἱκόμην δῑ ἄστεως , σύλλογον πόλεως ἀκούσας , τὸν δ’ ἰδὼν αὐτὸς σαφῶς , ἐπὶ σὲ σύγγονόν τε τὴν σήν , ὡς κτενοῦντας αὐτίκα . 
τί τάδε ; 
πῶς ἔχεις ; 
τί πράσσεις , φίλταθ’ ἡλίκων ἐμοὶ καὶ φίλων καὶ συγγενείας ; 
πάντα γὰρ τάδ’ εἶ σύ μοι . 
Ὀρέστης οἰχόμεσθ’ , ὡς ἐν βραχεῖ σοι τἀμὰ δηλώσω κακά . 
Πυλάδης συγκατασκάπτοις ἂν ἡμᾶς · κοινὰ γὰρ τὰ τῶν φίλων . 
Ὀρέστης 
Μενέλεως κάκιστος ἐς ἐμὲ καὶ κασιγνήτην ἐμήν . 
Πυλάδης εἰκότως , κακῆς γυναικὸς ἄνδρα γίγνεσθαι κακόν . 
Ὀρέστης ὥσπερ οὐκ ἐλθὼν ἔμοιγε ταὐτὸν ἀπέδωκεν μολών . 
Πυλάδης ἦ γάρ ἐστιν ὡς ἀληθῶς τήνδ’ ἀφιγμένος χθόνα ; 
Ὀρέστης χρόνιος · ἀλλ’ ὅμως τάχιστα κακὸς ἐφωράθη φίλοις . 
Πυλάδης καὶ δάμαρτα τὴν κακίστην ναυστολῶν ἐλήλυθεν ; 
Ὀρέστης οὐκ ἐκεῖνος , ἀλλ’ ἐκείνη κεῖνον ἐνθάδ’ ἤγαγεν . 
Πυλάδης ποῦ ’στιν ἣ πλείστους Ἀχαιῶν ὤλεσεν γυνὴ μία ; 
Ὀρέστης ἐν δόμοις ἐμοῖσιν , εἰ δὴ τούσδ’ ἐμοὺς καλεῖν χρεών . 
Πυλάδης σὺ δὲ τίνας λόγους ἔλεξας σοῦ κασιγνήτῳ πατρός ; 
Ὀρέστης μή μ’ ἰδεῖν θανόνθ’ ὑπ’ ἀστῶν καὶ κασιγνήτην ἐμήν . 
Πυλάδης πρὸς θεῶν , τί πρὸς τάδ’ εἶπε ; 
τόδε γὰρ εἰδέναι θέλω . 
Ὀρέστης εὐλαβεῖθ’ , ὃ τοῖς φίλοισι δρῶσιν οἱ κακοὶ φίλοι . 
Πυλάδης σκῆψιν ἐς ποίαν προβαίνων ; 
τοῦτο πάντ’ ἔχω μαθών . 
Ὀρέστης οὗτος ἦλθ’ , ὁ τὰς ἀρίστας θυγατέρας σπείρας πατήρ . 
Πυλάδης 
Τυνδάρεων λέγεις · ἴσως σοι θυγατέρος θυμούμενος ; 
Ὀρέστης αἰσθάνῃ . 
τὸ τοῦδε κῆδος μᾶλλον εἵλετ’ ἢ πατρός . 
Πυλάδης κοὐκ ἐτόλμησεν πόνων σῶν ἀντιλάζυσθαι παρών ; 
Ὀρέστης οὐ γὰρ αἰχμητὴς πέφυκεν , ἐν γυναιξὶ δ’ ἄλκιμος . 
Πυλάδης ἐν κακοῖς ἄρ’ εἶ μεγίστοις · καί σ’ ἀναγκαῖον θανεῖν ; 
Ὀρέστης ψῆφον ἀμφ’ ἡμῶν πολίτας ἐπὶ φόνῳ θέσθαι χρεών . 
Πυλάδης ἣ κρινεῖ τί χρῆμα ; 
λέξον · διὰ φόβου γὰρ ἔρχομαι . 
Ὀρέστης ἢ θανεῖν ἢ ζῆν · ὁ μῦθος οὐ μακρὸς μακρῶν πέρι . 
Πυλάδης φεῦγέ νυν λιπὼν μέλαθρα σὺν κασιγνήτῃ σέθεν . 
Ὀρέστης οὐχ ὁρᾷς ; 
φυλασσόμεσθα φρουρίοισι πανταχῇ . 
Πυλάδης εἶδον ἄστεως ἀγυιὰς τεύχεσιν πεφραγμένας . 
Ὀρέστης ὡσπερεὶ πόλις πρὸς ἐχθρῶν σῶμα πυργηρούμεθα . 
Πυλάδης κἀμὲ νῦν ἐροῦ τί πάσχω · καὶ γὰρ αὐτὸς οἴχομαι . 
Ὀρέστης πρὸς τίνος ; 
τοῦτ’ ἂν προσείη τοῖς ἐμοῖς κακοῖς κακόν . 
Πυλάδης 
Στρόφιος ἤλασέν μ’ ἀπ’ οἴκων φυγάδα θυμωθεὶς πατήρ . 
Ὀρέστης ἴδιον ἢ κοινὸν πολίταις ἐπιφέρων ἔγκλημά τι ; 
Πυλάδης ὅτι συνηράμην φόνον σοι μητρός , ἀνόσιον λέγων . 
Ὀρέστης ὦ τάλας , ἔοικε καὶ σὲ τἀμὰ λυπήσειν κακά . 
Πυλάδης οὐχὶ Μενέλεω τρόποισι χρώμεθ’ · οἰστέον τάδε . 
Ὀρέστης οὐ φοβῇ μή σ’ Ἄργος ὥσπερ κἄμ’ ἀποκτεῖναι θέλῃ ; 
Πυλάδης οὐ προσήκομεν κολάζειν τοῖσδε , Φωκέων δὲ γῇ . 
Ὀρέστης δεινὸν οἱ πολλοί , κακούργους ὅταν ἔχωσι προστάτας . 
Πυλάδης ἀλλ’ ὅταν χρηστοὺς λάβωσι , χρηστὰ βουλεύουσ’ ἀεί . 
Ὀρέστης εἶἑν . 
ἐς κοινὸν λέγειν χρή . 
Πυλάδης τίνος ἀναγκαίου πέρι ; 
Ὀρέστης εἰ λέγοιμ’ ἀστοῖσιν ἐλθὼν — 
Πυλάδης ὡς ἔδρασας ἔνδικα ; 
Ὀρέστης πατρὶ τιμωρῶν ἐμαυτοῦ ; 
Πυλάδης μὴ λάβωσί σ’ ἄσμενοι . 
Ὀρέστης ἀλλ’ ὑποπτήξας σιωπῇ κατθάνω ; 
Πυλάδης δειλὸν τόδε . 
Ὀρέστης πῶς ἂν οὖν δρῴην ; 
Πυλάδης ἔχεις τιν’ , ἢν μένῃς , σωτηρίαν ; 
Ὀρέστης οὐκ ἔχω . 
Πυλάδης μολόντι δ’ ἐλπίς ἐστι σωθῆναι κακῶν ; 
Ὀρέστης εἰ τύχοι , γένοιτ’ ἄν . 
Πυλάδης οὐκοῦν τοῦτο κρεῖσσον ἢ μένειν . 
Ὀρέστης ἀλλὰ δῆτ’ ἔλθω . 
Πυλάδης θανὼν γοῦν ὧδε κάλλιον θανῇ . 
Ὀρέστης εὖ λέγεις · φεύγω τὸ δειλὸν τῇδε . 
Πυλάδης μᾶλλον ἢ μένων . 
Ὀρέστης καὶ τὸ πρᾶγμά γ’ ἔνδικόν μοι . 
Πυλάδης τῷ Δοκεῖν εὔχου μόνον . 
Ὀρέστης καί τις ἄν γέ μ’ οἰκτίσειε . . . . 
Πυλάδης μέγα γὰρ ἡ εὐγένειά σου . 
Ὀρέστης θάνατον ἀσχάλλων πατρῷον . 
Πυλάδης πάντα ταῦτ’ ἐν ὄμμασιν . 
Ὀρέστης ἰτέον , ὡς ἄνανδρον ἀκλεῶς κατθανεῖν . 
Πυλάδης αἰνῶ τάδε . 
Ὀρέστης ἦ λέγωμεν οὖν ἀδελφῇ ταῦτ’ ἐμῇ ; 
Πυλάδης μὴ πρὸς θεῶν . 
Ὀρέστης δάκρυα γοῦν γένοιτ’ ἄν . 
Πυλάδης οὐκοῦν οὗτος οἰωνὸς μέγας . 
Ὀρέστης δηλαδὴ σιγᾶν ἄμεινον . 
Πυλάδης τῷ χρόνῳ δὲ κερδανεῖς . 
Ὀρέστης κεῖνό μοι μόνον πρόσαντες . 
Πυλάδης τί τόδε καινὸν αὖ λέγεις ; 
Ὀρέστης μὴ θεαί μ’ οἴστρῳ κατάσχωσι . 
Πυλάδης ἀλλὰ κηδεύσω σ’ ἐγώ . 
Ὀρέστης δυσχερὲς ψαύειν νοσοῦντος ἀνδρός . 
Πυλάδης οὐκ ἔμοιγε σοῦ . 
Ὀρέστης εὐλαβοῦ λύσσης μετασχεῖν τῆς ἐμῆς . 
Πυλάδης τόδ’ οὖν ἴτω . 
Ὀρέστης οὐκ ἄρ’ ὀκνήσεις ; 
Πυλάδης ὄκνος γὰρ τοῖς φίλοις κακὸν μέγα . 
Ὀρέστης ἕρπε νυν οἴαξ ποδός μοι . 
Πυλάδης φίλα γ’ ἔχων κηδεύματα . 
Ὀρέστης καί με πρὸς τύμβον πόρευσον πατρός . 
Πυλάδης ὡς τί δὴ τόδε ; 
Ὀρέστης ὥς νιν ἱκετεύσω με σῶσαι . 
Πυλάδης τό γε δίκαιον ὧδ’ ἔχει . 
Ὀρέστης μητέρος δὲ μηδ’ ἴδοιμι μνῆμα . 
Πυλάδης πολεμία γὰρ ἦν . 
ἀλλ’ ἔπειγ’ , ὡς μή σε πρόσθε ψῆφος Ἀργείων ἕλῃ , περιβαλὼν πλευροῖς ἐμοῖσι πλευρὰ νωχελῆ νόσῳ · 
ὡς ἐγὼ δῑ ἄστεώς σε , σμικρὰ φροντίζων ὄχλου , οὐδὲν αἰσχυνθεὶς ὀχήσω . 
ποῦ γὰρ ὢν δείξω φίλος , εἴ σε μὴ ’ν δειναῖσιν ὄντα συμφοραῖς ἐπαρκέσω ; 
Ὀρέστης τοῦτ’ ἐκεῖνο , <20κτᾶσθ’ ἑταίρους , μὴ τὸ συγγενὲς μόνον20> · 
ὡς ἀνὴρ ὅστις τρόποισι συντακῇ , θυραῖος ὢν μυρίων κρείσσων ὁμαίμων ἀνδρὶ κεκτῆσθαι φίλος . 
Χορός ὁ μέγας ὄλβος ἅ τ’ ἀρετὰ μέγα φρονοῦσ’ ἀν’ Ἑλλάδα καὶ παρὰ Σιμουντίοις ὀχετοῖς πάλιν ἀνῆλθ’ ἐξ εὐτυχίας Ἀτρείδαις πάλαι παλαιᾶς ἀπὸ συμφορᾶς δόμων , ὁπότε χρυσείας ἔρις ἀρνὸς ἤλυθε Τανταλίδαις , οἰκτρότατα θοινάματα καὶ σφάγια γενναίων τεκέων · 
ὅθεν φόνῳ φόνος ἐξαμεί‐ βων δῑ αἵματος οὐ προλεί‐ πει δισσοῖσιν Ἀτρείδαις . 
Χορός τὸ καλὸν οὐ καλόν , τοκέων πυριγενεῖ τεμεῖν παλάμᾳ χρόα μελάνδετον δὲ φόνῳ ξίφος ἐς αὐγὰς ἀελίοιο δεῖξαι · 
τὸ δ’ εὖ κακουργεῖν ἀσέβεια ποικίλα κακοφρόνων τ’ ἀνδρῶν παράνοια . 
θανάτου γὰρ ἀμφὶ φόβῳ 
Τυνδαρὶς ἰάχησε τάλαι‐ να · Τέκνον , οὐ τολμᾷς ὅσια κτείνων σὰν ματέρα · μὴ πατρῴ‐ αν τιμῶν χάριν ἐξανά‐ ψῃ δύσκλειαν ἐς αἰεί . 
Χορός τίς νόσος ἢ τίνα δάκρυα καὶ τίς ἔλεος μείζων κατὰ γᾶν ἢ ματροκτόνον αἷμα χειρὶ θέσθαι ; 
οἷον ἔργον τελέσας βεβάκχευται μανίαις , 
Εὐμενίσι θήραμα , φόνον δρομάσι δινεύων βλεφάροις , 
Ἀγαμεμνόνιος παῖς . 
ὦ μέλεος , ματρὸς ὅτε χρυσεοπηνήτων φαρέων μαστὸν ὑπερτέλλοντ’ ἐσιδὼν σφάγιον ἔθετο ματέρα , πατρῴ‐ ων παθέων ἀμοιβάν . 
Ἠλέκτρα γυναῖκες , ἦ που τῶνδ’ ἀφώρμηται δόμων τλήμων Ὀρέστης θεομανεῖ λύσσῃ δαμείς ; 
Χορός ἥκιστα · πρὸς δ’ Ἀργεῖον οἴχεται λεών , ψυχῆς ἀγῶνα τὸν προκείμενον πέρι δώσων , ἐν ᾧ ζῆν ἢ θανεῖν ὑμᾶς χρεών . 
Ἠλέκτρα οἴμοι · τί χρῆμ’ ἔδρασε ; 
τίς δ’ ἔπεισέ νιν ; 
Χορός 
Πυλάδης · ἔοικε δ’ οὐ μακρὰν ὅδ’ ἄγγελος λέξειν τὰ κεῖθεν σοῦ κασιγνήτου πέρι . 
Ἄγγελος ὦ τλῆμον , ὦ δύστηνε τοῦ στρατηλάτου 
Ἀγαμέμνονος παῖ , πότνῑ Ἠλέκτρα , λόγους ἄκουσον οὕς σοι δυστυχεῖς ἥκω φέρων . 
Ἠλέκτρα αἰαῖ , διοιχόμεσθα · δῆλος εἶ λόγῳ . 
κακῶν γὰρ ἥκεις , ὡς ἔοικεν , ἄγγελος . 
Ἄγγελος ψήφῳ Πελασγῶν σὸν κασίγνητον θανεῖν καὶ σέ , ὦ τάλαιν’ , ἔδοξε τῇδ’ ἐν ἡμέρᾳ . 
Ἠλέκτρα οἴμοι · προσῆλθεν ἐλπίς , ἣν φοβουμένη πάλαι τὸ μέλλον ἐξετηκόμην γόοις . 
ἀτὰρ τίς ἁγών , τίνες ἐν Ἀργείοις λόγοι καθεῖλον ἡμᾶς κἀπεκύρωσαν θανεῖν ; 
λέγ’ , ὦ γεραιέ · πότερα λευσίμῳ χερὶ ἢ διὰ σιδήρου πνεῦμ’ ἀπορρῆξαί με δεῖ , κοινὰς ἀδελφῷ συμφορὰς κεκτημένην ; 
Ἄγγελος ἐτύγχανον μὲν ἀγρόθεν πυλῶν ἔσω βαίνων , πυθέσθαι δεόμενος τά τ’ ἀμφὶ σοῦ τά τ’ ἀμφ’ Ὀρέστου · σῷ γὰρ εὔνοιαν πατρὶ ἀεί ποτ’ εἶχον , καί μ’ ἔφερβε σὸς δόμος πένητα μέν , χρῆσθαι δὲ γενναῖον φίλοις . 
ὁρῶ δ’ ὄχλον στείχοντα καὶ θάσσοντ’ ἄκραν , οὗ φασι πρῶτον Δαναὸν Αἰγύπτῳ δίκας διδόντ’ ἀθροῖσαι λαὸν ἐς κοινὰς ἕδρας . 
ἀστῶν δὲ δή τιν’ ἠρόμην ἄθροισμ’ ἰδών · 
Τί καινὸν Ἄργει ; 
μῶν τι πολεμίων πάρα ἄγγελμ’ ἀνεπτέρωκε Δαναϊδῶν πόλιν ; 
ὃ δ’ εἶπ’ · Ὀρέστην κεῖνον οὐχ ὁρᾷς πέλας στείχοντ’ , ἀγῶνα θανάσιμον δραμούμενον ; 
ὁρῶ δ’ ἄελπτον φάσμ’ , ὃ μήποτ’ ὤφελον , 
Πυλάδην τε καὶ σὸν σύγγονον στείχονθ’ ὁμοῦ , τὸν μὲν κατηφῆ καὶ παρειμένον νόσῳ , τὸν δ’ ὥστ’ ἀδελφὸν ἴσα φίλῳ λυπούμενον , νόσημα κηδεύοντα παιδαγωγίᾳ . 
ἐπεὶ δὲ πλήρης ἐγένετ’ Ἀργείων ὄχλος , κῆρυξ ἀναστὰς εἶπε · Τίς χρῄζει λέγειν , πότερον Ὀρέστην κατθανεῖν ἢ μὴ χρεών , μητροκτονοῦντα ; 
κἀπὶ τῷδ’ ἀνίσταται 
Ταλθύβιος , ὃς σῷ πατρὶ συνεπόρθει Φρύγας . 
ἔλεξε δ’ , ὑπὸ τοῖς δυναμένοισιν ὢν ἀεί , διχόμυθα , πατέρα μὲν σὸν ἐκπαγλούμενος , σὸν δ’ οὐκ ἐπαινῶν σύγγονον , καλοὺς κακοὺς λόγους ἑλίσσων , ὅτι καθισταίη νόμους ἐς τοὺς τεκόντας οὐ καλούς · τὸ δ’ ὄμμ’ ἀεὶ φαιδρωπὸν ἐδίδου τοῖσιν Αἰγίσθου φίλοις . 
τὸ γὰρ γένος τοιοῦτον · ἐπὶ τὸν εὐτυχῆ πηδῶσ’ ἀεὶ κήρυκες · ὅδε δ’ αὐτοῖς φίλος , ὃς ἂν δύνηται πόλεος ἔν τ’ ἀρχαῖσιν ᾖ . 
ἐπὶ τῷδε δ’ ἠγόρευε Διομήδης ἄναξ . 
οὗτος κτανεῖν μὲν οὔτε σὲ οὔτε σύγγονον εἴα , φυγῇ δὲ ζημιοῦντας εὐσεβεῖν . 
ἐπερρόθησαν δ’ οἳ μὲν ὡς καλῶς λέγοι , οἳ δ’ οὐκ ἐπῄνουν . 
κἀπὶ τῷδ’ ἀνίσταται ἀνήρ τις ἀθυρόγλωσσος , ἰσχύων θράσει , 
Ἀργεῖος οὐκ Ἀργεῖος , ἠναγκασμένος , θορύβῳ τε πίσυνος κἀμαθεῖ παρρησίᾳ , πιθανὸς ἔτ’ αὐτοὺς περιβαλεῖν κακῷ τινι · 
[ὅταν γὰρ ἡδύς τις λόγοις φρονῶν κακῶς πείθῃ τὸ πλῆθος , τῇ πόλει κακὸν μέγα · 
ὅσοι δὲ σὺν νῷ χρηστὰ βουλεύουσ’ ἀεί , κἂν μὴ παραυτίκ’ , αὖθίς εἰσι χρήσιμοι πόλει . 
θεᾶσθαι δ’ ὧδε χρὴ τὸν προστάτην ἰδόνθ’ · ὅμοιον γὰρ τὸ χρῆμα γίγνεται τῷ τοὺς λόγους λέγοντι καὶ τιμωμένῳ.] ὃς εἶπ’ Ὀρέστην καὶ σὲ ἀποκτεῖναι πέτροις βάλλοντας · ὑπὸ δ’ ἔτεινε Τυνδάρεως λόγους τῷ σφὼ κατακτείνοντι τοιούτους λέγειν . 
ἄλλος δ’ ἀναστὰς ἔλεγε τῷδ’ ἐναντία , μορφῇ μὲν οὐκ εὐωπός , ἀνδρεῖος δ’ ἀνήρ , ὀλιγάκις ἄστυ κἀγορᾶς χραίνων κύκλον , αὐτουργός — 
οἵπερ καὶ μόνοι σῴζουσι γῆν — ξυνετὸς δέ , χωρεῖν ὁμόσε τοῖς λόγοις θέλων , ἀκέραιος , ἀνεπίπληκτον ἠσκηκὼς βίον · 
ὃς εἶπ’ Ὀρέστην παῖδα τὸν Ἀγαμέμνονος στεφανοῦν , ὃς ἠθέλησε τιμωρεῖν πατρί , κακὴν γυναῖκα κἄθεον κατακτανών , ἣ κεῖν’ ἀφῄρει , μήθ’ ὁπλίζεσθαι χέρα μήτε στρατεύειν ἐκλιπόντα δώματα , εἰ τἄνδον οἰκουρήμαθ’ οἱ λελειμμένοι φθείρουσιν , ἀνδρῶν εὔνιδας λωβώμενοι . 
καὶ τοῖς γε χρηστοῖς εὖ λέγειν ἐφαίνετο . 
κοὐδεὶς ἔτ’ εἶπε . 
σὸς δ’ ἐπῆλθε σύγγονος , ἔλεξε δ’ · ὦ γῆν Ἰνάχου κεκτημένοι , 
[πάλαι Πελασγοί , Δαναΐδαι δεύτερον , ] ὑμῖν ἀμύνων οὐδὲν ἧσσον ἢ πατρὶ ἔκτεινα μητέρ’ . 
εἰ γὰρ ἀρσένων φόνος ἔσται γυναιξὶν ὅσιος , οὐ φθάνοιτ’ ἔτ’ ἂν θνῄσκοντες , ἢ γυναιξὶ δουλεύειν χρεών · 
τοὐναντίον δὲ δράσετ’ ἢ δρᾶσαι χρεών . 
νῦν μὲν γὰρ ἡ προδοῦσα λέκτρ’ ἐμοῦ πατρὸς τέθνηκεν · εἰ δὲ δὴ κατακτενεῖτ’ ἐμέ , ὁ νόμος ἀνεῖται , κοὐ φθάνοι θνῄσκων τις ἄν · 
ὡς τῆς γε τόλμης οὐ σπάνις γενήσεται . 
ἀλλ’ οὐκ ἔπειθ’ ὅμιλον , εὖ δοκῶν λέγειν . 
νικᾷ δ’ ἐκεῖνος ὁ κακὸς ἐν πλήθει λέγων , ὃς ἠγόρευσε σύγγονον σέ τε κτανεῖν . 
μόλις δ’ ἔπεισε μὴ πετρουμένους θανεῖν τλήμων Ὀρέστης · αὐτόχειρι δὲ σφαγῇ ὑπέσχετ’ ἐν τῇδ’ ἡμέρᾳ λείψειν βίον σὺν σοί . 
πορεύει δ’ αὐτὸν ἐκκλήτων ἄπο 
Πυλάδης δακρύων · σὺν δ’ ὁμαρτοῦσιν φίλοι κλαίοντες , οἰκτίροντες · ἔρχεται δέ σοι πικρὸν θέαμα καὶ πρόσοψις ἀθλία . 
ἀλλ’ εὐτρέπιζε φάσγαν’ ἢ βρόχον δέρῃ · 
ὡς δεῖ λιπεῖν σε φέγγος · ἡ εὐγένεια δὲ οὐδέν σ’ ἐπωφέλησεν , οὐδ’ ὁ Πύθιος τρίποδα καθίζων Φοῖβος , ἀλλ’ ἀπώλεσεν . 
[Χορός ] ὦ δυστάλαινα παρθέν’ , ὡς ξυνηρεφὲς πρόσωπον εἰς γῆν σὸν βαλοῦσ’ ἄφθογγος εἶ , ὡς εἰς στεναγμοὺς καὶ γόους δραμουμένη.] 
Ἠλέκτρα κατάρχομαι στεναγμόν , ὦ Πελασγία , τιθεῖσα λευκὸν ὄνυχα διὰ παρηίδων , αἱματηρὸν ἄταν , κτύπον τε κρατός , ὃν ἔλαχ’ ἁ κατὰ χθονὸς νερτέρων Περσέφασσα καλλίπαις θεά . 
ἰαχείτω δὲ γᾶ Κυκλωπία , σίδαρον ἐπὶ κάρα τιθεῖσα κούριμον , πήματ’ οἴκων . 
ἔλεος ἔλεος ὅδ’ ἔρχεται τῶν θανουμένων ὕπερ , στρατηλατᾶν Ἑλλάδος ποτ’ ὄντων . 
Ἠλέκτρα βέβακε γὰρ βέβακεν , οἴχεται τέκνων πρόπασα γέννα Πέλοπος ὅ τ’ ἐπὶ μακαρίοις ζῆλος ὤν ποτ’ οἴκοις · 
φθόνος νιν εἷλε θεόθεν , ἅ τε δυσμενὴς φοινία ψῆφος ἐν πολίταις . 
ἰὼ ἰώ , πανδάκρυτ’ ἐφαμέρων ἔθνη πολύπονα , λεύσσεθ’ , ὡς παρ’ ἐλπίδας μοῖρα βαίνει . 
ἕτερα δ’ ἕτερος ἀμείβεται πήματ’ ἐν χρόνῳ μακρῷ · 
βροτῶν δ’ ὁ πᾶς ἀστάθμητος αἰών . 
Ἠλέκτρα μόλοιμι τὰν οὐρανοῦ μέσον χθονός <τε> 
τεταμέναν αἰωρήμασι πέτραν , ἁλύσεσιν χρυσέαισι φερομέναν δίναισι , βῶλον ἐξ Ὀλύμπου , ἵν’ ἐν θρήνοισιν ἀναβοάσω γέροντι πατρὶ Ταντάλῳ ὃς ἔτεκεν ἔτεκε γενέτορας ἐμέθεν δόμων , οἳ κατεῖδον ἄτας , ποτανὸν μὲν δίωγμα πώλων τεθριπποβάμονι στόλῳ Πέλοψ ὅτε πελάγεσι διεδίφρευσε , Μυρτίλου φόνον δικὼν ἐς οἶδμα πόντου , λευκοκύμοσιν πρὸς Γεραιστίαις ποντίων σάλων ᾐόσιν ἁρματεύσας . 
ὅθεν δόμοισι τοῖς ἐμοῖς ἦλθ’ ἀρὰ πολύστονος , λόχευμα ποιμνίοισι Μαιάδος τόκου , τὸ χρυσόμαλλον ἀρνὸς ὁπότ’ ἐγένετο τέρας ὀλοὸν ὀλοὸν 
Ἀτρέος ἱπποβώτα · 
ὅθεν Ἔρις τό τε πτερωτὸν ἁλίου μετέβαλεν ἅρμα , τὰν πρὸς ἑσπέραν κέλευθον οὐρανοῦ προσαρμόσα‐ σα μονόπωλον ἐς Ἀῶ , ἑπταπόρου τε δράμημα Πελειάδος εἰς ὁδὸν ἄλλαν Ζεὺς μεταβάλλει , τῶνδέ τ’ ἀμείβει . . . θανάτους θανά‐ των τά τ’ ἐπώνυμα δεῖπνα Θυέστου λέκτρα τε Κρήσσας Ἀερόπας δολί‐ ας δολίοισι γάμοις · τὰ πανύστατα δ’ εἰς ἐμὲ καὶ γενέταν ἐμὸν ἤλυθε δόμων πολυπόνοις ἀνάγκαις . 
Χορός καὶ μὴν ὅδε σὸς σύγγονος ἕρπει ψήφῳ θανάτου κατακυρωθείς , ὅ τε πιστότατος πάντων Πυλάδης , ἰσάδελφος ἀνήρ , ἰθύνων νοσερὸν κῶλον [Ὀρέστου] , ποδὶ κηδοσύνῳ παράσειρος . 
Ἠλέκτρα οἲ ἐγώ · πρὸ τύμβου γάρ σ’ ὁρῶσ’ ἀναστένω , ἀδελφέ , καὶ πάροιθε νερτέρου πυρᾶς . 
οἲ ἐγὼ μάλ’ αὖθις · ὥς σ’ ἰδοῦσ’ ἐν ὄμμασιν πανυστάτην πρόσοψιν ἐξέστην φρενῶν . 
Ὀρέστης οὐ σῖγ’ ἀφεῖσα τοὺς γυναικείους γόους στέρξεις τὰ κρανθέντ’ ; 
οἰκτρὰ μὲν τάδ’ , ἀλλ’ ὅμως 
[φέρειν σ’ ἀνάγκη τὰς παρεστώσας τύχας] . 
Ἠλέκτρα καὶ πῶς σιωπῶ ; 
φέγγος εἰσορᾶν θεοῦ τόδ’ οὐκέθ’ ἡμῖν τοῖς ταλαιπώροις μέτα . 
Ὀρέστης σὺ μή μ’ ἀπόκτειν’ · ἅλις ὑπ’ Ἀργείας χερὸς τέθνηχ’ ὁ τλήμων · τὰ δὲ παρόντ’ ἔα κακά . 
Ἠλέκτρα ὦ μέλεος ἥβης σῆς , Ὀρέστα , καὶ πότμου θανάτου τ’ ἀώρου . 
ζῆν ἐχρῆν σ’ , ὅτ’ οὐκέτ’ εἶ . 
Ὀρέστης μὴ πρὸς θεῶν μοι περιβάλῃς ἀνανδρίαν , ἐς δάκρυα πορθμεύουσ’ ὑπομνήσει κακῶν . 
Ἠλέκτρα θανούμεθ’ · οὐχ οἷόν τε μὴ στένειν κακά . 
πᾶσιν γὰρ οἰκτρὸν ἡ φίλη ψυχὴ βροτοῖς . 
Ὀρέστης τόδ’ ἦμαρ ἡμῖν κύριον · δεῖ δ’ ἢ βρόχους ἅπτειν κρεμαστοὺς ἢ ξίφος θήγειν χερί . 
Ἠλέκτρα σύ νύν μ’ , ἀδελφέ , μή τις Ἀργείων κτάνῃ ὕβρισμα θέμενος τὸν Ἀγαμέμνονος γόνον . 
Ὀρέστης ἅλις τὸ μητρὸς αἷμ’ ἔχω · σὲ δ’ οὐ κτενῶ , ἀλλ’ αὐτόχειρι θνῇσχ’ ὅτῳ βούλῃ τρόπῳ . 
Ἠλέκτρα ἔσται τάδ’ · οὐδὲν σοῦ ξίφους λελείψομαι . 
ἀλλ’ ἀμφιθεῖναι σῇ δέρῃ θέλω χέρας . 
Ὀρέστης τέρπου κενὴν ὄνησιν , εἰ τερπνὸν τόδε θανάτου πέλας βεβῶσι , περιβαλεῖν χέρας . 
Ἠλέκτρα ὦ φίλτατ’ , ὦ ποθεινὸν ἥδιστόν τ’ ἔχων τῆς σῆς ἀδελφῆς ὄνομα καὶ ψυχὴν μίαν . 
Ὀρέστης ἔκ τοί με τήξεις · καί σ’ ἀμείψασθαι θέλω φιλότητι χειρῶν . 
τί γὰρ ἔτ’ αἰδοῦμαι τάλας ; 
ὦ στέρν’ ἀδελφῆς , ὦ φίλον πρόσπτυγμ’ ἐμόν , τάδ’ ἀντὶ παίδων καὶ γαμηλίου λέχους — 
[προσφθέγματ’ ἀμφοῖν τοῖς ταλαιπώροις πάρα] . 
Ἠλέκτρα φεῦ · 
πῶς ἂν ξίφος νὼ ταὐτόν , εἰ θέμις , κτάνοι καὶ μνῆμα δέξαιθ’ ἕν , κέδρου τεχνάσματα ; 
Ὀρέστης ἥδιστ’ ἂν εἴη ταῦθ’ · ὁρᾷς δὲ δὴ φίλων ὡς ἐσπανίσμεθ’ , ὥστε κοινωνεῖν τάφου . 
Ἠλέκτρα οὐδ’ εἶφ’ ὑπὲρ σοῦ , μὴ θανεῖν σπουδὴν ἔχων , 
Μενέλαος ὁ κακός , ὁ προδότης τοὐμοῦ πατρός ; 
Ὀρέστης οὐδ’ ὄμμ’ ἔδειξεν , ἀλλ’ ἐπὶ σκήπτροις ἔχων τὴν ἐλπίδ’ , εὐλαβεῖτο μὴ σῴζειν φίλους . 
ἀλλ’ εἶ’ ὅπως γενναῖα καὶ Ἀγαμέμνονος δράσαντε κατθανούμεθ’ ἀξιώτατα . 
κἀγὼ μὲν εὐγένειαν ἀποδείξω πόλει , παίσας πρὸς ἧπαρ φασγάνῳ · σὲ δ’ αὖ χρεὼν ὅμοια πράσσειν τοῖς ἐμοῖς τολμήμασιν . 
Πυλάδη , σὺ δ’ ἡμῖν τοῦ φόνου γενοῦ βραβεύς , καὶ κατθανόντοιν εὖ περίστειλον δέμας θάψον τε κοινῇ πρὸς πατρὸς τύμβον φέρων . 
καὶ χαῖρ’ · ἐπ’ ἔργον δ’ , ὡς ὁρᾷς , πορεύομαι . 
Πυλάδης ἐπίσχες . 
ἓν μὲν πρῶτά σοι μομφὴν ἔχω , εἰ ζῆν με χρῄζειν σοῦ θανόντος ἤλπισας . 
Ὀρέστης τί γὰρ προσήκει κατθανεῖν σ’ ἐμοῦ μέτα ; 
Πυλάδης ἤρου ; 
τί δὲ ζῆν σῆς ἑταιρίας ἄτερ ; 
Ὀρέστης οὐκ ἔκτανες σὴν μητέρ’ , ὡς ἐγὼ τάλας . 
Πυλάδης σὺν σοί γε κοινῇ · ταὐτὰ καὶ πάσχειν με δεῖ . 
Ὀρέστης ἀπόδος τὸ σῶμα πατρί , μὴ σύνθνῃσκέ μοι . 
σοὶ μὲν γὰρ ἔστι πόλις , ἐμοὶ δ’ οὐκ ἔστι δή , καὶ δῶμα πατρὸς καὶ μέγας πλούτου λιμήν . 
γάμων δὲ τῆς μὲν δυσπότμου τῆσδ’ ἐσφάλης , ἥν σοι κατηγγύησ’ ἑταιρίαν σέβων · 
σὺ δ’ ἄλλο λέκτρον παιδοποίησαι λαβών , κῆδος δὲ τοὐμὸν καὶ σὸν οὐκέτ’ ἔστι δή . 
ἀλλ’ , ὦ ποθεινὸν ὄμμ’ ὁμιλίας ἐμῆς , χαῖρ’ · οὐ γὰρ ἡμῖν ἔστι τοῦτο , σοί γε μήν · 
οἱ γὰρ θανόντες χαρμάτων τητώμεθα . 
Πυλάδης ἦ πολὺ λέλειψαι τῶν ἐμῶν βουλευμάτων . 
μήθ’ αἷμά μου δέξαιτο κάρπιμον πέδον , μὴ λαμπρὸς αἰθήρ , εἴ σ’ ἐγὼ προδούς ποτε ἐλευθερώσας τοὐμὸν ἀπολίποιμι σέ . 
καὶ συγκατέκτανον γάρ , οὐκ ἀρνήσομαι , καὶ πάντ’ ἐβούλευσ’ ὧν σὺ νῦν τίνεις δίκας · 
καὶ ξυνθανεῖν οὖν δεῖ με σοὶ καὶ τῇδ’ ὁμοῦ . 
ἐμὴν γὰρ αὐτήν , ἧς <γε> 
λέχος ἐπῄνεσα , κρίνω δάμαρτα · τί γὰρ ἐρῶ κἀγώ ποτε γῆν Δελφίδ’ ἐλθὼν Φωκέων ἀκρόπτολιν , ὃς πρὶν μὲν ὑμᾶς δυστυχεῖν φίλος παρῆ , νῦν δ’ οὐκέτ’ εἰμὶ δυστυχοῦντί σοι φίλος ; 
οὐκ ἔστιν . 
ἀλλὰ ταῦτα μὲν κἀμοὶ μέλει · 
ἐπεὶ δὲ κατθανούμεθ’ , ἐς κοινοὺς λόγους ἔλθωμεν , ὡς ἂν Μενέλεως συνδυστυχῇ . 
Ὀρέστης ὦ φίλτατ’ , εἰ γὰρ τοῦτο κατθάνοιμ’ ἰδών . 
Πυλάδης πιθοῦ νυν , ἄμμεινόν τε φασγάνου τομάς . 
Ὀρέστης μενῶ , τὸν ἐχθρὸν εἴ τι τιμωρήσομαι . 
Πυλάδης σίγα νυν · ὡς γυναιξὶ πιστεύω βραχύ . 
Ὀρέστης μηδὲν τρέσῃς τάσδ’ · ὡς πάρεισ’ ἡμῖν φίλαι . 
Πυλάδης 
Ἑλένην κτάνωμεν , Μενέλεῳ λύπην πικράν . 
Ὀρέστης πῶς ; 
τὸ γὰρ ἕτοιμον ἔστιν , εἴ γ’ ἔσται καλῶς . 
Πυλάδης σφάξαντες . 
ἐν δόμοις δὲ κρύπτεται σέθεν . 
Ὀρέστης μάλιστα · καὶ δὴ πάντ’ ἀποσφραγίζεται . 
Πυλάδης ἀλλ’ οὐκέθ’ , Ἅιδην νυμφίον κεκτημένη . 
Ὀρέστης καὶ πῶς ; 
ἔχει γὰρ βαρβάρους ὀπάονας . 
Πυλάδης τίνας ; 
Φρυγῶν γὰρ οὐδέν’ ἂν τρέσαιμ’ ἐγώ . 
Ὀρέστης οἵους ἐνόπτρων καὶ μύρων ἐπιστάτας . 
Πυλάδης τρυφὰς γὰρ ἥκει δεῦρ’ ἔχουσα Τρωικάς ; 
Ὀρέστης ὥσθ’ Ἑλλὰς αὐτῇ σμικρὸν οἰκητήριον . 
Πυλάδης οὐδὲν τὸ δοῦλον πρὸς τὸ μὴ δοῦλον γένος . 
Ὀρέστης καὶ μὴν τόδ’ ἔρξας δὶς θανεῖν οὐχ ἅζομαι . 
Πυλάδης ἀλλ’ οὐδ’ ἐγὼ μήν , σοί γε τιμωρούμενος . 
Ὀρέστης τὸ πρᾶγμα δήλου καὶ πέραιν’ , ὅπως λέγεις . 
Πυλάδης ἔσιμεν ἐς οἴκους δῆθεν ὡς θανούμενοι . 
Ὀρέστης ἔχω τοσοῦτον , τἀπίλοιπα δ’ οὐκ ἔχω . 
Πυλάδης γόους πρὸς αὐτὴν θησόμεσθ’ ἃ πάσχομεν . 
Ὀρέστης ὥστ’ ἐκδακρῦσαί γ’ ἔνδοθεν κεχαρμένην . 
Πυλάδης καὶ νῷν παρέσται ταῦθ’ ἅπερ κείνῃ τότε . 
Ὀρέστης ἔπειτ’ ἀγῶνα πῶς ἀγωνιούμεθα ; 
Πυλάδης κρύπτ’ ἐν πέπλοισι τοισίδ’ ἕξομεν ξίφη . 
Ὀρέστης πρόσθεν δ’ ὀπαδῶν τίς ὄλεθρος γενήσεται ; 
Πυλάδης ἐκκλῄσομεν σφᾶς ἄλλον ἄλλοσε στέγης . 
Ὀρέστης καὶ τόν γε μὴ σιγῶντ’ ἀποκτείνειν χρεών . 
Πυλάδης εἶτ’ αὐτὸ δηλοῖ τοὔργον οἷ τείνειν χρεών . 
Ὀρέστης 
Ἑλένην φονεύειν · μανθάνω τὸ σύμβολον . 
Πυλάδης ἔγνως · ἄκουσον δ’ ὡς καλῶς βουλεύομαι . 
εἰ μὲν γὰρ ἐς γυναῖκα σωφρονεστέραν ξίφος μεθεῖμεν , δυσκλεὴς ἂν ἦν φόνος · 
νῦν δ’ ὑπὲρ ἁπάσης Ἑλλάδος δώσει δίκην , ὧν πατέρας ἔκτειν’ , ὧν δ’ ἀπώλεσεν τέκνα , νύμφας τ’ ἔθηκεν ὀρφανὰς ξυναόρων . 
ὀλολυγμὸς ἔσται , πῦρ τ’ ἀνάψουσιν θεοῖς , σοὶ πολλὰ κἀμοὶ κέδν’ ἀρώμενοι τυχεῖν , κακῆς γυναικὸς οὕνεχ’ αἷμ’ ἐπράξαμεν . 
ὁ μητροφόντης δ’ οὐ καλῇ ταύτην κτανών , ἀλλ’ ἀπολιπὼν τοῦτ’ ἐπὶ τὸ βέλτιον πεσῇ , 
Ἑλένης λεγόμενος τῆς πολυκτόνου φονεύς . 
οὐ δεῖ ποτ’ , οὐ δεῖ , Μενέλεων μὲν εὐτυχεῖν , τὸν σὸν δὲ πατέρα καὶ σὲ κἀδελφὴν θανεῖν , μητέρα τε — 
ἐῶ τοῦτ’ · οὐ γὰρ εὐπρεπὲς λέγειν — δόμους δ’ ἔχειν σοὺς δῑ Ἀγαμέμνονος δόρυ λαβόντα νύμφην · μὴ γὰρ οὖν ζῴην ἔτι , ἢν μὴ ’π’ ἐκείνῃ φάσγανον σπασώμεθα . 
ἢν δ’ οὖν τὸν Ἑλένης μὴ κατάσχωμεν φόνον , πρήσαντες οἴκους τούσδε κατθανούμεθα . 
ἑνὸς γὰρ οὐ σφαλέντες ἕξομεν κλέος , καλῶς θανόντες ἢ καλῶς σεσῳσμένοι . 
Χορός πάσαις γυναιξὶν ἀξία στυγεῖν ἔφυ ἡ Τυνδαρὶς παῖς , ἣ κατῄσχυνεν γένος . 
Ὀρέστης φεῦ · 
οὐκ ἔστιν οὐδὲν κρεῖσσον ἢ φίλος σαφής , οὐ πλοῦτος , οὐ τυραννίς · ἀλόγιστον δέ τι τὸ πλῆθος ἀντάλλαγμα γενναίου φίλου . 
σὺ γὰρ τά τ’ εἰς Αἴγισθον ἐξηῦρες κακὰ καὶ πλησίον παρῆσθα κινδύνων ἐμοί , νῦν τ’ αὖ δίδως μοι πολεμίων τιμωρίαν κοὐκ ἐκποδὼν εἶ — 
παύσομαί σ’ αἰνῶν , ἐπεὶ βάρος τι κἀν τῷδ’ ἐστίν , αἰνεῖσθαι λίαν . 
ἐγὼ δὲ πάντως ἐκπνέων ψυχὴν ἐμὴν δράσας τι χρῄζω τοὺς ἐμοὺς ἐχθροὺς θανεῖν , ἵν’ ἀνταναλώσω μὲν οἵ με προύδοσαν , στένωσι δ’ οἵπερ κἄμ’ ἔθηκαν ἄθλιον . 
Ἀγαμέμνονός τοι παῖς πέφυχ’ , ὃς Ἑλλάδος ἦρξ’ ἀξιωθείς , οὐ τύραννος , ἀλλ’ ὅμως ῥώμην θεοῦ τιν’ ἔσχε · ὃν οὐ καταισχυνῶ δοῦλον παρασχὼν θάνατον , ἀλλ’ ἐλευθέρως ψυχὴν ἀφήσω , Μενέλεων δὲ τείσομαι . 
ἑνὸς γὰρ εἰ λαβοίμεθ’ , εὐτυχοῖμεν ἄν , εἴ ποθεν ἄελπτος παραπέσοι σωτηρία κτανοῦσι μὴ θανοῦσιν · εὔχομαι τάδε . 
ὃ βούλομαι γάρ , ἡδὺ καὶ διὰ στόμα πτηνοῖσι μύθοις ἀδαπάνως τέρψαι φρένα . 
Ἠλέκτρα ἐγώ , κασίγνητ’ , αὐτὸ τοῦτ’ ἔχειν δοκῶ , σωτηρίαν σοὶ τῷδέ τ’ ἐκ τρίτων τ’ ἐμοί . 
Ὀρέστης θεοῦ λέγεις πρόνοιαν . 
ἀλλὰ ποῦ τόδε ; 
ἐπεὶ τὸ συνετόν γ’ οἶδα σῇ ψυχῇ παρόν . 
Ἠλέκτρα ἄκουε δή νυν · καὶ σὺ δεῦρο νοῦν ἔχε . 
Ὀρέστης λέγ’ · ὡς τὸ μέλλειν ἀγάθ’ ἔχει τιν’ ἡδονήν . 
Ἠλέκτρα 
Ἑλένης κάτοισθα θυγατέρ’ ; 
εἰδότ’ ἠρόμην . 
Ὀρέστης οἶδ’ , ἣν ἔθρεψεν Ἑρμιόνην μήτηρ ἐμή . 
Ἠλέκτρα αὕτη βέβηκε πρὸς Κλυταιμήστρας τάφον . 
Ὀρέστης τί χρῆμα δράσουσ’ ; 
ὑποτίθης τίν’ ἐλπίδα ; 
Ἠλέκτρα χοὰς κατασπείσουσ’ ὑπὲρ μητρὸς τάφῳ . 
Ὀρέστης καὶ δὴ τί μοι τοῦτ’ εἶπας ἐς σωτηρίαν ; 
Ἠλέκτρα ξυλλάβεθ’ ὅμηρον τήνδ’ , ὅταν στείχῃ πάλιν . 
Ὀρέστης τίνος τόδ’ εἶπας φάρμακον τρισσοῖς φίλοις ; 
Ἠλέκτρα 
Ἑλένης θανούσης , ἤν τι Μενέλεώς σε δρᾷ ἢ τόνδε κἀμέ — 
πᾶν γὰρ ἓν φίλον τόδε — λέγ’ ὡς φονεύσεις Ἑρμιόνην · ξίφος δὲ χρὴ δέρῃ πρὸς αὐτῇ παρθένου σπάσαντ’ ἔχειν . 
κἂν μέν σε σῴζῃ μὴ θανεῖν χρῄζων κόρην 
Ἑλένης Μενέλεως πτῶμ’ ἰδὼν ἐν αἵματι , μέθες πεπᾶσθαι πατρὶ παρθένου δέμας · 
ἢν δ’ ὀξυθύμου μὴ κρατῶν φρονήματος κτείνῃ σε , καὶ σὺ σφάζε παρθένου δέρην . 
καί νιν δοκῶ , τὸ πρῶτον ἢν πολὺς παρῇ , χρόνῳ μαλάξειν σπλάγχνον · οὔτε γὰρ θρασὺς οὔτ’ ἄλκιμος πέφυκε . 
τήνδ’ ἡμῖν ἔχω σωτηρίας ἔπαλξιν . 
εἴρηται λόγος . 
Ὀρέστης ὦ τὰς φρένας μὲν ἄρσενας κεκτημένη , τὸ σῶμα δ’ ἐν γυναιξὶ θηλείαις πρέπον , ὡς ἀξία ζῆν μᾶλλον ἢ θανεῖν ἔφυς . 
Πυλάδη , τοιαύτης ἆρ’ ἁμαρτήσῃ τάλας γυναικὸς ἢ ζῶν μακάριον κτήσῃ λέχος . 
Πυλάδης εἰ γὰρ γένοιτο , Φωκέων δ’ ἔλθοι πόλιν καλοῖσιν ὑμεναίοισιν ἀξιουμένη . 
Ὀρέστης ἥξει δ’ ἐς οἴκους Ἑρμιόνη τίνος χρόνου ; 
ὡς τἄλλα γ’ εἶπας , εἴπερ εὐτυχήσομεν , κάλλισθ’ , ἑλόντες σκύμνον ἀνοσίου πατρός . 
Ἠλέκτρα καὶ δὴ πέλας νιν δωμάτων εἶναι δοκῶ · 
τοῦ γὰρ χρόνου τὸ μῆκος αὐτὸ συντρέχει . 
Ὀρέστης καλῶς · σὺ μέν νυν , σύγγον’ Ἠλέκτρα , δόμων πάρος μένουσα παρθένου δέχου πόδα , φύλασσε δ’ ἤν τις , πρὶν τελευτηθῇ φόνος , ἢ ξύμμαχός τις ἢ κασίγνητος πατρός , ἐλθὼν ἐς οἴκους φθῇ , γέγωνέ τ’ ἐς δόμους , ἢ σανίδα παίσασ’ ἢ λόγους πέμψασ’ ἔσω · 
ἡμεῖς δ’ ἔσω στείχοντες ἐπὶ τὸν ἔσχατον ἀγῶν’ ὁπλιζώμεσθα φασγάνῳ χέρας , 
[Πυλάδη · σὺ γὰρ δὴ συμπονεῖς ἐμοὶ πόνους.] ὦ δῶμα ναίων νυκτὸς ὀρφναίας πάτερ , καλεῖ σ’ Ὀρέστης παῖς σὸς ἐπίκουρον μολεῖν τοῖς δεομένοισι . 
διὰ σὲ γὰρ πάσχω τάλας ἀδίκως · προδέδομαι δ’ ὑπὸ κασιγνήτου σέθεν , δίκαια πράξας · οὗ θέλω δάμαρθ’ ἑλὼν κτεῖναι · σὺ δ’ ἡμῖν τοῦδε συλλήπτωρ γενοῦ . 
Ἠλέκτρα ὦ πάτερ , ἱκοῦ δῆτ’ , εἰ κλύεις ἔσω χθονὸς τέκνων καλούντων , οἳ σέθεν θνῄσκουσ’ ὕπερ . 
Πυλάδης ὦ συγγένεια πατρὸς ἐμοῦ , κἀμὰς λιτάς , 
Ἀγάμεμνον , εἰσάκουσον · ἔκσῳσον τέκνα . 
Ὀρέστης ἔκτεινα μητέρα — 
Ἠλέκτρα ἡψάμην δ’ ἐγὼ ξίφους — 
Πυλάδης ἐγὼ δ’ † 
ἐπεβούλευσα † 
κἀπέλυσ’ ὄκνου — 
Ὀρέστης σοί , πάτερ , ἀρήγων . 
Ἠλέκτρα οὐδ’ ἐγὼ προύδωκά σε . 
Πυλάδης οὔκουν ὀνείδη τάδε κλύων ῥύσῃ τέκνα ; 
Ὀρέστης δακρύοις κατασπένδω σε . 
Ἠλέκτρα ἐγὼ δ’ οἴκτοισί γε . 
Πυλάδης παύσασθε , καὶ πρὸς ἔργον ἐξορμώμεθα . 
εἴπερ γὰρ εἴσω γῆς ἀκοντίζουσ’ ἀραί , κλύει . 
σὺ δ’ , ὦ Ζεῦ πρόγονε καὶ Δίκης σέβας , δότ’ εὐτυχῆσαι τῷδ’ ἐμοί τε τῇδέ τε · 
τρισσοῖς φίλοις γὰρ εἷς ἀγών , δίκη μία , ἢ ζῆν ἅπασιν ἢ — 
θανεῖν ὀφείλεται . 
Ἠλέκτρα 
Μυκηνίδες ὦ φίλαι , τὰ πρῶτα κατὰ Πελασγὸν ἕδος Ἀργείων . 
Χορός τίνα θροεῖς αὐδάν , πότνια ; 
παραμένει γὰρ ἔτι σοι τόδ’ ἐν Δαναϊδῶν πόλει . 
Ἠλέκτρα στῆθ’ αἳ μὲν ὑμῶν τόνδ’ ἁμαξήρη τρίβον , αἳ δ’ ἐνθάδ’ ἄλλον οἶμον ἐς φρουρὰν δόμων . 
Χορός τί δέ με τόδε χρέος ἀπύεις ; 
ἔνεπέ μοι , φίλα . 
Ἠλέκτρα φόβος ἔχει με μή τις ἐπὶ δώμασι σταθεὶς ἐπὶ φοίνιον αἷμα πήματα πήμασιν ἐξεύρῃ . 
Ἡμίχορος χωρεῖτ’ , ἐπειγώμεσθ’ · ἐγὼ μὲν οὖν τρίβον τόνδ’ ἐκφυλάξω , τὸν πρὸς ἡλίου βολάς . 
Ἡμίχορος καὶ μὴν ἐγὼ τόνδ’ , ὃς πρὸς ἑσπέραν φέρει . 
Ἠλέκτρα δόχμιά νυν κόρας διάφερ’ ὀμμάτων . 
Χορός ἐκεῖθεν ἐνθάδ’ , εἶτα παλινσκοπιὰν ἔχομεν , ὡς θροεῖς . 
Ἠλέκτρα ἑλίσσετέ νυν βλέφαρα , κόραισι δίδοτε πάντα διὰ βοστρύχων . 
Ἡμίχορος ὅδε τις ἐν τρίβῳ [προσέρχεται] . 
τίς ὅδ’ ἄρ’ ἀμ‐ φὶ μέλαθρον πολεῖ σὸν ἀγρότας ἀνήρ ; 
Ἠλέκτρα ἀπωλόμεσθ’ ἄρ’ , ὦ φίλαι · κεκρυμμένους θῆρας ξιφήρεις αὐτίκ’ ἐχθροῖσιν φανεῖ . 
Ἡμίχορος ἄφοβος ἔχε · κενός , ὦ φίλα , στίβος ὃν οὐ δοκεῖς . 
Ἠλέκτρα τί δέ ; 
τὸ σὸν βέβαιον ἔτι μοι μένει ; 
δὸς ἀγγελίαν ἀγαθάν τιν’ , εἰ τάδ’ ἔρημα τὰ πρόσθ’ αὐλᾶς . 
Ἡμίχορος καλῶς τά γ’ ἐνθένδ’ . 
ἀλλὰ τἀπὶ σοῦ σκόπει · 
ὡς οὔτις ἡμῖν Δαναϊδῶν πελάζεται . 
Ἡμίχορος ἐς ταὐτὸν ἥκεις · καὶ γὰρ οὐδὲ τῇδ’ ὄχλος . 
Ἠλέκτρα φέρε νυν ἐν πύλαισιν ἀκοὰν βάλω . 
Χορός τί μέλλεθ’ οἱ κατ’ οἶκον ἐν ἡσυχίᾳ σφάγια φοινίσσειν ; 
Ἠλέκτρα οὐκ εἰσακούουσ’ · ὦ τάλαιν’ ἐγὼ κακῶν . 
ἆρ’ ἐς τὸ κάλλος ἐκκεκώφηται ξίφη ; 
τάχα τις Ἀργείων ἔνοπλος ὁρμήσας ποδὶ βοηδρόμῳ μέλαθρα προσμείξει . 
σκέψασθέ νυν ἄμεινον · οὐχ ἕδρας ἀγών · 
ἀλλ’ αἳ μὲν ἐνθάδ’ , αἳ δ’ ἐκεῖσ’ ἑλίσσετε . 
Χορός ἀμείβω κέλευθον σκοποῦσα πάντῃ . 
Ἑλένη ἰὼ Πελασγὸν Ἄργος , ὄλλυμαι κακῶς . 
Χορός 
— 
ἠκούσαθ’ ; 
ἅνδρες χεῖρ’ ἔχουσιν ἐν φόνῳ . 
— 
Ἑλένης τὸ κώκυμ’ ἐστίν , ὡς ἀπεικάσαι . 
Ἠλέκτρα ὦ Διός , ὦ Διὸς ἀέναον κράτος , ἔλθ’ ἐπίκουρος ἐμοῖς φίλοισι πάντως . 
Ἑλένη 
Μενέλαε , θνῄσκω · σὺ δὲ παρών μ’ οὐκ ὠφελεῖς . 
Ἠλέκτρα φονεύετε , καίνετε , ὄλλυτε , δίπτυχα δίστομα φάσγανα ἐκ χερὸς ἱέμενοι τὰν λιποπάτορα λιπόγαμον , ἃ πλείστους ἔκανεν Ἑλλάνων δορὶ παρὰ ποταμὸν ὀλομένους , ὅθι δάκρυα δάκρυσιν ἔπεσεν σιδαρέοισι βέλεσιν ἀμ‐ φὶ τὰς Σκαμάνδρου δίνας . 
Χορός σιγᾶτε σιγᾶτ’ · ᾐσθόμην κτύπου τινὸς κέλευθον ἐσπεσόντος ἀμφὶ δώματα . 
Ἠλέκτρα ὦ φίλταται γυναῖκες , ἐς μέσον φόνον ἥδ’ Ἑρμιόνη πάρεστι · παύσωμεν βοήν . 
στείχει γὰρ ἐσπεσοῦσα δικτύων βρόχους . 
καλὸν τὸ θήραμ’ , ἢν ἁλῷ , γενήσεται . 
πάλιν κατάστηθ’ ἡσύχῳ μὲν ὄμματι , χρόᾳ δ’ ἀδήλῳ τῶν δεδραμένων πέρι · 
κἀγὼ σκυθρωποὺς ὀμμάτων ἕξω κόρας , ὡς δῆθεν οὐκ εἰδυῖα τἀξειργασμένα . 
ὦ παρθέν’ , ἥκεις τὸν Κλυταιμήστρας τάφον στέψασα καὶ σπείσασα νερτέροις χοάς ; 
Ερμιόνη ἥκω , λαβοῦσα πρευμένειαν . 
ἀλλά μοι φόβος τις εἰσελήλυθ’ , ἥντιν’ ἐν δόμοις τηλουρὸς οὖσα δωμάτων κλύω βοήν . 
Ἠλέκτρα τί δ’ ; 
ἄξῑ ἡμῖν τυγχάνει στεναγμάτων . 
Ερμιόνη εὔφημος ἴσθι · τί δὲ νεώτερον λέγεις ; 
Ἠλέκτρα θανεῖν Ὀρέστην κἄμ’ ἔδοξε τῇδε γῇ . 
Ερμιόνη μὴ δῆτ’ , ἐμοῦ γε συγγενεῖς πεφυκότας . 
Ἠλέκτρα ἄραρ’ · ἀνάγκης δ’ ἐς ζυγὸν καθέσταμεν . 
Ερμιόνη ἦ τοῦδ’ ἕκατι καὶ βοὴ κατὰ στέγας ; 
Ἠλέκτρα ἱκέτης γὰρ Ἑλένης γόνασι προσπεσὼν βοᾷ — 
Ερμιόνη τίς ; 
οὐδὲν οἶδα μᾶλλον , ἢν σὺ μὴ λέγῃς . 
Ἠλέκτρα τλήμων Ὀρέστης · μὴ θανεῖν , ἐμοῦ θ’ ὕπερ . 
Ερμιόνη ἐπ’ ἀξίοισί τἄρ’ ἀνευφημεῖ δόμος . 
Ἠλέκτρα περὶ τοῦ γὰρ ἄλλου μᾶλλον ἂν φθέγξαιτό τις ; 
ἀλλ’ ἐλθὲ καὶ μετάσχες ἱκεσίας φίλοις , σῇ μητρὶ προσπεσοῦσα τῇ μέγ’ ὀλβίᾳ , 
Μενέλαον ἡμᾶς μὴ θανόντας εἰσιδεῖν . 
ἀλλ’ , ὦ τραφεῖσα μητρὸς ἐν χεροῖν ἐμῆς , οἴκτιρον ἡμᾶς κἀπικούφισον κακῶν . 
ἴθ’ εἰς ἀγῶνα δεῦρ’ , ἐγὼ δ’ ἡγήσομαι · 
σωτηρίας γὰρ τέρμ’ ἔχεις ἡμῖν μόνη . 
Ερμιόνη ἰδού , διώκω τὸν ἐμὸν ἐς δόμους πόδα . 
σώθηθ’ ὅσον γε τοὐπ’ ἐμέ . 
Ἠλέκτρα ὦ κατὰ στέγας φίλοι ξιφήρεις , οὐχὶ συλλήψεσθ’ ἄγραν ; 
Ερμιόνη οἲ ἐγώ · τίνας τούσδ’ εἰσορῶ ; 
Ὀρέστης σιγᾶν χρεών · 
ἡμῖν γὰρ ἥκεις , οὐχὶ σοί , σωτηρία . 
Ἠλέκτρα ἔχεσθ’ ἔχεσθε · φάσγανον δὲ πρὸς δέρῃ βάλλοντες ἡσυχάζεθ’ , ὡς εἰδῇ τόδε 
Μενέλαος , οὕνεκ’ ἄνδρας , οὐ Φρύγας κακούς , εὑρὼν ἔπραξεν οἷα χρὴ πράσσειν κακούς . 
Χορός 
— 
ἰὼ ἰὼ φίλαι , κτύπον ἐγείρετε , κτύπον καὶ βοὰν πρὸ μελάθρων , ὅπως ὁ πραχθεὶς φόνος μὴ δεινὸν Ἀργείοισιν ἐμβάλῃ φόβον , βοηδρομῆσαι πρὸς δόμους τυραννικούς , πρὶν ἐτύμως ἴδω τὸν Ἑλένας φόνον καθαιμακτὸν ἐν δόμοις κείμενον , ἢ καὶ λόγον του προσπόλων πυθώμεθα · 
τὰ μὲν γὰρ οἶδα συμφορᾶς , τὰ δ’ οὐ σαφῶς . 
— 
διὰ δίκας ἔβα θεῶν νέμεσις ἐς Ἑλέναν . 
δακρύοισι γὰρ Ἑλλάδ’ ἅπασαν ἔπλησε , διὰ τὸν ὀλόμενον ὀλόμενον Ἰδαῖον 
Πάριν , ὃς ἄγαγ’ Ἑλλάδ’ εἰς Ἴλιον . 
Χορός 
[ἀλλὰ κτυπεῖ γὰρ κλῇθρα βασιλείων δόμων , σιγήσατ’ · ἔξω γάρ τις ἐκβαίνει Φρυγῶν , οὗ πευσόμεσθα τἀν δόμοις ὅπως ἔχει.] 
Φρύξ 
Ἀργέϊον ξίφος ἐκ θανάτου πέφευγα βαρβάροις ἐν εὐμάρι‐ σιν , κεδρωτὰ παστάδων ὑπὲρ τέραμνα 
Δωρικάς τε τριγλύφους , φροῦδα φροῦδα , γᾶ γᾶ , βαρβάροισι δρασμοῖς . 
αἰαῖ · 
πᾷ φύγω , ξέναι , πολιὸν αἰθέρ’ ἀμ‐ πτάμενος ἢ πόντον , Ὠκεανὸς ὃν ταυρόκρανος ἀγκάλαις ἑλίσσων κυκλοῖ χθόνα ; 
Χορός τί δ’ ἔστιν , Ἑλένης πρόσπολ’ . 
Ἰδαῖον κάρα ; 
Φρύξ 
Ἴλιον Ἴλιον , ὤμοι μοι , 
Φρύγιον ἄστυ καὶ καλλίβωλον Ἴ‐ δας ὄρος ἱερόν , ὥς σ’ ὀλόμενον στένω 
[ἁρμάτειον ἁρμάτειον μέλος] βαρβάρῳ βοᾷ δῑ ὀρνιθόγονον ὄμμα κυκνοπτέρου καλλοσύνας , Λήδας σκύμνου , δυσελένας δυσελένας , ξεστῶν περγάμων Ἀπολλωνίων ἐρινύν · ὀττοτοῖ · 
ἰαλέμων ἰαλέμων 
Δαρδανία τλᾶμον Γανυμήδεος ἱπποσύνᾳ , Διὸς εὐνέτα . 
Χορός σαφῶς λέγ’ ἡμῖν αὔθ’ ἕκαστα τἀν δόμοις . 
[τὰ γὰρ πρὶν οὐκ εὔγνωστα συμβαλοῦσ’ ἔχω.] 
Φρύξ αἴλινον αἴλινον ἀρχὰν θανάτου βάρβαροι λέγουσιν , αἰαῖ , 
Ἀσιάδι φωνᾷ , βασιλέων ὅταν αἷμα χυθῇ κατὰ γᾶν ξίφεσιν σιδαρέοισιν Ἅιδα . 
ἦλθον ἐς δόμους , ἵν’ αὔθ’ ἕ‐ καστά σοι λέγω , λέοντες 
Ἕλλανες δύο διδύμω · 
τῷ μὲν ὁ στρατηλάτας πατὴρ ἐκλῄζεθ’ , ὃ δὲ παῖς Στροφίου , κακόμητις ἀνήρ , οἷος Ὀδυσσεύς , σιγᾷ δόλιος , πιστὸς δὲ φίλοις , θρασὺς εἰς ἀλκάν , ξυνετὸς πολέμου , φόνιός τε δράκων . 
ἔρροι τᾶς ἡσύχου προνοίας κακοῦργος ὤν . 
οἳ δὲ πρὸς θρόνους ἔσω μολόντες ἇς ἔγημ’ ὁ τοξότας Πάρις γυναικός , ὄμμα δακρύοις πεφυρμένοι , ταπεινοὶ ἕζονθ’ , ὃ μὲν τὸ κεῖθεν , ὃ δὲ τὸ κεῖθεν , ἄλλος ἄλλοθεν πεφραγμένοι . 
περὶ δὲ γόνυ χέρας ἱκεσίους ἔβαλον ἔβαλον 
Ἑλένας ἄμφω . 
ἀνὰ δὲ δρομάδες ἔθορον ἔθορον ἀμφίπολοι Φρύγες · 
προσεῖπε δ’ ἄλλος ἄλλον ἐν φόβῳ πεσών , μή τις εἴη δόλος . 
κἀδόκει τοῖς μὲν οὔ , τοῖς δ’ ἐς ἀρκυστάταν μηχανὰν ἐμπλέκειν παῖδα τὰν Τυνδαρίδ’ ὁ μητροφόντας δράκων . 
Χορός σὺ δ’ ἦσθα ποῦ τότ’ ; 
ἢ πάλαι φεύγεις φόβῳ , 
Φρύξ 
Φρυγίοις ἔτυχον Φρυγίοισι νόμοις παρὰ βόστρυχον αὔραν αὔραν 
Ἑλένας Ἑλένας εὐπαγεῖ κύκλῳ πτερίνῳ πρὸ παρηίδος ἀίσσων βαρβάροις νόμοισιν . 
ἃ δὲ λίνον ἠλακάτᾳ δακτύλοις ἕλισσεν , νῆμα δ’ ἵετο πέδῳ , σκύλων Φρυγίων ἐπὶ τύμβον ἀγάλ‐ ματα συστολίσαι χρῄζουσα λίνῳ , φάρεα πορφύρεα , δῶρα Κλυταιμήστρᾳ . 
προσεῖπεν δ’ Ὀρέστας 
Λάκαιναν κόραν · ὦ 
Διὸς παῖ , θὲς ἴχνος πέδῳ δεῦρ’ ἀποστᾶσα κλισμοῦ , 
Πέλοπος ἐπὶ προπάτορος ἕδραν παλαιᾶς ἑστίας , ἵν’ εἰδῇς λόγους ἐμούς . 
— ἄγει δ’ ἄγει νιν · ἃ δ’ ἐφείπετ’ , οὐ πρόμαντις ὧν ἔμελλεν · 
ὁ δὲ συνεργὸς ἄλλ’ ἔπρασσ’ ἰὼν κακὸς Φωκεύς · 
οὐκ ἐκποδὼν ἴτ’ ; 
ἀλλ’ ἀεὶ κακοὶ Φρύγες . 
ἔκλῃσε δ’ ἄλλον ἄλλοσ’ ἐν στέγαισι · τοὺς μὲν ἐν σταθμοῖ‐ σιν ἱππικοῖσι , τοὺς δ’ ἐν ἐξ‐ έδραισι , τοὺς δ’ ἐκεῖσ’ ἐκεῖθεν [ἄλλον ἄλ‐ λοσε] 
διαρμόσας ἀποπρὸ δεσποίνας . 
Χορός τί τοὐπὶ τῷδε συμφορᾶς ἐγίγνετο ; 
Φρύξ 
Ἰδαία μᾶτερ μᾶτερ ὀβρίμα ὀβρίμα , αἰαὶ φονίων παθέων ἀνόμων τε κακῶν ἅπερ ἔδρακον ἔδρακον ἐν δόμοις τυράννων . 
ἀμφιπορφυρέων πέπλων ὑπὸ σκότου ξίφη σπάσα‐ ντες ἄλλος ἄλλοσ’ ἐν χεροῖν δίνασεν ὄμμα , μή τις παρὼν τύχοι . 
ὡς κάπροι δ’ ὀρέστεροι γυ‐ ναικὸς ἀντίοι σταθέντες ἐννέπουσι · Κατθανῇ κατθανῇ , κακός σ’ ἀποκτείνει πόσις , κασιγνήτου προδοὺς ἐν Ἄργει θανεῖν γόνον . 
ἃ δ’ ἀνίαχεν ἴ‐ αχεν · Ὤμοι μοι . 
λευκὸν δ’ ἐμβαλοῦσα πῆχυν στέρνοις κτύπησε κρᾶτα μέλεον πλαγᾷ · 
φυγᾷ δὲ ποδὶ τὸ χρυσεοσάνδαλον ἴχνος ἔφερεν ἔφερεν · ἐς κόμας δὲ δακτύλους δικὼν Ὀρέστας , 
Μυκηνίδ’ ἀρβύλαν προβάς , ὤμοις ἀριστεροῖσιν ἀνακλάσας δέρην , παίειν λαιμῶν ἔμελ‐ λεν εἴσω μέλαν ξίφος . 
Χορός ποῦ δ’ ἦτ’ ἀμύνειν οἱ κατὰ στέγας Φρύγες ; 
Φρύξ ἰαχᾷ δόμων θύρετρα καὶ σταθμοὺς μοχλοῖσιν ἐκβαλόντες , ἔνθ’ ἐμίμνομεν , βοηδρομοῦμεν ἄλλος ἄλλοθεν στέγης , ὃ μὲν πέτρους , ὃ δ’ ἀγκύλας , ὃ δὲ ξίφος πρόκωπον ἐν χεροῖν ἔχων . 
ἔναντα δ’ ἦλθε Πυλάδης ἀλίαστος , οἷος οἷος Ἕκ‐ τωρ ὁ Φρύγιος ἢ τρικόρυθος Αἴας , ὃν εἶδον εἶδον ἐν πύλαις 
Πριαμίσι · φασγάνων δ’ ἀκμὰς συνήψαμεν . 
δὴ τότε διαπρεπεῖς τότ’ ἐγένοντο Φρύγες , ὅσον Ἄρεως ἀλκὰν ἥσσονες Ἑλλάδος ἐγενόμεθ’ αἰχμᾶς , ὃ μὲν οἰχόμενος φυγάς , ὃ δὲ νέκυς ὤν , ὃ δὲ τραῦμα φέρων , ὃ δὲ λισσόμενος , θανάτου προβολάν · 
ὑπὸ σκότον δ’ ἐφεύγομεν · 
νεκροὶ δ’ ἔπιπτον , οἳ δ’ ἔμελλον , οἳ δ’ ἔκειντ’ . 
ἔμολε δ’ ἁ τάλαιν’ Ἑρμιόνα δόμους ἐπὶ φόνῳ χαμαιπετεῖ ματρός , ἅ νιν ἔτεκεν τλάμων . 
ἄθυρσοι δ’ οἷά νιν δραμόντε Βάκχαι σκύμνον ἐν χεροῖν ὀρείαν ξυνήρπασαν · πάλιν δὲ τὰν Διὸς κόραν ἐπὶ σφαγὰν ἔτεινον · ἃ δ’ ἐκ θαλάμων ἐγένετο διαπρὸ δωμάτων ἄφαντος , ὦ Ζεῦ καὶ γᾶ καὶ φῶς καὶ νύξ , ἤτοι φαρμάκοισιν ἢ μάγων τέχναις ἢ θεῶν κλοπαῖς . 
τὰ δ’ ὕστερ’ οὐκέτ’ οἶδα · δρα‐ πέτην γὰρ ἐξέκλεπτον ἐκ δόμων πόδα . 
πολύπονα δὲ πολύπονα πάθεα 
Μενέλεως ἀνασχόμενος ἀνόνητον ἀ‐ πὸ Τροίας ἔλαβε τὸν Ἑλένας γάμον . 
Χορός καὶ μὴν ἀμείβει καινὸν ἐκ καινῶν τόδε · 
ξιφηφόρον γὰρ εἰσορῶ πρὸ δωμάτων βαίνοντ’ Ὀρέστην ἐπτοημένῳ ποδί . 
Ὀρέστης ποῦ ’στιν οὗτος ὃς πέφευγεν ἐκ δόμων τοὐμὸν ξίφος ; 
Φρύξ προσκυνῶ σ’ , ἄναξ , νόμοισι βαρβάροισι προσπίτνων . 
Ὀρέστης οὐκ ἐν Ἰλίῳ τάδ’ ἐστίν , ἀλλ’ ἐν Ἀργείᾳ χθονί . 
Φρύξ πανταχοῦ ζῆν ἡδὺ μᾶλλον ἢ θανεῖν τοῖς σώφροσιν . 
Ὀρέστης οὔτι που κραυγὴν ἔθηκας Μενέλεῳ βοηδρομεῖν ; 
Φρύξ σοὶ μὲν οὖν ἔγωγ’ ἀμύνειν · ἀξιώτερος γὰρ εἶ . 
Ὀρέστης ἐνδίκως ἡ Τυνδάρειος ἆρα παῖς διώλετο ; 
Φρύξ ἐνδικώτατ’ , εἴ γε λαιμοὺς εἶχε τριπτύχους θανεῖν . 
Ὀρέστης δειλίᾳ γλώσσῃ χαρίζῃ , τἄνδον οὐχ οὕτω φρονῶν . 
Φρύξ οὐ γάρ , ἥτις Ἑλλάδ’ αὐτοῖς Φρυξὶ διελυμήνατο ; 
Ὀρέστης ὄμοσον — 
εἰ δὲ μή , κτενῶ σε — 
μὴ λέγειν ἐμὴν χάριν . 
Φρύξ τὴν ἐμὴν ψυχὴν κατώμοσ’ , ἣν ἂν εὐορκοῖμ’ ἐγώ . 
Ὀρέστης ὧδε κἀν Τροίᾳ σίδηρος πᾶσι Φρυξὶν ἦν φόβος ; 
Φρύξ ἄπεχε φάσγανον · πέλας γὰρ δεινὸν ἀνταυγεῖ φόνον . 
Ὀρέστης μὴ πέτρος γένῃ δέδοικας ὥστε Γοργόν’ εἰσιδών ; 
Φρύξ μὴ μὲν οὖν νεκρός · τὸ Γοργοῦς δ’ οὐ κάτοιδ’ ἐγὼ κάρα . 
Ὀρέστης δοῦλος ὢν φοβῇ τὸν Ἅιδην , ὅς σ’ ἀπαλλάξει κακῶν ; 
Φρύξ πᾶς ἀνήρ , κἂν δοῦλος ᾖ τις , ἥδεται τὸ φῶς ὁρῶν . 
Ὀρέστης εὖ λέγεις · σῴζει σε σύνεσις . 
ἀλλὰ βαῖν’ ἔσω δόμων . 
Φρύξ οὐκ ἄρα κτενεῖς με ; 
Ὀρέστης ἀφεῖσαι . 
Φρύξ καλὸν ἔπος λέγεις τόδε . 
Ὀρέστης ἀλλὰ μεταβουλευσόμεσθα . 
Φρύξ τοῦτο δ’ οὐ καλῶς λέγεις . 
Ὀρέστης μῶρος , εἰ δοκεῖς με τλῆναι σὴν καθαιμάξαι δέρην · 
οὔτε γὰρ γυνὴ πέφυκας — 
οὔτ’ ἐν ἀνδράσιν σύ γ’ εἶ . 
τοῦ δὲ μὴ στῆσαί σε κραυγὴν οὕνεκ’ ἐξῆλθον δόμων · 
ὀξὺ γὰρ βοῆς ἀκοῦσαν Ἄργος ἐξεγείρεται . 
Μενέλεων δ’ οὐ τάρβος ἡμῖν ἀναλαβεῖν ἔσω ξίφους · 
ἀλλ’ ἴτω ξανθοῖς ἐπ’ ὤμων βοστρύχοις γαυρούμενος · 
εἰ γὰρ Ἀργείους ἐπάξει τοῖσδε δώμασιν λαβών , τὸν Ἑλένης φόνον διώκων , κἀμὲ μὴ σῴζειν θέλει σύγγονόν τ’ ἐμὴν Πυλάδην τε τὸν τάδε ξυνδρῶντά μοι , παρθένον τε καὶ δάμαρτα δύο νεκρὼ κατόψεται . 
Χορός 
— 
ἰὼ ἰὼ τύχα , ἕτερον εἰς ἀγῶν’ , ἕτερον αὖ δόμος φοβερὸν ἀμφὶ τοὺς Ἀτρείδας πίτνει . 
— 
τί δρῶμεν ; 
ἀγγέλλωμεν ἐς πόλιν τάδε ; 
ἢ σῖγ’ ἔχωμεν ; 
ἀσφαλέστερον , φίλαι . 
— 
ἴδε πρὸ δωμάτων ἴδε προκηρύσσει θοάζων ὅδ’ αἰθέρος ἄνω καπνός . 
— 
ἅπτουσι πεύκας , ὡς πυρώσοντες δόμους τοὺς Τανταλείους , οὐδ’ ἀφίστανται φόνου . 
— 
τέλος ἔχει δαίμων βροτοῖς , τέλος ὅπᾳ θέλῃ . 
— 
μεγάλα δέ τις ἁ δύναμις † 
δῑ ἀλαστόρων ἔπεσ’ ἔπεσε μέλαθρα τάδε δῑ αἱμάτων † διὰ τὸ Μυρτίλου πέσημ’ ἐκ δίφρου . 
Χορός ἀλλὰ μὴν καὶ τόνδε λεύσσω Μενέλεων δόμων πέλας ὀξύπουν , ᾐσθημένον που τὴν τύχην ἣ νῦν πάρα . 
οὐκέτ’ ἂν φθάνοιτε κλῇθρα συμπεραίνοντες μοχλοῖς , ὦ κατὰ στέγας Ἀτρεῖδαι . 
δεινὸν εὐτυχῶν ἀνὴρ πρὸς κακῶς πράσσοντας , ὡς σὺ νῦν , Ὀρέστα , δυστυχεῖς . 
Μενέλαος ἥκω κλύων τὰ δεινὰ καὶ δραστήρια δισσοῖν λεόντοιν · οὐ γὰρ ἄνδρ’ αὐτὼ καλῶ . 
ἤκουσα γὰρ δὴ τὴν ἐμὴν ξυνάορον ὡς οὐ τέθνηκεν , ἀλλ’ ἄφαντος οἴχεται — κενὴν ἀκούσας βάξιν , ἣν φόβῳ σφαλεὶς ἤγγειλέ μοί τις . 
ἀλλὰ τοῦ μητροκτόνου τεχνάσματ’ ἐστὶ ταῦτα καὶ πολὺς γέλως . 
ἀνοιγέτω τις δῶμα · προσπόλοις λέγω ὠθεῖν πύλας τάσδ’ , ὡς ἂν ἀλλὰ παῖδ’ ἐμὴν ῥυσώμεθ’ ἀνδρῶν ἐκ χερῶν μιαιφόνων , καὶ τὴν τάλαιναν ἀθλίαν δάμαρτ’ ἐμὴν λάβωμεν , ᾗ δεῖ ξυνθανεῖν ἐμῇ χερὶ τοὺς διολέσαντας τὴν ἐμὴν ξυνάορον . 
Ὀρέστης οὗτος σύ , κλῄθρων τῶνδε μὴ ψαύσῃς χερί · 
Μενέλαον εἶπον , ὃς πεπύργωσαι θράσει · 
ἢ τῷδε θριγκῷ κρᾶτα συνθραύσω σέθεν , ῥήξας παλαιὰ γεῖσα , τεκτόνων πόνον . 
μοχλοῖς δ’ ἄραρε κλῇθρα , σῆς βοηδρόμου σπουδῆς ἅ σ’ εἴρξει , μὴ δόμων ἔσω περᾶν . 
Μενέλαος ἔα , τί χρῆμα ; 
λαμπάδων ὁρῶ σέλας , δόμων δ’ ἐπ’ ἄκρων τούσδε πυργηρουμένους , ξίφος δ’ ἐμῆς θυγατρὸς ἐπίφρουρον δέρῃ . 
Ὀρέστης πότερον ἐρωτᾶν ἢ κλύειν ἐμοῦ θέλεις ; 
Μενέλαος οὐδέτερ’ · ἀνάγκη δ’ , ὡς ἔοικε , σου κλύειν . 
Ὀρέστης μέλλω κτενεῖν σου θυγατέρ’ , εἰ βούλῃ μαθεῖν . 
Μενέλαος 
Ἑλένην φονεύσας ἐπὶ φόνῳ πράσσεις φόνον ; 
Ὀρέστης εἰ γὰρ κατέσχον μὴ θεῶν κλεφθεὶς ὕπο . 
Μενέλαος ἀρνῇ κατακτὰς κἀφ’ ὕβρει λέγεις τάδε ; 
Ὀρέστης λυπράν γε τὴν ἄρνησιν · εἰ γὰρ ὤφελον — 
Μενέλαος τί χρῆμα δρᾶσαι ; 
παρακαλεῖς γὰρ ἐς φόβον . 
Ὀρέστης τὴν Ἑλλάδος μιάστορ’ εἰς Ἅιδου βαλεῖν . 
Μενέλαος ἀπόδος δάμαρτος νέκυν , ὅπως χώσω τάφῳ . 
Ὀρέστης θεοὺς ἀπαίτει . 
παῖδα δὲ κτενῶ σέθεν . 
Μενέλαος ὁ μητροφόντης ἐπὶ φόνῳ πράσσει φόνον ; 
Ὀρέστης ὁ πατρὸς ἀμύντωρ , ὃν σὺ προύδωκας θανεῖν . 
Μενέλαος οὐκ ἤρκεσέν σοι τὸ παρὸν αἷμα μητέρος ; 
Ὀρέστης οὐκ ἂν κάμοιμι τὰς κακὰς κτείνων ἀεί . 
Μενέλαος ἦ καὶ σύ , Πυλάδη , τοῦδε κοινωνεῖς φόνου ; 
Ὀρέστης φησὶν σιωπῶν · ἀρκέσω δ’ ἐγὼ λέγων . 
Μενέλαος ἀλλ’ οὔτι χαίρων , ἤν γε μὴ φύγῃς πτεροῖς . 
Ὀρέστης οὐ φευξόμεσθα · πυρὶ δ’ ἀνάψομεν δόμους . 
Μενέλαος ἦ γὰρ πατρῷον δῶμα πορθήσεις τόδε ; 
Ὀρέστης ὡς μή γ’ ἔχῃς σύ , τήνδ’ ἐπισφάξας πυρί . 
Μενέλαος κτεῖν’ · ὡς κτανών γε τῶνδέ μοι δώσεις δίκην . 
Ὀρέστης ἔσται τάδε . 
Μενέλαος ἆ ἆ , μηδαμῶς δράσῃς τάδε . 
Ὀρέστης σίγα νυν , ἀνέχου δ’ ἐνδίκως πράσσων κακῶς . 
Μενέλαος ἦ γὰρ δίκαιον ζῆν σε ; 
Ὀρέστης καὶ κρατεῖν γε γῆς . 
Μενέλαος ποίας ; 
Ὀρέστης ἐν Ἄργει τῷδε τῷ Πελασγικῷ . 
Μενέλαος εὖ γοῦν θίγοις ἂν χερνίβων — 
Ὀρέστης τί δὴ γὰρ οὔ ; 
Μενέλαος καὶ σφάγια πρὸ δορὸς καταβάλοις . 
Ὀρέστης σὺ δ’ ἂν καλῶς ; 
Μενέλαος ἁγνὸς γάρ εἰμι χεῖρας . 
Ὀρέστης ἀλλ’ οὐ τὰς φρένας . 
Μενέλαος τίς δ’ ἂν προσείποι σέ ; 
Ὀρέστης ὅστις ἐστὶ φιλοπάτωρ . 
Μενέλαος ὅστις δὲ τιμᾷ μητέρα ; 
Ὀρέστης εὐδαίμων ἔφυ . 
Μενέλαος οὔκουν σύ γε . 
Ὀρέστης οὐ γὰρ ἁνδάνουσιν αἱ κακαί . 
Μενέλαος ἄπαιρε θυγατρὸς φάσγανον . 
Ὀρέστης ψευδὴς ἔφυς . 
Μενέλαος ἀλλὰ κτενεῖς μου θυγατέρα ; 
Ὀρέστης οὐ ψευδὴς ἔτ’ εἶ . 
Μενέλαος οἴμοι , τί δράσω ; 
Ὀρέστης πεῖθ’ ἐς Ἀργείους μολὼν — 
Μενέλαος πειθὼ τίνα ; 
Ὀρέστης ἡμᾶς μὴ θανεῖν · αἰτοῦ πόλιν . 
Μενέλαος ἢ παῖδά μου φονεύσετε ; 
Ὀρέστης ὧδ’ ἔχει τάδε . 
Μενέλαος ὦ τλῆμον Ἑλένη — 
Ὀρέστης τἀμὰ δ’ οὐχὶ τλήμονα ; 
Μενέλαος σὲ σφάγιον ἐκόμισ’ ἐκ Φρυγῶν — 
Ὀρέστης εἰ γὰρ τόδ’ ἦν . 
Μενέλαος πόνους πονήσας μυρίους . 
Ὀρέστης πλήν γ’ εἰς ἐμέ . 
Μενέλαος πέπονθα δεινά . 
Ὀρέστης τότε γὰρ ἦσθ’ ἀνωφελής . 
Μενέλαος ἔχεις με . 
Ὀρέστης σαυτὸν σύ γ’ ἔλαβες κακὸς γεγώς . 
ἀλλ’ εἶ’ , ὕφαπτε δώματ’ , Ἠλέκτρα , τάδε · 
σύ τ’ , ὦ φίλων μοι τῶν ἐμῶν σαφέστατε , 
Πυλάδη , κάταιθε γεῖσα τειχέων τάδε . 
Μενέλαος ὦ γαῖα Δαναῶν ἱππίου τ’ Ἄργους κτίται , οὐκ εἶ’ ἐνόπλῳ ποδὶ βοηδρομήσετε ; 
πᾶσαν γὰρ ὑμῶν ὅδε βιάζεται πόλιν ζῆν , αἷμα μητρὸς μυσαρὸν ἐξειργασμένος . 
Ἀπόλλων 
Μενέλαε , παῦσαι λῆμ’ ἔχων τεθηγμένον · 
Φοῖβός σ’ ὁ Λητοῦς παῖς ὅδ’ ἐγγὺς ὢν καλῶ · 
σύ θ’ ὃς ξιφήρης τῇδ’ ἐφεδρεύεις κόρῃ , 
Ὀρέσθ’ , ἵν’ εἰδῇς οὓς φέρων ἥκω λόγους . 
Ἑλένην μὲν ἣν σὺ διολέσαι πρόθυμος ὢν ἥμαρτες , ὀργὴν Μενέλεῳ ποιούμενος , 
[ἥδ’ ἐστίν , ἣν ὁρᾶτ’ ἐν αἰθέρος πτυχαῖς , σεσῳσμένη τε κοὐ θανοῦσα πρὸς σέθεν.] ἐγώ νιν ἐξέσῳσα κἀπὸ φασγάνου τοῦ σοῦ κελευσθεὶς ἥρπασ’ ἐκ Διὸς πατρός . 
Ζηνὸς γὰρ οὖσαν ζῆν νιν ἄφθιτον χρεών , 
Κάστορί τε Πολυδεύκει τ’ ἐν αἰθέρος πτυχαῖς σύνθακος ἔσται , ναυτίλοις σωτήριος . 
ἄλλην δὲ νύμφην ἐς δόμους κτῆσαι λαβών , ἐπεὶ θεοὶ τῷ τῆσδε καλλιστεύματι 
Ἕλληνας εἰς ἓν καὶ Φρύγας συνήγαγον , θανάτους τ’ ἔθηκαν , ὡς ἀπαντλοῖεν χθονὸς ὕβρισμα θνητῶν ἀφθόνου πληρώματος . 
τὰ μὲν καθ’ Ἑλένην ὧδ’ ἔχει · σὲ δ’ αὖ χρεών , 
Ὀρέστα , γαίας τῆσδ’ ὑπερβαλόνθ’ ὅρους 
Παρράσιον οἰκεῖν δάπεδον ἐνιαυτοῦ κύκλον . 
κεκλήσεται δὲ σῆς φυγῆς ἐπώνυμον 
Ἀζᾶσιν Ἀρκάσιν τ’ Ὀρέστειον καλεῖν . 
ἐνθένδε δ’ ἐλθὼν τὴν Ἀθηναίων πόλιν δίκην ὑπόσχες αἵματος μητροκτόνου 
Εὐμενίσι τρισσαῖς · θεοὶ δέ σοι δίκης βραβῆς πάγοισιν ἐν Ἀρείοισιν εὐσεβεστάτην ψῆφον διοίσουσ’ , ἔνθα νικῆσαί σε χρή . 
ἐφ’ ἧς δ’ ἔχεις , Ὀρέστα , φάσγανον δέρῃ , γῆμαι πέπρωταί σ’ Ἑρμιόνην · ὃς δ’ οἴεται 
Νεοπτόλεμος γαμεῖν νιν , οὐ γαμεῖ ποτε . 
θανεῖν γὰρ αὐτῷ μοῖρα Δελφικῷ ξίφει , δίκας Ἀχιλλέως πατρὸς ἐξαιτοῦντά με . 
Πυλάδῃ δ’ ἀδελφῆς λέκτρον , ὥς ποτ’ ᾔνεσας , δός · ὁ δ’ ἐπιών νιν βίοτος εὐδαίμων μένει . 
Ἄργους δ’ Ὀρέστην , Μενέλεως , ἔα κρατεῖν , ἐλθὼν δ’ ἄνασσε Σπαρτιάτιδος χθονός , φερνὰς ἔχων δάμαρτος , ἥ σε μυρίοις πόνοις διδοῦσα δεῦρ’ ἀεὶ διήνυσεν . 
τὰ πρὸς πόλιν δὲ τῷδ’ ἐγὼ θήσω καλῶς , ὅς νιν φονεῦσαι μητέρ’ ἐξηνάγκασα . 
Ὀρέστης ὦ Λοξία μαντεῖε , σῶν θεσπισμάτων . 
οὐ ψευδόμαντις ἦσθ’ ἄρ’ , ἀλλ’ ἐτήτυμος . 
καίτοι μ’ ἐσῄει δεῖμα , μή τινος κλύων ἀλαστόρων δόξαιμι σὴν κλύειν ὄπα . 
ἀλλ’ εὖ τελεῖται , πείσομαι δὲ σοῖς λόγοις . 
ἰδού , μεθίημ’ Ἑρμιόνην ἀπὸ σφαγῆς , καὶ λέκτρ’ ἐπῄνεσ’ , ἡνίκ’ ἂν διδῷ πατήρ . 
Μενέλαος ὦ Ζηνὸς Ἑλένη χαῖρε παῖ · ζηλῶ δέ σε θεῶν κατοικήσασαν ὄλβιον δόμον . 
Ὀρέστα , σοὶ δὲ παῖδ’ ἐγὼ κατεγγυῶ , 
Φοίβου λέγοντος · εὐγενὴς δ’ ἀπ’ εὐγενοῦς γήμας ὄναιο καὶ σὺ χὡ διδοὺς ἐγώ . 
Ἀπόλλων χωρεῖτέ νυν ἕκαστος οἷ προστάσσομεν , νείκας τε διαλύεσθε . 
Μενέλαος πείθεσθαι χρεών . 
Ὀρέστης κἀγὼ τοιοῦτος · σπένδομαι δὲ συμφοραῖς , 
Μενέλαε , καὶ σοῖς , Λοξία , θεσπίσμασιν . 
Ἀπόλλων ἴτε νυν καθ’ ὁδόν , τὴν καλλίστην θεῶν Εἰρήνην τιμῶντες · ἐγὼ δ’ 
Ἑλένην Δίοις μελάθροις πελάσω , λαμπρῶν ἄστρων πόλον ἐξανύσας , ἔνθα παρ’ Ἥρᾳ τῇ θ’ Ἡρακλέους 
Ἥβῃ πάρεδρος θεὸς ἀνθρώποις ἔσται σπονδαῖς ἔντιμος ἀεί , σὺν Τυνδαρίδαις , τοῖς Διὸς υἱοῖς , ναύταις μεδέουσα θαλάσσης . 
Χορός ὦ μέγα σεμνὴ Νίκη , τὸν ἐμὸν βίοτον κατέχοις καὶ μὴ λήγοις στεφανοῦσα .
