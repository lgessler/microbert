Δημοσθένης ἰατταταιὰξ τῶν κακῶν , ἰατταταῖ . 
κακῶς Παφλαγόνα τὸν νεώνητον κακὸν αὐταῖσι βουλαῖς ἀπολέσειαν οἱ θεοί . 
ἐξ οὗ γὰρ εἰσήρρησεν ἐς τὴν οἰκίαν πληγὰς ἀεὶ προστρίβεται τοῖς οἰκέταις . 
Νικίας κάκιστα δῆθ’ οὗτός γε πρῶτος Παφλαγόνων αὐταῖς διαβολαῖς . 
Δημοσθένης ὦ κακόδαιμον πῶς ἔχεις ; 
Νικίας κακῶς καθάπερ σύ . 
Δημοσθένης δεῦρο δὴ πρόσελθ’ , ἵνα ξυναυλίαν κλαύσωμεν Οὐλύμπου νόμον . 
Δημοσθένης καὶ Νικίας 
μυμῦ μυμῦ μυμῦ μυμῦ μυμῦ μυμῦ . 
Δημοσθένης τί κινυρόμεθ’ ἄλλως ; 
οὐκ ἐχρῆν ζητεῖν τινα σωτηρίαν νῷν , ἀλλὰ μὴ κλάειν ἔτι ; 
Νικίας τίς οὖν γένοιτ’ ἄν ; 
Δημοσθένης λέγε σύ . 
Νικίας σὺ μὲν οὖν μοι λέγε , ἵνα μὴ μάχωμαι . 
Δημοσθένης μὰ τὸν Ἀπόλλω ’γὼ μὲν οὔ . 
Νικίας πῶς ἂν σύ μοι λέξειας ἁμὲ χρὴ λέγειν ; 
Δημοσθένης ἀλλ’ εἰπὲ θαρρῶν , εἶτα κἀγὼ σοὶ φράσω . 
Νικίας ἀλλ’ οὐκ ἔνι μοι τὸ θρέττε . 
πῶς ἂν οὖν ποτε εἴποιμ’ ἂν αὐτὸ δῆτα κομψευριπικῶς ; 
Δημοσθένης μὴ ’μοί γε , μὴ ’μοί , μὴ διασκανδικίσῃς · 
ἀλλ’ εὑρέ τιν’ ἀπόκινον ἀπὸ τοῦ δεσπότου . 
Νικίας λέγε δὴ μόλωμεν ξυνεχὲς ὡδὶ ξυλλαβών . 
Δημοσθένης καὶ δὴ λέγω μόλωμεν . 
Νικίας ἐξόπισθε νῦν αὐτὸ φάθι τοῦ μόλωμεν . 
Δημοσθένης αὐτό . 
Νικίας πάνυ καλῶς . 
ὥσπερ δεφόμενος νῦν ἀτρέμα πρῶτον λέγε τὸ μόλωμεν , εἶτα δ’ αὐτό , κᾆτ’ ἐπάγων πυκνόν . 
Δημοσθένης μόλωμεν αὐτὸ μόλωμεν αὐτομολῶμεν . 
Νικίας ἢν οὐχ ἡδύ ; 
Δημοσθένης νὴ Δία · πλήν γε περὶ τῷ δέρματι δέδοικα τουτονὶ τὸν οἰωνόν . 
Νικίας τί δαί ; 
Δημοσθένης ὁτιὴ τὸ δέρμα δεφομένων ἀπέρχεται . 
Νικίας κράτιστα τοίνυν τῶν παρόντων ἐστὶ νῷν , θεῶν ἰόντε προσπεσεῖν του πρὸς βρέτας . 
Δημοσθένης 
† 
ποῖον βρέτας † ; 
ἐτεὸν ἡγεῖ γὰρ θεούς ; 
Νικίας ἔγωγε . 
Δημοσθένης ποίῳ χρώμενος τεκμηρίῳ ; 
Νικίας ὁτιὴ θεοῖσιν ἐχθρός εἰμ’ . 
οὐκ εἰκότως ; 
Δημοσθένης εὖ προσβιβάζεις μ’ . 
ἀλλ’ ἑτέρᾳ πῃ σκεπτέον . 
βούλει τὸ πρᾶγμα τοῖς θεαταῖσιν φράσω ; 
Νικίας οὐ χεῖρον · ἓν δ’ αὐτοὺς παραιτησώμεθα , ἐπίδηλον ἡμῖν τοῖς προσώποισιν ποιεῖν , ἢν τοῖς ἔπεσι χαίρωσι καὶ τοῖς πράγμασιν . 
Δημοσθένης λέγοιμ’ ἂν ἤδη . 
νῷν γάρ ἐστι δεσπότης ἄγροικος ὀργὴν κυαμοτρὼξ ἀκράχολος , 
Δῆμος πυκνίτης , δύσκολον γερόντιον ὑπόκωφον . 
οὗτος τῇ προτέρᾳ νουμηνίᾳ ἐπρίατο δοῦλον , βυρσοδέψην Παφλαγόνα , πανουργότατον καὶ διαβολώτατόν τινα . 
οὗτος καταγνοὺς τοῦ γέροντος τοὺς τρόπους , ὁ βυρσοπαφλαγών , ὑποπεσὼν τὸν δεσπότην ᾔκαλλ’ ἐθώπεῡ ἐκολάκεῡ ἐξηπάτα κοσκυλματίοις ἄκροισι τοιαυτὶ λέγων · 
ὦ Δῆμε λοῦσαι πρῶτον ἐκδικάσας μίαν , ἐνθοῦ ῥόφησον ἔντραγ’ ἔχε τριώβολον . 
βούλει παραθῶ σοι δόρπον ; 
εἶτ’ ἀναρπάσας ὅ τι ἄν τις ἡμῶν σκευάσῃ , τῷ δεσπότῃ 
Παφλαγὼν κεχάρισται τοῦτο . 
καὶ πρώην γ’ ἐμοῦ μᾶζαν μεμαχότος ἐν Πύλῳ Λακωνικήν , πανουργότατά πως περιδραμὼν ὑφαρπάσας αὐτὸς παρέθηκε τὴν ὑπ’ ἐμοῦ μεμαγμένην , ἡμᾶς δ’ ἀπελαύνει κοὐκ ἐᾷ τὸν δεσπότην ἄλλον θεραπεύειν , ἀλλὰ βυρσίνην ἔχων δειπνοῦντος ἑστὼς ἀποσοβεῖ τοὺς ῥήτορας . 
ᾄδει δὲ χρησμούς · ὁ δὲ γέρων σιβυλλιᾷ . 
ὁ δ’ αὐτὸν ὡς ὁρᾷ μεμακκοακότα , τέχνην πεποίηται . 
τοὺς γὰρ ἔνδον ἄντικρυς ψευδῆ διαβάλλει · κᾆτα μαστιγούμεθα ἡμεῖς · Παφλαγὼν δὲ περιθέων τοὺς οἰκέτας αἰτεῖ ταράττει δωροδοκεῖ λέγων τάδε · 
‘ὁρᾶτε τὸν Ὕλαν δῑ ἐμὲ μαστιγούμενον ; 
εἰ μή μ’ ἀναπείσετ’ , ἀποθανεῖσθε τήμερον.’ ἡμεῖς δὲ δίδομεν · εἰ δὲ μή , πατούμενοι ὑπὸ τοῦ γέροντος ὀκταπλάσιον χέζομεν . 
νῦν οὖν ἀνύσαντε φροντίσωμεν ὦγαθέ , ποίαν ὁδὸν νὼ τρεπτέον καὶ πρὸς τίνα . 
Νικίας κράτιστ’ ἐκείνην τὴν μόλωμεν ὦγαθέ . 
Δημοσθένης ἀλλ’ οὐχ οἷόν τε τὸν Παφλαγόν’ οὐδὲν λαθεῖν · 
ἐφορᾷ γὰρ οὗτος πάντ’ . 
ἔχει γὰρ τὸ σκέλος τὸ μὲν ἐν Πύλῳ , τὸ δ’ ἓτερον ἐν τἠκκλησίᾳ . 
τοσόνδε δ’ αὐτοῦ βῆμα διαβεβηκότος ὁ πρωκτός ἐστιν αὐτόχρημ’ ἐν Χάοσιν , τὼ χεῖρ’ ἐν Αἰτωλοῖς , ὁ νοῦς δ’ ἐν Κλωπιδῶν . 
Νικίας κράτιστον οὖν νῷν ἀποθανεῖν . 
Δημοσθένης ἀλλὰ σκόπει , ὅπως ἂν ἀποθάνοιμεν ἀνδρικώτατα . 
Νικίας πῶς δῆτα πῶς γένοιτ’ ἂν ἀνδρικώτατα ; 
βέλτιστον ἡμῖν αἷμα ταύρειον πιεῖν . 
ὁ Θεμιστοκλέους γὰρ θάνατος αἱρετώτερος . 
Δημοσθένης μὰ Δί’ ἀλλ’ ἄκρατον οἶνον ἀγαθοῦ δαίμονος . 
ἴσως γὰρ ἂν χρηστόν τι βουλευσαίμεθα . 
Νικίας ἰδού γ’ ἄκρατον . 
περὶ πότου γοῦν ἐστί σοι ; 
πῶς δ’ ἂν μεθύων χρηστόν τι βουλεύσαιτ’ ἀνήρ ; 
Δημοσθένης ἄληθες οὗτος ; 
κρουνοχυτρολήραιον εἶ . 
οἶνον σὺ τολμᾷς εἰς ἐπίνοιαν λοιδορεῖν ; 
οἴνου γὰρ εὕροις ἄν τι πρακτικώτερον ; 
ὁρᾷς , ὅταν πίνωσιν ἄνθρωποι τότε πλουτοῦσι διαπράττουσι νικῶσιν δίκας εὐδαιμονοῦσιν ὠφελοῦσι τοὺς φίλους . 
ἀλλ’ ἐξένεγκέ μοι ταχέως οἴνου χοᾶ , τὸν νοῦν ἵν’ ἄρδω καὶ λέγω τι δεξιόν . 
Νικίας οἴμοι τί ποθ’ ἡμᾶς ἐργάσει τῷ σῷ πότῳ ; 
Δημοσθένης ἀγάθ’ · ἀλλ’ ἔνεγκ’ · ἐγὼ δὲ κατακλινήσομαι . 
ἢν γὰρ μεθυσθῶ , πάντα ταυτὶ καταπάσω βουλευματίων καὶ γνωμιδίων καὶ νοιδίων . 
Νικίας ὡς εὐτυχῶς ὅτι οὐκ ἐλήφθην ἔνδοθεν κλέπτων τὸν οἶνον . 
Δημοσθένης εἰπέ μοι Παφλαγὼν τί δρᾷ ; 
Νικίας ἐπίπαστα λείξας δημιόπραθ’ ὁ βάσκανος ῥέγκει μεθύων ἐν ταῖσι βύρσαις ὕπτιος . 
Δημοσθένης ἴθι νυν ἄκρατον ἐγκάναξόν μοι πολὺν σπονδήν . 
Νικίας λαβὲ δὴ καὶ σπεῖσον ἀγαθοῦ δαίμονος . 
Δημοσθένης ἕλχ’ ἕλκε τὴν τοῦ δαίμονος τοῦ Πραμνίου . 
ὦ δαῖμον ἀγαθὲ σὸν τὸ βούλευμ’ , οὐκ ἐμόν . 
Νικίας εἴπ’ , ἀντιβολῶ , τί ἔστι ; 
Δημοσθένης τοὺς χρησμοὺς ταχὺ κλέψας ἔνεγκε τοῦ Παφλαγόνος ἔνδοθεν , ἕως καθεύδει . 
Νικίας ταῦτ’ . 
ἀτὰρ τοῦ δαίμονος δέδοιχ’ ὅπως μὴ τεύξομαι κακοδαίμονος . 
Δημοσθένης φέρε νυν ἐγὼ μ’ αὐτῷ προσαγάγω τὸν χοᾶ . 
τὸν νοῦν ἵν’ ἄρδω καὶ λέγω τι δεξιόν . 
Νικίας ὡς μεγάλ’ ὁ Παφλαγὼν πέρδεται καὶ ῥέγκεται , ὥστ’ ἔλαθον αὐτὸν τὸν ἱερὸν χρησμὸν λαβών , ὅνπερ μάλιστ’ ἐφύλαττεν . 
Δημοσθένης ὦ σοφώτατε . 
φέρ’ αὐτὸν ἵν’ ἀναγνῶ · σὺ δ’ ἔγχεον πιεῖν ἀνύσας τι . 
φέρ’ ἴδω τί ἄρ’ ἔνεστιν αὐτόθι . 
ὦ λόγια . 
δός μοι δὸς τὸ ποτήριον ταχύ . 
Νικίας ἰδού . 
τί φησ’ ὁ χρησμός ; 
Δημοσθένης ἑτέραν ἔγχεον . 
Νικίας ἐν τοῖς λογίοις ἔνεστιν ‘ἑτέραν ἔγχεον ; ’ 
Δημοσθένης ὦ Βάκι . 
Νικίας τί ἔστι ; 
Δημοσθένης δὸς τὸ ποτήριον ταχύ . 
Νικίας πολλῷ γ’ ὁ Βάκις ἐχρῆτο τῷ ποτηρίῳ . 
Δημοσθένης ὦ μιαρὲ Παφλαγὼν ταῦτ’ ἄρ’ ἐφυλάττου πάλαι , τὸν περὶ σεαυτοῦ χρησμὸν ὀρρωδῶν ; 
Νικίας τιή ; 
Δημοσθένης ἐνταῦθ’ ἔνεστιν , αὐτὸς ὡς ἀπόλλυται . 
Νικίας καὶ πῶς ; 
Δημοσθένης ὅπως ; 
ὁ χρησμὸς ἄντικρυς λέγει ὡς πρῶτα μὲν στυππειοπώλης γίγνεται , ὃς πρῶτος ἕξει τῆς πόλεως τὰ πράγματα . 
Νικίας εἷς οὑτοσὶ πώλης . 
τί τοὐντεῦθεν ; 
λέγε . 
Δημοσθένης μετὰ τοῦτον αὖθις προβατοπώλης δεύτερος . 
Νικίας δύο τώδε πώλα . 
καὶ τί τόνδε χρὴ παθεῖν ; 
Δημοσθένης κρατεῖν , ἕως ἕτερος ἀνὴρ βδελυρώτερος αὐτοῦ γένοιτο · μετὰ δὲ ταῦτ’ ἀπόλλυται . 
ἐπιγίγνεται γὰρ βυρσοπώλης ὁ Παφλαγών , ἅρπαξ κεκράκτης Κυκλοβόρου φωνὴν ἔχων . 
Νικίας τὸν προβατοπώλην ἦν ἄρ’ ἀπολέσθαι χρεὼν ὑπὸ βυρσοπώλου ; 
Δημοσθένης νὴ Δί’ . 
Νικίας οἴμοι δείλαιος . 
πόθεν οὖν ἂν ἔτι γένοιτο πώλης εἶς μόνος ; 
Δημοσθένης ἔτ’ ἐστὶν εἷς ὑπερφυᾶ τέχνην ἔχων . 
Νικίας εἴπ’ , ἀντιβολῶ , τίς ἐστιν ; 
Δημοσθένης εἴπω ; 
Νικίας νὴ Δία . 
Δημοσθένης ἀλλαντοπώλης ἔσθ’ ὁ τοῦτον ἐξολῶν . 
Νικίας ἀλλαντοπώλης ; 
ὦ Πόσειδον τῆς τέχνης . 
φέρε ποῦ τὸν ἄνδρα τοῦτον ἐξευρήσομεν ; 
Δημοσθένης ζητῶμεν αὐτόν . 
Νικίας ἀλλ’ ὁδὶ προσέρχεται ὥσπερ κατὰ θεὸν εἰς ἀγοράν . 
Δημοσθένης ὦ μακάριε ἀλλαντοπῶλα , δεῦρο δεῦρ’ ὦ φίλτατε ἀνάβαινε σωτὴρ τῇ πόλει καὶ νῷν φανείς . 
Ἀλλαντοπώλης τί ἔστι ; 
τί με καλεῖτε ; 
Δημοσθένης δεῦρ’ ἔλθ’ , ἵνα πύθῃ ὡς εὐτυχὴς εἶ καὶ μεγάλως εὐδαιμονεῖς . 
Νικίας ἴθι δὴ κάθελ’ αὐτοῦ τοὐλεὸν καὶ τοῦ θεοῦ τὸν χρησμὸν ἀναδίδαξον αὐτὸν ὡς ἔχει · 
ἐγὼ δ’ ἰὼν προσκέψομαι τὸν Παφλαγόνα . 
Δημοσθένης ἄγε δὴ σὺ κατάθου πρῶτα τὰ σκεύη χαμαί · 
ἔπειτα τὴν γῆν πρόσκυσον καὶ τοὺς θεούς . 
Ἀλλαντοπώλης ἰδού · τί ἔστιν ; 
Δημοσθένης ὦ μακάρῑ ὦ πλούσιε , ὦ νῦν μὲν οὐδεὶς αὔριον δ’ ὑπέρμεγας , ὦ τῶν Ἀθηνῶν ταγὲ τῶν εὐδαιμόνων . 
Ἀλλαντοπώλης τί μ’ ὦγάθ’ οὐ πλύνειν ἐᾷς τὰς κοιλίας πωλεῖν τε τοὺς ἀλλᾶντας , ἀλλὰ καταγελᾷς ; 
Δημοσθένης ὦ μῶρε ποίας κοιλίας ; 
δευρὶ βλέπε . 
τὰς στίχας ὁρᾷς τὰς τῶνδε τῶν λαῶν ; 
Ἀλλαντοπώλης ὁρῶ . 
Δημοσθένης τούτων ἁπάντων αὐτὸς ἀρχέλας ἔσει , καὶ τῆς ἀγορᾶς καὶ τῶν λιμένων καὶ τῆς πυκνός · 
βουλὴν πατήσεις καὶ στρατηγοὺς κλαστάσεις , δήσεις φυλάξεις , ἐν πρυτανείῳ λαικάσει . 
Ἀλλαντοπώλης ἐγώ ; 
Δημοσθένης σὺ μέντοι · κοὐδέπω γε πάνθ’ ὁρᾷς . 
ἀλλ’ ἐπανάβηθι κἀπὶ τοὐλεὸν τοδὶ καὶ κάτιδε τὰς νήσους ἁπάσας ἐν κύκλῳ . 
Ἀλλαντοπώλης καθορῶ . 
Δημοσθένης τί δαί ; 
τἀμπόρια καὶ τὰς ὁλκάδας ; 
Ἀλλαντοπώλης ἔγωγε . 
Δημοσθένης πῶς οὖν οὐ μεγάλως εὐδαιμονεῖς ; 
ἔτι νῦν τὸν ὀφθαλμὸν παράβαλλ’ ἐς Καρίαν τὸν δεξιόν , τὸν δ’ ἕτερον ἐς Καρχηδόνα . 
Ἀλλαντοπώλης εὐδαιμονήσω δ’ εἰ διαστραφήσομαι ; 
Δημοσθένης οὐκ ἀλλὰ διὰ σοῦ ταῦτα πάντα πέρναται . 
γίγνει γάρ , ὡς ὁ χρησμὸς οὑτοσὶ λέγει , ἀνὴρ μέγιστος . 
Ἀλλαντοπώλης εἰπέ μοι καὶ πῶς ἐγὼ ἀλλαντοπώλης ὢν ἀνὴρ γενήσομαι ; 
Δημοσθένης δῑ αὐτὸ γάρ τοι τοῦτο καὶ γίγνει μέγας , ὁτιὴ πονηρὸς κἀξ ἀγορᾶς εἶ καὶ θρασύς . 
Ἀλλαντοπώλης οὐκ ἀξιῶ ’γὼ ’μαυτὸν ἰσχύειν μέγα . 
Δημοσθένης οἴμοι τί ποτ’ ἔσθ’ ὅτι σαυτὸν οὐ φὴ|ς ἄξιον ; 
ξυνειδέναι τί μοι δοκεῖς σαυτῷ καλόν . 
μῶν ἐκ καλῶν εἶ κἀγαθῶν ; 
Ἀλλαντοπώλης μὰ τοὺς θεοὺς εἰ μὴ ’κ πονηρῶν γ’ . 
Δημοσθένης ὦ μακάριε τῆς τύχης ὅσον πέπονθας ἀγαθὸν ἐς τὰ πράγματα . 
Ἀλλαντοπώλης ἀλλ’ ὦγάθ’ οὐδὲ μουσικὴν ἐπίσταμαι πλὴν γραμμάτων , καὶ ταῦτα μέντοι κακὰ κακῶς . 
Δημοσθένης τουτὶ μόνον σ’ ἔβλαψεν , ὅτι καὶ κακὰ κακῶς . 
ἡ δημαγωγία γὰρ οὐ πρὸς μουσικοῦ ἔτ’ ἐστὶν ἀνδρὸς οὐδὲ χρηστοῦ τοὺς τρόπους , ἀλλ’ εἰς ἀμαθῆ καὶ βδελυρόν . 
ἀλλὰ μὴ παρῇς ἅ σοι διδόασ’ ἐν τοῖς λογίοισιν οἱ θεοί . 
Ἀλλαντοπώλης πῶς δῆτά φησ’ ὁ χρησμός ; 
Δημοσθένης εὖ νὴ τοὺς θεοὺς καὶ ποικίλως πως καὶ σοφῶς ᾐνιγμένος · 
ἀλλ’ ὁπόταν μάρψῃ βυρσαίετος ἀγκυλοχήλης γαμφηλῇσι δράκοντα κοάλεμον αἱματοπώτην , δὴ τότε Παφλαγόνων μὲν ἀπόλλυται ἡ σκοροδάλμη , κοιλιοπώλῃσιν δὲ θεὸς μέγα κῦδος ὀπάζει , αἴ κεν μὴ πωλεῖν ἀλλᾶντας μᾶλλον ἕλωνται . 
Ἀλλαντοπώλης πῶς οὖν πρὸς ἐμὲ ταῦτ’ ἐστίν ; 
ἀναδίδασκέ με . 
Δημοσθένης βυρσαίετος μὲν ὁ Παφλαγών ἐσθ’ οὑτοσί . 
Ἀλλαντοπώλης τί δ’ ἀγκυλοχήλης ἐστίν ; 
Δημοσθένης αὐτό που λέγει , ὅτι ἀγκύλαις ταῖς χερσὶν ἁρπάζων φέρει . 
Ἀλλαντοπώλης ὁ δράκων δὲ πρὸς τί ; 
Δημοσθένης τοῦτο περιφανέστατον . 
ὁ δράκων γάρ ἐστι μακρὸν ὅ τ’ ἀλλᾶς αὖ μακρόν . 
εἶθ’ αἱματοπώτης ἔσθ’ ὅ τ’ ἀλλᾶς χὠ δράκων · 
τὸν οὖν δράκοντά φησι τὸν βυρσαίετον ἤδη κρατήσειν , αἴ κε μὴ θαλφθῇ λόγοις . 
Ἀλλαντοπώλης τὰ μὲν λόγῑ αἰκάλλει με · θαυμάζω δ’ ὅπως τὸν δῆμον οἷός τ’ ἐπιτροπεύειν εἴμ’ ἐγώ . 
Δημοσθένης φαυλότατον ἔργον · ταῦθ’ ἅπερ ποιεῖς ποίει · 
τάραττε καὶ χόρδεῡ ὁμοῦ τὰ πράγματα ἅπαντα , καὶ τὸν δῆμον ἀεὶ προσποιοῦ ὑπογλυκαίνων ῥηματίοις μαγειρικοῖς . 
τὰ δ’ ἄλλα σοι πρόσεστι δημαγωγικά , φωνὴ μιαρά , γέγονας κακῶς , ἀγοραῖος εἶ · 
ἔχεις ἅπαντα πρὸς πολιτείαν ἃ δεῖ · 
χρησμοί τε συμβαίνουσι καὶ τὸ Πυθικόν . 
ἀλλὰ στεφανοῦ καὶ σπένδε τῷ Κοαλέμῳ · 
χὤπως ἀμυνεῖ τὸν ἄνδρα . 
Ἀλλαντοπώλης καὶ τίς ξύμμαχος γενήσεταί μοι ; 
καὶ γὰρ οἵ τε πλούσιοι δεδίασιν αὐτὸν ὅ τε πένης βδύλλει λεώς . 
Δημοσθένης ἀλλ’ εἰσὶν ἱππῆς ἄνδρες ἀγαθοὶ χίλιοι μισοῦντες αὐτόν , οἳ βοηθήσουσί σοι , καὶ τῶν πολιτῶν οἱ καλοί τε κἀγαθοί , καὶ τῶν θεατῶν ὅστις ἐστὶ δεξιός , κἀγὼ μετ’ αὐτῶν χὠ θεὸς ξυλλήψεται . 
καὶ μὴ δέδιθ’ · οὐ γάρ ἐστιν ἐξῃκασμένος , ὑπὸ τοῦ δέους γὰρ αὐτὸν οὐδεὶς ἤθελεν τῶν σκευοποιῶν εἰκάσαι . 
πάντως γε μὴν γνωσθήσεται · τὸ γὰρ θέατρον δεξιόν . 
Ἀλλαντοπώλης οἴμοι κακοδαίμων ὁ Παφλαγὼν ἐξέρχεται . 
Κλέων οὔτοι μὰ τοὺς δώδεκα θεοὺς χαιρήσετον , ὁτιὴ ’πὶ τῷ δήμῳ ξυνόμνυτον πάλαι . 
τουτὶ τί δρᾷ τὸ Χαλκιδικὸν ποτήριον ; 
οὐκ ἔσθ’ ὅπως οὐ Χαλκιδέας ἀφίστατον . 
ἀπολεῖσθον ἀποθανεῖσθον ὦ μιαρωτάτω . 
Δημοσθένης οὗτος τί φεύγεις ; 
οὐ μενεῖς ; 
ὦ γεννάδα ἀλλαντοπῶλα μὴ προδῷς τὰ πράγματα . 
Δημοσθένης ἄνδρες ἱππῆς παραγένεσθε · νῦν ὁ καιρός . 
ὦ Σίμων , ὦ Παναίτῑ οὐκ ἐλᾶτε πρὸς τὸ δεξιὸν κέρας ; 
ἅνδρες ἐγγύς . 
ἀλλ’ ἀμύνου κἀπαναστρέφου πάλιν . 
ὁ κονιορτὸς δῆλος αὐτῶν ὡς ὁμοῦ προσκειμένων . 
ἀλλ’ ἀμύνου καὶ δίωκε καὶ τροπὴν αὐτοῦ ποιοῦ . 
Χορός Ἱππεῶν παῖε παῖε τὸν πανοῦργον καὶ ταραξιππόστρατον καὶ τελώνην καὶ φάραγγα καὶ Χάρυβδιν ἁρπαγῆς , καὶ πανοῦργον καὶ πανοῦργον · πολλάκις γὰρ αὔτ’ ἐρῶ . 
καὶ γὰρ οὗτος ἦν πανοῦργος πολλάκις τῆς ἡμέρας . 
ἀλλὰ παῖε καὶ δίωκε καὶ τάραττε καὶ κύκα καὶ βδελύττου , καὶ γὰρ ἡμεῖς , κἀπικείμενος βόα · 
εὐλαβοῦ δὲ μὴ ’κφύγῃ σε · καὶ γὰρ οἶδε τὰς ὁδούς , ἅσπερ Εὐκράτης ἔφευγεν εὐθὺ τῶν κυρηβίων . 
Κλέων ὦ γέροντες ἡλιασταί , φράτερες τριωβόλου , οὓς ἐγὼ βόσκω κεκραγὼς καὶ δίκαια κἄδικα , παραβοηθεῖθ’ , ὡς ὑπ’ ἀνδρῶν τύπτομαι ξυνωμοτῶν . 
Χορός ἐν δίκῃ γ’ , ἐπεὶ τὰ κοινὰ πρὶν λαχεῖν κατεσθίεις , κἀποσυκάζεις πιέζων τοὺς ὑπευθύνους σκοπῶν , ὅστις αὐτῶν ὠμός ἐστιν ἢ πέπων ἢ μὴ πέπων , κἄν τιν’ αὐτῶν γνῷς ἀπράγμον’ ὄντα καὶ κεχηνότα , καταγαγὼν ἐκ Χερρονήσου διαβαλὼν ἀγκυρίσας εἶτ’ ἀποστρέψας τὸν ὦμον αὐτὸν ἐνεκολήβασας · 
καὶ σκοπεῖς γε τῶν πολιτῶν ὅστις ἐστὶν ἀμνοκῶν , πλούσιος καὶ μὴ πονηρὸς καὶ τρέμων τὰ πράγματα . 
Κλέων ξυνεπίκεισθ’ ὑμεῖς ; 
ἐγὼ δ’ ἄνδρες δῑ ὑμᾶς τύπτομαι , ὅτι λέγειν γνώμην ἔμελλον ὡς δίκαιον ἐν πόλει ἑστάναι μνημεῖον ὑμῶν ἐστιν ἀνδρείας χάριν . 
Χορός ὡς δ’ ἀλαζών , ὡς δὲ μάσθλης · εἶδες οἷ’ ὑπέρχεται ὡσπερεὶ γέροντας ἡμᾶς καὶ κοβαλικεύεται ; 
ἀλλ’ ἐὰν ταύτῃ γε νικᾷ , ταυτῃὶ πεπλήξεται · 
ἢν δ’ ὑπεκκλίνῃ γε δευρί , τὸ σκέλος κυρηβάσει . 
Κλέων ὦ πόλις καὶ δῆμ’ ὑφ’ οἵων θηρίων γαστρίζομαι . 
Χορός καὶ κέκραγας , ὥσπερ ἀεὶ τὴν πόλιν καταστρέφει ; 
Κλέων ἀλλ’ ἐγώ σε τῇ βοῇ ταύτῃ γε πρῶτα τρέψομαι . 
Χορός ἀλλ’ ἐὰν μέντοι γε νικᾷς τῇ βοῇ , τήνελλος εἶ · 
ἢν δ’ ἀναιδείᾳ παρέλθῃ σ’ , ἡμέτερος ὁ πυραμοῦς . 
Κλέων τουτονὶ τὸν ἄνδρ’ ἐγὼ ’νδείκνυμι , καὶ φήμ’ ἐξάγειν ταῖσι Πελοποννησίων τριήρεσι ζωμεύματα . 
Ἀλλαντοπώλης ναὶ μὰ Δία κἄγωγε τοῦτον , ὅτι κενῇ τῇ κοιλίᾳ ἐσδραμὼν ἐς τὸ πρυτανεῖον , εἶτα πάλιν ἐκθεῖ πλέᾳ . 
Δημοσθένης νὴ Δί’ ἐξάγων γε τἀπόρρηθ’ , ἅμ’ ἄρτον καὶ κρέας καὶ τέμαχος , οὗ Περικλέης οὐκ ἠξιώθη πώποτε . 
Κλέων ἀποθανεῖσθον αὐτίκα μάλα . 
Ἀλλαντοπώλης τριπλάσιον κεκράξομαί σου . 
Κλέων καταβοήσομαι βοῶν σε . 
Ἀλλαντοπώλης κατακεκράξομαί σε κράζων . 
Κλέων διαβαλῶ σ’ ἐὰν στρατηγῇς . 
Ἀλλαντοπώλης κυνοκοπήσω σου τὸ νῶτον . 
Κλέων περιελῶ σ’ ἀλαζονείαις . 
Ἀλλαντοπώλης ὑποτεμοῦμαι τὰς ὁδούς σου . 
Κλέων βλέψον ἔς μ’ ἀσκαρδάμυκτος . 
Ἀλλαντοπώλης ἐν ἀγορᾷ κἀγὼ τέθραμμαι . 
Κλέων διαφορήσω σ’ εἴ τι γρύξει . 
Ἀλλαντοπώλης κοπροφορήσω σ’ εἰ λαλήσεις . 
Κλέων ὁμολογῶ κλέπτειν · σὺ δ’ οὐχί . 
Ἀλλαντοπώλης νὴ τὸν Ἑρμῆν τὸν ἀγοραῖον , κἀπιορκῶ γε βλεπόντων . 
Κλέων ἀλλότρια τοίνυν σοφίζει , καὶ φανῶ σε τοῖς πρυτάνεσιν ἀδεκατεύτους τῶν θεῶν ἱερὰς ἔχοντα κοιλίας . 
Χορός ὦ μιαρὲ καὶ βδελυρὲ † 
καὶ κεκράκτα † , τοῦ σοῦ θράσους πᾶσα μὲν γῆ πλέα , πᾶσα δ’ ἐκκλησία , καὶ τέλη καὶ γραφαὶ καὶ δικαστήρῑ , ὦ βορβοροτάραξι καὶ τὴν πόλιν ἅπασαν ἡμῶν ἀνατετυρβακώς , ὅστις ἡμῶν τὰς Ἀθήνας ἐκκεκώφωκας βοῶν , κἀπὸ τῶν πετρῶν ἄνωθεν τοὺς φόρους θυννοσκοπῶν . 
Κλέων οἶδ’ ἐγὼ τὸ πρᾶγμα τοῦθ’ ὅθεν πάλαι καττύεται . 
Ἀλλαντοπώλης εἰ δὲ μὴ σύ γ’ οἶσθα κάττυμ’ , οὐδ’ ἐγὼ χορδεύματα , ὅστις ὑποτέμνων ἐπώλεις δέρμα μοχθηροῦ βοὸς τοῖς ἀγροίκοισιν πανούργως , ὥστε φαίνεσθαι παχύ , καὶ πρὶν ἡμέραν φορῆσαι μεῖζον ἦν δυοῖν δοχμαῖν . 
Δημοσθένης νὴ Δία κἀμὲ τοῦτ’ ἔδρασε ταὐτόν , ὥστε κατάγελων πάμπολυν τοῖς δημόταισι καὶ φίλοις παρασχεθεῖν · 
πρὶν γὰρ εἶναι Περγασῆσιν ἔνεον ἐν ταῖς ἐμβάσιν . 
Χορός ἆρα δῆτ’ οὐκ ἀπ’ ἀρχῆς ἐδήλους ἀναίδειαν , ἥπερ μόνη προστατεῖ ῥητόρων ; 
ᾗ σὺ πιστεύων ἀμέλγεις τῶν ξένων τοὺς καρπίμους , πρῶτος ὤν · ὁ δ’ Ἱπποδάμου λείβεται θεώμενος . 
ἀλλ’ ἐφάνη γὰρ ἀνὴρ ἕτερος πολὺ σοῦ μιαρώτερος , ὥστε με χαίρειν , ὅς σε παύσει καὶ πάρεισι , δῆλός ἐστιν αὐτόθεν , πανουργίᾳ τε καὶ θράσει καὶ κοβαλικεύμασιν . 
ἀλλ’ ὦ τραφεὶς ὅθενπέρ εἰσιν ἄνδρες οἵπερ εἰσίν , νῦν δεῖξον ὡς οὐδὲν λέγει τὸ σωφρόνως τραφῆναι . 
Ἀλλαντοπώλης καὶ μὴν ἀκούσαθ’ οἷός ἐστιν οὑτοσὶ πολίτης . 
Κλέων οὐκ αὖ μ’ ἐάσεις ; 
Ἀλλαντοπώλης μὰ Δί’ ἐπεὶ κἀγὼ πονηρός εἰμι . 
Χορός ἐὰν δὲ μὴ ταύτῃ γ’ ὑπείκῃ , λέγ’ ὅτι κἀκ πονηρῶν . 
Κλέων οὐκ αὖ μ’ ἐάσεις ; 
Ἀλλαντοπώλης μὰ Δία . 
Κλέων ναὶ μὰ Δία . 
Ἀλλαντοπώλης μὰ τὸν Ποσειδῶ . 
ἀλλ’ αὐτὸ περὶ τοῦ πρότερος εἰπεῖν πρῶτα διαμαχοῦμαι . 
Κλέων οἴμοι διαρραγήσομαι . 
Ἀλλαντοπώλης καὶ μὴν ἐγὼ οὐ παρήσω . 
Χορός πάρες πάρες πρὸς τῶν θεῶν αὐτῷ διαρραγῆναι . 
Κλέων τῷ καὶ πεποιθὼς ἀξιοῖς ἐμοῦ λέγειν ἔναντα ; 
Ἀλλαντοπώλης ὁτιὴ λέγειν οἷός τε κἀγὼ καὶ καρυκοποιεῖν . 
Κλέων ἰδοὺ λέγειν . 
καλῶς γ’ ἂν οὖν σὺ πρᾶγμα προσπεσόν σοι ὠμοσπάρακτον παραλαβὼν μεταχειρίσαιο χρηστῶς . 
ἀλλ’ οἶσθ’ ὅπερ πεπονθέναι δοκεῖς ; 
ὅπερ τὸ πλῆθος . 
εἴ που δικίδιον εἶπας εὖ κατὰ ξένου μετοίκου , τὴν νύκτα θρυλῶν καὶ λαλῶν ἐν ταῖς ὁδοῖς σεαυτῷ , ὕδωρ τε πίνων κἀπιδεικνὺς τοὺς φίλους τ’ ἀνιῶν , ᾤου δυνατὸς εἶναι λέγειν . 
ὦ μῶρε τῆς ἀνοίας . 
Ἀλλαντοπώλης τί δαὶ σὺ πίνων τὴν πόλιν πεποίηκας , ὥστε νυνὶ ὑπὸ σοῦ μονωτάτου κατεγλωττισμένην σιωπᾶν ; 
Κλέων ἐμοὶ γὰρ ἀντέθηκας ἀνθρώπων τίν’ ; 
ὅστις εὐθὺς θύννεια θερμὰ καταφαγών , κᾆτ’ ἐπιπιὼν ἀκράτου οἴνου χοᾶ κασαλβάσω τοὺς ἐν Πύλῳ στρατηγούς . 
Ἀλλαντοπώλης ἐγὼ δέ γ’ ἤνυστρον βοὸς καὶ κοιλίαν ὑείαν καταβροχθίσας κᾆτ’ ἐπιπιὼν τὸν ζωμὸν ἀναπόνιπτος λαρυγγιῶ τοὺς ῥήτορας καὶ Νικίαν ταράξω . 
Χορός τὰ μὲν ἄλλα μ’ ἤρεσας λέγων · . 
ἓν δ’ οὐ προσίεταί με , τῶν πραγμάτων ὁτιὴ μόνος τὸν ζωμὸν ἐκροφήσει . 
Κλέων ἀλλ’ οὐ λάβρακας καταφαγὼν Μιλησίους κλονήσεις . 
Ἀλλαντοπώλης ἀλλὰ σχελίδας ἐδηδοκὼς ὠνήσομαι μέταλλα . 
Κλέων ἐγὼ δ’ ἐπεσπηδῶν γε τὴν βουλὴν βίᾳ κυκήσω . 
Ἀλλαντοπώλης ἐγὼ δὲ κινήσω γέ σου τὸν πρωκτὸν ἀντὶ φύσκης . 
Κλέων ἐγὼ δέ γ’ ἐξέλξω σε τῆς πυγῆς θύραζε κύβδα . 
Χορός νὴ τὸν Ποσειδῶ κἀμέ τἄρ’ , ἤνπερ γε τοῦτον ἕλκῃς . 
Κλέων οἷόν σε δήσω <’ν> 
τῷ ξύλῳ . 
Ἀλλαντοπώλης διώξομαί σε δειλίας . 
Κλέων ἡ βύρσα σου θρανεύσεται . 
Ἀλλαντοπώλης δερῶ σε θύλακον κλοπῆς . 
Κλέων διαπατταλευθήσει χαμαί . 
Ἀλλαντοπώλης περικόμματ’ ἔκ σου σκευάσω . 
Κλέων τὰς βλεφαρίδας σου παρατιλῶ . 
Ἀλλαντοπώλης τὸν πρηγορεῶνά σοὐκτεμῶ . 
Δημοσθένης καὶ νὴ Δί’ ἐμβαλόντες αὐτῷ πάτταλον μαγειρικῶς ἐς τὸ στόμ’ , εἶτα δ’ ἔνδοθεν τὴν γλῶτταν ἐξείραντες αὐτοῦ σκεψόμεσθ’ εὖ κἀνδρικῶς κεχηνότος τὸν πρωκτὸν εἰ χαλαζᾷ . 
Χορός ἦν ἄρα πυρός γ’ ἕτερα θερμότερα καὶ λόγων ἐν πόλει τῶν ἀναιδῶν ἀναιδέστεροι · καὶ τὸ πρᾶγμ’ ἦν ἄρ’ οὐ φαῦλον ὧδ’ . 
. . ἀλλ’ ἔπιθι καὶ στρόβει , μηδὲν ὀλίγον ποίει . 
νῦν γὰρ ἔχεται μέσος · 
ὡς ἐὰν νυνὶ μαλάξῃς αὐτὸν ἐν τῇ προσβολῇ , δειλὸν εὑρήσεις · ἐγὼ γὰρ τοὺς τρόπους ἐπίσταμαι . 
Ἀλλαντοπώλης ἀλλ’ ὅμως οὗτος τοιοῦτος ὢν ἅπαντα τὸν βίον , κᾆτ’ ἀνὴρ ἔδοξεν εἶναι , τἀλλότριον ἀμῶν θέρος . 
νῦν δὲ τοὺς στάχυς ἐκείνους , οὓς ἐκεῖθεν ἤγαγεν , ἐν ξύλῳ δήσας ἀφαύει κἀποδόσθαι βούλεται . 
Κλέων οὐ δέδοιχ’ ὑμᾶς , ἕως ἂν ζῇ τὸ βουλευτήριον καὶ τὸ τοῦ δήμου πρόσωπον μακκοᾷ καθήμενον . 
Χορός ὡς δὲ πρὸς πᾶν ἀναιδεύεται κοὐ μεθίστησι τοῦ χρώματος τοῦ παρεστηκότος . 
εἴ σε μὴ μισῶ , γενοίμην ἐν Κρατίνου κῴδιον , καὶ διδασκοίμην προσᾴδειν Μορσίμου τραγῳδίᾳ . 
ὦ περὶ πάντ’ ἐπὶ πᾶσί τε πράγμασι δωροδόκοισιν ἐπ’ ἄνθεσιν ἵζων , εἴθε φαύλως ὥσπερ ηὗρες ἐκβάλοις τὴν ἔνθεσιν . 
ᾄσαιμι γὰρ τότ’ ἂν μόνον , 
‘πῖνε πῖν’ ἐπὶ συμφοραῖς.’ τὸν Ἰουλίου τ’ ἂν οἴομαι γέροντα πυροπίπην ἡσθέντ’ ἰηπαιωνίσαι καὶ βακχέβακχον ᾆσαι . 
Κλέων οὔτοί μ’ ὑπερβαλεῖσθ’ ἀναιδείᾳ μὰ τὸν Ποσειδῶ , ἢ μή ποτ’ ἀγοραίου Διὸς σπλάλχνοισι παραγενοίμην . 
Ἀλλαντοπώλης ἔγωγε νὴ τοὺς κονδύλους οὓς πολλὰ δὴ ’πὶ πολλοῖς ἠνεσχόμην ἐκ παιδίων , μαχαιρίδων τε πληγάς , ὑπερβαλεῖσθαί σ’ οἴομαι τούτοισιν , ἢ μάτην γ’ ἂν ἀπομαγδαλιὰς σιτούμενος τοσοῦτος ἐκτραφείην . 
Κλέων ἀπομαγδαλιὰς ὥσπερ κύων ; 
ὦ παμπόνηρε πῶς οὖν κυνὸς βορὰν σιτούμενος μαχεῖ σὺ κυνοκεφάλλῳ ; 
Ἀλλαντοπώλης καὶ νὴ Δί’ ἄλλα γ’ ἐστί μου κόβαλα παιδὸς ὄντος . 
ἐξηπάτων γὰρ τοὺς μαγείρους ἐπιλέγων τοιαυτί · 
‘σκέψασθε παῖδες · οὐχ ὁρᾶθ’ ; 
ὥρα νέα , χελιδών.’ οἱ δ’ ἔβλεπον , κἀγὼ ’ν τοσούτῳ τῶν κρεῶν ἔκλεπτον . 
Χορός ὦ δεξιώτατον κρέας σοφῶς γε προὐνοήσω · 
ὥσπερ ἀκαλήφας ἐσθίων πρὸ χελιδόνων ἔκλεπτες . 
Ἀλλαντοπώλης καὶ ταῦτα δρῶν ἐλάνθανόν γ’ · εἰ δ’ οὖν ἴδοι τις αὐτῶν , ἀποκρυπτόμενος ἐς τὼ κοχώνα τοὺς θεοὺς ἀπώμνυν · 
ὥστ’ εἶπ’ ἀνὴρ τῶν ῥητόρων ἰδών με τοῦτο δρῶντα · 
‘οὐκ ἔσθ’ ὅπως ὁ παῖς ὅδ’ οὐ τὸν δῆμον ἐπιτροπεύσει.’ 
Χορός εὖ γε ξυνέβαλεν αὔτ’ · ἀτὰρ δῆλόν γ’ ἀφ’ οὗ ξυνέγνω · 
ὁτιὴ ’πιώρκεις θ’ ἡρπακὼς καὶ κρέας ὁ πρωκτὸς εἶχεν . 
Κλέων ἐγώ σε παύσω τοῦ θράσους , οἶμαι δὲ μᾶλλον ἄμφω . 
ἔξειμι γάρ σοι λαμπρὸς ἤδη καὶ μέγας καθιείς , ὁμοῦ ταράττων τήν τε γῆν καὶ τὴν θάλατταν εἰκῇ . 
Ἀλλαντοπώλης ἐγὼ δὲ συστείλας γε τοὺς ἀλλᾶντας εἶτ’ ἀφήσω κατὰ κῦμ’ ἐμαυτὸν οὔριον , κλάειν σε μακρὰ κελεύσας . 
Δημοσθένης κἄγωγ’ , ἐάν τι παραχαλᾷ , τὴν ἀντλίαν φυλάξω . 
Κλέων οὔτοι μὰ τὴν Δήμητρα καταπροίξει τάλαντα πολλὰ κλέψας Ἀθηναίων . 
Δημοσθένης ἄθρει καὶ τοῦ ποδὸς παρίει · 
ὡς οὗτος ἤδη καικίας καὶ συκοφαντίας πνεῖ . 
Ἀλλαντοπώλης σὲ δ’ ἐκ Ποτειδαίας ἔχοντ’ εὖ οἶδα δέκα τάλαντα . 
Κλέων τί δῆτα ; 
βούλει τῶν ταλάντων ἓν λαβὼν σιωπᾶν ; 
Χορός ἁνὴρ ἂν ἡδέως λάβοι . 
τοὺς τερθρίους παρίει · 
τὸ πνεῦμ’ ἔλαττον γίγνεται . 
Κλέων φεύξει γραφὰς . . . 
ἑκατονταλάντους τέτταρας . 
Ἀλλαντοπώλης σὺ δ’ ἀστρατείας γ’ εἴκοσιν , κλοπῆς δὲ πλεῖν ἢ χιλίας . 
Κλέων ἐκ τῶν ἀλιτηρίων σέ φημι γεγονέναι τῶν τῆς θεοῦ . 
Ἀλλαντοπώλης τὸν πάππον εἶναί φημί σου τῶν δορυφόρων — 
Κλέων ποίων ; 
φράσον . 
Ἀλλαντοπώλης τῶν Βυρσίνης τῆς Ἱππίου . 
Κλέων κόβαλος εἶ . 
Ἀλλαντοπώλης πανοῦργος εἶ . 
Χορός παῖ’ ἀνδρικῶς . 
Κλέων ἰοὺ ἰού , τύπτουσί μ’ οἱ ξυνωμόται . 
Χορός παῖ’ αὐτὸν ἀνδρειότατα , καὶ γάστριζε καὶ τοῖς ἐντέροις καὶ τοῖς κόλοις , χὤπως κολᾷ τὸν ἄνδρα . 
Χορός ὦ γεννικώτατον κρέας ψυχήν τ’ ἄριστε πάντων , καὶ τῇ πόλει σωτὴρ φανεὶς ἡμῖν τε τοῖς πολίταις , ὡς εὖ τὸν ἄνδρα ποικίλως θ’ ὑπῆλθες ἐν λόγοισιν . 
πῶς ἄν σ’ ἐπαινέσαιμεν οὕτως ὥσπερ ἡδόμεσθα ; 
Κλέων ταυτὶ μὰ τὴν Δήμητρά μ’ οὐκ ἐλάνθανεν τεκταινόμενα τὰ πράγματ’ , ἀλλ’ ἠπιστάμην γομφούμεν’ αὐτὰ πάντα καὶ κολλώμενα . 
Χορός οἴμοι σὺ δ’ οὐδὲν ἐξ ἁμαξουργοῦ λέγεις ; 
Ἀλλαντοπώλης οὔκουν μ’ ἐν Ἄργει γ’ οἷα πράττεις λανθάνει . 
πρόφασιν μὲν Ἀργείους φίλους ἡμῖν ποιεῖ , ἰδίᾳ δ’ ἐκεῖ Λακεδαιμονίοις ξυγγίγνεται . 
καὶ ταῦτ’ ἐφ’ οἷσίν ἐστι συμφυσώμενα ἐγᾦδ’ · ἐπὶ γὰρ τοῖς δεδεμένοις χαλκεύεται . 
Χορός εὖ γ’ εὖ γε , χάλκεὐ ἀντὶ τῶν κολλωμένων . 
Ἀλλαντοπώλης καὶ ξυγκροτοῦσιν ἄνδρες αὔτ’ ἐκεῖθεν αὖ , καὶ ταῦτά μ’ οὔτ’ ἀργύριον οὔτε χρυσίον διδοὺς ἀναπείσεις οὔτε προσπέμπων φίλους , ὅπως ἐγὼ ταῦτ’ οὐκ Ἀθηναίοις φράσω . 
Κλέων ἐγὼ μὲν οὖν αὐτίκα μάλ’ ἐς βουλὴν ἰὼν ὑμῶν ἁπάντων τὰς ξυνωμοσίας ἐρῶ , καὶ τὰς ξυνόδους τὰς νυκτερινὰς τὰς ἐν πόλει , καὶ πάνθ’ ἃ Μήδοις καὶ βασιλεῖ ξυνόμνυτε , καὶ τἀκ Βοιωτῶν ταῦτα συντυρούμενα . 
Ἀλλαντοπώλης πῶς οὖν ὁ τυρὸς ἐν Βοιωτοῖς ὤνιος ; 
Κλέων ἐγώ σε νὴ τὸν Ἡρακλέα παραστορῶ . 
Χορός ἄγε δὴ σὺ τίνα νοῦν ἢ τίνα ψυχὴν ἔχεις ; 
νυνί γε δείξεις , εἴπερ ἀπεκρύψω τότε ἐς τὼ κοχώνα τὸ κρέας , ὡς αὐτὸς λέγεις · 
θεύσει γὰρ ᾄξας ἐς τὸ βουλευτήριον , ὡς οὗτος ἐσπεσὼν ἐκεῖσε διαβαλεῖ ἡμᾶς ἅπαντας καὶ κράγον κεκράξεται . 
Ἀλλαντοπώλης ἀλλ’ εἶμι · πρῶτον δ’ ὡς ἔχω τὰς κοιλίας καὶ τὰς μαχαίρας ἐνθαδὶ καταθήσομαι . 
Δημοσθένης ἔχε νυν , ἄλειψον τὸν τράχηλον τουτῳί , ἵν’ ἐξολισθάνειν δύνῃ τὰς διαβολάς . 
Ἀλλαντοπώλης ἀλλ’ εὖ λέγεις καὶ παιδοτριβικῶς ταυταγί . 
Δημοσθένης ἔχε νυν , ἐπέγκαψον λαβὼν ταδί . 
Ἀλλαντοπώλης τί δαί ; 
Δημοσθένης ἵν’ ἄμεινον ὦ τᾶν ἐσκοροδισμένος μάχῃ . 
καὶ σπεῦδε ταχέως . 
Ἀλλαντοπώλης ταῦτα δρῶ . 
Δημοσθένης μέμνησό νυν δάκνειν διαβάλλειν , τοὺς λόφους κατεσθίειν , χὤπως τὰ κάλλαἰ ἀποφαγὼν ἥξεις πάλιν . 
Χορός ἄλλ’ ἴθι χαίρων , καὶ πράξειας κατὰ νοῦν τὸν ἐμόν , καί σε φυλάττοι 
Ζεὺς ἀγοραῖος · καὶ νικήσας αὖθις ἐκεῖθεν πάλιν ὡς ἡμᾶς ἔλθοις στεφάνοις κατάπαστος . 
ὑμεῖς δ’ ἡμῖν προσέχετε τὸν νοῦν τοῖς ἀναπαίστοις , ὦ παντοίας ἤδη Μούσης πειραθέντες καθ’ ἑαυτούς . 
Χορός εἰ μέν τις ἀνὴρ τῶν ἀρχαίων κωμῳδοδιδάσκαλος ἡμᾶς ἠνάγκαζεν λέξοντας ἔπη πρὸς τὸ θέατρον παραβῆναι , οὐκ ἂν φαύλως ἔτυχεν τούτου · νῦν δ’ ἄξιός ἐσθ’ ὁ ποιητής , ὅτι τοὺς αὐτοὺς ἡμῖν μισεῖ τολμᾷ τε λέγειν τὰ δίκαια , καὶ γενναίως πρὸς τὸν τυφῶ χωρεῖ καὶ τὴν ἐριώλην . 
ἃ δὲ θαυμάζειν ὑμῶν φησιν πολλοὺς αὐτῷ προσιόντας καὶ βασανίζειν ὡς οὐχὶ πάλαι χορὸν αἰτοίη καθ’ ἑαυτόν , ἡμᾶς ὑμῖν ἐκέλευε φράσαι περὶ τούτου . 
φησὶ γὰρ ἁνὴρ οὐχ ὑπ’ ἀνοίας τοῦτο πεπονθὼς διατρίβειν , ἀλλὰ νομίζων κωμῳδοδιδασκαλίαν εἶναι χαλεπώτατον ἔργον ἁπάντων · 
πολλῶν γὰρ δὴ πειρασάντων αὐτὴν ὀλίγοις χαρίσασθαι · 
ὑμᾶς τε πάλαι διαγιγνώσκων ἐπετείους τὴν φύσιν ὄντας καὶ τοὺς προτέρους τῶν ποιητῶν ἅμα τῷ γήρᾳ προδιδόντας · 
τοῦτο μὲν εἰδὼς ἅπαθε Μάγνης ἅμα ταῖς πολιαῖς κατιούσαις , ὃς πλεῖστα χορῶν τῶν ἀντιπάλων νίκης ἔστησε τροπαῖα · 
πάσας δ’ ὑμῖν φωνὰς ἱεὶς καὶ ψάλλων καὶ πτερυγίζων καὶ λυδίζων καὶ ψηνίζων καὶ βαπτόμενος βατραχείοις οὐκ ἐξήρκεσεν , ἀλλὰ τελευτῶν ἐπὶ γήρως , οὐ γὰρ ἐφ’ ἥβης , ἐξεβλήθη πρεσβύτης ὤν , ὅτι τοῦ σκώπτειν ἀπελείφθη · 
εἶτα Κρατίνου μεμνημένος , ὃς πολλῷ ῥεύσας ποτ’ ἐπαίνῳ διὰ τῶν ἀφελῶν πεδίων ἔρρει , καὶ τῆς στάσεως παρασύρων ἐφόρει τὰς δρῦς καὶ τὰς πλατάνους καὶ τοὺς ἐχθροὺς προθελύμνους · 
ᾆσαι δ’ οὐκ ἦν ἐν ξυμποσίῳ πλὴν ‘Δωροῖ συκοπέδιλε , ’ καὶ ‘τέκτονες εὐπαλάμων ὕμνων · ’ 
οὕτως ἤνθησεν ἐκεῖνος . 
νυνὶ δ’ ὑμεῖς αὐτὸν ὁρῶντες παραληροῦντ’ οὐκ ἐλεεῖτε , ἐκπιπτουσῶν τῶν ἠλέκτρων καὶ τοῦ τόνου οὐκέτ’ ἐνόντος τῶν θ’ ἁρμονιῶν διαχασκουσῶν · ἀλλὰ γέρων ὢν περιέρρει , ὥσπερ Κοννᾶς , στέφανον μὲν ἔχων αὖον δίψῃ δ’ ἀπολωλώς , ὃν χρῆν διὰ τὰς προτέρας νίκας πίνειν ἐν τῷ πρυτανείῳ , καὶ μὴ ληρεῖν ἀλλὰ θεᾶσθαι λιπαρὸν παρὰ τῷ Διονύσῳ . 
οἵας δὲ Κράτης ὀργὰς ὑμῶν ἠνέσχετο καὶ στυφελιγμούς , ὃς ἀπὸ σμικρᾶς δαπάνης ὑμᾶς ἀριστίζων ἀπέπεμπεν , ἀπὸ κραμβοτάτου στόματος μάττων ἀστειοτάτας ἐπινοίας · 
χοὖτος μέντοι μόνος ἀντήρκει , τοτὲ μὲν πίπτων τοτὲ δ’ οὐχί . 
ταῦτ’ ὀρρωδῶν διέτριβεν ἀεί , καὶ πρὸς τούτοισιν ἔφασκεν ἐρέτην χρῆναι πρῶτα γενέσθαι πρὶν πηδαλίοις ἐπιχειρεῖν , κᾆτ’ ἐντεῦθεν πρῳρατεῦσαι καὶ τοὺς ἀνέμους διαθρῆσαι , κᾆτα κυβερνᾶν αὐτὸν ἑαυτῷ . 
τούτων οὖν οὕνεκα πάντων , ὅτι σωφρονικῶς κοὐκ ἀνοήτως ἐσπηδήσας ἐφλυάρει , αἴρεσθ’ αὐτῷ πολὺ τὸ ῥόθιον , παραπέμψατ’ ἐφ’ ἕνδεκα κώπαις 
Χορός θόρυβον χρηστὸν ληναΐτην , ἵν’ ὁ ποιητὴς ἀπίῃ χαίρων κατὰ νοῦν πράξας , φαιδρὸς λάμποντι μετώπῳ . 
Χορός ἵππῑ ἄναξ Πόσειδον , ᾧ χαλκοκρότων ἵππων κτύπος καὶ χρεμετισμὸς ἁνδάνει καὶ κυανέμβολοι θοαὶ μισθοφόροι τριήρεις , μειρακίων θ’ ἅμιλλα λαμπρυνομένων ἐν ἅρμασιν καὶ βαρυδαιμονούντων , δεῦρ’ ἔλθ’ ἐς χορὸν ὦ χρυσοτρίαιν’ ὦ δελφίνων μεδέων Σουνιάρατε , ὦ Γεραίστιε παῖ Κρόνου , 
Φαρμίωνί τε φίλτατ’ ἐκ τῶν ἄλλων τε θεῶν Ἀθηναίοις πρὸς τὸ παρεστός . 
Χορός εὐλογῆσαι βουλόμεσθα τοὺς πατέρας ἡμῶν , ὅτι ἄνδρες ἦσαν τῆσδε τῆς γῆς ἄξιοι καὶ τοῦ πέπλου , οἵτινες πεζαῖς μάχαισιν ἔν τε ναυφάρκτῳ στρατῷ πανταχοῦ νικῶντες ἀεὶ τήνδ’ ἐκόσμησαν πόλιν · 
οὐ γὰρ οὐδεὶς πώποτ’ αὐτῶν τοῦς ἐναντίους ἰδὼν ἠρίθμησεν , ἀλλ’ ὁ θυμὸς εὐθὺς ἦν Ἀμυνίας · 
εἰ δέ που πέσοιεν ἐς τὸν ὦμον ἐν μάχῃ τινί , τοῦτ’ ἀπεψήσαντ’ ἄν , εἶτ’ ἠρνοῦντο μὴ πεπτωκέναι , ἀλλὰ διεπάλαιον αὖθις . 
καὶ στρατηγὸς οὐδ’ ἂν εἷς τῶν πρὸ τοῦ σίτησιν ᾔτησ’ ἐρόμενος Κλεαίνετον · 
νῦν δ’ ἐὰν μὴ προεδρίαν φέρωσι καὶ τὰ σιτία , οὐ μαχεῖσθαί φασιν . 
ἡμεῖς δ’ ἀξιοῦμεν τῇ πόλει προῖκα γενναίως ἀμύνειν καὶ θεοῖς ἐγχωρίοις . 
καὶ πρὸς οὐκ αἰτοῦμεν οὐδὲν πλὴν τοσουτονὶ μόνον · 
ἤν ποτ’ εἰρήνη γένηται καὶ πόνων παυσώμεθα , μὴ φθονεῖθ’ ἡμῖν κομῶσι μηδ’ ἀπεστλεγγισμένοις . 
Χορός 
Ὦ πολιοῦχε Παλλάς , ὦ τῆς ἱερωτάτης ἁπασῶν πολέμῳ τε καὶ ποιηταῖς δυνάμει θ’ ὑπερφερούσης μεδέουσα χώρας , δεῦρ’ ἀφικοῦ λαβοῦσα τὴν ἐν στρατιαῖς τε καὶ μάχαις ἡμετέραν ξυνεργὸν 
Νίκην , ἣ χορικῶν ἐστιν ἑταίρα τοῖς τ’ ἐχθροῖσι μεθ’ ἡμῶν στασιάζει . 
νῦν οὖν δεῦρο φάνηθι · δεῖ γὰρ τοῖς ἀνδράσι τοῖσδε πάσῃ τέχνῃ πορίσαι σε νίκην εἴπερ ποτὲ καὶ νῦν . 
Χορός ἃ ξύνισμεν τοῖσιν ἵπποις , βουλόμεσθ’ ἐπαινέσαι . 
ἄξιοι δ’ εἴσ’ εὐλογεῖσθαι · πολλὰ γὰρ δὴ πάγματα ξυνδιήνεγκαν μεθ’ ἡμῶν , ἐσβολάς τε καὶ μάχας . 
ἀλλὰ τἀν τῇ μὲν αὐτῶν οὐκ ἄγαν θαυμάζομεν , ὡς ὅτ’ ἐς τὰς ἱππαγωγοὺς εἰσεπήδων ἀνδρικῶς , πριάμενοι κώθωνας , οἱ δὲ καὶ σκόροδα καὶ κρόμμυα · 
εἶτα τὰς κώπας λαβόντες ὥσπερ ἡμεῖς οἱ βροτοὶ ἐμβαλόντες ἀνεβρύαξαν , ‘ἱππαπαῖ , τίς ἐμβαλεῖ ; 
ληπτέον μᾶλλον . 
τί δρῶμεν ; 
οὐκ ἐλᾷς ὦ σαμφόρα ; ’ ἐξεπήδων τ’ ἐς Κόρινθον · εἶτα δ’ οἱ νεώτεροι ταῖς ὁπλαῖς ὤρυττον εὐνὰς καὶ μετῇσαν στρώματα · 
ἤσθιον δὲ τοὺς παγούρους ἀντὶ ποίας Μηδικῆς , εἴ τις ἐξέρποι θύραζε κἀκ βυθοῦ θηρώμενοι · 
ὥστ’ ἔφη Θέωρος εἰπεῖν καρκίνον Κορίνθιον , 
‘δεινά γ’ ὦ Πόσειδον εἰ μήτ’ ἐν βυθῷ δυνήσομαι μήτε γῇ μήτ’ ἐν θαλάττῃ διαφυγεῖν τοὺς ἱππέας.’ 
Χορός ὦ φίλτατ’ ἀνδρῶν καὶ νεανικώτατε . 
ὅσην ἀπὼν παρέσχες ἡμῖν φροντίδα · 
καὶ νῦν ἐπειδὴ σῶς ἐλήλυθας πάλιν , ἄγγειλον ἡμῖν πῶς τὸ πρᾶγμ’ ἠγωνίσω . 
Ἀλλαντοπώλης τί δ’ ἄλλο γ’ εἰ μὴ Νικόβουλος ἐγενόμην ; 
Χορός νῦν ἄρ’ ἄξιόν γε πᾶσίν ἐστιν ἐπολολύξαι . 
ὦ καλὰ λέγων πολὺ δ’ ἀμείνον’ ἔτι τῶν λόγων ἐργασάμεν’ , εἴθ’ ἐπέλθοις ἅπαντά μοι σαφῶς · 
ὡς ἐγώ μοι δοκῶ κἂν μακρὰν ὁδὸν διελθεῖν ὥστ’ ἀκοῦσαι . 
πρὸς τάδ’ ὦ βέλτιστε θαρρήσας λέγ’ , ὡς , ἅπαντες ἡδόμεσθά σοι . 
Ἀλλαντοπώλης καὶ μὴν ἀκοῦσαί γ’ ἄξιον τῶν πραγμάτων . 
εὐθὺς γὰρ αὐτοῦ κατόπιν ἐνθένδ’ ἱέμην · 
ὁ δ’ ἄρ’ ἔνδον ἐλασίβροντ’ ἀναρρηγνὺς ἔπη τερατευόμενος ἤρειδε κατὰ τῶν ἱππέων , κρημνοὺς †ἐρείδων† 
καὶ ξυνωμότας λέγων πιθανώταθ’ · ἡ βουλὴ δ’ ἅπασ’ ἀκροωμένη ἐγένεθ’ ὑπ’ αὐτοῦ ψευδατραφάξυος πλέα , κἄβλεψε νᾶπυ καὶ τὰ μέτωπ’ ἀνέσπασεν . 
κἄγωγ’ ὅτε δὴ γ’νων ἐνδεχομένην τοὺς λόγους καὶ τοῖς φενακισμοῖσιν ἐξαπατωμένην , 
‘ἄγε δὴ Σκίταλοι καὶ Φένακες , ’ 
ἦν δ’ ἐγώ , 
‘Βερέσχεθοί τε καὶ Κόβαλοι καὶ Μόθων , ἀγορά τ’ ἐν ᾗ παῖς ὢν ἐπαιδεύθην ἐγώ , νῦν μοι φράσος καὶ γλῶτταν εὔπορον δότε φωνήν τ’ ἀναιδῆ.’ 
ταῦτα φροντίζοντί μοι ἐκ δεξιᾶς ἀπέπαρδε καταπύγων ἀνήρ . 
κἀγὼ προσέκυσα · κᾆτα τῷ πρωκτῷ θενὼν τὴν κιγκλίδ’ ἐξήραξα κἀναχανὼν μέγα ἀνέκραγον · ‘ὦ βουλὴ λόγους ἀγαθοὺς φέρων εὐαγγελίσασθαι πρῶτον ὑμῖν βούλομαι · 
ἐξ οὗ γὰρ ἡμῖν ὁ πόλεμος κατερράγη , οὐπώποτ’ ἀφύας εἶδον ἀξιωτέρας.’ τῶν δ’ εὐθέως τὰ πρόσωπα διεγαλήνισεν · 
εἶτ’ ἐστεφάνουν μ’ εὐαγγέλια · κἀγὼ φρασα αὐτοῖς ἀπόρρητον ποιησάμενος ταχύ , ἵνα τὰς ἀφύας ὠνοῖντο πολλὰς τοὐβολοῦ , τῶν δημιουργῶν ξυλλαβεῖν τὰ τρύβλια . 
οἱ δ’ ἀνεκρότησαν καὶ πρὸς ἔμ’ ἐκεχήνεσαν . 
ὁ δ’ ὑπονοήσας ὁ Παφλαγών , εἰδὼς ἄρα οἶς ἥδεθ’ ἡ βουλὴ μάλιστα ῥήμασιν , γνώμην ἔλεξεν · ‘ἄνδρες , ἤδη μοι δοκεῖ ἐπὶ συμφοραῖς ἀγαθαῖσιν εἰσηγγελμέναις εὐαγγέλια θύειν ἑκατὸν βοῦς τῇ θεῷ.’ ἐπένευσεν εἰς ἐκεῖνον ἡ βουλὴ πάλιν . 
κἄγωγ’ ὅτε δὴ γ’νων τοῖς βολίτοις ἡττημένος , διακοσίαισι βουσὶν ὑπερηκόντισα , τῇ δ’ Ἀγροτέρᾳ κατὰ χιλιῶν παρῄνεσα εὐχὴν ποιήσασθαι χιμάρων εἰς αὔριον , αἱ τριχίδες εἰ γενοίαθ’ ἑκατὸν τοὐβολοῦ . 
ἐκαραδόκησεν εἰς ἔμ’ ἡ βουλὴ πάλιν . 
ὁ δὲ ταῦτ’ ἀκούσας ἐκπλαγεὶς ἐφληνάφα . 
κᾆθ’ εἷλκον αὐτὸν οἱ πρυτάνεις χοἰ τοξόται . 
οἱ δ’ ἐθορύβουν περὶ τῶν ἀφύων ἑστηκότες · 
ὁ δ’ ἠντεβόλει γ’ αὐτοὺς ὀλίγον μεῖναι χρόνον , 
‘ἵν’ ἅτθ’ ὁ κῆρυξ οὑκ Λακεδαίμονος λέγει πύθησθ’ , ἀφῖκται γὰρ περὶ σπονδῶν , ’ 
λέγων . 
οἱ δ’ ἐξ ἑνὸς στόματος ἅπαντες ἀνέκραγον · 
‘νυνὶ περὶ σπονδῶν ; 
ἐπειδή γ’ ὦ μέλε ᾔσθοντο τὰς ἀφύας παρ’ ἡμῖν ἀξίας . 
οὐ δεόμεθα σπονδῶν · ὁ πόλεμος ἑρπέτω.’ ἐκεκράγεσάν τε τοὺς πρυτάνεις ἀφιέναι · 
εἶθ’ ὑπερεπήδων τοὺς δρυφάκτους πανταχῇ . 
ἐγὼ δὲ τὰ κορίανν’ ἐπριάμην ὑποδραμὼν ἅπαντα τά τε γήτεἰ ὅσ’ ἦν ἐν τἀγορᾷ · 
ἔπειτα ταῖς ἀφύαις ἐδίδουν ἡδύσματα ἀποροῦσιν αὐτοῖς προῖκα κἀχαριζόμην . 
οἱ δ’ ὑπερεπῄνουν ὑπερεπύππαζόν τέ με ἅπαντες οὕτως ὥστε τὴν βουλὴν ὅλην ὀβολοῦ κοριάννοις ἀναλαβὼν ἐλήλυθα . 
Χορός πάντα τοι πέπραγας οἷα χρὴ τὸν εὐτυχοῦντα · 
ηὗρε δ’ ὁ πανοῦργος ἕτερον πολὺ πανουργίαις μείζοσι κεκασμένον καὶ δόλοισι ποικίλοις ῥήμασίν θ’ αἱμύλοις . 
ἀλλ’ ὅπως ἀγωνιεῖ φρόντιζε τἀπίλοιπ’ ἄριστα · 
συμμάχους δ’ ἡμᾶς ἔχων εὔνους ἐπίστασαι πάλαι . 
Ἀλλαντοπώλης καὶ μὴν ὁ Παφλαγὼν οὑτοσὶ προσέρχεται , ὠθῶν κολόκυμα καὶ ταράττων καὶ κυκῶν , ὡς δὴ καταπιόμενός με . 
μορμὼ τοῦ θράσους . 
Κλέων εἰ μή σ’ ἀπολέσαιμ’ , εἴ τι τῶν αὐτῶν ἐμοὶ ψευδῶν ἐνείη , διαπέσοιμι πανταχῇ . 
Ἀλλαντοπώλης ἥσθην ἀπειλαῖς , ἐγέλασα ψολοκομπίαις , ἀπεπυδάρισα μόθωνα , περιεκόκκασα . 
Κλέων οὔτοι μὰ τὴν Δήμητρ’ , ἐὰν μή σ’ ἐκφάγω ἐκ τῆσδε τῆς γῆς , οὐδέποτε βιώσομαι . 
Ἀλλαντοπώλης ἣν μὴ κ’φάγῃς ; 
ἐγὼ δέ γ’ , ἢν μή σ’ ἐκπίω κἀπεκροφήσας αὐτὸς ἐπιδιαρραγῶ . 
Κλέων ἀπολῶ σε νὴ τὴν προεδρίαν τὴν ἐκ Πύλου . 
Ἀλλαντοπώλης ἰδοὺ προεδρίαν · οἷον ὅψομαί σ’ ἐγὼ ἐκ τῆς προεδρίας ἔσχατον θεώμενον . 
Κλέων ἐν τῷ ξύλῳ δήσω σε νὴ τὸν οὐρανόν . 
Ἀλλαντοπώλης ὡς ὀξύθυμος . 
φέρε τί σοι δῶ καταφαγεῖν ; 
ἐπὶ τῷ φάγοις ἥδιστ’ ἄν ; 
ἐπὶ βαλλαντίῳ ; 
Κλέων ἐξαρπάσομαί σου τοῖς ὄνυξι τἄντερα . 
Ἀλλαντοπώλης ἀπονυχιῶ σου τἀν πρυτανείῳ σιτία . 
Κλέων ἕλξω σε πρὸς τὸν δῆμον , ἵνα δῷς μοι δίκην . 
Ἀλλαντοπώλης κἀγὼ δέ σ’ ἕλξω καὶ διαβαλῶ πλείονα . 
Κλέων ἀλλ’ ὦ πόνηρε σοὶ μὲν οὐδὲν πείθεται · 
ἐγὼ δ’ ἐκείνου καταγελῶ γ’ ὅσον θέλω . 
Ἀλλαντοπώλης ὡς σφόδρα σὺ τὸν δῆμον σεαυτοῦ νενόμικας . 
Κλέων ἐπίσταμαι γὰρ αὐτὸν οἷς ψωμίζεται . 
Ἀλλαντοπώλης κᾆθ’ ὥσπερ αἱ τίτθαι γε σιτίζεις κακῶς . 
μασώμενος γὰρ τῷ μὲν ὀλίγον ἐντίθης , αὐτὸς δ’ ἐκείνου τριπλάσιον κατέσπακας . 
Κλέων καὶ νὴ Δί’ ὑπό γε δεξιότητος τῆς ἐμῆς δύναμαι ποιεῖν τὸν δῆμον εὐρὺν καὶ στενόν . 
Ἀλλαντοπώλης χὠ πρωκτὸς οὑμὸς τουτογὶ σοφίζεται . 
Κλέων οὐκ ὦγάθ’ ἐν βουλῇ με δόξεις καθυβρίσαι . 
ἴωμεν ἐς τὸν δῆμον . 
Ἀλλαντοπώλης οὐδὲν κωλύει · 
ἰδοὺ βάδιζε , μηδὲν ἡμᾶς ἰσχέτω . 
Κλέων ὦ Δῆμε δεῦρ’ ἔξελθε . 
Ἀλλαντοπώλης νὴ Δί’ ὦ πάτερ ἔξελθε δῆτ’ . 
Κλέων ὦ Δημίδιον <ὦ> 
φίλτατον ἔξελθ’ , ἵν’ εἰδῇς οἷα περιυβρίζομαι . 
Δῆμος τίνες οἱ βοῶντες ; 
οὐκ ἄπιτ’ ἀπὸ τῆς θύρας ; 
τὴν εἰρεσιώνην μου κατεσπαράξατε . 
τίς ὦ Παφλαγὼν ἀδικεῖ σε ; 
Κλέων διὰ σὲ τύπτομαι ὑπὸ τουτουὶ καὶ τῶν νεανίσκων . 
Δῆμος τιή ; 
Κλέων ὁτιὴ φιλῶ σ’ ὦ Δῆμ’ ἐραστής τ’ εἰμὶ σός . 
Δῆμος σὺ δ’ εἶ τίς ἐτεόν ; 
Ἀλλαντοπώλης ἀντεραστὴς τουτουί , ἐρῶν πάλαι σου βουλόμενός τέ σ’ εὖ ποιεῖν , ἄλλοι τε πολλοὶ καὶ καλοί τε κἀγαθοί . 
ἀλλ’ οὐχ οἷοί τ’ ἐσμὲν διὰ τουτονί . 
σὺ γὰρ ὅμοιος εἶ τοῖς παισὶ τοῖς ἐρωμένοις · 
τοὺς μὲν καλούς τε κἀγαθοὺς οὐ προσδέχει , σαυτὸν δὲ λυχνοπώλαισι καὶ νευρορράφοις καὶ σκυτοτόμοις καὶ βυρσοπώλαισιν δίδως. · 
Κλέων εὖ γὰρ ποιῶ τὸν δῆμον . 
Ἀλλαντοπώλης εἰπέ νυν τί δρῶν ; 
Κλέων ὅ τι ; 
†τῶν στρατηγῶν ὑποδραμὼν τῶν ἐκ Πύλου , † πλεύσας ἐκεῖσε , τοὺς Λάκωνας ἤγαγον . 
Ἀλλαντοπώλης ἐγὼ δὲ περιπατῶν γ’ ἀπ’ ἐργαστηρίου ἕψοντος ἑτερου τὴν χύτραν ὑφειλόμην . 
Κλέων καὶ μὴν ποιήσας αὐτίκα μάλ’ ἐκκλησίαν ὦ Δῆμ’ ἵν’ εἰδῇς ὁπότερος νῷν ἐστί σοι εὐνούστερος , διάκρινον , ἵνα τοῦτον φιλῇς . 
Ἀλλαντοπώλης ναὶ ναὶ διάκρινον δῆτα , πλὴν μὴ ’ν τῇ πυκνί . 
Δῆμος οὐκ ἂν καθιζοίμην ἐν ἄλλῳ χωρίῳ . 
ἀλλ’ ἐς τὸ πρόσθε . 
χρὴ παρεῖν’ ἐς τὴν πύκνα . 
Ἀλλαντοπώλης οἴμοι κακοδαίμων ὡς ἀπόλωλ’ . 
ὁ γὰρ γέρων οἴκοι μὲν ἀνδρῶν ἐστι δεξιώτατος , ὅταν δ’ ἐπὶ ταυτησὶ καθῆται τῆς πέτρας , κέχηνεν ὥσπερ ἐμποδίζων ἰσχάδας . 
Χορός νῦν δή σε πάντα δεῖ κάλων ἐξιέναι σεαυτοῦ , καὶ λῆμα θούριον φορεῖν καὶ λόγους ἀφύκτους ὅτοισι τόνδ’ ὑπερβαλεῖ . 
ποικίλος γὰρ ἁνὴρ κἀκ τῶν ἀμηχάνων πόρους εὐμήχανος πορίζειν . 
πρὸς ταῦθ’ ὅπως ἔξει πολὺς καὶ λαμπρὸς ἐς τὸν ἄνδρα . 
Χορός ἀλλὰ φυλάττου καὶ πρὶν ἐκεῖνον προσκεῖσθαί σοι πρότερος σὺ τοὺς δελφῖνας μετεωρίζου καὶ τὴν ἄκατον παραβάλλου . 
Κλέων τῇ μὲν δεσποίνῃ Ἀθηναίᾳ τῇ τῆς πόλεως μεδεούσῃ εὔχομαι , εἰ μὲν περὶ τὸν δῆμον τὸν Ἀθηναίων γεγένημαι βέλτιστος ἀνὴρ μετὰ Λυσικλέα καὶ Κύνναν καὶ Σαλαβακχώ , ὥσπερ νυνὶ μηδὲν δράσας δειπνεῖν ἐν πρυτανείῳ · 
εἰ δέ σε μισῶ καὶ μὴ περὶ σοῦ μάχομαι μόνος ἀντιβεβηκώς , ἀπολοίμην καὶ διαπρισθείην κατατμηθείην τε λέπαδνα . 
Ἀλλαντοπώλης κἄγωγ’ ὦ Δῆμ’ , εἰ μή σε φιλῶ καὶ μὴ στέργω , κατατμηθεὶς ἑψοίμην ἐν περικομματίοις · κεἰ μὴ τούτοισι πέποιθας , ἐπὶ ταυτησὶ κατακνησθείην ἐν μυττωτῷ μετὰ τυροῦ , καὶ τῇ κρεάγρᾳ τῶν ὀρχιπέδων ἑλκοίμην ἐς Κεραμεικόν . 
Κλέων καὶ πῶς ἂν ἐμοῦ μᾶλλόν σε φιλῶν ὦ Δῆμε γένοιτο πολίτης ; 
ὃς πρῶτα μὲν ἡνίκ’ ἐβούλευον σοὶ χρήματα πλεῖστ’ ἀπέδειξα ἐν τῷ κοινῷ , τοὺς μὲν στρεβλῶν τοὺς δ’ ἄγχων τοὺς δὲ μεταιτῶν , οὐ φροντίζων τῶν ἰδιωτῶν οὐδενός , εἰ σοὶ χαριοίμην . 
Ἀλλαντοπώλης τοῦτο μὲν ὦ Δῆμ’ οὐδὲν σεμνόν · κἀγὼ γὰρ τοῦτό σε δράσω . 
ἁρπάζων γὰρ τοὺς ἄρτους σοι τοὺς ἀλλοτρίους παραθήσω . 
ὡς δ’ οὐχὶ φιλεῖ σ’ οὐδ’ ἔστ’ εὔνους , τοῦτ’ αὐτό σε πρῶτα διδάξω , ἀλλ’ ἢ διὰ τοῦτ’ αὔθ’ ὁτιή σου τῆς ἀνθρακιᾶς ἀπολαύει . 
σὲ γάρ , ὃς Μήδοισι διεξιφίσω περὶ τῆς χώρας Μαραθῶνι , καὶ νικήσας ἡμῖν μεγάλως ἐγγλωττοτυπεῖν παρέδωκας , ἐπὶ ταῖσι πέτραις οὐ φροντίζει σκληρῶς σε καθήμενον οὕτως , οὐχ ὥσπερ ἐγὼ ῥαψάμενός σοι τουτὶ φέρω . 
ἀλλ’ ἐπαναίρου , κᾆτα καθίζου μαλακῶς , ἵνα μὴ τρίβῃς τὴν ἐν Σαλαμῖνι . 
Δῆμος ἄνθρωπε τίς εἶ ; 
μῶν ἔκγονος εἶ τῶν Ἁρμοδίου τις ἐκείνων ; 
τοῦτό γέ τοί σου τοὔργον ἀληθῶς γενναῖον καὶ φιλόδημον . 
Κλέων ὡς ἀπὸ μικρῶν εὔνους αὐτῷ θωπευματίων γεγένησαι . 
Ἀλλαντοπώλης καὶ σὺ γὰρ αὐτὸν πολὺ μικροτέροις τούτων δελεάσμασιν εἷλες . 
Κλέων καὶ μὴν εἴ πού τις ἀνὴρ ἐφάνη τῷ δήμῳ μᾶλλον ἀμύνων ἢ μᾶλλον ἐμοῦ σε φιλῶν , ἐθέλω περὶ τῆς κεφαλῆς περιδόσθαι . 
Ἀλλαντοπώλης καὶ πῶς σὺ φιλεῖς , ὃς τοῦτον ὁρῶν οἰκοῦντ’ ἐν ταῖς φιδάκναισι καὶ γυπαρίοις καὶ πυργιδίοις ἔτος ὄγδοον οὐκ ἐλεαίρεις , ἀλλὰ καθείρξας αὐτὸν βλίττεις ; 
Ἀρχεπτολέμου δὲ φέροντος τὴν εἰρήνην ἐξεσκέδασας , τὰς πρεσβείας τ’ ἀπελαύνεις ἐκ τῆς πόλεως ῥαθαπυγίζων , αἳ τὰς σπονδὰς προκαλοῦνται . 
Κλέων ἵνα γ’ Ἑλλήνων ἄρξῃ πάντων . 
ἔστι γὰρ ἐν τοῖς λογίοισιν ὡς τοῦτον δεῖ ποτ’ ἐν Ἀρκαδίᾳ πεντώβολον ἡλιάσασθαι , ἢν ἀναμείνῃ · πάντως δ’ αὐτὸν θρέψω γ’ὼ καὶ θεραπεύσω , ἐξευρίσκων εὖ καὶ μιαρῶς ὁπόθεν τὸ τριώβολον ἕξει . 
Ἀλλαντοπώλης οὐχ ἵνα γ’ ἄρξῃ μὰ Δί’ Ἀρκαδίας προνοούμενος , ἀλλ’ ἵνα μᾶλλον σὺ μὲν ἁρπάζῃς καὶ δωροδοκῇς παρὰ τῶν πόλεων , ὁ δὲ δῆμος ὑπὸ τοῦ πολέμου καὶ τῆς ὁμίχλης ἃ πανουργεῖς μὴ καθορᾷ σου , ἀλλ’ ὑπ’ ἀνάγκης ἅμα καὶ χρείας καὶ μισθοῦ πρός σε κεχήνῃ . 
ἢν δέ ποτ’ εἰς ἀγρὸν οὗτος ἀπελθὼν εἰρηναῖος διατρίψῃ , καὶ χῖδρα φαγὼν ἀναθαρρήσῃ καὶ στεμφύλῳ ἐς λόγον ἔλθῃ , γνώσεται οἵων ἀγαθῶν αὐτὸν τῇ μισθοφορᾷ παρεκόπτου · 
εἶθ’ ἥξει σοι δριμὺς ἄγροικος κατὰ σοῦ τὴν ψῆφον ἰχνεύων . 
ἃ σὺ γιγνώσκων τόνδ’ ἐξαπατᾷς καὶ ὀνειροπολεῖς περὶ σαυτοῦ . 
Κλέων οὔκουν δεινὸν ταυτί σε λέγειν δῆτ’ ἔστ’ ἐμὲ καὶ διαβάλλειν πρὸς Ἀθηναίους καὶ τὸν δῆμον , πεποιηκότα πλείονα χρηστὰ νὴ τὴν Δήμητρα Θεμιστοκλέους πολλῷ περὶ τὴν πόλιν ἤδη ; 
Ἀλλαντοπώλης ὦ πόλις Ἄργους κλύεθ’ οἷα λέγει . 
σὺ Θεμιστοκλεῖ ἀντιφερίζεις ; 
ὃς ἐποίησεν τὴν πόλιν ἡμῶν μεστὴν εὑρὼν ἐπιχειλῆ , καὶ πρὸς τούτοις ἀριστώσῃ τὸν Πειραιᾶ προσέμαξεν , ἀφελών τ’ οὐδὲν τῶν ἀρχαίων ἰχθῦς καινοὺς παρέθηκεν · 
σὺ δ’ Ἀθηναίους ἐζήτησας μικροπολίτας ἀποφῆναι διατειχίζων καὶ χρησμῳδῶν , ὁ Θεμιστοκλεῖ ἀντιφερίζων . 
κἀκεῖνος μὲν φεύγει τὴν γῆν σὺ δ’ Ἀχιλλείων ἀπομάττει . 
Κλέων οὔκουν ταυτὶ δεινὸν ἀκούειν ὦ Δῆμ’ ἐστίν μ’ ὑπὸ τούτου , ὁτιή σε φιλῶ ; 
Δῆμος παὖ ὦ οὗτος , καὶ μὴ σκέρβολλε πονηρά . 
πολλοῦ δὲ πολύν με χρόνον καὶ νῦν ἐλελήθης ἐγκρυφιάζων . 
Ἀλλαντοπώλης μιαρώτατος , ὦ Δημακίδιον , καὶ πλεῖστα πανοῦργα δεδρακώς , 
Ἀλλαντοπώλης ὁπόταν χασμᾷ , καὶ τοὺς καυλοὺς τῶν εὐθυνῶν ἐκκαυλίζων καταβροχθίζει , κἀμφοῖν χειροῖν μυστιλᾶται τῶν δημοσίων . 
Κλέων οὐ χαιρήσεις , ἀλλά σε κλέπτονθ’ αἱρήσω γ’ὼ τρεῖς μυριάδας . 
Ἀλλαντοπώλης τί θαλαττοκοπεῖς καὶ πλατυγίζεις , μιαρώτατος ὢν περὶ τὸν δῆμον τὸν Ἀθηναίων ; 
καί σ’ ἐπιδείξω νὴ τὴν Δήμητρ’ , ἢ μὴ ζῴην , δωροδοκήσαντ’ ἐκ Μυτιλήνης πλεῖν ἢ μνᾶς τετταράκοντα . 
Χορός ὦ πᾶσιν ἀνθρώποις φανεὶς μέγιστον ὠφέλημα , ζηλῶ σε τῆς εὐγλωττίας . 
εἰ γὰρ ὧδ’ ἐποίσεις , μέγιστος Ἑλλήνων ἔσει , καὶ μόνος καθέξεις τἀν τῇ πόλει τῶν ξυμμάχων τ’ ἄρξεις ἔχων τρίαιναν , ᾗ πολλὰ χρήματ’ ἐργάσει σείων τε καὶ ταράττων . 
Χορός καὶ μὴ μεθῇς τὸν ἄνδρ’ , ἐπειδή σοι λαβὴν δέδωκεν · 
κατεργάσει γὰρ ῥᾳδίως πλευρὰς ἔχων τοιαύτας . 
Κλέων οὐκ ὦγαθοὶ ταῦτ’ ἐστί πω ταύτῃ μὰ τὸν Ποσειδῶ . 
ἐμοὶ γάρ ἐστ’ εἰργασμένον τοιοῦτον ἔργον ὥστε ἁπαξάπαντας τοὺς ἐμοὺς ἐχθροὺς ἐπιστομίζειν , ἕως ἂν ᾖ τῶν ἀσπίδων τῶν ἐκ Πύλου τι λοιπόν . 
Ἀλλαντοπώλης ἐπίσχες ἐν ταῖς ἀσπίσιν · λαβὴν γὰρ ἐνδέδωκας . 
οὐ γάρ σ’ ἐχρῆν , εἴπερ φιλεῖς τὸν δῆμον , ἐκ προνοίας ταύτας ἐᾶν αὐτοῖσι τοῖς πόρπαξιν ἀνατεθῆναι . 
ἀλλ’ ἐστὶ τοῦτ’ ὦ Δῆμε μηχάνημ’ , ἵν’ ἢν σὺ βούλῃ τὸν ἄνδρα κολάσαι τουτονί , σοὶ τοῦτο μὴ κ’γένηται . 
ὁρᾷς γὰρ αὐτῷ στῖφος οἷόν ἐστι βυρσοπωλῶν νεανιῶν · τούτους δὲ περιοικοῦσι μελιτοπῶλαι καὶ τυροπῶλαι · τοῦτο δ’ εἰς ἕν ἐστι συγκεκυφός , ὥστ’ εἰ σὺ βριμήσαιο καὶ βλέψειας ὀστρακίνδα , νύκτωρ καθαρπάσαντες ἂν τὰς ἀσπίδας θέοντες τὰς ἐσβολὰς τῶν ἀλφίτων ἂν καταλάβοιεν ἡμῶν . 
Δῆμος οἴμοι τάλας · ἔχουσι γὰρ πόρπακας ; 
ὦ πόνηρε ὅσον με παρεκόπτου χρόνον τοιαῦτα κρουσιδημῶν . 
Κλέων ὦ δαιμόνιε μὴ τοῦ λέγοντος ἴσθι , μηδ’ οἰηθῇς ἐμοῦ ποθ’ εὑρήσειν φίλον βελτίον’ · ὅστις εἷς ὢν ἔπαυσα τοὺς ξυνωμότας , καί μ’ οὐ λέληθεν οὐδὲν ἐν τῇ πόλει ξυνιστάμενον , ἀλλ’ εὐθέως κέκραγα . 
Ἀλλαντοπώλης ὅπερ γὰρ οἱ τὰς ἐγχέλεις θηρώμενοι πέπονθας . 
ὅταν μὲν ἡ λίμνη καταστῇ , λαμβάνουσιν οὐδέν · 
ἐὰν δ’ ἄνω τε καὶ κάτω τὸν βόρβορον κυκῶσιν , αἱροῦσι · καὶ σὺ λαμβάνεις , ἢν τὴν πόλιν ταράττῃς . 
ἓν δ’ εἰπέ μοι τοσουτονί · σκύτη τοσαῦτα πωλῶν ἔδωκας ἤδη τουτῳὶ κάττυμα παρὰ σεαυτοῦ ταῖς ἐμβάσιν φάσκων φιλεῖν ; 
Δῆμος οὐ δῆτα μὰ τὸν Ἀπόλλω . 
Ἀλλαντοπώλης ἔγνωκας οὖν δῆτ’ αὐτὸν οἷός ἐστιν ; 
ἀλλ’ ἐγώ σοι ζεῦγος πριάμενος ἐμβάδων τουτὶ φορεῖν δίδωμι . 
Δῆμος κρίνω σ’ ὅσων ἐγᾦδα περὶ τὸν δῆμον ἄνδρ’ ἄριστον εὐνούστατόν τε τῇ πόλει καὶ τοῖσι δακτύλοισιν . 
Κλέων οὐ δεινὸν οὖν δῆτ’ ἐμβάδας τοσουτονὶ δύνασθαι , ἐμοῦ δὲ μὴ μνείαν ἔχειν ὅσων πέπονθας ; 
ὅστις ἔπαυσα τοὺς βινουμένους , τὸν Γρύττον ἐξαλείψας . 
Ἀλλαντοπώλης οὔκουν σε δῆτα ταῦτα δεινόν ἐστι πρωκτοτηρεῖν παῦσαί τε τοὺς βινουμένους ; 
κοὐκ ἔσθ’ ὅπως ἐκείνους οὐχὶ φθονῶν ἔπαυσας , ἵνα μὴ ῥήτορες γένωνται . 
τονδὶ δ’ ὁρῶν ἄνευ χιτῶνος ὄντα τηλικοῦτον οὐπώποτ’ ἀμφιμασχάλου τὸν Δῆμον ἠξίωσας χειμῶνος ὄντος · ἀλλ’ ἐγώ σοι τουτονὶ δίδωμι . 
Δῆμος τοιουτονὶ Θεμιστοκλῆς οὐπώποτ’ ἐπενόησεν . 
καίτοι σοφὸν κἀκεῖν’ ὁ Πειραιεύς · ἔμοιγε μέντοι οὐ μεῖζον εἶναι φαίνετ’ ἐξεύρημα τοῦ χιτῶνος . 
Κλέων οἴμοι τάλας οἵοις πιθηκισμοῖς με περιελαύνεις . 
Ἀλλαντοπώλης οὔκ , ἀλλ’ ὅπερ πίνων ἀνὴρ πέπονθ’ ὅταν χεσείῃ , τοῖσιν τρόποις τοῖς σοῖσιν ὥσπερ βλαυτίοισι χρῶμαι . 
Κλέων ἀλλ’ οὐχ ὑπερβαλεῖ με θωπείαις · ἐγὼ γὰρ αὐτὸν προσαμφιῶ τοδί · σὺ δ’ οἴμωζ’ ὦ πόνηρ’ . 
Δῆμος ἰαιβοῖ . 
οὐκ ἐς κόρακας ἀποφθερεῖ βύρσης κάκιστον ὄζων ; 
Ἀλλαντοπώλης καὶ τοῦτό <γ’> 
ἐπίτηδές σε περιήμπεσχ’ , ἵνα σ’ ἀποπνίξῃ · 
καὶ πρότερον ἐπεβούλευσέ σοι . 
τὸν καυλὸν οἶσθ’ ἐκεῖνον τοῦ σιλφίου τὸν ἄξιον γενόμενον ; 
Δῆμος οἶδα μέντοι . 
Ἀλλαντοπώλης ἐπίτηδες οὗτος αὐτὸν ἔσπευδ’ ἄξιον γενέσθαι , ἵν’ ἐσθίοιτ’ ὠνούμενοι , κἄπειτ’ ἐν ἡλιαίᾳ βδέοντες ἀλλήλους ἀποκτείνειαν οἱ δικασταί . 
Δῆμος νὴ τὸν Ποσειδῶ καὶ πρὸς ἐμὲ τοῦτ’ εἶπ’ ἀνὴρ Κόπρειος . 
Ἀλλαντοπώλης οὐ γὰρ τόθ’ ὑμεῖς βδεόμενοι δήπου ’γένεσθε πυρροί ; 
Δῆμος καὶ νὴ Δί’ ἦν γε τοῦτο Πυρράνδρου τὸ μηχάνημα . 
Κλέων οἵοισί μ’ ὦ πανοῦργε βωμολοχεύμασιν ταράττεις . 
Ἀλλαντοπώλης ἡ γὰρ θεός μ’ ἐκέλευσε νικῆσαί σ’ ἀλαζονείαις . 
Κλέων ἀλλ’ οὐχὶ νικήσεις . 
ἐγὼ γάρ φημί σοι παρέξειν ὦ Δῆμε μηδὲν δρῶντι μισθοῦ τρύβλιον ῥοφῆσαι . 
Ἀλλαντοπώλης ἐγὼ δὲ κυλίχνιόν γέ σοι καὶ φάρμακον δίδωμι τἀν τοῖσιν ἀντικνημίοις ἑλκύδρια περιαλείφειν . 
Κλέων ἐγὼ δὲ τὰς πολιάς γέ σοὐκλέγων νέον ποιήσω . 
Ἀλλαντοπώλης ἰδοὺ δέχου κέρκον λαγῶ τὠφθαλμιδίω περιψῆν . 
Κλέων ἀπομυξάμενος ὦ Δῆμέ μου πρὸς τὴν κεφαλὴν ἀποψῶ . 
Ἀλλαντοπώλης ἐμοῦ μὲν οὖν . 
Κλέων ἐμοῦ μὲν οὖν . 
ἐγώ σε ποιήσω τριηραρχεῖν 
<ἀναλίσκοντα τῶν σαυτοῦ , > 
παλαιὰν ναῦν ἔχοντ’ , εἰς ἣν ἀναλῶν οὐκ ἐφέξεις οὐδὲ ναυπηγούμενος · 
διαμηχανήσομαί θ’ ὅπως ἂν ἱστίον σαπρὸν λάβῃς . 
Χορός ἁνὴρ παφλάζει , παῦε παῦ’ , ὑπερζέων · ὑφελκτέον τῶν δᾳδίων ἀπαρυστέον τε τῶν ἀπειλῶν ταυτῃί . 
Κλέων δώσεις ἐμοὶ καλὴν δίκην ἰπούμενος ταῖς ἐσφοραῖς . 
ἐγὼ γὰρ ἐς τοὺς πλουσίους σπεύσω σ’ ὅπως ἂν ἐγγραφῇς . 
Ἀλλαντοπώλης ἐγὼ δ’ ἀπειλήσω μὲν οὐδέν , εὔχομαι δέ σοι ταδί · 
τὸ μὲν τάγηνον τευθίδων ἐφεστάναι σίζον · σὲ δὲ γνώμην ἐρεῖν μέλλοντα περὶ 
Μιλησίων καὶ κερδανεῖν τάλαντον , ἢν κατεργάσῃ , σπεύδειν ὅπως τῶν τευθίδων ἐμπλήμενος φθαίης ἔτ’ εἰς ἐκκλησίαν ἐλθών · ἔπειτα πρὶν φαγεῖν ἀνὴρ μεθήκοι , καὶ σὺ τὸ τάλαντον λαβεῖν βουλόμενος ἐσθίων ἐναποπνιγείης . 
Χορός εὖ γε νὴ τὸν Δία καὶ τὸν Ἀπόλλω καὶ τὴν Δήμητρα . 
Δῆμος κἀμοὶ δοκεῖ · καὶ τἄλλα γ’ εἶναι καταφανῶς ἀγαθὸς πολίτης , οἶος οὐδείς πω χρόνου ἀνὴρ γεγένηται τοῖσι πολλοῖς τοὐβολοῦ . 
σὺ δ’ ὦ Παφλαγὼν φάσκων φιλεῖν μ’ ἐσκορόδισας . 
καὶ νῦν ἀπόδος τὸν δακτύλιον , ὡς οὐκέτι ἐμοὶ ταμιεύσεις . 
Κλέων ἔχε · τοσοῦτον δ’ ἴσθ’ ὅτι , εἰ μή μ’ ἐάσεις ἐπιτροπεύειν , ἕτερος αὖ ἐμοῦ πανουργότερός τις ἀναφανήσεται . 
Δῆμος οὐκ ἔσθ’ ὅπως ὁ δακτύλιός ἐσθ’ οὑτοσὶ οὑμός · τὸ γοῦν σημεῖον ἕτερον φαίνεται , ἀλλ’ ἢ οὐ καθορῶ . 
Ἀλλαντοπώλης φέρ’ ἴδω τί σοι σημεῖον ἦν ; 
Δῆμος δημοῦ βοείου θρῖον ἐξωπτημένον . 
Ἀλλαντοπώλης οὐ τοῦτ’ ἔνεστιν . 
Δῆμος οὐ τὸ θρῖον ; 
ἀλλὰ τί ; 
Ἀλλαντοπώλης λάρος κεχηνὼς ἐπὶ πέτρας δημηγορῶν . 
Δῆμος αἰβοῖ τάλας . 
Ἀλλαντοπώλης τί ἔστιν ; 
Δῆμος ἀπόφερ’ ἐκποδών . 
οὐ τὸν ἐμὸν εἶχεν ἀλλὰ τὸν Κλεωνύμου . 
παρ’ ἐμοῦ δὲ τουτονὶ λαβὼν ταμίευέ μοι . 
Κλέων μὴ δῆτά πώ γ’ ὦ δέσποτ’ , ἀντιβολῶ σ’ ἐγώ , πρὶν ἄν γε τῶν χρησμῶν ἀκούσῃς τῶν ἐμῶν . 
Ἀλλαντοπώλης καὶ τῶν ἐμῶν νυν . 
Κλέων ἀλλ’ ἐὰν τούτῳ πίθῃ , μολγὸν γενέσθαι δεῖ σε . 
Ἀλλαντοπώλης κἄν γε τουτῳί , ψωλὸν γενέσθαι δεῖ σε μέχρι τοῦ μυρρίνου . 
Κλέων ἀλλ’ οἵ γ’ ἐμοὶ λέγουσιν ὡς ἄρξαι σε δεῖ χώρας ἁπάσης ἐστεφανωμένον ῥόδοις . 
Ἀλλαντοπώλης οὑμοὶ δέ γ’ αὖ λέγουσιν ὡς ἁλουργίδα ἔχων κατάπαστον καὶ στεφάνην ἐφ’ ἅρματος χρυσοῦ διώξει Σμικύθην καὶ κύριον . 
Χορός καὶ μὴν ἔνεγκ’ αὐτοὺς ἰών , ἵν’ οὑτοσὶ αὐτῶν ἀκούσῃ . 
Δῆμος πάνυ γε . 
καὶ σύ νυν φέρε . 
Κλέων ἰδού . 
Ἀλλαντοπώλης ἰδοὺ νὴ τὸν Δί’ · οὐδὲν κωλύει . 
Χορός ἥδιστον φάος ἡμέρας ἔσται τοῖσι παροῦσι καὶ τοῖσι δεῦρ’ ἀφικνουμένοις , ἢν Κλέων ἀπόληται . 
καίτοι πρεσβυτέρων τινῶν οἵων ἀργαλεωτάτων ἐν τῷ δείγματι τῶν δικῶν ἤκουσ’ ἀντιλεγόντων , ὡς εἰ μὴ ’γένεθ’ οὗτος ἐν τῇ πόλει μέγας , οὐκ ἂν ἤστην σκεύη δύο χρησίμω , δοῖδυξ οὐδὲ τορύνη . 
Χορός ἀλλὰ καὶ τόδ’ ἔγωγε θαυμάζω τῆς ὑομουσίας αὐτοῦ · φασὶ γὰρ αὐτὸν οἱ παῖδες οἳ ξυνεφοίτων , τὴν Δωριστὶ μόνην ἂν ἁρμόττεσθαι θαμὰ τὴν λύραν , ἄλλην δ’ οὐκ ἐθέλειν μαθεῖν · 
κᾆτα τὸν κιθαριστὴν ὀργισθέντ’ ἀπάγειν κελεύειν , ὡς ἁρμονίαν ὁ παῖς οὗτος οὐ δύναται μαθεῖν ἢν μὴ Δωροδοκιστί . 
Κλέων ἰδοὺ θέασαι , κοὐχ ἅπαντας ἐκφέρω . 
Ἀλλαντοπώλης οἴμ’ ὡς χεσείω , κοὐχ ἅπαντας ἐκφέρω . 
Δῆμος ταυτὶ τί ἔστι ; 
Κλέων λόγια . 
Δῆμος πάντ’ ; 
Κλέων ἐθαύμασας ; 
καὶ νὴ Δί’ ἔτι γέ μοὔστι κιβωτὸς πλέα . 
Ἀλλαντοπώλης ἐμοὶ δ’ ὑπερῷον καὶ ξυνοικία δύο . 
Δῆμος φέρ’ ἴδω , τίνος γάρ εἰσιν οἱ χρησμοί ποτε ; 
Κλέων οὑμοὶ μέν εἰσι Βάκιδος . 
Δῆμος οἱ δὲ σοὶ τίνος ; 
Ἀλλαντοπώλης 
Γλάνιδος , ἀδελφοῦ τοῦ Βάκιδος γεραιτέρου . 
Δῆμος εἰσὶν δὲ περὶ τοῦ ; 
Κλέων περὶ Ἀθηνῶν , περὶ Πύλου , περὶ σοῦ , περὶ ἐμοῦ , περὶ ἁπάντων πραγμάτων . 
Δῆμος οἱ σοὶ δὲ περὶ τοῦ ; 
Ἀλλαντοπώλης περὶ Ἀθηνῶν , περὶ φακῆς , περὶ Λακεδαιμονίων , περὶ σκόμβρων νέων , περὶ τῶν μετρούντων τἄλφιτ’ ἐν ἀγορᾷ κακῶς , περὶ σοῦ , περὶ ἐμοῦ , περὶ ἁπάντων πραγμάτων . 
Δῆμος ἄγε νυν ὅπως αὐτοὺς ἀναγνώσεσθέ μοι , καὶ τὸν περὶ ἐμοῦ ’κεῖνον ᾧπερ ἥδομαι , ὡς ἐν νεφέλαισιν αἰετὸς γενήσομαι . 
Κλέων ἄκουε δή νυν καὶ πρόσεχε τὸν νοῦν ἐμοί . 
φράζευ Ἐρεχθεΐδη λογίων ὁδόν , ἥν σοι Ἀπόλλων ἴαχεν ἐξ ἀδύτοιο διὰ τριπόδων ἐριτίμων . 
σῴζεσθαί σ’ ἐκέλευσ’ ἱερὸν κύνα καρχαρόδοντα , ὃς πρὸ σέθεν λάσκων καὶ ὑπὲρ σοῦ δεινὰ κεκραγὼς σοὶ μισθὸν ποριεῖ , κἂν μὴ δρᾷ ταῦτ’ ἀπολεῖται . 
πολλοὶ γὰρ μίσει σφε κατακρώζουσι κολοιοί . 
Δῆμος ταυτὶ μὰ τὴν Δήμητρ’ ἐγὼ οὐκ οἶδ’ ὅ τι λέγει . 
τί γάρ ἐστ’ Ἐρεχθεῖ καὶ κολοιοῖς καὶ κυνί ; 
Κλέων ἐγὼ μέν εἰμ’ ὁ κύων · πρὸ σοῦ γὰρ ἀπύω · 
σοὶ δ’ εἶπε σῴζεσθαί μ’ ὁ Φοῖβος τὸν κύνα . 
Ἀλλαντοπώλης οὐ τοῦτό φησ’ ὁ χρησμός , ἀλλ’ ὁ κύων ὁδὶ ὥσπερ θύρας σοῦ τῶν λογίων παρεσθίει . 
ἐμοὶ γάρ ἐστ’ ὀρθῶς περὶ τούτου τοῦ κυνός . 
Δῆμος λέγε νυν · ἐγὼ δὲ πρῶτα λήψομαι λίθον , ἵνα μή μ’ ὁ χρησμὸς τὸ πέος οὑτοσὶ δάκῃ . 
Ἀλλαντοπώλης φράζευ Ἐρεχθεΐδη κύνα Κέρβερον ἀνδραποδιστήν , ὃς κέρκῴ σαίνων σ’ ὁπόταν δειπνῇς ἐπιτηρῶν ἐξέδεταί σου τοὔψον , ὅταν σύ ποι ἄλλοσε χάσκῃς · 
ἐσφοιτῶν τ’ ἐς τοὐπτάνιον λήσει σε κυνηδὸν νύκτωρ τὰς λοπάδας καὶ τὰς νήσους διαλείχων . 
Δῆμος νὴ τὸν Ποσειδῶ πολύ γ’ ἄμεινον ὦ Γλάνι . 
Κλέων ὦ τᾶν ἄκουσον , εἶτα διάκρινον τόδε . 
ἔστι γυνή , τέξει δὲ λέονθ’ ἱεραῖς ἐν Ἀθήναις , ὃς περὶ τοῦ δήμου πολλοῖς κώνωψι μαχεῖται ὥστε περὶ σκύμνοισι βεβηκώς · τὸν σὺ φυλάξαι , τεῖχος ποιήσας ξύλινον πύργους τε σιδηροῦς . 
ταῦτ’ οἶσθ’ ὅ τι λέγει ; 
Δῆμος μὰ τὸν Ἀπόλλω ’γὼ μὲν οὔ . 
Κλέων ἔφραζεν ὁ θεός σοι σαφῶς σῴζειν ἐμέ · 
ἐγὼ γὰρ ἀντὶ τοῦ λέοντός εἰμί σοι . 
Δῆμος καὶ πῶς μ’ ἐλελήθης Ἀντιλέων γεγενημένος ; 
Ἀλλαντοπώλης ἓν οὐκ ἀναδιδάσκει σε τῶν λογίων ἑκών , ὃ μόνον σιδηροῦν ἐστι τεῖχος καὶ ξύλον , ἐν ᾧ σε σῴζειν τόνδ’ ἐκέλευσ’ ὁ Λοξίας . 
Δῆμος πῶς δῆτα τοῦτ’ ἔφραζεν ὁ θεός ; 
Ἀλλαντοπώλης τουτονὶ δῆσαί σ’ ἐκέλεῡ ἐν πεντεσυρίγγῳ ξύλῳ . 
Δῆμος ταυτὶ τελεῖσθαι τὰ λόγῑ ἤδη μοι δοκεῖ . 
Κλέων μὴ πείθου · φθονεραὶ γὰρ ἐπικρώζουσι κορῶναι . 
ἀλλ’ ἱέρακα φίλει μεμνημένος ἐν φρεσὶν ὅς σοι ἤγαγε συνδήσας Λακεδαιμονίων κορακίνους . 
Ἀλλαντοπώλης τοῦτό γέ τοι Παφλαγὼν παρεκινδύνευσε μεθυσθείς . 
Κεκροπίδη κακόβουλε τί τοῦθ’ ἡγεῖ μέγα τοὔργον ; 
καί κε γυνὴ φέροι ἄχθος , ἐπεί κεν ἀνὴρ ἀναθείη · 
ἀλλ’ οὐκ ἂν μαχέσαιτο · χέσαιτο γάρ , εἰ μαχέσαιτο . 
Κλέων ἀλλὰ τόδε φράσσαι , πρὸ Πύλου Πύλον ἥν σοι ἔφραζεν . 
ἔστι Πύλος πρὸ Πύλοιο— 
Δῆμος τί τοῦτο λέγει , πρὸ Πύλοιο ; 
Ἀλλαντοπώλης τὰς πυέλους φησὶν καταλήψεσθ’ ἐν βαλανείῳ . 
Δῆμος ἐγὼ δ’ ἄλουτος τήμερον γενήσομαι ; 
Ἀλλαντοπώλης οὗτος γὰρ ἡμῶν τὰς πυέλους ἀφήρπασεν . 
ἀλλ’ οὑτοσὶ γάρ ἐστι περὶ τοῦ ναυτικοῦ ὁ χρησμός , ᾧ σε δεῖ προσέχειν τὸν νοῦν πάνυ . 
Δῆμος προσέχω · σὺ δ’ ἀναγίγνωσκε , τοῖς ναύταισί μου ὅπως ὁ μισθὸς πρῶτον ἀποδοθήσεται . 
Ἀλλαντοπώλης 
Αἰγεΐδη φράσσαι κυναλώπεκα , μή σε δολώσῃ , λαίθαργον ταχύπουν , δολίαν κερδὼ πολύιδριν . 
οἶσθ’ ὅ τι ἐστὶν τοῦτο ; 
Δῆμος 
Φιλόστρατος ἡ κυναλώπηξ . 
Ἀλλαντοπώλης οὐ τοῦτό φησιν , ἀλλὰ ναῦς ἑκάστοτε αἰτεῖ ταχείας ἀργυρολόγους οὑτοσί · 
ταύτας ἀπαυδᾷ μὴ διδόναι σ’ ὁ Λοξίας . 
Δῆμος πῶς δὴ τριήρης ἐστὶ κυναλώπηξ ; 
Ἀλλαντοπώλης ὅπως ; 
ὅτι ἡ τριήρης ἐστὶ χὠ κύων ταχύ . 
Δῆμος πῶς οὖν ἀλώπηξ προσετέθη πρὸς τῷ κυνί ; 
Ἀλλαντοπώλης ἀλωπεκίοισι τοὺς στρατιώτας ᾔκασεν , ὁτιὴ βότρυς τρώγουσιν ἐν τοῖς χωρίοις . 
Δῆμος εἶεν · 
τούτοις ὁ μισθὸς τοῖς ἀλωπεκίοισι ποῦ ; 
Ἀλλαντοπώλης ἐγὼ ποριῶ , καὶ τοῦτον ἡμερῶν τριῶν . 
ἀλλ’ ἔτι τόνδ’ ἐπάκουσον , ὃν εἶπέ σοι ἐξαλέασθαι χρησμὸν Λητοΐδης , Κυλλήνην , μή σε δολώσῃ . 
Δῆμος ποίαν Κυλλήνην ; 
Ἀλλαντοπώλης τὴν τούτου χεῖρ’ ἐποίησεν 
Κυλλήνην ὀρθῶς , ὁτιή φησ’ , ‘ἔμβαλε κυλλῇ.’ 
Κλέων οὐκ ὀρθῶς φράζει · τὴν Κυλλήνην γὰρ ὁ Φοῖβος ἐς τὴν χεῖρ’ ὀρθῶς ᾐνίξατο τὴν Διοπείθους . 
ἀλλὰ γάρ ἐστιν ἐμοὶ χρησμὸς περὶ σοῦ πτερυγωτός , αἰετὸς ὡς γίγνει καὶ πάσης γῆς βασιλεύεις . 
Ἀλλαντοπώλης καὶ γὰρ ἐμοί · καὶ γῆς καὶ τῆς ἐρυθρᾶς γε θαλάσσης , χὤτι γ’ ἐν Ἐκβατάνοις δικάσεις , λείχων ἐπίπαστα . 
Κλέων ἀλλ’ ἐγὼ εἶδον ὄναρ , καί μοὐδόκει ἡ θεὸς αὐτὴ τοῦ δήμου καταχεῖν ἀρυταίνῃ πλουθυγίειαν . 
Ἀλλαντοπώλης νὴ Δία καὶ γὰρ ἐγώ · καί μοὐδόκει ἡ θεὸς αὐτὴ ἐκ πόλεως ἐλθεῖν καὶ γλαῦξ αὐτῇ ’πικαθῆσθαι · 
εἶτα κατασπένδειν κατὰ τῆς κεφαλῆς ἀρυβάλλῳ ἀμβροσίαν κατὰ σοῦ , κατὰ τούτου δὲ σκοροδάλμην . 
Δῆμος ἰοὺ ἰού . 
οὐκ ἦν ἄρ’ οὐδεὶς τοῦ Γλάνιδος σοφώτερος . 
καὶ νῦν ἐμαυτὸν ἐπιτρέπω σοι τουτονὶ γερονταγωγεῖν κἀναπαιδεύειν πάλιν . 
Κλέων μήπω γ’ , ἱκετεύω σ’ , ἀλλ’ ἀνάμεινον , ὡς ἐγὼ κριθὰς ποριῶ σοι καὶ βίον καθ’ ἡμέραν . 
Δῆμος οὐκ ἀνέχομαι κριθῶν ἀκούων · πολλάκις ἐξηπατήθην ὑπό τε σοῦ καὶ Θουφάνους . 
Κλέων ἀλλ’ ἄλφιτ’ ἤδη σοι ποριῶ ’σκευασμένα . 
Ἀλλαντοπώλης ἐγὼ δὲ μαζίσκας γε διαμεμαγμένας καὶ τοὔψον ὀπτόν · μηδὲν ἄλλ’ εἰ μὴ ’σθιε . 
Δῆμος ἀνύσατέ νυν ὅ τι περ ποιήσεθ’ · ὡς ἐγώ , ὁπότερος ἂν σφῷν νῦν με μᾶλλον εὖ ποιῇ , τούτῳ παραδώσω τῆς πυκνὸς τὰς ἡνίας . 
Κλέων τρέχοιμ’ ἂν εἴσω πρότερος . 
Ἀλλαντοπώλης οὐ δῆτ’ ἀλλ’ ἐγώ . 
Χορός ὦ Δῆμε καλήν γ’ ἔχεις ἀρχήν , ὅτε πάντες ἄνθρωποι δεδίασί σ’ ὥσπερ ἄνδρα τύραννον . 
ἀλλ’ εὐπαράγωγος εἶ , θωπευόμενός τε χαίρεις κἀξαπατώμενος , πρὸς τόν τε λέγοντ’ ἀεὶ κέχηνας · ὁ νοῦς δέ σου παρὼν ἀποδημεῖ . 
Δῆμος νοῦς οὐκ ἔνι ταῖς κόμαις ὑμῶν , ὅτε μ’ οὐ φρονεῖν νομίζετ’ · ἐγὼ δ’ ἑκὼν ταῦτ’ ἠλιθιάζω . 
αὐτός τε γὰρ ἥδομαι βρύλλων τὸ καθ’ ἡμέραν , κλέπτοντά τε βούλομαι τρέφειν ἕνα προστάτην · 
τοῦτον δ’ , ὅταν ᾖ πλέως , ἄρας ἐπάταξα . 
Χορός χοὔτω μὲν ἂν εὖ ποιοῖς , εἴ σοι πυκνότης ἔνεστ’ ἐν τῷ τρόπῳ , ὡς λέγεις , τούτῳ πάνυ πολλή , εἰ τούσδ’ ἐπίτηδες ὥσπερ δημοσίους τρέφεις ἐν τῇ πυκνί , κᾆθ’ ὅταν μή σοι τύχῃ ὄψον ὄν , τούτων ὃς ἂν ᾖ παχύς , θύσας ἐπιδειπνεῖς . 
Δῆμος σκέψασθε δέ μ’ , εἰ σοφῶς αὐτοὺς περιέρχομαι τοὺς οἰομένους φρονεῖν κἄμ’ ἐξαπατύλλειν . 
τηρῶ γὰρ ἑκάστοτ’ αὐτοὺς οὐδὲ δοκῶν ὁρᾶν κλέπτοντας · ἔπειτ’ ἀναγκάζω πάλιν ἐξεμεῖν ἅττ’ ἂν κεκλόφωσί μου , κημὸν καταμηλῶν . 
Κλέων ἄπαγ’ ἐς μακαρίαν ἐκποδών . 
Ἀλλαντοπώλης σύ γ’ ὦ φθόρε . 
Κλέων ὦ Δῆμ’ ἐγὼ μέντοι παρεσκευασμένος τρίπαλαι κάθημαι βουλόμενός σ’ εὐεργετεῖν . 
Ἀλλαντοπώλης ἐγὼ δὲ δεκάπαλαί γε καὶ δωδεκάπαλαι καὶ χιλιόπαλαι καὶ προπαλαιπαλαίπαλαι . 
Δῆμος ἐγὼ δὲ προσδοκῶν γε τρισμυριόπαλαι βδελύττομαί σφω καὶ προπαλαιπαλαίπαλαι . 
Ἀλλαντοπώλης οἶσθ’ οὖν ὃ δρᾶσον ; 
Δῆμος εἰ δὲ μή , φράσεις γε σύ . 
Ἀλλαντοπώλης ἄφες ἀπὸ βαλβίδων ἐμέ τε καὶ τουτονί , ἵνα σ’ εὖ ποιῶμεν ἐξ ἴσου . 
Δῆμος δρᾶν ταῦτα χρή . 
ἄπιτον . 
Κλέων καὶ Ἀλλαντοπώλης ἰδού . 
Δῆμος θέοιτ’ ἄν . 
Ἀλλαντοπώλης ὑποθεῖν οὐκ ἐῶ . 
Δῆμος ἀλλ’ ἢ μεγάλως εὐδαιμονήσω τήμερον ὑπὸ τῶν ἐραστῶν νὴ Δί’ ἢ ’γὼ θρύψομαι . 
Κλέων ὁρᾷς ; 
ἐγώ σοι πρότερος ἐκφέρω δίφρον . 
Ἀλλαντοπώλης ἀλλ’ οὐ τράπεζαν , ἀλλ’ ἐγὼ προτεραίτερος . 
Κλέων ἰδοὺ φέρω σοι τήνδε μαζίσκην ἐγὼ ἐκ τῶν ὀλῶν τῶν ἐκ Πύλου μεμαγμένην . 
Ἀλλαντοπώλης ἐγὼ δὲ μυστίλας μεμυστιλημένας ὑπὸ τῆς θεοῦ τῇ χειρὶ τἠλεφαντίνῃ . 
Δῆμος ὡς μέγαν ἄρ’ εἶχες ὦ πότνια τὸν δάκτυλον . 
Κλέων ἐγὼ δ’ ἔτνος γε πίσινον εὔχρων καὶ καλόν · 
ἐτόρυνε δ’ αὔθ’ ἡ Παλλὰς ἡ Πυλαιμάχος . 
Ἀλλαντοπώλης ὦ Δῆμ’ ἐναργῶς ἡ θεός σ’ ἐπισκοπεῖ , καὶ νῦν ὑπερέχει σου χύτραν ζωμοῦ πλέαν . 
Δῆμος οἴει γὰρ οἰκεῖσθ’ ἂν ἔτι τήνδε τὴν πόλιν , εἰ μὴ φανερῶς ἡμῶν ὑπερεῖχε τὴν χύτραν ; 
Κλέων τουτὶ τέμαχός σοὔδωκεν ἡ Φοβεσιστράτη . 
Ἀλλαντοπώλης ἡ δ’ Ὀβριμοπάτρα γ’ ἑφθὸν ἐκ ζωμοῦ κρέας καὶ χόλικος ἠνύστρου τε καὶ γαστρὸς τόμον . 
Δῆμος καλῶς γ’ ἐποίησε τοῦ πέπλου μεμνημένη . 
Κλέων ἡ Γοργολόφα σ’ ἐκέλευε τουτουὶ φαγεῖν ἐλατῆρος , ἵνα τὰς ναῦς ἐλαύνωμεν καλῶς . 
Ἀλλαντοπώλης λαβὲ καὶ ταδί νυν . 
Δῆμος καὶ τί τούτοις χρήσομαι τοῖς ἐντέροις ; 
Ἀλλαντοπώλης ἐπίτηδες αὔτ’ ἔπεμψέ σοι ἐς τὰς τριήρεις ἐντερόνειαν ἡ θεός · 
ἐπισκοπεῖ γὰρ περιφανῶς τὸ ναυτικόν . 
ἔχε καὶ πιεῖν κεκραμένον τρία καὶ δύο . 
Δῆμος ὡς ἡδὺς ὦ Ζεῦ καὶ τὰ τρία φέρων καλῶς . 
Ἀλλαντοπώλης ἡ Τριτογενὴς γὰρ αὐτὸν ἐνετριτώνισεν . 
Κλέων λαβέ νυν πλακοῦντος πίονος παρ’ ἐμοῦ τόμον . 
Ἀλλαντοπώλης παρ’ ἐμοῦ δ’ ὅλον γε τὸν πλακοῦντα τουτονί . 
Κλέων ἀλλ’ οὐ λαγῷ’ ἕξεις ὁπόθεν δῷς , ἀλλ’ ἐγώ . 
Ἀλλαντοπώλης οἴμοι , πόθεν λαγῷά μοι γενήσεται ; 
ὦ θυμὲ νυνὶ βωμολόχον ἔξευρέ τι . 
Κλέων ὁρᾷς τάδ’ ὦ κακόδαιμον ; 
Ἀλλαντοπώλης ὀλίγον μοι μέλει · 
ἐκεινοιὶ γὰρ ὡς ἔμ’ ἔρχονταί τινες πρέσβεις ἔχοντες ἀργυρίου βαλλάντια . 
Κλέων ποῦ ποῦ ; 
Ἀλλαντοπώλης τί δέ σοι τοῦτ’ ; 
οὐκ ἐάσεις τοὺς ξένους ; 
ὦ Δημίδιον ὁρᾷς τὰ λαγῷ’ ἅ σοι φέρω ; 
Κλέων οἴμοι τάλας ἀδίκως γε τἄμ’ ὑφήρπασας . 
Ἀλλαντοπώλης νὴ τὸν Ποσειδῶ καὶ σὺ γὰρ τοὺς ἐκ Πύλου . 
Δῆμος εἴπ’ , ἀντιβολῶ , πῶς ἐπενόησας ἁρπάσαι ; 
Ἀλλαντοπώλης τὸ μὲν νόημα τῆς θεοῦ , τὸ δὲ κλέμμ’ ἐμόν . 
Κλέων ἐγὼ δ’ ἐκινδύνευσ’ , ἐγὼ δ’ ὤπτησά γε . 
Δῆμος ἄπιθ’ · οὐ γὰρ ἀλλὰ τοῦ παραθέντος ἡ χάρις . 
Κλέων οἴμοι κακοδαίμων , ὑπεραναιδευθήσομαι . 
Ἀλλαντοπώλης τί οὐ διακρίνεις Δῆμ’ ὁπότερός ἐστι νῷν ἀνὴρ ἀμείνων περὶ σὲ καὶ τὴν γαστέρα ; 
Δῆμος τῷ δῆτ’ ἂν ὑμᾶς χρησάμενος τεκμηρίῳ δόξαιμι κρίνειν τοῖς θεαταῖσιν σοφῶς ; 
Ἀλλαντοπώλης ἐγὼ φράσω σοι . 
τὴν ἐμὴν κίστην ἰὼν ξύλλαβε σιωπῇ καὶ βασάνισον ἅττ’ ἔνι , καὶ τὴν Παφλαγόνος · κἀμέλει κρινεῖς καλῶς . 
Δῆμος φέρ’ ἴδω τί οὖν ἔνεστιν ; 
Ἀλλαντοπώλης οὐχ ὁρᾷς κενὴν ὦ παππίδιον ; 
ἅπαντα γάρ σοι παρεφόρουν . 
Δῆμος αὕτη μὲν ἡ κίστη τὰ τοῦ Δήμου φρονεῖ . 
Ἀλλαντοπώλης βάδιζέ νυν καὶ δεῦρο πρὸς τὴν Παφλαγόνος . 
ὁρᾷς <τάδ’ ; > 
Δῆμος οἴμοι τῶν ἀγαθῶν ὅσων πλέα . 
ὅσον τὸ χρῆμα τοῦ πλακοῦντος ἀπέθετο · 
ἐμοὶ δ’ ἔδωκεν ἀποτεμὼν τυννουτονί . 
Ἀλλαντοπώλης τοιαῦτα μέντοι καὶ πρότερόν σ’ ἠργάζετο · 
σοὶ μὲν προσεδίδου μικρὸν ὧν ἐλάμβανεν , αὐτὸς δ’ ἑαυτῷ παρετίθει τὰ μείζονα . 
Δῆμος ὦ μιαρὲ κλέπτων δή με ταῦτ’ ἐξηπάτας ; 
ἐγὼ δέ τυ ἐστεφάνιξα κἀδωρησάμαν . 
Κλέων ἐγὼ δ’ ἔκλεπτον ἐπ’ ἀγαθῷ γε τῇ πόλει . 
Δῆμος κατάθου ταχέως τὸν στέφανον , ἵν’ ἐγὼ τουτῳὶ αὐτὸν περιθῶ . 
Ἀλλαντοπώλης κατάθου ταχέως μαστιγία . 
Κλέων οὐ δῆτ’ , ἐπεί μοι χρησμός ἐστι Πυθικὸς φράζων ὑφ’ οὗ †δεήσει μ’† 
ἡττᾶσθαι μόνου . 
Ἀλλαντοπώλης τοὐμόν γε φράζων ὄνομα καὶ λίαν σαφῶς . 
Κλέων καὶ μήν σ’ ἐλέγξαι βούλομαι τεκμηρίῳ , εἴ τι ξυνοίσεις τοῦ θεοῦ τοῖς θεσφάτοις . 
καί σου τοσοῦτον πρῶτον ἐκπειράσομαι · 
παῖς ὢν ἐφοίτας ἐς τίνος διδασκάλου ; 
Ἀλλαντοπώλης ἐν ταῖσιν εὕστραις κονδύλοις ἡρμοττόμην . 
Κλέων πῶς εἶπας ; 
ὥς μου χρησμὸς ἅπτεται φρενῶν . 
εἶεν . 
ἐν παιδοτρίβου δὲ τίνα πάλην ἐμάνθανες ; 
Ἀλλαντοπώλης κλέπτων ἐπιορκεῖν καὶ βλέπειν ἐναντίον · 
Κλέων ὦ Φοῖβ’ Ἄπολλον Λύκιε τί ποτέ μ’ ἐργάσει ; 
τέχνην δὲ τίνα ποτ’ εἶχες ἐξανδρούμενος ; 
Ἀλλαντοπώλης ἠλλαντοπώλουν καί τι καὶ βινεσκόμην . 
Κλέων οἴμοι κακοδαίμων · οὐκέτ’ οὐδέν εἰμ’ ἐγώ . 
λεπτή τις ἐλπίς ἐστ’ ἐφ’ ἧς ὀχούμεθα . 
καί μοι τοσοῦτον εἰπέ · πότερον ἐν ἀγορᾷ ἠλλαντοπώλεις ἐτεὸν ἢ ’πὶ ταῖς πύλαις ; 
Ἀλλαντοπώλης ἐπὶ ταῖς πύλαισιν , οὗ τὸ τάριχος ὤνιον . 
Κλέων οἴμοι πέπρακται τοῦ θεοῦ τὸ θέσφατον . 
κυλίνδετ’ εἴσω τόνδε τὸν δυσδαίμονα . 
ὦ στέφανε χαίρων ἄπιθι , κεἴ σ’ ἄκων ἐγὼ λείπω · σὲ δ’ ἄλλος τις λαβὼν κεκτήσεται , κλέπτης μὲν οὐκ ἂν μᾶλλον , εὐτυχὴς δ’ ἴσως . 
Ἀλλαντοπώλης 
Ἑλλάνιε Ζεῦ σὸν τὸ νικητήριον . 
Χορός ὦ χαῖρε καλλίνικε καὶ μέμνησ’ ὅτι ἀνὴρ γεγένησαι δῑ ἐμέ · καί σ’ αἰτῶ βραχύ , ὅπως ἔσομαί σοι Φανὸς ὑπογραφεὺς δικῶν . 
Δῆμος ἐμοὶ δέ γ’ ὅ τι σοι τοὔνομ’ εἴπ’ . 
Ἀλλαντοπώλης 
Ἀγοράκριτος · 
ἐν τἀγορᾷ γὰρ κρινόμενος ἐβοσκόμην . 
Δῆμος 
Ἀγορακρίτῳ τοίνυν ἐμαυτὸν ἐπιτρέπω , καὶ τὸν Παφλαγόνα παραδίδωμι τουτονί . 
Ἀλλαντοπώλης καὶ μὴν ἐγώ σ’ ὦ Δῆμε θεραπεύσω καλῶς , ὥσθ’ ὁμολογεῖν σε μηδέν’ ἀνθρώπων ἐμοῦ ἰδεῖν ἀμείνω τῇ Κεχηναίων πόλει . 
Χορός τί κάλλιον ἀρχομένοισιν ἢ καταπαυομένοισιν ἢ θοᾶν ἵππων ἐλατῆρας ἀείδειν , †μηδὲν ἐς† 
Λυσίστρατον , μηδὲ Θούμαντιν τὸν ἀνέστιον αὖ λυπεῖν ἑκούσῃ καρδίᾳ ; 
καὶ γὰρ οὗτος ὦ φίλ’ Ἄπολλον <ἀεὶ> 
πεινῇ , θαλεροῖς δακρύοις σᾶς ἁπτόμενος φαρέτρας Πυθῶνι δίᾳ μὴ κακῶς πένεσθαι . 
Χορός λοιδορῆσαι τοὺς πονηροὺς οὐδέν ἐστ’ ἐπίφθονον , ἀλλὰ τιμὴ τοῖσι χρηστοῖς , ὅστις εὖ λογίζεται . 
εἰ μὲν οὖν ἄνθρωπος , ὃν δεῖ πόλλ’ ἀκοῦσαι καὶ κακά , αὐτὸς ἦν ἔνδηλος , οὐκ ἂν ἀνδρὸς ἐμνήσθην φίλου . 
νῦν δ’ Ἀρίγνωτον γὰρ οὐδεὶς ὅστις οὐκ ἐπίσταται , ὅστις ἢ τὸ λευκὸν οἶδεν ἢ τὸν ὄρθιον νόμον . 
ἔστιν οὖν ἀδελφὸς αὐτῷ τοὺς τρόπους οὐ συγγενής , 
Ἀριφράδης πονηρός . 
ἀλλὰ τοῦτο μὲν καὶ βούλεται · 
ἔστι δ’ οὐ μόνον πονηρός , οὐ γὰρ οὐδ’ ἂν ᾐσθόμην , οὐδὲ παμπόνηρος , ἀλλὰ καὶ προσεξηύρηκέ τι . 
τὴν γὰρ αὑτοῦ γλῶτταν αἰσχραῖς ἡδοναῖς λυμαίνεται , ἐν κασωρείοισι λείχων τὴν ἀπόπτυστον δρόσον , καὶ μολύνων τὴν ὑπήνην καὶ κυκῶν τὰς ἐσχάρας , καὶ Πολυμνήστεια ποιῶν καὶ ξυνὼν Οἰωνίχῳ . 
ὅστις οὖν τοιοῦτον ἄνδρα μὴ σφόδρα βδελύττεται , οὔ ποτ’ ἐκ ταὐτοῦ μεθ’ ἡμῶν πίεται ποτηρίου . 
Χορός ἦ πολλάκις ἐννυχίαισι φροντίσι συγγεγένημαι , καὶ διεζήτηχ’ ὁπόθεν ποτὲ φαύλως ἐσθίει Κλεώνυμος . 
φασὶ <μὲν> 
γὰρ αὐτὸν ἐρεπτόμενον τὰ τῶν ἐχόντων ἀνέρων οὐκ ἂν ἐξελθεῖν ἀπὸ τῆς σιπύης · τοὺς δ’ ἀντιβολεῖν ἂν ὅμως · 
‘ἴθ’ ὦ ἄνα πρὸς γονάτων , ἔξελθε καὶ σύγγνωθι τῇ τραπέζῃ.’ 
Χορός φασὶν ἀλλήλαις ξυνελθεῖν τὰς τριήρεις ἐς λόγον , καὶ μίαν λέξαι τιν’ αὐτῶν ἥτις ἦν γεραιτέρα · 
‘οὐδὲ πυνθάνεσθε ταῦτ’ ὦ παρθένοι τἀν τῇ πόλει ; 
φασὶν αἰτεῖσθαί τιν’ ἡμῶν ἑκατὸν ἐς Καρχηδόνα ἄνδρα μοχθηρὸν πολίτην ὀξίνην Ὑπέρβολον · ’ ταῖς δὲ δόξαι δεινὸν εἶναι τοῦτο κοὐκ ἀνασχετόν , καί τιν’ εἰπεῖν ἥτις ἀνδρῶν ἆσσον οὐκ ἐληλύθει · 
‘ἀποτρόπαἰ οὐ δῆτ’ ἐμοῦ γ’ ἄρξει ποτ’ , ἀλλ’ ἐάν με χρῇ , ὑπὸ τερηδόνων σαπεῖσ’ ἐνταῦθα καταγηράσομαι · ’ 
‘οὐδὲ Ναυφάντης γε τῆς Ναύσωνος , οὐ δῆτ’ ὦ θεοί , εἴπερ ἐκ πεύκης γε κἀγὼ καὶ ξύλων ἐπηγνύμην . 
ἢν δ’ ἀρέσκῃ ταῦτ’ Ἀθηναίοις , καθῆσθαί μοι δοκεῖ ἐς τὸ Θησεῖον πλεούσαις ἢ ’πὶ τῶν σεμνῶν θεῶν . 
οὐ γὰρ ἡμῶν γε στρατηγῶν ἐγχανεῖται τῇ πόλει · 
ἀλλὰ πλείτω χωρὶς αὐτὸς ἐς κόρακας , εἰ βούλεται , τὰς σκάφας , ἐν αἷς ἐπώλει τοὺς λύχνους , καθελκύσας.’ 
Ἀλλαντοπώλης εὐφημεῖν χρὴ καὶ στόμα κλῄειν καὶ μαρτυριῶν ἀπέχεσθαι , καὶ τὰ δικαστήρια συγκλῄειν οἷς ἡ πόλις ἥδε γέγηθεν , ἐπὶ καιναῖσιν δ’ εὐτυχίαισιν παιωνίζειν τὸ θέατρον . 
Χορός ὦ ταῖς ἱεραῖς φέγγος Ἀθήναις καὶ ταῖς νήσοις ἐπίκουρε , τίν’ ἔχων φήμην ἀγαθὴν ἥκεις , ἐφ’ ὅτῳ κνισῶμεν ἀγυιάς ; 
Ἀλλαντοπώλης τὸν Δῆμον ἀφεψήσας ὑμῖν καλὸν ἐξ αἰσχροῦ πεποίηκα . 
Χορός καὶ ποῦ ’στιν νῦν ὦ θαυμαστὰς ἐξευρίσκων ἐπινοίας ; 
Ἀλλαντοπώλης ἐν ταῖσιν ἰοστεφάνοις οἰκεῖ ταῖς ἀρχαίαισιν Ἀθήναις . 
Χορός πῶς ἂν ἴδοιμεν ; 
ποίαν <τιν’> 
ἔχει σκευήν ; 
ποῖος γεγένηται ; 
Ἀλλαντοπώλης οἷός περ Ἀριστείδῃ πρότερον καὶ Μιλτιάδῃ ξυνεσίτει . 
ὄψεσθε δέ · καὶ γὰρ ἀνοιγνυμένων ψόφος ἤδη τῶν προπυλαίων . 
ἀλλ’ ὀλολύξατε φαινομέναισιν ταῖς ἀρχαίαισιν Ἀθήναις καὶ θαυμασταῖς καὶ πολυύμνοις , ἵν’ ὁ κλεινὸς Δῆμος ἐνοικεῖ . 
Χορός ὦ ταὶ λιπαραὶ καὶ ἰοστέφανοι καὶ ἀριζήλωτοι Ἀθῆναι , δείξατε τὸν τῆς Ἑλλάδος ὑμῖν καὶ τῆς γῆς τῆσδε μόναρχον . 
Ἀλλαντοπώλης ὅδ’ ἐκεῖνος ὁρᾶν τεττιγοφόρας , ἀρχαίῳ σχήματι λαμπρός , οὐ χοιρινῶν ὄζων ἀλλὰ σπονδῶν , σμύρνῃ κατάλειπτος . 
Χορός χαῖρ’ ὦ βασιλεῦ τῶν Ἑλλήνων · καί σοι ξυγχαίρομεν ἡμεῖς . 
τῆς γὰρ πόλεως ἄξια πράττεις καὶ τοῦ ’ν Μαραθῶνι τροπαίου . 
Δῆμος ὦ φίλτατ’ ἀνδρῶν ἐλθὲ δεῦρ’ Ἀγοράκριτε . 
ὅσα με δέδρακας ἀγάθ’ ἀφεψήσας . 
Ἀλλαντοπώλης ἐγώ ; 
ἀλλ’ ὦ μέλ’ οὐκ οἶσθ’ οἷος ἦσθ’ αὐτὸς πάρος , οὐδ’ οἷ’ ἔδρας · ἐμὲ γὰρ νομίζοις ἂν θεόν . 
Δῆμος τί δ’ ἔδρων , κάτειπέ μοι , πρὸ τοῦ ; 
ποῖός τις ἦ ; 
Ἀλλαντοπώλης πρῶτον μέν , ὁπότ’ εἴποι τις ἐν τἠκκλησίᾳ , 
‘ὦ Δῆμ’ ἐραστής εἰμι σὸς φιλῶ τέ σε καὶ κήδομαί σου καὶ προβουλεύω μόνος , ’ τούτοις ὁπότε χρήσαιτό τις προοιμίοις , ἀνωρτάλιζες κἀκερουτίας . 
Δῆμος ἐγώ ; 
Ἀλλαντοπώλης εἶτ’ ἐξαπατήσας σ’ ἀντὶ τούτων ᾤχετο . 
Δῆμος τί φῄς ; 
ταυτί μ’ ἔδρων , ἐγὼ δὲ τοῦτ’ οὐκ ᾐσθόμην ; 
Ἀλλαντοπώλης τὰ δ’ ὦτά γ’ ἄν σου νὴ Δί’ ἐξεπετάννυτο ὥσπερ σκιάδειον καὶ πάλιν ξυνήγετο . 
Δῆμος οὕτως ἀνόητος ἐγεγενήμην καὶ γέρων ; 
Ἀλλαντοπώλης καὶ νὴ Δί’ εἴ γε δύο λεγοίτην ῥήτορε , ὁ μὲν ποιεῖσθαι ναῦς μακρὰς ὁ δ’ ἕτερος αὖ καταμισθοφορῆσαι τοῦθ’ , ὁ τὸν μισθὸν λέγων τὸν τὰς τριήρεις παραδραμὼν ἂν ᾤχετο . 
οὗτος τί κύπτεις ; 
οὐχὶ κατὰ χώραν μενεῖς ; 
Δῆμος αἰσχύνομαί τοι ταῖς πρότερον ἁμαρτίαις . 
Ἀλλαντοπώλης ἀλλ’ οὐ σὺ τούτων αἴτιος , μὴ φροντίσῃς , ἀλλ’ οἵ σε ταῦτ’ ἐξηπάτων . 
νυνδὶ φράσον · 
ἐάν τις εἴπῃ βωμολόχος ξυνήγορος · 
‘οὐκ ἔστιν ὑμῖν τοῖς δικασταῖς ἄλφιτα , εἰ μὴ καταγνώσεσθε ταύτην τὴν δίκην · ’ τοῦτον τί δράσεις , εἰπέ , τὸν ξυνήγορον ; 
Δῆμος ἄρας μετέωρον ἐς τὸ βάραθρον ἐμβαλῶ , ἐκ τοῦ λάρυγγος ἐκκρεμάσας Ὑπέρβολον . 
Ἀλλαντοπώλης τουτὶ μὲν ὀρθῶς καὶ φρονίμως ἤδη λέγεις · 
τὰ δ’ ἄλλα , φέρ’ ἴδω , πῶς πολιτεύσει φράσον . 
Δῆμος πρῶτον μὲν ὁπόσοι ναῦς ἐλαύνουσιν μακράς , καταγομένοις τὸν μισθὸν ἀποδώσω ’ντελῆ . 
Ἀλλαντοπώλης πολλοῖς γ’ ὑπολίσφοις πυγιδίοισιν ἐχαρίσω . 
Δῆμος ἔπειθ’ ὁπλίτης ἐντεθεὶς ἐν καταλόγῳ οὐδεὶς κατὰ σπουδὰς μετεγγραφήσεται , ἀλλ’ ὥσπερ ἦν τὸ πρῶτον ἐγγεγράψεται . 
Ἀλλαντοπώλης τοῦτ’ ἔδακε τὸν πόρπακα τὸν Κλεωνύμου . 
Δῆμος οὐδ’ ἀγοράσει γ’ ἀγένειος οὐδεὶς ἐν ἀγορᾷ . 
Ἀλλαντοπώλης ποῦ δῆτα Κλεισθένης ἀγοράσει καὶ Στράτων ; 
Δῆμος τὰ μειράκια ταυτὶ λέγω τἀν τῷ μύρῳ , ἃ στωμυλεῖται τοιαδὶ καθήμενα · 
‘σοφός γ’ ὁ Φαίαξ δεξιῶς τ’ οὐκ ἀπέθανεν . 
συνερτικὸς γάρ ἐστι καὶ περαντικός , καὶ γνωμοτυπικὸς καὶ σαφὴς καὶ κρουστικός , καταληπτικός τ’ ἄριστα τοῦ θορυβητικοῦ.’ 
Ἀλλαντοπώλης οὔκουν καταδακτυλικὸς σὺ τοῦ λαλητικοῦ ; 
Δῆμος μὰ Δί’ ἀλλ’ ἀναγκάσω κυνηγετεῖν ἐγὼ τούτους ἅπαντας , παυσαμένους ψηφισμάτων . 
Ἀλλαντοπώλης ἔχε νυν ἐπὶ τούτοις τουτονὶ τὸν ὀκλαδίαν , καὶ παῖδ’ ἐνόρχην , ὅσπερ οἴσει τόνδε σοι · 
κἄν που δοκῇ σοι , τοῦτον ὀκλαδίαν ποίει . 
Δῆμος μακάριος ἐς τἀρχαῖα δὴ καθίσταμαι . 
Ἀλλαντοπώλης φήσεις γ’ , ἐπειδὰν τὰς τριακοντούτιδας σπονδὰς παραδῶ σοι . 
δεῦρ’ ἴθ’ αἱ Σπονδαὶ ταχύ . 
Δῆμος ὦ Ζεῦ πολυτίμηθ’ ὡς καλαί · πρὸς τῶν θεῶν , ἔξεστιν αὐτῶν κατατριακοντουτίσαι ; 
πῶς ἔλαβες αὐτὰς ἐτέον ; 
Ἀλλαντοπώλης οὐ γὰρ ὁ Παφλαγὼν ἀπέκρυπτε ταύτας ἔνδον , ἵνα σὺ μὴ λάβῃς ; 
νῦν οὖν ἐγώ σοι παραδίδωμ’ ἐς τοὺς ἀγροὺς αὐτὰς ἰέναι λαβόντα . 
Δῆμος τὸν δὲ Παφλαγόνα , ὃς ταῦτ’ ἔδρασεν , εἴφ’ ὅ τι ποιήσεις κακόν . 
Ἀλλαντοπώλης οὐδὲν μέγ’ ἀλλ’ ἢ τὴν ἐμὴν ἕξει τέχνην · 
ἐπὶ ταῖς πύλαις ἀλλαντοπωλήσει μόνος , τὰ κύνεια μιγνὺς τοῖς ὀνείοις πράγμασιν , μεθύων τε ταῖς πόρναισι λοιδορήσεται , κἀκ τῶν βαλανείων πίεται τὸ λούτριον . 
Δῆμος εὖ γ’ ἐπενόησας οὗπέρ ἐστιν ἄξιος , πόρναισι καὶ βαλανεῦσι διακεκραγέναι , καί σ’ ἀντὶ τούτων ἐς τὸ πρυτανεῖον καλῶ ἐς τὴν ἕδραν θ’ , ἵν’ ἐκεῖνος ἦν ὁ φαρμακός . 
ἕπου δὲ ταυτηνὶ λαβὼν τὴν βατραχίδα · 
κἀκεῖνον ἐκφερέτω τις ὡς ἐπὶ τὴν τέχνην , ἵν’ ἴδωσιν αὐτὸν οἷς ἐλωβᾶθ’ οἱ ξένοι .
