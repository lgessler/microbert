Ὀδυσσεύς ἀκτὴ μὲν ἥδε τῆς περιρρύτου χθονὸς 
Λήμνου , βροτοῖς ἄστιπτος οὐδ’ οἰκουμένη , ἔνθ’ , ὦ κρατίστου πατρὸς Ἑλλήνων τραφεὶς 
Ἀχιλλέως παῖ Νεοπτόλεμε , τὸν Μηλιᾶ 
Ποίαντος υἱὸν ἐξέθηκ’ ἐγώ ποτε , ταχθεὶς τόδ’ ἔρδειν τῶν ἀνασσόντων ὕπο , νόσῳ καταστάζοντα διαβόρῳ πόδα · 
ὅτ’ οὔτε λοιβῆς ἡμὶν οὔτε θυμάτων παρῆν ἑκήλοις προσθιγεῖν , ἀλλ’ ἀγρίαις κατεῖχ’ ἀεὶ πᾶν στρατόπεδον δυσφημίαις , βοῶν , στενάζων . 
ἀλλὰ ταῦτα μὲν τί δεῖ λέγειν ; 
ἀκμὴ γὰρ οὐ μακρῶν ἡμῖν λόγων , μὴ καὶ μάθῃ μ’ ἥκοντα κἀκχέω τὸ πᾶν σόφισμα , τῷ νιν αὐτίχ’ αἱρήσειν δοκῶ . 
ἀλλ’ ἔργον ἤδη σὸν τὰ λοίφ’ ὑπηρετεῖν σκοπεῖν θ’ ὅπου ’στ’ ἐνταῦθα δίστομος πέτρα τοιάδ’ , ἵν’ ἐν ψύχει μὲν ἡλίου διπλῆ πάρεστιν ἐνθάκησις , ἐν θέρει δ’ ὕπνον δῑ ἀμφιτρῆτος αὐλίου πέμπει πνοή · 
βαιὸν δ’ ἔνερθεν ἐξ ἀριστερᾶς τάχ’ ἂν ἴδοις ποτὸν κρηναῖον , εἴπερ ἐστὶ σῶν . 
ἅ μοι προσελθὼν σῖγα σήμαιν’ εἴτ’ ἐκεῖ χῶρον τὸν αὐτὸν τόνδ’ ἔτ’ εἴτ’ ἄλλῃ κυρεῖ , ὡς τἀπίλοιπα τῶν λόγων σὺ μὲν κλύῃς , ἐγὼ δὲ φράζω , κοινὰ δ’ ἐξ ἀμφοῖν ἴῃ . 
Νεοπτόλεμος ἄναξ Ὀδυσσεῦ , τοὔργον οὐ μακρὰν λέγεις · 
δοκῶ γὰρ οἷον εἶπας ἄντρον εἰσορᾶν . 
Ὀδυσσεύς ἄνωθεν ἢ κάτωθεν ; 
οὐ γὰρ ἐννοῶ . 
Νεοπτόλεμος τόδ’ ἐξύπερθε · καὶ στίβου γ’ οὐδεὶς κτύπος . 
Ὀδυσσεύς ὅρα καθ’ ὕπνον μὴ καταυλισθεὶς κυρεῖ . 
Νεοπτόλεμος ὁρῶ κενὴν οἴκησιν ἀνθρώπων δίχα . 
Ὀδυσσεύς οὐδ’ ἔνδον οἰκοποιός ἐστί τις τροφή ; 
Νεοπτόλεμος στιπτή γε φυλλὰς ὡς ἐναυλίζοντί τῳ . 
Ὀδυσσεύς τὰ δ’ ἄλλ’ ἔρημα , κοὐδέν ἐσθ’ ὑπόστεγον ; 
Νεοπτόλεμος αὐτόξυλόν γ’ ἔκπωμα , φλαυρουργοῦ τινος τεχνήματ’ ἀνδρός , καὶ πυρεῖ’ ὁμοῦ τάδε . 
Ὀδυσσεύς κείνου τὸ θησαύρισμα σημαίνεις τόδε . 
Νεοπτόλεμος ἰοὺ ἰού · καὶ ταῦτά γ’ ἄλλα θάλπεται ῥάκη , βαρείας του νοσηλείας πλέα . 
Ὀδυσσεύς ἁνὴρ κατοικεῖ τούσδε τοὺς τόπους σαφῶς , κἄστ’ οὐχ ἑκάς που · πῶς γὰρ ἂν νοσῶν ἀνὴρ κῶλον παλαιᾷ κηρὶ προσβαίη μακράν ; 
ἀλλ’ ἢ ’πὶ φορβῆς νόστον ἐξελήλυθεν ἢ φύλλον εἴ τι νώδυνον κάτοιδέ που . 
τὸν οὖν παρόντα πέμψον εἰς κατασκοπήν , μὴ καὶ λάθῃ με προσπεσών · ὡς μᾶλλον ἂν ἕλοιτό μ’ ἢ τοὺς πάντας Ἀργείους λαβεῖν . 
Νεοπτόλεμος ἀλλ’ ἔρχεταί τε καὶ φυλάξεται στίβος . 
σὺ δ’ , εἴ τι χρῄζεις , φράζε δευτέρῳ λόγῳ . 
Ὀδυσσεύς 
Ἀχιλλέως παῖ , δεῖ σ’ ἐφ’ οἷς ἐλήλυθας γενναῖον εἶναι , μὴ μόνον τῷ σώματι , ἀλλ’ ἤν τι καινὸν ὧν πρὶν οὐκ ἀκήκοας κλύῃς , ὑπουργεῖν , ὡς ὑπηρέτης πάρει . 
Νεοπτόλεμος τί δῆτ’ ἄνωγας ; 
Ὀδυσσεύς τὴν Φιλοκτήτου σε δεῖ ψυχὴν ὅπως δόλοισιν ἐκκλέψεις λέγων . 
ὅταν σ’ ἐρωτᾷ τίς τε καὶ πόθεν πάρει , λέγειν , Ἀχιλλέως παῖς · τόδ’ οὐχὶ κλεπτέον · 
πλεῖς δ’ ὡς πρὸς οἶκον , ἐκλιπὼν τὸ ναυτικὸν στράτευμ’ Ἀχαιῶν , ἔχθος ἐχθήρας μέγα , οἵ σ’ ἐν λιταῖς στείλαντες ἐξ οἴκων μολεῖν , μόνην ἔχοντες τήνδ’ ἅλωσιν Ἰλίου , οὐκ ἠξίωσαν τῶν Ἀχιλλείων ὅπλων ἐλθόντι δοῦναι κυρίως αἰτουμένῳ , ἀλλ’ αὔτ’ Ὀδυσσεῖ παρέδοσαν · λέγων ὅσ’ ἂν θέλῃς καθ’ ἡμῶν ἔσχατ’ ἐσχάτων κακά . 
τούτῳ γὰρ οὐδέν μ’ ἀλγυνεῖς · εἰ δ’ ἐργάσει μὴ ταῦτα , λύπην πᾶσιν Ἀργείοις βαλεῖς . 
εἰ γὰρ τὰ τοῦδε τόξα μὴ ληφθήσεται , οὐκ ἔστι πέρσαι σοι τὸ Δαρδάνου πέδον . 
ὡς δ’ ἔστ’ ἐμοὶ μὲν οὐχί , σοὶ δ’ ὁμιλία πρὸς τόνδε πιστὴ καὶ βέβαιος , ἔκμαθε . 
σὺ μὲν πέπλευκας οὔτ’ ἔνορκος οὐδενὶ οὔτ’ ἐξ ἀνάγκης οὔτε τοῦ πρώτου στόλου · 
ἐμοὶ δὲ τούτων οὐδέν ἐστ’ ἀρνήσιμον . 
ὥστ’ εἴ με τόξων ἐγκρατὴς αἰσθήσεται , ὄλωλα καὶ σὲ προσδιαφθερῶ ξυνών . 
ἀλλ’ αὐτὸ τοῦτο δεῖ σοφισθῆναι , κλοπεὺς ὅπως γενήσει τῶν ἀνικήτων ὅπλων . 
ἔξοιδα , παῖ , φύσει σε μὴ πεφυκότα τοιαῦτα φωνεῖν μηδὲ τεχνᾶσθαι κακά · 
ἀλλ’ ἡδὺ γάρ τι κτῆμα τῆς νίκης λαβεῖν , τόλμα · δίκαιοι δ’ αὖθις ἐκφανούμεθα . 
νῦν δ’ εἰς ἀναιδὲς ἡμέρας μέρος βραχὺ δός μοι σεαυτόν , κᾆτα τὸν λοιπὸν χρόνον κέκλησο πάντων εὐσεβέστατος βροτῶν . 
Νεοπτόλεμος ἐγὼ μὲν οὓς ἂν τῶν λόγων ἀλγῶ κλύων , 
Λαερτίου παῖ , τούσδε καὶ πράσσειν στυγῶ · 
ἔφυν γὰρ οὐδὲν ἐκ τέχνης πράσσειν κακῆς , οὔτ’ αὐτὸς οὔθ’ , ὥς φασιν , οὑκφύσας ἐμέ . 
ἀλλ’ εἴμ’ ἑτοῖμος πρὸς βίαν τὸν ἄνδρ’ ἄγειν καὶ μὴ δόλοισιν · οὐ γὰρ ἐξ ἑνὸς ποδὸς ἡμᾶς τοσούσδε πρὸς βίαν χειρώσεται . 
πεμφθείς γε μέντοι σοὶ ξυνεργάτης ὀκνῶ προδότης καλεῖσθαι · βούλομαι δ’ , ἄναξ , καλῶς δρῶν ἐξαμαρτεῖν μᾶλλον ἢ νικᾶν κακῶς . 
Ὀδυσσεύς ἐσθλοῦ πατρὸς παῖ , καὐτὸς ὢν νέος ποτὲ γλῶσσαν μὲν ἀργόν , χεῖρα δ’ εἶχον ἐργάτιν · 
νῦν δ’ εἰς ἔλεγχον ἐξιὼν ὁρῶ βροτοῖς τὴν γλῶσσαν , οὐχὶ τἄργα , πάνθ’ ἡγουμένην . 
Νεοπτόλεμος τί μ’ οὖν ἄνωγας ἄλλο πλὴν ψευδῆ λέγειν ; 
Ὀδυσσεύς λέγω σ’ ἐγὼ δόλῳ Φιλοκτήτην λαβεῖν . 
Νεοπτόλεμος τί δ’ ἐν δόλῳ δεῖ μᾶλλον ἢ πείσαντ’ ἄγειν ; 
Ὀδυσσεύς οὐ μὴ πίθηται · πρὸς βίαν δ’ οὐκ ἂν λάβοις . 
Νεοπτόλεμος οὕτως ἔχει τι δεινὸν ἰσχύος θράσος ; 
Ὀδυσσεύς ἰούς γ’ ἀφύκτους καὶ προπέμποντας φόνον . 
Νεοπτόλεμος οὐκ ἆρ’ ἐκείνῳ γ’ οὐδὲ προσμῖξαι θρασύ ; 
Ὀδυσσεύς οὔ , μὴ δόλῳ λαβόντα γ’ , ὡς ἐγὼ λέγω . 
Νεοπτόλεμος οὐκ αἰσχρὸν ἡγεῖ δῆτα τὸ ψευδῆ λέγειν ; 
Ὀδυσσεύς οὔκ , εἰ τὸ σωθῆναί γε τὸ ψεῦδος φέρει . 
Νεοπτόλεμος πῶς οὖν βλέπων τις ταῦτα τολμήσει λακεῖν ; 
Ὀδυσσεύς ὅταν τι δρᾷς εἰς κέρδος , οὐκ ὀκνεῖν πρέπει . 
Νεοπτόλεμος κέρδος δ’ ἐμοὶ τί τοῦτον ἐς Τροίαν μολεῖν ; 
Ὀδυσσεύς αἱρεῖ τὰ τόξα ταῦτα τὴν Τροίαν μόνα . 
Νεοπτόλεμος οὐκ ἆρ’ ὁ πέρσων , ὡς ἐφάσκετ’ , εἴμ’ ἐγώ ; 
Ὀδυσσεύς οὔτ’ ἂν σὺ κείνων χωρὶς οὔτ’ ἐκεῖνα σοῦ . 
Νεοπτόλεμος θηρατέ’ οὖν γίγνοιτ’ ἄν , εἴπερ ὧδ’ ἔχει . 
Ὀδυσσεύς ὡς τοῦτό γ’ ἔρξας δύο φέρει δωρήματα . 
Νεοπτόλεμος ποίω ; 
μαθὼν γὰρ οὐκ ἂν ἀρνοίμην τὸ δρᾶν . 
Ὀδυσσεύς σοφός τ’ ἂν αὑτὸς κἀγαθὸς κεκλῇ’ ἅμα . 
Νεοπτόλεμος ἴτω · ποήσω , πᾶσαν αἰσχύνην ἀφείς . 
Ὀδυσσεύς ἦ μνημονεύεις οὖν ἅ σοι παρῄνεσα ; 
Νεοπτόλεμος σάφ’ ἴσθ’ , ἐπείπερ εἰσάπαξ συνῄνεσα . 
Ὀδυσσεύς σὺ μὲν μένων νυν κεῖνον ἐνθάδ’ ἐκδέχου , ἐγὼ δ’ ἄπειμι , μὴ κατοπτευθῶ παρών , καὶ τὸν σκοπὸν πρὸς ναῦν ἀποστελῶ πάλιν . 
καὶ δεῦρ’ , ἐάν μοι τοῦ χρόνου δοκῆτέ τι κατασχολάζειν , αὖθις ἐκπέμψω πάλιν τοῦτον τὸν αὐτὸν ἄνδρα , ναυκλήρου τρόποις μορφὴν δολώσας , ὡς ἂν ἀγνοία προσῇ · 
οὗ δῆτα , τέκνον , ποικίλως αὐδωμένου δέχου τὰ συμφέροντα τῶν ἀεὶ λόγων . 
ἐγὼ δὲ πρὸς ναῦν εἶμι , σοὶ παρεὶς τάδε · 
Ἑρμῆς δ’ ὁ πέμπων δόλιος ἡγήσαιτο νῷν 
Νίκη τ’ Ἀθάνα Πολιάς , ἣ σῴζει μ’ ἀεί . 
Χορός τί χρὴ τί χρή με , δέσποτ’ , ἐν ξένᾳ ξένον στέγειν ἢ τί λέγειν πρὸς ἄνδρ’ ὑπόπταν ; 
φράζε μοι . 
τέχνα γὰρ τέχνας ἑτέρας προύχει καὶ γνώμα παρ’ ὅτῳ τὸ θεῖον 
Διὸς σκῆπτρον ἀνάσσεται . 
σὲ δ’ , ὦ τέκνον , τόδ’ ἐλήλυθεν πᾶν κράτος ὠγύγιον · τό μοι ἔννεπε τί σοι χρεὼν ὑπουργεῖν . 
Νεοπτόλεμος νῦν μέν , ἴσως γὰρ τόπον ἐσχατιαῖς προσιδεῖν ἐθέλεις ὅντινα κεῖται , δέρκου θαρσῶν · ὁπόταν δὲ μόλῃ δεινὸς ὁδίτης , τῶνδ’ οὑκ μελάθρων πρὸς ἐμὴν αἰεὶ χεῖρα προχωρῶν πειρῶ τὸ παρὸν θεραπεύειν . 
Χορός μέλον πάλαι μέλημά μοι λέγεις , ἄναξ , φρουρεῖν ὄμμ’ ἐπὶ σῷ μάλιστα καιρῷ · 
νῦν δέ μοι λέγ’ , αὐλὰς ποίας ἔνεδρος ναίει καὶ χῶρον τίν’ ἔχει . 
τὸ γάρ μοι μαθεῖν οὐκ ἀποκαίριον , μὴ προσπεσών με λάθῃ ποθέν · 
τίς τόπος ἢ τίς ἕδρα ; 
τίν’ ἔχει στίβον , ἔναυλον ἢ θυραῖον ; 
Νεοπτόλεμος οἶκον μὲν ὁρᾷς τόνδ’ ἀμφίθυρον πετρίνης κοίτης . 
Χορός ποῦ γὰρ ὁ τλήμων αὐτὸς ἄπεστιν ; 
Νεοπτόλεμος δῆλον ἔμοιγ’ ὡς φορβῆς χρείᾳ στίβον ὀγμεύει τῇδε πέλας που . 
ταύτην γὰρ ἔχειν βιοτῆς αὐτὸν λόγος ἐστὶ φύσιν , θηροβολοῦντα πτηνοῖς ἰοῖς στυγερὸν στυγερῶς , οὐδέ τιν’ αὐτῷ παιῶνα κακῶν ἐπινωμᾶν . 
Χορός οἰκτίρω νιν ἔγωγ’ , ὅπως , μή του κηδομένου βροτῶν μηδὲ ξύντροφον ὄμμ’ ἔχων , δύστανος , μόνος ἀεί , νοσεῖ μὲν νόσον ἀγρίαν , ἀλύει δ’ ἐπὶ παντί τῳ χρείας ἱσταμένῳ . 
πῶς ποτε πῶς δύσμορος ἀντέχει ; 
ὦ παλάμαι θεῶν , ὦ δύστανα γένη βροτῶν , οἷς μὴ μέτριος αἰών . 
Χορός οὗτος πρωτογόνων ἴσως οἴκων οὐδενὸς ὕστερος , πάντων ἄμμορος ἐν βίῳ κεῖται μοῦνος ἀπ’ ἄλλων , στικτῶν ἢ λασίων μετὰ θηρῶν , ἔν τ’ ὀδύναις ὁμοῦ λιμῷ τ’ οἰκτρός , ἀνήκεστα μεριμνήματ’ ἔχων · ὀρεί‐ α δ’ ἀθυρόστομος 
Ἀχὼ τηλεφανὴς πικραῖς οἰμωγαῖς ὑπακούει . 
Νεοπτόλεμος οὐδὲν τούτων θαυμαστὸν ἐμοί · 
θεῖα γάρ , εἴπερ κἀγώ τι φρονῶ , καὶ τὰ παθήματα κεῖνα πρὸς αὐτὸν τῆς ὠμόφρονος Χρύσης ἐπέβη , καὶ νῦν ἃ πονεῖ δίχα κηδεμόνων , οὐκ ἔσθ’ ὡς οὐ θεῶν του μελέτῃ τοῦ μὴ πρότερον τόνδ’ ἐπὶ Τροίᾳ τεῖναι τὰ θεῶν ἀμάχητα βέλη , πρὶν ὅδ’ ἐξήκοι χρόνος , ᾧ λέγεται χρῆναί σφ’ ὑπὸ τῶνδε δαμῆναι . 
Χορός εὔστομ’ ἔχε , παῖ . 
Νεοπτόλεμος τί τόδε ; 
Χορός προυφάνη κτύπος , φωτὸς σύντροφος ὡς τειρομένου του , ἤ που τῇδ’ ἢ τῇδε τόπων . 
βάλλει βάλλει μ’ ἐτύμα φθογγά του στίβον κατ’ ἀνάγκαν ἕρποντος , οὐδέ με λάθει βαρεῖα τηλόθεν αὐδὰ τρυσάνωρ · διάσημα γὰρ θρηνεῖ . 
Χορός ἀλλ’ ἔχε , τέκνον , 
Νεοπτόλεμος λέγ’ ὅ τι . 
Χορός φροντίδας νέας . 
ὡς οὐκ ἔξεδρος , ἀλλ’ ἔντοπος ἁνήρ , οὐ μολπὰν σύριγγος ἔχων , ὡς ποιμὴν ἀγροβότας , ἀλλ’ ἤ που πταίων ὑπ’ ἀνάγκας βοᾷ τηλωπὸν ἰωάν , ἢ ναὸς ἄξενον αὐγάζων ὅρμον · προβοᾷ τι γὰρ δεινόν . 
Φιλοκτήτης ἰὼ ξένοι , τίνες ποτ’ ἐς γῆν τήνδε κἀκ ποίας πάτρας κατέσχετ’ οὔτ’ εὔορμον οὔτ’ οἰκουμένην ; 
ποίας ἂν ὑμᾶς πατρίδος ἢ γένους ποτὲ τύχοιμ’ ἂν εἰπών ; 
σχῆμα μὲν γὰρ Ἑλλάδος στολῆς ὑπάρχει προσφιλεστάτης ἐμοί · 
φωνῆς δ’ ἀκοῦσαι βούλομαι · καὶ μή μ’ ὄκνῳ δείσαντες ἐκπλαγῆτ’ ἀπηγριωμένον , ἀλλ’ οἰκτίσαντες ἄνδρα δύστηνον , μόνον , ἔρημον ὧδε κἄφιλον κακούμενον , φωνήσατ’ , εἴπερ ὡς φίλοι προσήκετε . 
ἀλλ’ ἀνταμείψασθ’ · οὐ γὰρ εἰκὸς οὔτ’ ἐμὲ ὑμῶν ἁμαρτεῖν τοῦτό γ’ οὔθ’ ὑμᾶς ἐμοῦ . 
Νεοπτόλεμος ἀλλ’ , ὦ ξέν’ , ἴσθι τοῦτο πρῶτον , οὕνεκα 
Ἕλληνές ἐσμεν · τοῦτο γὰρ βούλει μαθεῖν . 
Φιλοκτήτης ὦ φίλτατον φώνημα · φεῦ τὸ καὶ λαβεῖν πρόσφθεγμα τοιοῦδ’ ἀνδρὸς ἐν χρόνῳ μακρῷ . 
τίς σ’ , ὦ τέκνον , προσέσχε , τίς προσήγαγεν χρεία ; 
τίς ὁρμή ; 
τίς ἀνέμων ὁ φίλτατος ; 
γέγωνέ μοι πᾶν τοῦθ’ , ὅπως εἰδῶ τίς εἶ . 
Νεοπτόλεμος ἐγὼ γένος μέν εἰμι τῆς περιρρύτου 
Σκύρου · πλέω δ’ ἐς οἶκον · αὐδῶμαι δὲ παῖς 
Ἀχιλλέως , Νεοπτόλεμος . 
οἶσθα δὴ τὸ πᾶν . 
Φιλοκτήτης ὦ φιλτάτου παῖ πατρός , ὦ φίλης χθονός , ὦ τοῦ γέροντος θρέμμα Λυκομήδους , τίνι στόλῳ προσέσχες τήνδε γῆν πόθεν πλέων ; 
Νεοπτόλεμος ἐξ Ἰλίου τοι δὴ τανῦν γε ναυστολῶ . 
Φιλοκτήτης πῶς εἶπας ; 
οὐ γὰρ δὴ σύ γ’ ἦσθα ναυβάτης ἡμῖν κατ’ ἀρχὴν τοῦ πρὸς Ἴλιον στόλου . 
Νεοπτόλεμος ἦ γὰρ μετέσχες καὶ σὺ τοῦδε τοῦ πόνου ; 
Φιλοκτήτης ὦ τέκνον , οὐ γὰρ οἶσθά μ’ ὅντιν’ εἰσορᾷς ; 
Νεοπτόλεμος πῶς γὰρ κάτοιδ’ ὅν γ’ εἶδον οὐδεπώποτε ; 
Φιλοκτήτης οὐδ’ ὄνομ’ ἄρ’ οὐδὲ τῶν ἐμῶν κακῶν κλέος ᾔσθου ποτ’ οὐδέν , οἷς ἐγὼ διωλλύμην ; 
Νεοπτόλεμος ὡς μηδὲν εἰδότ’ ἴσθι μ’ ὧν ἀνιστορεῖς . 
Φιλοκτήτης ὦ πόλλ’ ἐγὼ μοχθηρός , ὦ πικρὸς θεοῖς , οὗ μηδὲ κληδὼν ὧδ’ ἔχοντος οἴκαδε μηδ’ Ἑλλάδος γῆς μηδαμοῦ διῆλθέ που . 
ἀλλ’ οἱ μὲν ἐκβαλόντες ἀνοσίως ἐμὲ γελῶσι σῖγ’ ἔχοντες , ἡ δ’ ἐμὴ νόσος ἀεὶ τέθηλε κἀπὶ μεῖζον ἔρχεται . 
ὦ τέκνον , ὦ παῖ πατρὸς ἐξ Ἀχιλλέως , ὅδ’ εἴμ’ ἐγώ σοι κεῖνος , ὃν κλύεις ἴσως τῶν Ἡρακλείων ὄντα δεσπότην ὅπλων , ὁ τοῦ Ποίαντος παῖς Φιλοκτήτης , ὃν οἱ δισσοὶ στρατηγοὶ χὠ Κεφαλλήνων ἄναξ ἔρριψαν αἰσχρῶς ὧδ’ ἔρημον , ἀγρίᾳ νόσῳ καταφθίνοντα , τῆς ἀνδροφθόρου πληγέντ’ ἐχίδνης ἀγρίῳ χαράγματι · 
ξὺν ᾗ μ’ ἐκεῖνοι , παῖ , προθέντες ἐνθάδε ᾤχοντ’ ἔρημον , ἡνίκ’ ἐκ τῆς ποντίας 
Χρύσης κατέσχον δεῦρο ναυβάτῃ στόλῳ . 
τότ’ ἄσμενοί μ’ ὡς εἶδον ἐκ πολλοῦ σάλου εὕδοντ’ ἐπ’ ἀκτῆς ἐν κατηρεφεῖ πέτρᾳ , λιπόντες ᾤχονθ’ , οἷα φωτὶ δυσμόρῳ ῥάκη προθέντες βαιὰ καί τι καὶ βορᾶς ἐπωφέλημα σμικρόν , οἷ’ αὐτοῖς τύχοι . 
σὺ δή , τέκνον , ποίαν μ’ ἀνάστασιν δοκεῖς αὐτῶν βεβώτων ἐξ ὕπνου στῆναι τότε ; 
ποῖ’ ἐκδακρῦσαι , ποῖ’ ἀποιμῶξαι κακά ; 
ὁρῶντα μὲν ναῦς , ἃς ἔχων ἐναυστόλουν , πάσας βεβώσας , ἄνδρα δ’ οὐδέν’ ἔντοπον , οὐχ ὅστις ἀρκέσειεν οὐδ’ ὅστις νόσου κάμνοντι συλλάβοιτο · πάντα δὲ σκοπῶν ηὕρισκον οὐδὲν πλὴν ἀνιᾶσθαι παρόν , τούτου δὲ πολλὴν εὐμάρειαν , ὦ τέκνον . 
ὁ μὲν χρόνος δὴ διὰ χρόνου προύβαινέ μοι , κἄδει τι βαιᾷ τῇδ’ ὑπὸ στέγῃ μόνον διακονεῖσθαι . 
γαστρὶ μὲν τὰ σύμφορα τόξον τόδ’ ἐξηύρισκε , τὰς ὑποπτέρους βάλλον πελείας · πρὸς δὲ τοῦθ’ , ὅ μοι βάλοι νευροσπαδὴς ἄτρακτος , αὐτὸς ἂν τάλας εἰλυόμην , δύστηνον ἐξέλκων πόδα , πρὸς τοῦτ’ ἄν · εἴ τ’ ἔδει τι καὶ ποτὸν λαβεῖν , καί που πάγου χυθέντος , οἷα χείματι , ξύλον τι θραῦσαι , ταῦτ’ ἂν ἐξέρπων τάλας ἐμηχανώμην · εἶτα πῦρ ἂν οὐ παρῆν , ἀλλ’ ἐν πέτροισι πέτρον ἐκτρίβων μόλις ἔφην’ ἄφαντον φῶς , ὃ καὶ σῴζει μ’ ἀεί . 
οἰκουμένη γὰρ οὖν στέγη πυρὸς μέτα πάντ’ ἐκπορίζει πλὴν τὸ μὴ νοσεῖν ἐμέ . 
φέρ’ , ὦ τέκνον , νῦν καὶ τὸ τῆς νήσου μάθῃς . 
ταύτῃ πελάζει ναυβάτης οὐδεὶς ἑκών · 
οὐ γάρ τις ὅρμος ἔστιν οὐδ’ ὅποι πλέων ἐξεμπολήσει κέρδος ἢ ξενώσεται . 
οὐκ ἐνθάδ’ οἱ πλοῖ τοῖσι σώφροσιν βροτῶν . 
τάχ’ οὖν τις ἄκων ἔσχε · πολλὰ γὰρ τάδε ἐν τῷ μακρῷ γένοιτ’ ἂν ἀνθρώπων χρόνῳ · 
οὗτοί μ’ , ὅταν μόλωσιν , ὦ τέκνον , λόγοις ἐλεοῦσι μέν , καί πού τι καὶ βορᾶς μέρος προσέδοσαν οἰκτίραντες ἤ τινα στολήν · 
ἐκεῖνο δ’ οὐδείς , ἡνίκ’ ἂν μνησθῶ , θέλει , σῶσαί μ’ ἐς οἴκους , ἀλλ’ ἀπόλλυμαι τάλας ἔτος τόδ’ ἤδη δέκατον ἐν λιμῷ τε καὶ κακοῖσι βόσκων τὴν ἀδηφάγον νόσον . 
τοιαῦτ’ Ἀτρεῖδαί μ’ ἥ τ’ Ὀδυσσέως βία , ὦ παῖ , δεδράκασ’ , οἷ’ Ὀλύμπιοι θεοὶ δοῖέν ποτ’ αὐτοῖς ἀντίποιν’ ἐμοῦ παθεῖν . 
Χορός ἔοικα κἀγὼ τοῖς ἀφιγμένοις ἴσα ξένοις ἐποικτίρειν σε , Ποίαντος τέκνον . 
Νεοπτόλεμος ἐγὼ δὲ καὐτὸς τοῖσδε μάρτυς ἐν λόγοις , ὡς εἴσ’ ἀληθεῖς οἶδα , συντυχὼν κακῶν ἀνδρῶν Ἀτρειδῶν τῆς τ’ Ὀδυσσέως βίας . 
Φιλοκτήτης ἦ γάρ τι καὶ σὺ τοῖς πανωλέθροις ἔχεις ἔγκλημ’ Ἀτρείδαις , ὥστε θυμοῦσθαι παθών ; 
Νεοπτόλεμος θυμὸν γένοιτο χειρὶ πληρῶσαί ποτε , ἵν’ αἱ Μυκῆναι γνοῖεν ἡ Σπάρτη θ’ ὅτι χἠ Σκῦρος ἀνδρῶν ἀλκίμων μήτηρ ἔφυ . 
Φιλοκτήτης εὖ γ’ , ὦ τέκνον · τίνος γὰρ ὧδε τὸν μέγαν χόλον κατ’ αὐτῶν ἐγκαλῶν ἐλήλυθας ; 
Νεοπτόλεμος ὦ παῖ Ποίαντος , ἐξερῶ , μόλις δ’ ἐρῶ , ἅγωγ’ ὑπ’ αὐτῶν ἐξελωβήθην μολών . 
ἐπεὶ γὰρ ἔσχε μοῖρ’ Ἀχιλλέα θανεῖν , 
Φιλοκτήτης οἴμοι · φράσῃς μοι μὴ πέρα , πρὶν ἂν μάθω πρῶτον τόδ’ , ἦ τέθνηχ’ ὁ Πηλέως γόνος ; 
Νεοπτόλεμος τέθνηκεν , ἀνδρὸς οὐδενός , θεοῦ δ’ ὕπο , τοξευτός , ὡς λέγουσιν , ἐκ Φοίβου δαμείς . 
Φιλοκτήτης ἀλλ’ εὐγενὴς μὲν ὁ κτανών τε χὠ θανών · 
ἀμηχανῶ δὲ πότερον , ὦ τέκνον , τὸ σὸν πάθημ’ ἐλέγχω πρῶτον ἢ κεῖνον στένω . 
Νεοπτόλεμος οἶμαι μὲν ἀρκεῖν σοί γε καὶ τὰ σ’ , ὦ τάλας , ἀλγήμαθ’ , ὥστε μὴ τὰ τῶν πέλας στένειν . 
Φιλοκτήτης ὀρθῶς ἔλεξας · τοιγαροῦν τὸ σὸν φράσον αὖθις πάλιν μοι πρᾶγμ’ , ὅτῳ σ’ ἐνύβρισαν . 
Νεοπτόλεμος ἦλθόν με νηὶ ποικιλοστόλῳ μέτα δῖός τ’ Ὀδυσσεὺς χὠ τροφεὺς τοὐμοῦ πατρός , λέγοντες , εἴτ’ ἀληθὲς εἴτ’ ἄρ’ οὖν μάτην , ὡς οὐ θέμις γίγνοιτ’ , ἐπεὶ κατέφθιτο πατὴρ ἐμός , τὰ πέργαμ’ ἄλλον ἤ μ’ ἑλεῖν . 
ταῦτ’ , ὦ ξέν’ , οὕτως ἐννέποντες οὐ πολὺν χρόνον μ’ ἐπέσχον μή με ναυστολεῖν ταχύ , μάλιστα μὲν δὴ τοῦ θανόντος ἱμέρῳ , ὅπως ἴδοιμ’ ἄθαπτον · οὐ γὰρ εἰδόμην · 
ἔπειτα μέντοι χὠ λόγος καλὸς προσῆν , εἰ τἀπὶ Τροίᾳ πέργαμ’ αἱρήσοιμ’ ἰών . 
ἦν δ’ ἦμαρ ἤδη δεύτερον πλέοντί μοι , κἀγὼ πικρὸν Σίγειον οὐρίῳ πλάτῃ κατηγόμην · καί μ’ εὐθὺς ἐν κύκλῳ στρατὸς ἐκβάντα πᾶς ἠσπάζετ’ , ὀμνύντες βλέπειν τὸν οὐκέτ’ ὄντα ζῶντ’ Ἀχιλλέα πάλιν . 
κεῖνος μὲν οὖν ἔκειτ’ · ἐγὼ δ’ ὁ δύσμορος ἐπεὶ ’δάκρυσα κεῖνον , οὐ μακρῷ χρόνῳ ἐλθὼν Ἀτρείδας πρὸς φίλους , ὡς εἰκὸς ἦν , τά θ’ ὅπλ’ ἀπῄτουν τοῦ πατρὸς τά τ’ ἄλλ’ ὅσ’ ἦν . 
οἱ δ’ εἶπον , οἴμοι , τλημονέστατον λόγον · 
ὦ σπέρμ’ Ἀχιλλέως , τἄλλα μὲν πάρεστί σοι πατρῷ’ ἑλέσθαι , τῶν δ’ ὅπλων κείνων ἀνὴρ ἄλλος κρατύνει νῦν , ὁ Λαέρτου γόνος . 
κἀγὼ δακρύσας εὐθὺς ἐξανίσταμαι ὀργῇ βαρείᾳ , καὶ καταλγήσας λέγω · 
ὦ σχέτλῑ , ἦ ’τολμήσατ’ ἀντ’ ἐμοῦ τινι δοῦναι τὰ τεύχη τἀμά , πρὶν μαθεῖν ἐμοῦ ; 
ὁ δ’ εἶπ’ Ὀδυσσεύς , πλησίον γὰρ ὢν κυρεῖ , ναί , παῖ , δεδώκασ’ ἐνδίκως οὗτοι τάδε · 
ἐγὼ γὰρ αὔτ’ ἔσωσα κἀκεῖνον παρών . 
κἀγὼ χολωθεὶς εὐθὺς ἤρασσον κακοῖς τοῖς πᾶσιν , οὐδὲν ἐνδεὲς ποιούμενος , εἰ τἀμὰ κεῖνος ὅπλ’ ἀφαιρήσοιτό με . 
ὁ δ’ ἐνθάδ’ ἥκων , καίπερ οὐ δύσοργος ὤν , δηχθεὶς πρὸς ἁξήκουσεν ὧδ’ ἠμείψατο · 
οὐκ ἦσθ’ ἵν’ ἡμεῖς , ἀλλ’ ἀπῆσθ’ ἵν’ οὔ σ’ ἔδει · 
καὶ ταῦτ’ , ἐπειδὴ καὶ λέγεις θρασυστομῶν , οὐ μήποτ’ ἐς τὴν Σκῦρον ἐκπλεύσῃς ἔχων . 
τοιαῦτ’ ἀκούσας κἀξονειδισθεὶς κακὰ πλέω πρὸς οἴκους , τῶν ἐμῶν τητώμενος πρὸς τοῦ κακίστου κἀκ κακῶν Ὀδυσσέως . 
κοὐκ αἰτιῶμαι κεῖνον ὡς τοὺς ἐν τέλει · 
πόλις γάρ ἐστι πᾶσα τῶν ἡγουμένων στρατός τε σύμπας · οἱ δ’ ἀκοσμοῦντες βροτῶν διδασκάλων λόγοισι γίγνονται κακοί . 
λόγος λέλεκται πᾶς · ὁ δ’ Ἀτρείδας στυγῶν ἐμοί θ’ ὁμοίως καὶ θεοῖς εἴη φίλος . 
Χορός ὀρεστέρα παμβῶτι Γᾶ , μᾶτερ αὐτοῦ Διός , ἃ τὸν μέγαν Πακτωλὸν εὔχρυσον νέμεις , σὲ κἀκεῖ , μᾶτερ πότνῑ , ἐπηυδώμαν , ὅτ’ ἐς τόνδ’ Ἀτρειδᾶν ὕβρις πᾶσ’ ἐχώρει , ὅτε τὰ πάτρια τεύχεα παρεδίδοσαν , ἰὼ μάκαιρα ταυροκτόνων λεόντων ἔφεδρε , τῷ Λαρτίου σέβας ὑπέρτατον . 
Φιλοκτήτης ἔχοντες , ὡς ἔοικε , σύμβολον σαφὲς λύπης πρὸς ἡμᾶς , ὦ ξένοι , πεπλεύκατε , καί μοι προσᾴδεθ’ ὥστε γιγνώσκειν ὅτι ταῦτ’ ἐξ Ἀτρειδῶν ἔργα κἀξ Ὀδυσσέως . 
ἔξοιδα γάρ νιν παντὸς ἂν λόγου κακοῦ γλώσσῃ θιγόντα καὶ πανουργίας , ἀφ’ ἧς μηδὲν δίκαιον ἐς τέλος μέλλοι ποεῖν . 
ἀλλ’ οὔ τι τοῦτο θαῦμ’ ἔμοιγ’ , ἀλλ’ εἰ παρὼν 
Αἴας ὁ μείζων ταῦθ’ ὁρῶν ἠνείχετο . 
Νεοπτόλεμος οὐκ ἦν ἔτι ζῶν , ὦ ξέν’ · οὐ γὰρ ἄν ποτε ζῶντός γ’ ἐκείνου ταῦτ’ ἐσυλήθην ἐγώ . 
Φιλοκτήτης πῶς εἶπας ; 
ἀλλ’ ἦ χοὖτος οἴχεται θανών ; 
Νεοπτόλεμος ὡς μηκέτ’ ὄντα κεῖνον ἐν φάει νόει . 
Φιλοκτήτης οἴμοι τάλας . 
ἀλλ’ οὐχ ὁ Τυδέως γόνος οὐδ’ οὑμπολητὸς Σισύφου Λαερτίῳ , οὐ μὴ θάνωσι · τούσδε γὰρ μὴ ζῆν ἔδει . 
Νεοπτόλεμος οὐ δῆτ’ · ἐπίστω τοῦτό γ’ · ἀλλὰ καὶ μέγα θάλλοντές εἰσι νῦν ἐν Ἀργείων στρατῷ . 
Φιλοκτήτης τί δ’ ; 
οὐ παλαιὸς κἀγαθὸς φίλος τ’ ἐμός , 
Νέστωρ ὁ Πύλιος , ἔστιν ; 
οὗτος γὰρ τά γε κείνων κάκ’ ἐξήρυκε , βουλεύων σοφά . 
Νεοπτόλεμος κεῖνός γε πράσσει νῦν κακῶς , ἐπεὶ θανὼν 
Ἀντίλοχος αὐτῷ φροῦδος , ὃς παρῆν , γόνος . 
Φιλοκτήτης οἴμοι , δύ’ αὖ τώδ’ ἄνδρ’ ἔλεξας , οἷν ἐγὼ ἥκιστ’ ἂν ἠθέλησ’ ὀλωλότοιν κλύειν . 
φεῦ φεῦ · τί δῆτα δεῖ σκοπεῖν , ὅθ’ οἵδε μὲν τεθνᾶσ’ , Ὀδυσσεὺς δ’ ἔστιν αὖ κἀνταῦθ’ ἵνα χρῆν ἀντὶ τούτων αὐτὸν αὐδᾶσθαι νεκρόν ; 
Νεοπτόλεμος σοφὸς παλαιστὴς κεῖνος · ἀλλὰ χαἰ σοφαὶ γνῶμαι , Φιλοκτῆτ’ , ἐμποδίζονται θαμά . 
Φιλοκτήτης φέρ’ εἰπὲ πρὸς θεῶν , ποῦ γὰρ ἦν ἐνταῦθά σοι 
Πάτροκλος , ὃς σοῦ πατρὸς ἦν τὰ φίλτατα ; 
Νεοπτόλεμος χοὖτος τεθνηκὼς ἦν · λόγῳ δέ σ’ ἐν βραχεῖ τοῦτ’ ἐκδιδάξω · πόλεμος οὐδέν’ ἄνδρ’ ἑκὼν αἱρεῖ πονηρόν , ἀλλὰ τοὺς χρηστοὺς ἀεί . 
Φιλοκτήτης ξυμμαρτυρῶ σοι · καὶ κατ’ αὐτὸ τοῦτό γε ἀναξίου μὲν φωτὸς ἐξερήσομαι , γλώσσῃ δὲ δεινοῦ καὶ σοφοῦ , τί νῦν κυρεῖ . 
Νεοπτόλεμος ποίου δὲ τούτου πλήν γ’ Ὀδυσσέως ἐρεῖς ; 
Φιλοκτήτης οὐ τοῦτον εἶπον , ἀλλὰ Θερσίτης τις ἦν , ὃς οὐκ ἂν εἵλετ’ εἰσάπαξ εἰπεῖν , ὅπου μηδεὶς ἐῴη · τοῦτον οἶσθ’ εἰ ζῶν κυρεῖ ; 
Νεοπτόλεμος οὐκ εἶδον αὐτόν , ᾐσθόμην δ’ ἔτ’ ὄντα νιν . 
Φιλοκτήτης ἔμελλ’ · ἐπεὶ οὐδέν πω κακόν γ’ ἀπώλετο , ἀλλ’ εὖ περιστέλλουσιν αὐτὰ δαίμονες , καί πως τὰ μὲν πανοῦργα καὶ παλιντριβῆ χαίρουσ’ ἀναστρέφοντες ἐξ Ἅιδου , τὰ δὲ δίκαια καὶ τὰ χρήστ’ ἀποστέλλουσ’ ἀεί . 
ποῦ χρὴ τίθεσθαι ταῦτα , ποῦ δ’ αἰνεῖν , ὅταν τὰ θεῖ’ ἐπαινῶν τοὺς θεοὺς εὕρω κακούς ; 
Νεοπτόλεμος ἐγὼ μέν , ὦ γένεθλον Οἰταίου πατρός , τὸ λοιπὸν ἤδη τηλόθεν τό τ’ Ἴλιον καὶ τοὺς Ἀτρείδας εἰσορῶν φυλάξομαι · 
ὅπου δ’ ὁ χείρων τἀγαθοῦ μεῖζον σθένει κἀποφθίνει τὰ χρηστὰ χὠ δειλὸς κρατεῖ , τούτους ἐγὼ τοὺς ἄνδρας οὐ στέρξω ποτέ · 
ἀλλ’ ἡ πετραία Σκῦρος ἐξαρκοῦσά μοι ἔσται τὸ λοιπόν , ὥστε τέρπεσθαι δόμῳ . 
νῦν δ’ εἶμι πρὸς ναῦν · καὶ σύ , Ποίαντος τέκνον , χαῖρ’ ὡς μέγιστα , χαῖρε · καί σε δαίμονες νόσου μεταστήσειαν , ὡς αὐτὸς θέλεις . 
ἡμεῖς δ’ ἴωμεν , ὡς ὁπηνίκ’ ἂν θεὸς πλοῦν ἡμὶν εἴκῃ , τηνικαῦθ’ ὁρμώμεθα . 
Φιλοκτήτης ἤδη , τέκνον , στέλλεσθε ; 
Νεοπτόλεμος καιρὸς γὰρ καλεῖ πλοῦν μὴ ’ξ ἀπόπτου μᾶλλον ἢ ’γγύθεν σκοπεῖν . 
Φιλοκτήτης πρός νύν σε πατρὸς πρός τε μητρός , ὦ τέκνον , πρός τ’ εἴ τί σοι κατ’ οἶκόν ἐστι προσφιλές , ἱκέτης ἱκνοῦμαι , μὴ λίπῃς μ’ οὕτω μόνον , ἔρημον ἐν κακοῖσι τοῖσδ’ οἵοις ὁρᾷς ὅσοισί τ’ ἐξήκουσας ἐνναίοντά με · 
ἀλλ’ ἐν παρέργῳ θοῦ με . 
δυσχέρεια μέν , ἔξοιδα , πολλὴ τοῦδε τοῦ φορήματος · 
ὅμως δὲ τλῆθι · τοῖσι γενναίοισί τοι τό τ’ αἰσχρὸν ἐχθρὸν καὶ τὸ χρηστὸν εὐκλεές . 
σοὶ δ’ ἐκλιπόντι τοῦτ’ ὄνειδος οὐ καλόν , δράσαντι δ’ , ὦ παῖ , πλεῖστον εὐκλείας γέρας , ἐὰν μόλω ’γὼ ζῶν πρὸς Οὐταίαν χθόνα . 
ἴθ’ · ἡμέρας τοι μόχθος οὐχ ὅλης μιᾶς . 
τόλμησον . 
ἐμβαλοῦ μ’ ὅπῃ θέλεις ἄγων , εἰς ἀντλίαν , εἰς πρῷραν , εἰς πρύμνην , ὅποι ἥκιστα μέλλω τοὺς ξυνόντας ἀλγυνεῖν . 
νεῦσον , πρὸς αὐτοῦ Ζηνὸς ἱκεσίου , τέκνον , πείσθητι · προσπίτνω σε γόνασι , καίπερ ὢν ἀκράτωρ ὁ τλήμων , χωλός . 
ἀλλὰ μή μ’ ἀφῇς ἔρημον οὕτω χωρὶς ἀνθρώπων στίβου , ἀλλ’ ἢ πρὸς οἶκον τὸν σὸν ἔκσωσόν μ’ ἄγων ἢ πρὸς τὰ Χαλκώδοντος Εὐβοίας σταθμά · 
κἀκεῖθεν οὔ μοι μακρὸς εἰς Οἴτην στόλος 
Τραχινίαν τε δειράδ’ ἠδ’ ἐς εὔροον 
Σπερχειὸν ἔσται · πατρί μ’ ὡς δείξῃς φίλῳ , ὃν δὴ παλαιὸν ἐξ ὅτου δέδοικ’ ἐγὼ μή μοι βεβήκῃ . 
πολλὰ γὰρ τοῖς ἱγμένοις ἔστελλον αὐτὸν ἱκεσίους πέμπων λιτάς , αὐτόστολον πέμψαντά μ’ ἐκσῶσαι δόμους . 
ἀλλ’ ἢ τέθνηκεν ἢ τὰ τῶν διακόνων , ὡς εἰκός , οἶμαι , τοὐμὸν ἐν σμικρῷ μέρος ποιούμενοι τὸν οἴκαδ’ ἤπειγον στόλον . 
νῦν δ’ , εἰς σὲ γὰρ πομπόν τε καὐτὸν ἄγγελον ἥκω , σὺ σῶσον , σύ μ’ ἐλέησον , εἰσορῶν ὡς πάντα δεινὰ κἀπικινδύνως βροτοῖς κεῖται παθεῖν μὲν εὖ , παθεῖν δὲ θάτερα . 
χρὴ δ’ ἐκτὸς ὄντα πημάτων τὰ δείν’ ὁρᾶν , χὤταν τις εὖ ζῇ , τηνικαῦτα τὸν βίον σκοπεῖν μάλιστα , μὴ διαφθαρεὶς λάθῃ . 
Χορός οἴκτιρ’ , ἄναξ · πολλῶν ἔλεξεν δυσοίστων πόνων ἆθλ’ , οἷα μηδεὶς τῶν ἐμῶν τύχοι φίλων . 
εἰ δὲ πικρούς , ἄναξ , ἔχθεις Ἀτρείδας , ἐγὼ μέν , τὸ κείνων κακὸν τῷδε κέρδος μετατιθέμενος , ἔνθαπερ ἐπιμέμονεν , ἐπ’ εὐστόλου ταχείας νεὼς πορεύσαιμ’ ἂν ἐς δόμους , τὰν θεῶν νέμεσιν ἐκφυγών . 
Νεοπτόλεμος ὅρα σὺ μὴ νῦν μέν τις εὐχερὴς παρῇς , ὅταν δὲ πλησθῇς τῆς νόσου ξυνουσίᾳ , τότ’ οὐκέθ’ αὑτὸς τοῖς λόγοις τούτοις φανῇς . 
Χορός ἥκιστα · τοῦτ’ οὐκ ἔσθ’ ὅπως ποτ’ εἰς ἐμὲ τοὔνειδος ἕξεις ἐνδίκως ὀνειδίσαι . 
Νεοπτόλεμος ἀλλ’ αἰσχρὰ μέντοι σοῦ γέ μ’ ἐνδεέστερον ξένῳ φανῆναι πρὸς τὸ καίριον πονεῖν . 
ἀλλ’ εἰ δοκεῖ , πλέωμεν , ὁρμάσθω ταχύς · 
χἠ ναῦς γὰρ ἄξει κοὐκ ἀπαρνηθήσεται . 
μόνον θεοὶ σῴζοιεν ἔκ τε τῆσδε γῆς ἡμᾶς ὅποι τ’ ἐνθένδε βουλοίμεσθα πλεῖν . 
Φιλοκτήτης ὦ φίλτατον μὲν ἦμαρ , ἥδιστος δ’ ἀνήρ , φίλοι δὲ ναῦται , πῶς ἂν ὑμὶν ἐμφανὴς ἔργῳ γενοίμην , ὥς μ’ ἔθεσθε προσφιλῆ ; 
ἴωμεν , ὦ παῖ , προσκύσαντε τὴν ἔσω ἄοικον εἰσοίκησιν , ὥς με καὶ μάθῃς ἀφ’ ὧν διέζων ὥς τ’ ἔφυν εὐκάρδιος . 
οἶμαι γὰρ οὐδ’ ἂν ὄμμασιν μόνην θέαν ἄλλον λαβόντα πλὴν ἐμοῦ τλῆναι τάδε · 
ἐγὼ δ’ ἀνάγκῃ προύμαθον στέργειν κακά . 
Χορός ἐπίσχετον , μάθωμεν · ἄνδρε γὰρ δύο , ὁ μὲν νεὼς σῆς ναυβάτης , ὁ δ’ ἀλλόθρους , χωρεῖτον , ὧν μαθόντες αὖθις εἴσιτον . 
Ἔμπορος 
Ἀχιλλέως παῖ , τόνδε τὸν ξυνέμπορον , ὃς ἦν νεὼς σῆς σὺν δυοῖν ἄλλοιν φύλαξ , ἐκέλευσ’ ἐμοί σε ποῦ κυρῶν εἴης φράσαι , ἐπείπερ ἀντέκυρσα , δοξάζων μὲν οὔ , τύχῃ δέ πως πρὸς ταὐτὸν ὁρμισθεὶς πέδον . 
πλέων γὰρ ὡς ναύκληρος οὐ πολλῷ στόλῳ ἀπ’ Ἰλίου πρὸς οἶκον ἐς τὴν εὔβοτρυν 
Πεπάρηθον , ὡς ἤκουσα τοὺς ναύτας ὅτι σοὶ πάντες εἶεν συννεναυστοληκότες , ἔδοξέ μοι μὴ σῖγα , πρὶν φράσαιμί σοι , τὸν πλοῦν ποεῖσθαι , προστυχόντι τῶν ἴσων . 
οὐδὲν σύ που κάτοισθα τῶν σαυτοῦ πέρι , ἃ τοῖσιν Ἀργείοισιν ἀμφὶ σοῦ νέα βουλεύματ’ ἐστί , κοὐ μόνον βουλεύματα , ἀλλ’ ἔργα δρώμεν’ , οὐκέτ’ ἐξαργούμενα . 
Νεοπτόλεμος ἀλλ’ ἡ χάρις μὲν τῆς προμηθίας , ξένε , εἰ μὴ κακὸς πέφυκα , προσφιλὴς μενεῖ · 
φράσον δ’ ἅπερ , γ’ ἔλεξας , ὡς μάθω τί μοι νεώτερον , βούλευμ’ ἀπ’ Ἀργείων ἔχεις . 
Ἔμπορος φροῦδοι διώκοντές σε ναυτικῷ στόλῳ 
Φοῖνιξ ὁ πρέσβυς οἵ τε Θησέως κόροι . 
Νεοπτόλεμος ὡς ἐκ βίας μ’ ἄξοντες ἢ λόγοις πάλιν ; 
Ἔμπορος οὐκ οἶδ’ · ἀκούσας δ’ ἄγγελος πάρειμί σοι . 
Νεοπτόλεμος ἦ ταῦτα δὴ Φοῖνίξ τε χοἰ ξυνναυβάται οὕτω καθ’ ὁρμὴν δρῶσιν Ἀτρειδῶν χάριν ; 
Ἔμπορος ὡς ταῦτ’ ἐπίστω δρώμεν’ , οὐ μέλλοντ’ ἔτι . 
Νεοπτόλεμος πῶς οὖν Ὀδυσσεὺς πρὸς τάδ’ οὐκ αὐτάγγελος πλεῖν ἦν ἕτοιμος ; 
ἢ φόβος τις εἶργέ νιν ; 
Ἔμπορος κεῖνός γ’ ἐπ’ ἄλλον ἄνδρ’ ὁ Τυδέως τε παῖς ἔστελλον , ἡνίκ’ ἐξανηγόμην ἐγώ . 
Νεοπτόλεμος πρὸς ποῖον αὖ τόνδ’ αὐτὸς Οὑδυσσεὺς ἔπλει ; 
Ἔμπορος ἦν δή τις—ἀλλὰ τόνδε μοι πρῶτον φράσον τίς ἐστίν · ἃν λέγῃς δὲ μὴ φώνει μέγα . 
Νεοπτόλεμος ὅδ’ ἔσθ’ ὁ κλεινός σοι Φιλοκτήτης , ξένε . 
Ἔμπορος μή νύν μ’ ἔρῃ τὰ πλείον’ , ἀλλ’ ὅσον τάχος ἔκπλει σεαυτὸν ξυλλαβὼν ἐκ τῆσδε γῆς . 
Φιλοκτήτης τί φησιν , ὦ παῖ ; 
τί με κατὰ σκότον ποτὲ διεμπολᾷ λόγοισι πρός σ’ ὁ ναυβάτης ; 
Νεοπτόλεμος οὐκ οἶδά πω τί φησι · δεῖ δ’ αὐτὸν λέγειν εἰς φῶς ὃ λέξει , πρὸς σὲ κἀμὲ τούσδε τε . 
Ἔμπορος ὦ σπέρμ’ Ἀχιλλέως , μή με διαβάλῃς στρατῷ λέγονθ’ ἃ μὴ δεῖ · πόλλ’ ἐγὼ κείνων ὕπο δρῶν ἀντιπάσχω χρηστά θ’ , οἷ’ ἀνὴρ πένης . 
Νεοπτόλεμος ἐγώ εἰμ’ Ἀτρείδαις δυσμενής · οὗτος δέ μοι φίλος μέγιστος , οὕνεκ’ Ἀτρείδας στυγεῖ . 
δεῖ δή σ’ ἔμοιγ’ ἐλθόντα προσφιλῆ , λόγων κρύψαι πρὸς ἡμᾶς μηδέν’ ὧν ἀκήκοας . 
Ἔμπορος ὅρα τί ποιεῖς , παῖ . 
Νεοπτόλεμος σκοπῶ κἀγὼ πάλαι . 
Ἔμπορος σὲ θήσομαι τῶνδ’ αἴτιον . 
Νεοπτόλεμος ποιοῦ λέγων . 
Ἔμπορος λέγω . 
’πὶ τοῦτον ἄνδρε τώδ’ ὥπερ κλύεις , ὁ Τυδέως παῖς ἥ τ’ Ὀδυσσέως βία , διώμοτοι πλέουσιν ἦ μὴν ἢ λόγῳ πείσαντες ἄξειν ἢ πρὸς ἰσχύος κράτος . 
καὶ ταῦτ’ Ἀχαιοὶ πάντες ἤκουον σαφῶς 
Ὀδυσσέως λέγοντος · οὗτος γὰρ πλέον τὸ θάρσος εἶχε θατέρου δράσειν τάδε . 
Νεοπτόλεμος τίνος δ’ Ἀτρεῖδαι τοῦδ’ ἄγαν οὕτω χρόνῳ τοσῷδ’ ἐπεστρέφοντο πράγματος χάριν , ὅν γ’ εἶχον ἤδη χρόνιον ἐκβεβληκότες ; 
τίς ὁ πόθος αὐτοὺς ἵκετ’ ; 
ἢ θεῶν βία καὶ νέμεσις , οἵπερ ἔργ’ ἀμύνουσιν κακά ; 
Ἔμπορος ἐγώ σε τοῦτ’ , ἴσως γὰρ οὐκ ἀκήκοας , πᾶν ἐκδιδάξω . 
μάντις ἦν τις εὐγενής , 
Πριάμου μὲν υἱός , ὄνομα δ’ ὠνομάζετο 
Ἕλενος , ὃν οὗτος νυκτὸς ἐξελθὼν μόνος , ὁ πάντ’ ἀκούων αἰσχρὰ καὶ λωβήτ’ ἔπη δόλιος Ὀδυσσεὺς εἷλε · δέσμιόν τ’ ἄγων ἔδειξ’ Ἀχαιοῖς ἐς μέσον , θήραν καλήν · 
ὃς δὴ τά τ’ ἄλλ’ αὐτοῖσι πάντ’ ἐθέσπισεν καὶ τἀπὶ Τροίᾳ πέργαμ’ ὡς οὐ μή ποτε πέρσοιεν , εἰ μὴ τόνδε πείσαντες λόγῳ ἄγοιντο νήσου τῆσδ’ ἐφ’ ἧς ναίει τανῦν . 
καὶ ταῦθ’ ὅπως ἤκουσ’ ὁ Λαέρτου τόκος τὸν μάντιν εἰπόντ’ , εὐθέως ὑπέσχετο τὸν ἄνδρ’ Ἀχαιοῖς τόνδε δηλώσειν ἄγων · 
οἴοιτο μὲν μάλισθ’ ἑκούσιον λαβών , εἰ μὴ θέλοι δ’ , ἄκοντα · καὶ τούτων κάρα τέμνειν ἐφεῖτο τῷ θέλοντι μὴ τυχών . 
ἤκουσας , ὦ παῖ , πάντα · τὸ σπεύδειν δέ σοι καὐτῷ παραινῶ κεἴ τινος κήδει πέρι . 
Φιλοκτήτης οἴμοι τάλας · ἦ κεῖνος , ἡ πᾶσα βλάβη , ἔμ’ εἰς Ἀχαιοὺς ὤμοσεν πείσας στελεῖν ; 
πεισθήσομαι γὰρ ὧδε κἀξ Ἅιδου θανὼν πρὸς φῶς ἀνελθεῖν , ὥσπερ οὑκείνου πατήρ . 
Ἔμπορος οὐκ οἶδ’ ἐγὼ ταῦτ’ · ἀλλ’ ἐγὼ μὲν εἶμ’ ἐπὶ ναῦν , σφῷν δ’ ὅπως ἄριστα συμφέροι θεός . 
Φιλοκτήτης οὔκουν τάδ’ , ὦ παῖ , δεινά , τὸν Λαερτίου ἔμ’ ἐλπίσαι ποτ’ ἂν λόγοισι μαλθακοῖς δεῖξαι νεὼς ἄγοντ’ ἐν Ἀργείοις μέσοις ; 
οὔ · θᾶσσον ἂν τῆς πλεῖστον ἐχθίστης ἐμοὶ κλύοιμ’ ἐχίδνης , ἥ μ’ ἔθηκεν ὧδ’ ἄπουν . 
ἀλλ’ ἔστ’ ἐκείνῳ πάντα λεκτά , πάντα δὲ τολμητά · καὶ νῦν οἶδ’ ὁθούνεχ’ ἵξεται . 
ἀλλ’ , ὦ τέκνον , χωρῶμεν , ὡς ἡμᾶς πολὺ πέλαγος ὁρίζῃ τῆς Ὀδυσσέως νεώς . 
ἴωμεν · ἥ τοι καίριος σπουδὴ πόνου λήξαντος ὕπνον κἀνάπαυλαν ἤγαγεν . 
Νεοπτόλεμος οὐκοῦν ἐπειδὰν πνεῦμα τοὐκ πρῴρας ἀνῇ , τότε στελοῦμεν · νῦν γὰρ ἀντιοστατεῖ . 
Φιλοκτήτης ἀεὶ καλὸς πλοῦς ἔσθ’ , ὅταν φεύγῃς κακά . 
Νεοπτόλεμος οὔκ , ἀλλὰ κἀκείνοισι ταῦτ’ ἐναντία . 
Φιλοκτήτης οὐκ ἔστι λῃσταῖς πνεῦμ’ ἐναντιούμενον , ὅταν παρῇ κλέψαι τι χἀρπάσαι βίᾳ . 
Νεοπτόλεμος ἀλλ’ εἰ δοκεῖ , χωρῶμεν , ἔνδοθεν λαβὼν ὅτου σε χρεία καὶ πόθος μάλιστ’ ἔχει . 
Φιλοκτήτης ἀλλ’ ἔστιν ὧν δεῖ , καίπερ οὐ πολλῶν ἄπο . 
Νεοπτόλεμος τί τοῦθ’ ὃ μὴ νεώς γε τῆς ἐμῆς ἔπι ; 
Φιλοκτήτης φύλλον τί μοι πάρεστιν , ᾧ μάλιστ’ ἀεὶ κοιμῶ τόδ’ ἕλκος , ὥστε πραΰνειν πάνυ . 
Νεοπτόλεμος ἀλλ’ ἔκφερ’ αὐτό . 
τί γὰρ ἔτ’ ἄλλ’ ἐρᾷς λαβεῖν ; 
Φιλοκτήτης εἴ μοί τι τόξων τῶνδ’ ἀπημελημένον παρερρύηκεν , ὡς λίπω μή τῳ λαβεῖν . 
Νεοπτόλεμος ἦ ταῦτα γὰρ τὰ κλεινὰ τόξ’ ἃ νῦν ἔχεις ; 
Φιλοκτήτης ταῦτ’ , οὐ γὰρ ἄλλ’ ἔστ’ , ἀλλ’ ἃ βαστάζω χεροῖν . 
Νεοπτόλεμος ἆρ’ ἔστιν ὥστε κἀγγύθεν θέαν λαβεῖν καὶ βαστάσαι με προσκύσαι θ’ ὥσπερ θεόν ; 
Φιλοκτήτης σοί γ’ , ὦ τέκνον , καὶ τοῦτο κἄλλο τῶν ἐμῶν ὁποῖον ἄν σοι ξυμφέρῃ γενήσεται . 
Νεοπτόλεμος καὶ μὴν ἐρῶ γε , τὸν δ’ ἔρωθ’ οὕτως ἔχω · 
εἴ μοι θέμις , θέλοιμ’ ἄν · εἰ δὲ μή , πάρες . 
Φιλοκτήτης ὅσιά τε φωνεῖς ἔστι τ’ , ὦ τέκνον , θέμις , ὅς γ’ ἡλίου τόδ’ εἰσορᾶν ἐμοὶ φάος μόνος δέδωκας , ὃς χθόν’ Οἰταίαν ἰδεῖν , ὃς πατέρα πρέσβυν , ὃς φίλους , ὃς τῶν ἐμῶν ἐχθρῶν μ’ ἔνερθεν ὄντ’ ἀνέστησας πέρα . 
θάρσει , παρέσται ταῦτά σοι καὶ θιγγάνειν καὶ δόντι δοῦναι κἀξεπεύξασθαι βροτῶν ἀρετῆς ἕκατι τῶνδ’ ἐπιψαῦσαι μόνον · 
εὐεργετῶν γὰρ καὐτὸς αὔτ’ ἐκτησάμην . 
Νεοπτόλεμος οὐκ ἄχθομαί σ’ ἰδών τε καὶ λαβὼν φίλον · 
ὅστις γὰρ εὖ δρᾶν εὖ παθὼν ἐπίσταται , παντὸς γένοιτ’ ἂν κτήματος κρείσσων φίλος . 
χωροῖς ἂν εἴσω . 
Φιλοκτήτης καὶ σέ γ’ εἰσάξω · τὸ γὰρ νοσοῦν ποθεῖ σε ξυμπαραστάτην λαβεῖν . 
Χορός λόγῳ μὲν ἐξήκουσ’ , ὄπωπα δ’ οὐ μάλα , τὸν πελάταν λέκτρων ποτὲ τῶν Διὸς κατὰ δρομάδ’ ἄμπυκα δέσμιον ὡς ἔβαλεν παγκρατὴς Κρόνου παῖς · 
ἄλλον δ’ οὔτιν’ ἔγωγ’ οἶδα κλύων οὐδ’ ἐσιδὼν μοίρᾳ τοῦδ’ ἐχθίονι συντυχόντα θνατῶν , ὃς οὔτ’ ἔρξας τιν’ οὔ τι νοσφίσας , ἀλλ’ ἴσος ὢν ἴσοις ἀνήρ , ὤλλυθ’ ὧδ’ ἀναξίως . 
τόδε τοι θαῦμά μ’ ἔχει , πῶς ποτε πῶς ποτ’ ἀμφιπλάκτων ῥοθίων μόνος κλύων , πῶς ἄρα πανδάκρυτον οὕτω βιοτὰν κατέσχεν · 
Χορός ἵν’ αὐτὸς ἦν πρόσουρος , οὐκ ἔχων βάσιν , οὐδέ τιν’ ἐγχώρων κακογείτονα , παρ’ ᾧ στόνον ἀντίτυπον βαρυβρῶτ’ ἀποκλαύσειεν αἱματηρόν · 
ὃς τὰν θερμοτάταν αἱμάδα κηκιομέναν ἑλκέων ἐνθήρου ποδὸς ἠπίοισι φύλλοις κατευνάσειεν , εἴ τις ἐμπέσοι , φορβάδος ἐκ γαίας ἑλών · 
εἷρπε γὰρ ἄλλοτ’ ἀλλαχᾷ τότ’ ἂν εἰλυόμενος παῖς ἄτερ ὡς φίλας τιθήνας ὅθεν εὐμάρεῑ ὑπάρ‐ χοι πόρου , ἁνίκ’ ἐξανείη δακέθυμος ἄτα · 
Χορός οὐ φορβὰν ἱερᾶς γᾶς σπόρον , οὐκ ἄλλων αἴρων τῶν νεμόμεσθ’ ἀνέρες ἀλφησταί , πλὴν ἐξ ὠκυβόλων εἴ ποτε τόξων πτανοῖς ἰοῖς ἀνύσειε γαστρὶ φορβάν . 
ὦ μελέα ψυχά , ὃς μηδ’ οἰνοχύτου πώματος ἥσθη δεκέτει χρόνῳ , λεύσσων δ’ ὅπου γνοίη στατὸν εἰς ὕδωρ , ἀεὶ προσενώμα . 
Χορός νῦν δ’ ἀνδρῶν ἀγαθῶν παιδὸς ὑπαντήσας εὐδαίμων ἀνύσει καὶ μέγας ἐκ κείνων · 
ὅς νιν ποντοπόρῳ δούρατι , πλήθει πολλῶν μηνῶν , πατρίαν ἄγει πρὸς αὐλὰν 
Μαλιάδων νυμφᾶν 
Σπερχειοῦ τε παρ’ ὄχθας , ἵν’ ὁ χάλκασπις ἀνὴρ θεοῖς πλάθει πατρὸς θείῳ πυρὶ παμφαής , 
Οἴτας ὑπὲρ ὄχθων . 
Νεοπτόλεμος ἕρπ’ , εἰ θέλεις . 
τί δή ποθ’ ὧδ’ ἐξ οὐδενὸς λόγου σιωπᾷς κἀπόπληκτος ὧδ’ ἔχει ; 
Φιλοκτήτης ἀᾶ , ἀᾶ . 
Νεοπτόλεμος τί δ’ ἔστιν ; 
Φιλοκτήτης οὐδὲν δεινόν · ἀλλ’ ἴθ’ , ὦ τέκνον . 
Νεοπτόλεμος μῶν ἄλγος ἴσχεις τῆς παρεστώσης νόσου ; 
Φιλοκτήτης οὐ δῆτ’ ἔγωγ’ , ἀλλ’ ἄρτι κουφίζειν δοκῶ . 
ὦ θεοί . 
Νεοπτόλεμος τί τοὺς θεοὺς ὧδ’ ἀναστένων καλεῖς ; 
Φιλοκτήτης σωτῆρας αὐτοὺς ἠπίους θ’ ἡμῖν μολεῖν . 
ἀᾶ , ἀᾶ . 
Νεοπτόλεμος τί ποτε πέπονθας ; 
οὐκ ἐρεῖς , ἀλλ’ ὧδ’ ἔσει σιγηλός ; 
ἐν κακῷ δέ τῳ φαίνει κυρῶν . 
Φιλοκτήτης ἀπόλωλα , τέκνον , κοὐ δυνήσομαι κακὸν κρύψαι παρ’ ὑμῖν , ἀτταταῖ · διέρχεται διέρχεται . 
δύστηνος , ὦ τάλας ἐγώ . 
ἀπόλωλα , τέκνον · βρύκομαι , τέκνον · παπαῖ , ἀπαππαπαῖ , παπαππαπαππαπαππαπαῖ . 
πρὸς θεῶν , πρόχειρον εἴ τί σοι , τέκνον , πάρα ξίφος χεροῖν , πάταξον εἰς ἄκρον πόδα · 
ἀπάμησον ὡς τάχιστα · μὴ φείσῃ βίου . 
ἴθ’ , ὦ παῖ . 
Νεοπτόλεμος τί δ’ ἔστιν οὕτω νεοχμὸν ἐξαίφνης , ὅτου τοσήνδ’ ἰυγὴν καὶ στόνον σαυτοῦ ποεῖ ; 
Φιλοκτήτης οἶσθ’ , ὦ τέκνον ; 
Νεοπτόλεμος τί δ’ ἔστιν ; 
Φιλοκτήτης οἶσθ’ , ὦ παῖ ; 
Νεοπτόλεμος τί σοί ; 
οὐκ οἶδα . 
Φιλοκτήτης πῶς οὐκ οἶσθα ; 
παππαπαππαπαῖ . 
Νεοπτόλεμος δεινόν γε τοὐπίσαγμα τοῦ νοσήματος . 
Φιλοκτήτης δεινὸν γὰρ οὐδὲ ῥητόν · ἀλλ’ οἴκτιρέ με . 
Νεοπτόλεμος τί δῆτα δράσω ; 
Φιλοκτήτης μή με ταρβήσας προδῷς · 
ἥκει γὰρ αὕτη διὰ χρόνου πλάνοις ἴσως ὡς ἐξεπλήσθη . 
Νεοπτόλεμος ἰὼ ἰὼ δύστηνε σύ , δύστηνε δῆτα διὰ πόνων πάντων φανείς . 
βούλει λάβωμαι δῆτα καὶ θίγω τί σου ; 
Φιλοκτήτης μὴ δῆτα τοῦτό γ’ · ἀλλά μοι τὰ τόξ’ ἑλὼν τάδ’ , ὥσπερ ᾐτοῦ μ’ ἀρτίως , ἕως ἀνῇ τὸ πῆμα τοῦτο τῆς νόσου τὸ νῦν παρόν , σῷζ’ αὐτὰ καὶ φύλασσε . 
λαμβάνει γὰρ οὖν ὕπνος μ’ , ὅταν περ τὸ κακὸν ἐξίῃ τόδε · 
κοὐκ ἔστι λῆξαι πρότερον · ἀλλ’ ἐᾶν χρεὼν ἕκηλον εὕδειν . 
ἢν δὲ τῷδε τῷ χρόνῳ μόλωσ’ ἐκεῖνοι , πρὸς θεῶν ἐφίεμαι ἑκόντα μηδ’ ἄκοντα μηδέ τῳ τέχνῃ κείνοις μεθεῖναι ταῦτα , μὴ σαυτόν θ’ ἅμα κἄμ’ , ὄντα σαυτοῦ πρόστροπον , κτείνας γένῃ . 
Νεοπτόλεμος θάρσει προνοίας οὕνεκ’ · οὐ δοθήσεται πλὴν σοί τε κἀμοί · ξὺν τύχῃ δὲ πρόσφερε . 
Φιλοκτήτης ἰδοὺ δέχου , παῖ · τὸν φθόνον δὲ πρόσκυσον μή σοι γενέσθαι πολύπον’ αὐτὰ μηδ’ ὅπως ἐμοί τε καὶ τῷ πρόσθ’ ἐμοῦ κεκτημένῳ . 
Νεοπτόλεμος ὦ θεοί , γένοιτο ταῦτα νῷν · γένοιτο δὲ πλοῦς οὔριός τε κεὐσταλὴς ὅποι ποτὲ θεὸς δικαιοῖ χὠ στόλος πορσύνεται . 
Φιλοκτήτης ἀλλ’ οὖν δέδοικα μὴ ἀτέλεστ’ εὔχῃ , τέκνον . 
στάζει γὰρ αὖ μοι φοίνιον τόδ’ ἐκ βυθοῦ κηκῖον αἷμα , καί τι προσδοκῶ νέον . 
παπαῖ , φεῦ . 
παπαῖ μάλ’ , ὦ πούς , οἷά μ’ ἐργάσει κακά . 
προσέρπει , προσέρχεται τόδ’ ἐγγύς . 
οἴμοι μοι τάλας . 
ἔχετε τὸ πρᾶγμα · μὴ φύγητε μηδαμῇ . 
ἀτταταῖ . 
ὦ ξένε Κεφαλλήν , εἴθε σου διαμπερὲς στέρνων ἔχοιτ’ ἄλγησις ἥδε . 
φεῦ , παπαῖ , παπαῖ μάλ’ αὖθις . 
ὦ διπλοῖ στρατηλάται , 
Ἀγάμεμνον , ὦ Μενέλαε , πῶς ἂν ἀντ’ ἐμοῦ τὸν ἴσον χρόνον τρέφοιτε τήνδε τὴν νόσον ; 
ἰώ μοι . 
ὦ Θάνατε Θάνατε , πῶς ἀεὶ καλούμενος οὕτω κατ’ ἦμαρ , οὐ δύνᾳ μολεῖν ποτε ; 
ὦ τέκνον ὦ γενναῖον , ἀλλὰ συλλαβὼν τῷ Λημνίῳ τῷδ’ ἀνακαλουμένῳ πυρὶ ἔμπρησον , ὦ γενναῖε · κἀγώ τοί ποτε τὸν τοῦ Διὸς παῖδ’ ἀντὶ τῶνδε τῶν ὅπλων , ἃ νῦν σὺ σῴζεις , τοῦτ’ ἐπηξίωσα δρᾶν . 
τί φής , παῖ ; 
τί φής ; 
τί σιγᾷς ; 
ποῦ ποτ’ ὤν , τέκνον , κυρεῖς ; 
Νεοπτόλεμος ἀλγῶ πάλαι δὴ τἀπὶ σοὶ στένων κακά . 
Φιλοκτήτης ἀλλ’ , ὦ τέκνον , καὶ θάρσος ἴσχ’ · ὡς ἥδε μοι ὀξεῖα φοιτᾷ καὶ ταχεῖ’ ἀπέρχεται . 
ἀλλ’ ἀντιάζω , μή με καταλίπῃς μόνον . 
Νεοπτόλεμος θάρσει , μενοῦμεν . 
Φιλοκτήτης ἦ μενεῖς ; 
Νεοπτόλεμος σαφῶς φρόνει . 
Φιλοκτήτης οὐ μήν σ’ ἔνορκόν γ’ ἀξιῶ θέσθαι , τέκνον . 
Νεοπτόλεμος ὡς οὐ θέμις γ’ ἐμοὔστι σοῦ μολεῖν ἄτερ . 
Φιλοκτήτης ἔμβαλλε χειρὸς πίστιν . 
Νεοπτόλεμος ἐμβάλλω μενεῖν . 
Φιλοκτήτης ἐκεῖσε νῦν μ’ , ἐκεῖσε 
Νεοπτόλεμος ποῖ λέγεις ; 
Φιλοκτήτης ἄνω 
Νεοπτόλεμος τί παραφρονεῖς αὖ ; 
τί τὸν ἄνω λεύσσεις κύκλον ; 
Φιλοκτήτης μέθες μέθες με . 
Νεοπτόλεμος ποῖ μεθῶ ; 
Φιλοκτήτης μέθες ποτέ . 
Νεοπτόλεμος οὔ φημ’ ἐάσειν . 
Φιλοκτήτης ἀπό μ’ ὀλεῖς , ἢν προσθίγῃς . 
Νεοπτόλεμος καὶ δὴ μεθίημ’ , εἴ τι δὴ πλέον φρονεῖς . 
Φιλοκτήτης ὦ γαῖα , δέξαι θανάσιμόν μ’ ὅπως ἔχω τὸ γὰρ κακὸν τόδ’ οὐκέτ’ ὀρθοῦσθαί μ’ ἐᾷ . 
Νεοπτόλεμος τὸν ἄνδρ’ ἔοικεν ὕπνος οὐ μακροῦ χρόνου ἕξειν · κάρα γὰρ ὑπτιάζεται τόδε · 
ἱδρώς γέ τοί νιν πᾶν καταστάζει δέμας , μέλαινά τ’ ἄκρου τις παρέρρωγεν ποδὸς αἱμορραγὴς φλέψ . 
ἀλλ’ ἐάσωμεν , φίλοι , ἕκηλον αὐτόν , ὡς ἂν εἰς ὕπνον πέσῃ . 
Χορός 
Ὕπν’ ὀδύνας ἀδαής , Ὕπνε δ’ ἀλγέων , εὐαὲς ἡμῖν ἔλθοις , εὐαίων εὐαίων , ὦναξ · 
ὄμμασι δ’ ἀντίσχοις τάνδ’ αἴγλαν , ἃ τέταται τανῦν . 
ἴθι ἴθι μοι παιών . 
ὦ τέκνον , ὅρα ποῦ στάσει , ποῖ δέ μοι τἀνθένδε βάσει , φροντίδος . 
ὁρᾷς ἤδη . 
πρὸς τί μενοῦμεν πράσσειν ; 
καιρός τοι πάντων γνώμαν ἴσχων πολύ τι πολὺ παρὰ πόδα κράτος ἄρνυται . 
Νεοπτόλεμος ἀλλ’ ὅδε μὲν κλύει οὐδέν , ἐγὼ δ’ ὁρῶ οὕνεκα θήραν τήνδ’ ἁλίως ἔχομεν τόξων , δίχα τοῦδε πλέοντες . 
τοῦδε γὰρ ὁ στέφανος , τοῦτον θεὸς εἶπε κομίζειν . 
κομπεῖν δ’ ἔστ’ ἀτελῆ σὺν ψεύδεσιν αἰσχρὸν ὄνειδος . 
Χορός ἀλλά , τέκνον , τάδε μὲν θεὸς ὄψεται · 
ὧν δ’ ἂν ἀμείβῃ μ’ αὖθις , βαιάν μοι , βαιάν , ὦ τέκνον , πέμπε λόγων φάμαν · 
ὡς πάντων ἐν νόσῳ εὐδρακὴς ὕπνος ἄϋπνος λεύσσειν . 
ἀλλ’ ὅτι δύνᾳ μάκιστον κεῖνο δή μοι κεῖνο λάθρᾳ ἐξιδοῦ ὅπᾳ πράξεις . 
οἶσθα γὰρ ἃν αὐδῶμαι , εἰ ταύταν τούτων γνώμαν ἴσχεις , μάλα τοι ἄπορα πυκινοῖς ἐνιδεῖν πάθη . 
Χορός οὖρός τοι , τέκνον , οὖρος · 
ἁνὴρ δ’ ἀνόμματος οὐδ’ ἔχων ἀρωγὰν ἐκτέταται νύχιος , 
(ἀλεὴς ὕπνος ἐσθλός , ) οὐ χερός , οὐ ποδός , οὔ τινος ἄρχων , ἀλλά τις ὡς Ἀΐδᾳ παρακείμενος . 
ὅρα , βλέπ’ εἰ καίρια φθέγγει · τὸ δ’ ἁλώσιμον ἐμᾷ φροντίδι , παῖ , πόνος ὁ μὴ φοβῶν κράτιστος . 
Νεοπτόλεμος σιγᾶν κελεύω μηδ’ ἀφεστάναι φρενῶν · 
κινεῖ γὰρ ἁνὴρ ὄμμα κἀνάγει κάρα . 
Φιλοκτήτης ὦ φέγγος ὕπνου διάδοχον τό τ’ ἐλπίδων ἄπιστον οἰκούρημα τῶνδε τῶν ξένων . 
οὐ γάρ ποτ’ , ὦ παῖ , τοῦτ’ ἂν ἐξηύχησ’ ἐγώ , τλῆναί σ’ ἐλεινῶς ὧδε τἀμὰ πήματα μεῖναι παρόντα καὶ ξυνωφελοῦντά μοι . 
οὔκουν Ἀτρεῖδαι τοῦτ’ ἔτλησαν εὐφόρως οὕτως ἐνεγκεῖν , ἁγαθοὶ στρατηλάται . 
ἀλλ’ εὐγενὴς γὰρ ἡ φύσις κἀξ εὐγενῶν , ὦ τέκνον , ἡ σή , πάντα ταῦτ’ ἐν εὐχερεῖ ἔθου , βοῆς τε καὶ δυσοσμίας γέμων . 
καὶ νῦν ἐπειδὴ τοῦδε τοῦ κακοῦ δοκεῖ λήθη τις εἶναι κἀνάπαυλα δή , τέκνον , σύ μ’ αὐτὸς ἆρον , σύ με κατάστησον , τέκνον , ἵν’ , ἡνίκ’ ἂν κόπος μ’ ἀπαλλάξῃ ποτέ , ὁρμώμεθ’ ἐς ναῦν μηδ’ ἐπίσχωμεν τὸ πλεῖν . 
Νεοπτόλεμος ἀλλ’ ἥδομαι μέν σ’ εἰσιδὼν παρ’ ἐλπίδα ἀνώδυνον βλέποντα κἀμπνέοντ’ ἔτι · 
ὡς οὐκέτ’ ὄντος γὰρ τὰ συμβόλαιά σου πρὸς τὰς παρούσας ξυμφορὰς ἐφαίνετο . 
νῦν δ’ αἶρε σαυτόν · εἰ δέ σοι μᾶλλον φίλον , οἴσουσί σ’ οἵδε · τοῦ πόνου γὰρ οὐκ ὄκνος , ἐπείπερ οὕτω σοί τ’ ἔδοξ’ ἐμοί τε δρᾶν . 
Φιλοκτήτης αἰνῶ τάδ’ , ὦ παῖ , καί μ’ ἔπαιρ’ , ὥσπερ νοεῖς · 
τούτους δ’ ἔασον , μὴ βαρυνθῶσιν κακῇ ὀσμῇ πρὸ τοῦ δέοντος · οὑπὶ νηὶ γὰρ ἅλις πόνος τούτοισι συνναίειν ἐμοί . 
Νεοπτόλεμος ἔσται τάδ’ · ἀλλ’ ἵστω τε καὐτὸς ἀντέχου . 
Φιλοκτήτης θάρσει · τό τοι σύνηθες ὀρθώσει μ’ ἔθος . 
Νεοπτόλεμος παπαῖ · τί δῆτ’ ἂν δρῷμ’ ἐγὼ τοὐνθένδε γε ; 
Φιλοκτήτης τί δ’ ἔστιν , ὦ παῖ ; 
ποῖ ποτ’ ἐξέβης λόγῳ ; 
Νεοπτόλεμος οὐκ οἶδ’ ὅποι χρὴ τἄπορον τρέπειν ἔπος . 
Φιλοκτήτης ἀπορεῖς δὲ τοῦ σύ ; 
μὴ λέγ’ , ὦ τέκνον , τάδε . 
Νεοπτόλεμος ἀλλ’ ἐνθάδ’ ἤδη τοῦδε τοῦ πάθους κυρῶ . 
Φιλοκτήτης οὐ δή σε δυσχέρεια τοῦ νοσήματος ἔπεισεν ὥστε μή μ’ ἄγειν ναύτην ἔτι ; 
Νεοπτόλεμος ἅπαντα δυσχέρεια , τὴν αὑτοῦ φύσιν ὅταν λιπών τις δρᾷ τὰ μὴ προσεικότα . 
Φιλοκτήτης ἀλλ’ οὐδὲν ἔξω τοῦ φυτεύσαντος σύ γε δρᾷς οὐδὲ φωνεῖς , ἐσθλὸν ἄνδρ’ ἐπωφελῶν . 
Νεοπτόλεμος αἰσχρὸς φανοῦμαι · τοῦτ’ ἀνιῶμαι πάλαι . 
Φιλοκτήτης οὔκουν ἐν οἷς γε δρᾷς · ἐν οἷς δ’ αὐδᾷς ὀκνῶ . 
Νεοπτόλεμος ὦ Ζεῦ , τί δράσω ; 
δεύτερον ληφθῶ κακός , κρύπτων θ’ ἃ μὴ δεῖ καὶ λέγων αἴσχιστ’ ἐπῶν ; 
Φιλοκτήτης ἁνὴρ ὅδ’ , εἰ μὴ ’γὼ κακὸς γνώμων ἔφυν , προδούς μ’ ἔοικε κἀκλιπὼν τὸν πλοῦν στελεῖν . 
Νεοπτόλεμος λιπὼν μὲν οὐκ ἔγωγε · λυπηρῶς δὲ μὴ πέμπω σε μᾶλλον , τοῦτ’ ἀνιῶμαι πάλαι . 
Φιλοκτήτης τί ποτε λέγεις , ὦ τέκνον ; 
ὡς οὐ μανθάνω . 
Νεοπτόλεμος οὐδέν σε κρύψω · δεῖ γὰρ ἐς Τροίαν σε πλεῖν πρὸς τοὺς Ἀχαιοὺς καὶ τὸν Ἀτρειδῶν στόλον . 
Φιλοκτήτης οἴμοι , τί εἶπας ; 
Νεοπτόλεμος μὴ στέναζε , πρὶν μάθῃς . 
Φιλοκτήτης ποῖον μάθημα ; 
τί με νοεῖς δρᾶσαί ποτε ; 
Νεοπτόλεμος σῶσαι κακοῦ μὲν πρῶτα τοῦδ’ , ἔπειτα δὲ ξὺν σοὶ τὰ Τροίας πεδία πορθῆσαι μολών . 
Φιλοκτήτης καὶ ταῦτ’ ἀληθῆ δρᾶν νοεῖς ; 
Νεοπτόλεμος πολλὴ κρατεῖ τούτων ἀνάγκη , καὶ σὺ μὴ θυμοῦ κλύων . 
Φιλοκτήτης ἀπόλωλα τλήμων , προδέδομαι . 
τί μ’ , ὦ ξένε , δέδρακας ; 
ἀπόδος ὡς τάχος τὰ τόξα μοι . 
Νεοπτόλεμος ἀλλ’ οὐχ οἷόν τε · τῶν γὰρ ἐν τέλει κλύειν τό τ’ ἔνδικόν με καὶ τὸ συμφέρον ποεῖ . 
Φιλοκτήτης ὦ πῦρ σὺ καὶ πᾶν δεῖμα καὶ πανουργίας δεινῆς τέχνημ’ ἔχθιστον , οἷά μ’ εἰργάσω , οἷ’ ἠπάτηκας · οὐδ’ ἐπαισχύνει μ’ ὁρῶν τὸν προστρόπαιον , τὸν ἱκέτην , ὦ σχέτλιε ; 
ἀπεστέρηκας τὸν βίον τὰ τόξ’ ἑλών . 
ἀπόδος , ἱκνοῦμαί σ’ , ἀπόδος , ἱκετεύω , τέκνον · 
πρὸς θεῶν πατρῴων , τὸν βίον με μὴ ἀφέλῃ . 
ὤμοι τάλας . 
ἀλλ’ οὐδὲ προσφωνεῖ μ’ ἔτι , ἀλλ’ ὡς μεθήσων μήποθ’ , ὧδ’ ὁρᾷ πάλιν . 
ὦ λιμένες , ὦ προβλῆτες , ὦ ξυνουσίαι θηρῶν ὀρείων , ὦ καταρρῶγες πέτραι , ὑμῖν τάδ’ , οὐ γὰρ ἄλλον οἶδ’ ὅτῳ λέγω , ἀνακλαίομαι παροῦσι τοῖς εἰωθόσιν , οἷ’ ἔργ’ ὁ παῖς μ’ ἔδρασεν οὑξ Ἀχιλλέως · 
ὀμόσας ἀπάξειν οἴκαδ’ , ἐς Τροίαν μ’ ἄγει · 
προσθείς τε χεῖρα δεξιάν , τὰ τόξα μου ἱερὰ λαβὼν τοῦ Ζηνὸς Ἡρακλέους ἔχει , καὶ τοῖσιν Ἀργείοισι φήνασθαι θέλει · 
ὡς ἄνδρ’ ἑλὼν ἰσχυρόν ἐκ βίας μ’ ἄγει , κοὐκ οἶδ’ ἐναίρων νεκρὸν ἢ καπνοῦ σκιάν , εἴδωλον ἄλλως · οὐ γὰρ ἂν σθένοντά γε εἷλέν μ’ · ἐπεὶ οὐδ’ ἂν ὧδ’ ἔχοντ’ , εἰ μὴ δόλῳ . 
νῦν δ’ ἠπάτημαι δύσμορος . 
τί χρή με δρᾶν ; 
ἀλλ’ ἀπόδος , ἀλλὰ νῦν ἔτ’ ἐν σαυτῷ γενοῦ . 
τί φής ; 
σιωπᾷς ; 
οὐδέν εἰμ’ ὁ δύσμορος . 
ὦ σχῆμα πέτρας δίπυλον , αὖθις αὖ πάλιν εἴσειμι πρὸς σὲ ψιλός , οὐκ ἔχων τροφήν · 
ἀλλ’ αὐανοῦμαι τῷδ’ ἐν αὐλίῳ μόνος , οὐ πτηνὸν ὄρνιν οὐδὲ θῆρ’ ὀρειβάτην τόξοις ἐναίρων τοισίδ’ , ἀλλ’ αὐτὸς τάλας θανὼν παρέξω δαῖθ’ ὑφ’ ὧν ἐφερβόμην , καί μ’ οὓς ἐθήρων πρόσθε θηράσουσι νῦν · 
φόνον φόνου δὲ ῥύσιον τίσω τάλας πρὸς τοῦ δοκοῦντος οὐδὲν εἰδέναι κακόν . 
ὄλοιο—μή πω , πρὶν μάθοιμ’ εἰ καὶ πάλιν γνώμην μετοίσεις · εἰ δὲ μή , θάνοις κακῶς . 
Χορός τί δρῶμεν ; 
ἐν σοὶ καὶ τὸ πλεῖν ἡμᾶς , ἄναξ , ἤδη ’στὶ καὶ τοῖς τοῦδε προσχωρεῖν λόγοις . 
Νεοπτόλεμος ἐμοὶ μὲν οἶκτος δεινὸς ἐμπέπτωκέ τις τοῦδ’ ἀνδρὸς οὐ νῦν πρῶτον , ἀλλὰ καὶ πάλαι . 
Φιλοκτήτης ἐλέησον , ὦ παῖ , πρὸς θεῶν , καὶ μὴ παρῇς σαυτοῦ βροτοῖς ὄνειδος , ἐκκλέψας ἐμέ . 
Νεοπτόλεμος οἴμοι , τί δράσω ; 
μή ποτ’ ὤφελον λιπεῖν τὴν Σκῦρον · οὕτω τοῖς παροῦσιν ἄχθομαι . 
Φιλοκτήτης οὐκ εἶ κακὸς σύ , πρὸς κακῶν δ’ ἀνδρῶν μαθὼν ἔοικας ἥκειν αἰσχρά · νῦν δ’ ἄλλοισι δοὺς οἷς εἰκὸς ἔκπλει , τἀμά μοι μεθεὶς ὅπλα . 
Νεοπτόλεμος τί δρῶμεν , ἄνδρες ; 
Ὀδυσσεύς ὦ κάκιστ’ ἀνδρῶν , τί δρᾷς ; 
οὐκ εἶ μεθεὶς τὰ τόξα ταῦτ’ ἐμοὶ πάλιν ; 
Φιλοκτήτης οἴμοι , τίς ἁνήρ ; 
ἆρ’ Ὀδυσσέως κλύω ; 
Ὀδυσσεύς 
Ὀδυσσέως , σάφ’ ἴσθ’ , ἐμοῦ γ’ , ὃν εἰσορᾷς . 
Φιλοκτήτης οἴμοι · πέπραμαι κἀπόλωλ’ · ὅδ’ ἦν ἄρα ὁ ξυλλαβών με κἀπονοσφίσας ὅπλων . 
Ὀδυσσεύς ἐγώ , σάφ’ ἴσθ’ , οὐκ ἄλλος · ὁμολογῶ τάδε . 
Φιλοκτήτης ἀπόδος , ἄφες μοι , παῖ , τὰ τόξα . 
Ὀδυσσεύς τοῦτο μέν , οὐδ’ ἢν θέλῃ , δράσει ποτ’ · ἀλλὰ καὶ σὲ δεῖ στείχειν ἅμ’ αὐτοῖς , ἢ βίᾳ στελοῦσί σε . 
Φιλοκτήτης ἔμ’ , ὦ κακῶν κάκιστε καὶ τολμήσατε , οἵδ’ ἐκ βίας ἄξουσιν ; 
Ὀδυσσεύς ἢν μὴ ἕρπῃς ἑκών . 
Φιλοκτήτης ὦ Λημνία χθὼν καὶ τὸ παγκρατὲς σέλας 
Ἡφαιστότευκτον , ταῦτα δῆτ’ ἀνασχετά , εἴ μ’ οὗτος ἐκ τῶν σῶν ἀπάξεται βίᾳ ; 
Ὀδυσσεύς 
Ζεύς ἐσθ’ , ἵν’ εἰδῇς , Ζεύς , ὁ τῆσδε γῆς κρατῶν , 
Ζεύς , ᾧ δέδοκται ταῦθ’ · ὑπηρετῶ δ’ ἐγώ . 
Φιλοκτήτης ὦ μῖσος , οἷα κἀξανευρίσκεις λέγειν · 
θεοὺς προτείνων τοὺς θεοὺς ψευδεῖς τίθης . 
Ὀδυσσεύς οὔκ , ἀλλ’ ἀληθεῖς · ἡ δ’ ὁδὸς πορευτέα . 
Φιλοκτήτης οὔ φημ’ . 
Ὀδυσσεύς ἐγὼ δέ φημι . 
πειστέον τάδε . 
Φιλοκτήτης οἴμοι τάλας . 
ἡμᾶς μὲν ὡς δούλους σαφῶς πατὴρ ἄρ’ ἐξέφυσεν οὐδ’ ἐλευθέρους . 
Ὀδυσσεύς οὔκ , ἀλλ’ ὁμοίους τοῖς ἀρίστοισιν , μεθ’ ὧν 
Τροίαν σ’ ἑλεῖν δεῖ καὶ κατασκάψαι βίᾳ . 
Φιλοκτήτης οὐδέποτέ γ’ · οὐδ’ ἢν χρῇ με πᾶν παθεῖν κακόν , ἕως ἂν ᾖ μοι γῆς τόδ’ αἰπεινὸν βάθρον . 
Ὀδυσσεύς τί δ’ ἐργασείεις ; 
Φιλοκτήτης κρᾶτ’ ἐμὸν τόδ’ αὐτίκα πέτρᾳ πέτρας ἄνωθεν αἱμάξω πεσών . 
Ὀδυσσεύς ξυλλάβετον αὐτόν · μὴ ’πὶ τῷδ’ ἔστω τάδε . 
Φιλοκτήτης ὦ χεῖρες , οἷα πάσχετ’ ἐν χρείᾳ φίλης νευρᾶς , ὑπ’ ἀνδρὸς τοῦδε συνθηρώμεναι . 
ὦ μηδὲν ὑγιὲς μηδ’ ἐλεύθερον φρονῶν , οἷ’ αὖ μ’ ὑπῆλθες , ὥς μ’ ἐθηράσω , λαβὼν πρόβλημα σαυτοῦ παῖδα τόνδ’ ἀγνῶτ’ ἐμοί , ἀνάξιον μὲν σοῦ , κατάξιον δ’ ἐμοῦ , ὃς οὐδὲν ᾔδει πλὴν τὸ προσταχθὲν ποεῖν , δῆλος δὲ καὶ νῦν ἐστιν ἀλγεινῶς φέρων οἷς τ’ αὐτὸς ἐξήμαρτεν οἷς τ’ ἐγὼ ’παθον . 
ἀλλ’ ἡ κακὴ σὴ διὰ μυχῶν βλέπουσ’ ἀεὶ ψυχή νιν ἀφυῆ τ’ ὄντα κοὐ θέλονθ’ ὅμως εὖ προυδίδαξεν ἐν κακοῖς εἶναι σοφόν . 
καὶ νῦν ἔμ’ , ὦ δύστηνε , συνδήσας νοεῖς ἄγειν ἀπ’ ἀκτῆς τῆσδ’ , ἐν ᾗ με προυβάλου ἄφιλον ἔρημον ἄπολιν , ἐν ζῶσιν νεκρόν . 
φεῦ . 
ὄλοιο · καί σοι πολλάκις τόδ’ ηὐξάμην . 
ἀλλ’ οὐ γὰρ οὐδὲν θεοὶ νέμουσιν ἡδύ μοι , σὺ μὲν γέγηθας ζῶν , ἐγὼ δ’ ἀλγύνομαι τοῦτ’ αὔθ’ , ὅτι ζῶ σὺν κακοῖς πολλοῖς τάλας , γελώμενος πρὸς σοῦ τε καὶ τῶν Ἀτρέως διπλῶν στρατηγῶν , οἷς σὺ ταῦθ’ ὑπηρετεῖς . 
καίτοι σὺ μὲν κλοπῇ τε κἀνάγκῃ ζυγεὶς ἔπλεις ἅμ’ αὐτοῖς , ἐμὲ δὲ τὸν πανάθλιον , ἑκόντα πλεύσανθ’ ἑπτὰ ναυσὶ ναυβάτην , ἄτιμον ἔβαλον , ὡς σὺ φής , κεῖνοι δὲ σέ . 
καὶ νῦν τί μ’ ἄγετε ; 
τί μ’ ἀπάγεσθε ; 
τοῦ χάριν ; 
ὃς οὐδέν εἰμι καὶ τέθνηχ’ ὑμῖν πάλαι . 
πῶς , ὦ θεοῖς ἔχθιστε , νῦν οὐκ εἰμί σοι χωλός , δυσώδης ; 
πῶς θεοῖς ἔξεσθ’ , ὁμοῦ πλεύσαντος αἴθειν ἱερά ; 
πῶς σπένδειν ἔτι ; 
αὕτη γὰρ ἦν σοι πρόφασις ἐκβαλεῖν ἐμέ . 
κακῶς ὄλοισθ’ · ὀλεῖσθε δ’ ἠδικηκότες τὸν ἄνδρα τόνδε , θεοῖσιν εἰ δίκης μέλει . 
ἔξοιδα δ’ ὡς μέλει γ’ · ἐπεὶ οὔποτ’ ἂν στόλον ἐπλεύσατ’ ἂν τόνδ’ εἵνεκ’ ἀνδρὸς ἀθλίου , εἰ μή τι κέντρον θεῖον ἦγ’ ὑμᾶς ἐμοῦ . 
ἀλλ’ , ὦ πατρῴα γῆ θεοί τ’ ἐπόψιοι , τίσασθε τίσασθ’ ἀλλὰ τῷ χρόνῳ ποτὲ ξύμπαντας αὐτούς , εἴ τι κἄμ’ οἰκτίρετε · 
ὡς ζῶ μὲν οἰκτρῶς , εἰ δ’ ἴδοιμ’ ὀλωλότας τούτους , δοκοῖμ’ ἂν τῆς νόσου πεφευγέναι . 
Χορός βαρύς τε καὶ βαρεῖαν ὁ ξένος φάτιν τήνδ’ εἶπ’ , Ὀδυσσεῦ , κοὐχ ὑπείκουσαν κακοῖς . 
Ὀδυσσεύς πόλλ’ ἂν λέγειν ἔχοιμι πρὸς τὰ τοῦδ’ ἔπη , εἴ μοι παρείκοι · νῦν δ’ ἑνὸς κρατῶ λόγου . 
οὗ γὰρ τοιούτων δεῖ , τοιοῦτός εἰμ’ ἐγώ · 
χὤπου δικαίων κἀγαθῶν ἀνδρῶν κρίσις , οὐκ ἂν λάβοις μου μᾶλλον οὐδέν’ εὐσεβῆ . 
νικᾶν γε μέντοι πανταχοῦ χρῄζων ἔφυν , πλὴν εἰς σέ · νῦν δὲ σοί γ’ ἑκὼν ἐκστήσομαι . 
ἄφετε γὰρ αὐτὸν μηδὲ προσψαύσητ’ ἔτι · 
ἐᾶτε μίμνειν . 
οὐδὲ σοῦ προσχρῄζομεν , τά γ’ ὅπλ’ ἔχοντες ταῦτ’ , ἐπεὶ πάρεστι μὲν 
Τεῦκρος παρ’ ἡμῖν , τήνδ’ ἐπιστήμην ἔχων , ἐγώ θ’ , ὃς οἶμαι σοῦ κάκιον οὐδὲν ἂν τούτων κρατύνειν , μηδ’ ἐπιθύνειν χερί . 
τί δῆτα σοῦ δεῖ ; 
χαῖρε τὴν Λῆμνον πατῶν · 
ἡμεῖς δ’ ἴωμεν , καὶ τάχ’ ἂν τὸ σὸν γέρας τιμὴν ἐμοὶ νείμειεν , ἣν σὲ χρῆν ἔχειν . 
Φιλοκτήτης οἴμοι · τί δράσω δύσμορος ; 
σὺ τοῖς ἐμοῖς ὅπλοισι κοσμηθεὶς ἐν Ἀργείοις φανεῖ ; 
Ὀδυσσεύς μή μ’ ἀντιφώνει μηδέν , ὡς στείχοντα δή . 
Φιλοκτήτης ὦ σπέρμ’ Ἀχιλλέως , οὐδὲ σοῦ φωνῆς ἔτι γενήσομαι προσφθεγκτός , ἀλλ’ οὕτως ἄπει ; 
Ὀδυσσεύς χώρει σύ · μὴ πρόσλευσσε , γενναῖός περ ὤν , ἡμῶν ὅπως μὴ τὴν τύχην διαφθερεῖς . 
Φιλοκτήτης ἦ καὶ πρὸς ὑμῶν ὧδ’ ἔρημος , ὦ ξένοι , λειφθήσομαι δὴ κοὐκ ἐποικτερεῖτέ με ; 
Χορός ὅδ’ ἐστὶν ἡμῶν ναυκράτωρ ὁ παῖς · ὅσ’ ἂν οὗτος λέγῃ σοι , ταῦτά σοι χἠμεῖς φαμέν . 
Νεοπτόλεμος ἀκούσομαι μὲν ὡς ἔφυν οἴκτου πλέως πρὸς τοῦδ’ · ὅμως δὲ μείνατ’ , εἰ τούτῳ δοκεῖ , χρόνον τοσοῦτον , εἰς ὅσον τά τ’ ἐκ νεὼς στείλωσι ναῦται καὶ θεοῖς εὐξώμεθα . 
χοὖτος τάχ’ ἂν φρόνησιν ἐν τούτῳ λάβοι λῴω τιν’ ἡμῖν . 
νὼ μὲν οὖν ὁρμώμεθον , ὑμεῖς δ’ , ὅταν καλῶμεν , ὁρμᾶσθαι ταχεῖς . 
Φιλοκτήτης ὦ κοίλας πέτρας γύαλον θερμὸν καὶ παγετῶδες , ὥς σ’ οὐκ ἔμελλον ἄρ’ , ὦ τάλας , λείψειν οὐδέποτ’ , ἀλλά μοι καὶ θνῄσκοντι συνείσει . 
ὤμοι μοί μοι . 
ὦ πληρέστατον αὔλιον λύπας τᾶς ἀπ’ ἐμοῦ τάλαν , τίπτ’ αὖ μοι τὸ κατ’ ἆμαρ ἔσται ; 
τοῦ ποτε τεύξομαι σιτονόμου μέλεος πόθεν ἐλπίδος ; 
πέλειαι δ’ ἄνω πτωκάδες ὀξυτόνου διὰ πνεύματος ἐλῶσιν · οὐκέτ’ ἴσχω . 
Χορός σύ τοι σύ τοι κατηξίωσας , ὦ βαρύποτμε , κοὐκ ἄλλοθεν ἔχει τύχᾳ τᾷδ’ ἀπὸ μείζονος , εὖτέ γε παρὸν φρονῆσαι τοῦ λῴονος δαίμονος εἵλου τὸ κάκιον αἰνεῖν . 
Φιλοκτήτης ὦ τλάμων τλάμων ἄρ’ ἐγὼ καὶ μόχθῳ λωβατός , ὃς ἤδη μετ’ οὐδενὸς ὕστερον ἀνδρῶν εἰσοπίσω τάλας ναίων ἐνθάδ’ ὀλοῦμαι , αἰαῖ αἰαῖ , οὐ φορβὰν ἔτι προσφέρων , οὐ πτανῶν ἀπ’ ἐμῶν ὅπλων κραταιαῖς μετὰ χερσὶν ἴσχων · ἀλλά μοι ἄσκοπα κρυπτά τ’ ἔπη δολερᾶς ὑπέδυ φρενός · 
ἰδοίμαν δέ νιν , τὸν τάδε μησάμενον , τὸν ἴσον χρόνον ἐμὰς λαχόντ’ ἀνίας . 
Χορός πότμος , πότμος σε δαιμόνων τάδ’ , οὐδὲ σέ γε δόλος , ἔσχεν ὑπὸ χειρὸς ἀμᾶς . 
στυγερὰν ἔχε δύσποτμον ἀρὰν ἐπ’ ἄλλοις . 
καὶ γὰρ ἐμοὶ τοῦτο μέλει , μὴ φιλότητ’ ἀπώσῃ . 
Φιλοκτήτης οἴμοι μοι , καί που πολιᾶς πόντου θινὸς ἐφήμενος ἐγγελᾷ , χερὶ πάλλων τὰν ἐμὰν μελέου τροφάν , τὰν οὐδείς ποτ’ ἐβάστασεν . 
ὦ τόξον φίλον , ὦ φίλων χειρῶν ἐκβεβιασμένον , ἦ που ἐλεινὸν ὁρᾷς , φρένας εἴ τινας ἔχεις , τὸν Ἡράκλειον ἄρθμιον ὧδέ σοι οὐκέτι χρησόμενον τὸ μεθύστερον , ἄλλου δ’ ἐν μεταλλαγᾷ πολυμηχάνου ἀνδρὸς ἐρέσσει , ὁρῶν μὲν αἰσχρὰς ἀπάτας , στυγνὸν δὲ φῶτ’ ἐχθοδοπόν , μυρί’ , ἀπ’ αἰσχρῶν ἀνατέλλονθ’ , ὃς ἐφ’ ἡμῖν κάκ’ ἐμήσατ’ , ὦ Ζεῦ . 
Χορός ἀνδρός τοι τὰ μὲν ἔνδικ’ αἰὲν εἰπεῖν , εἰπόντος δὲ μὴ φθονερὰν ἐξῶσαι γλώσσας ὀδύναν . 
κεῖνος δ’ εἷς ἀπὸ πολλῶν ταχθεὶς τῶνδ’ ἐφημοσύνᾳ κοινὰν ἤνυσεν ἐς φίλους ἀρωγάν . 
Φιλοκτήτης ὦ πταναὶ θῆραι χαροπῶν τ’ ἔθνη θηρῶν , οὓς ὅδ’ ἔχει χῶρος οὐρεσιβώτας , μηκέτ’ ἀπ’ αὐλίων φυγᾷ πηδᾶτ’ · οὐ γὰρ ἔχω χεροῖν τὰν πρόσθεν βελέων ἀλκάν , ὦ δύστανος ἐγὼ τανῦν , ἀλλ’ ἀνέδην , ὁ δὲ χῶρος ἄρ’ οὐκέτι φοβητὸς οὐκέθ’ ὑμῖν , ἕρπετε · νῦν καλὸν ἀντίφονον κορέσαι στόμα πρὸς χάριν ἐμᾶς σαρκὸς αἰόλας · 
ἀπὸ γὰρ βίον αὐτίκα λείψω . 
πόθεν γὰρ ἔσται βιοτά ; 
τίς ὧδ’ ἐν αὔραις τρέφεται , μηκέτι μηδενὸς κρατύνων ὅσα πέμπει βιόδωρος αἶα ; 
Χορός πρὸς θεῶν , εἴ τι σέβει ξένον , πέλασσον , εὐνοίᾳ πάσᾳ πελάταν · 
ἀλλὰ γνῶθ’ , εὖ γνῶθ’ ἐπὶ σοὶ κῆρα τάνδ’ ἀποφεύγειν . 
οἰκτρὰ γὰρ βόσκειν , ἀδαὴς δ’ ἔχειν μυρίον ἄχθος , ὃ ξυνοικεῖ . 
Φιλοκτήτης πάλιν πάλιν παλαιὸν ἄλγημ’ ὑπέμνασας , ὦ λῷστε τῶν πρὶν ἐντόπων . 
τί μ’ ὤλεσας ; 
τί μ’ εἴργασαι ; 
Χορός τί τοῦτ’ ἔλεξας ; 
Φιλοκτήτης εἰ σὺ τὰν ἐμοὶ στυγερὰν 
Τρῳάδα γᾶν μ’ ἤλπισας ἄξειν . 
Χορός τόδε γὰρ νοῶ κράτιστον . 
Φιλοκτήτης ἀπό νύν με λείπετ’ ἤδη . 
Χορός φίλα μοι , φίλα ταῦτα παρήγγειλας ἑκόντι τε πράσσειν . 
ἴωμεν ἴωμεν ναὸς ἵν’ ἡμῖν τέτακται . 
Φιλοκτήτης μή , πρὸς ἀραίου Διός , ἔλθῃς , ἱκετεύω . 
Χορός μετρίαζ’ . 
Φιλοκτήτης ὦ ξένοι , μείνατε , πρὸς θεῶν . 
Χορός τί θροεῖς ; 
Φιλοκτήτης αἰαῖ αἰαῖ , δαίμων δαίμων · 
ἀπόλωλ’ ὁ τάλας · 
ὦ ποὺς πούς , τί σ’ ἔτ’ ἐν βίῳ τεύξω τῷ μετόπιν τάλας ; 
ὦ ξένοι , ἔλθετ’ ἐπήλυδες αὖθις . 
Χορός τί ῥέξοντες ἀλλοκότῳ γνώμᾳ τῶν πάρος , ὧν προύφαινες ; 
Φιλοκτήτης οὔτοι νεμεσητόν , ἀλύοντα χειμερίῳ λύπᾳ καὶ παρὰ νοῦν θροεῖν . 
Χορός βᾶθί νυν , ὦ τάλαν , ὥς σε κελεύομεν . 
Φιλοκτήτης οὐδέποτ’ οὐδέποτ’ , ἴσθι τόδ’ ἔμπεδον , οὐδ’ εἰ πυρφόρος ἀστεροπητὴς βροντᾶς αὐγαῖς μ’ εἶσι φλογίζων . 
ἐρρέτω Ἴλιον οἵ θ’ ὑπ’ ἐκείνῳ πάντες ὅσοι τόδ’ ἔτλασαν ἐμοῦ ποδὸς ἄρθρον ἀπῶσαι . 
ἀλλ’ , ὦ ξένοι , ἕν γέ μοι εὖχος ὀρέξατε . 
Χορός ποῖον ἐρεῖς τόδ’ ἔπος ; 
Φιλοκτήτης ξίφος , εἴ ποθεν , ἢ γένυν ἢ βελέων τι προπέμψατε . 
Χορός ὡς τίνα δὴ ῥέξῃς παλάμαν ποτέ ; 
Φιλοκτήτης χρῶτ’ ἀπὸ πάντα καὶ ἄρθρα τέμω χερί · 
φονᾷ φονᾷ νόος ἤδη . 
Χορός τί ποτε ; 
Φιλοκτήτης πατέρα ματεύων . 
Χορός ποῖ γᾶς ; 
Φιλοκτήτης ἐς Ἅιδου · 
οὐ γάρ ἐστ’ ἐν φάει γ’ ἔτι . 
ὦ πόλις , ὦ πατρία , πῶς ἂν εἰσίδοιμ’ ἄθλιός σ’ ἀνήρ , ὅς γε σὰν λιπὼν ἱερὰν λιβάδ’ ἐχθροῖς ἔβαν Δαναοῖς ἀρωγός · ἔτ’ οὐδέν εἰμι . 
Χορός ἐγὼ μὲν ἤδη καὶ πάλαι νεὼς ὁμοῦ στείχων ἂν ἦ σοι τῆς ἐμῆς , εἰ μὴ πέλας 
Ὀδυσσέα στείχοντα τόν τ’ Ἀχιλλέως γόνον πρὸς ἡμᾶς δεῦρ’ ἰόντ’ ἐλεύσσομεν . 
Ὀδυσσεύς οὐκ ἂν φράσειας ἥντιν’ αὖ παλίντροπος κέλευθον ἕρπεις ὧδε σὺν σπουδῇ ταχύς ; 
Νεοπτόλεμος λύσων ὅσ’ ἐξήμαρτον ἐν τῷ πρὶν χρόνῳ . 
Ὀδυσσεύς δεινόν γε φωνεῖς · ἡ δ’ ἁμαρτία τίς ἦν ; 
Νεοπτόλεμος ἣν σοὶ πιθόμενος τῷ τε σύμπαντι στρατῷ 
Ὀδυσσεύς ἔπραξας ἔργον ποῖον ὧν οὔ σοι πρέπον ; 
Νεοπτόλεμος ἀπάταισιν αἰσχραῖς ἄνδρα καὶ δόλοις ἑλών . 
Ὀδυσσεύς τὸν ποῖον ; 
ὤμοι · μῶν τι βουλεύει νέον ; 
Νεοπτόλεμος νέον μὲν οὐδέν , τῷ δὲ Ποίαντος τόκῳ , 
Ὀδυσσεύς τί χρῆμα δράσεις ; 
ὥς μ’ ὑπῆλθέ τις φόβος . 
Νεοπτόλεμος παρ’ οὗπερ ἔλαβον τάδε τὰ τόξ’ , αὖθις πάλιν 
Ὀδυσσεύς ὦ Ζεῦ , τί λέξεις ; 
οὔ τί που δοῦναι νοεῖς ; 
Νεοπτόλεμος αἰσχρῶς γὰρ αὐτὰ κοὐ δίκῃ λαβὼν ἔχω . 
Ὀδυσσεύς πρὸς θεῶν , πότερα δὴ κερτομῶν λέγεις τάδε ; 
Νεοπτόλεμος εἰ κερτόμησίς ἐστι τἀληθῆ λέγειν . 
Ὀδυσσεύς τί φής , Ἀχιλλέως παῖ ; 
τίν’ εἴρηκας λόγον ; 
Νεοπτόλεμος δὶς ταὐτὰ βούλει καὶ τρὶς ἀναπολεῖν μ’ ἔπη ; 
Ὀδυσσεύς ἀρχὴν κλύειν ἂν οὐδ’ ἅπαξ ἐβουλόμην . 
Νεοπτόλεμος εὖ νῦν ἐπίστω πάντ’ ἀκηκοὼς λόγον . 
Ὀδυσσεύς ἔστιν τις , ἔστιν ὅς σε κωλύσει τὸ δρᾶν . 
Νεοπτόλεμος τί φής ; 
τίς ἔσται μ’ οὑπικωλύσων τάδε ; 
Ὀδυσσεύς ξύμπας Ἀχαιῶν λαός , ἐν δὲ τοῖς ἐγώ . 
Νεοπτόλεμος σοφὸς πεφυκὼς οὐδὲν ἐξαυδᾷς σοφόν . 
Ὀδυσσεύς σὺ δ’ οὔτε φωνεῖς οὔτε δρασείεις σοφά . 
Νεοπτόλεμος ἀλλ’ εἰ δίκαια , τῶν σοφῶν κρείσσω τάδε . 
Ὀδυσσεύς καὶ πῶς δίκαιον , ἅ γ’ ἔλαβες βουλαῖς ἐμαῖς , πάλιν μεθεῖναι ταῦτα ; 
Νεοπτόλεμος τὴν ἁμαρτίαν αἰσχρὰν ἁμαρτὼν ἀναλαβεῖν πειράσομαι . 
Ὀδυσσεύς στρατὸν δ’ Ἀχαιῶν οὐ φοβεῖ , πράσσων τάδε ; 
Νεοπτόλεμος ξὺν τῷ δικαίῳ τὸν σὸν οὐ ταρβῶ φόβον . 
Ὀδυσσεύς 
[ξὺν τῷ δικαίῳ χεὶρ ἐμή σ’ ἀναγκάσει.] 
Νεοπτόλεμος ἀλλ’ οὐδέ τοι σῇ χειρὶ πείθομαι τὸ δρᾶν . 
Ὀδυσσεύς οὔ τἄρα Τρωσίν , ἀλλὰ σοὶ μαχούμεθα . 
Νεοπτόλεμος ἴτω τὸ μέλλον . 
Ὀδυσσεύς χεῖρα δεξιὰν ὁρᾷς κώπης ἐπιψαύουσαν ; 
Νεοπτόλεμος ἀλλὰ κἀμέ τοι ταὐτὸν τόδ’ ὄψει δρῶντα κοὐ μέλλοντ’ ἔτι . 
Ὀδυσσεύς καίτοι σ’ ἐάσω · τῷ δὲ σύμπαντι στρατῷ λέξω τάδ’ ἐλθών , ὅς σε τιμωρήσεται . 
Νεοπτόλεμος ἐσωφρόνησας · κἂν τὰ λοίφ’ οὕτω φρονῇς , ἴσως ἂν ἐκτὸς κλαυμάτων ἔχοις πόδα . 
σὺ δ’ , ὦ Ποίαντος παῖ , Φιλοκτήτην λέγω , ἔξελθ’ , ἀμείψας τάσδε πετρήρεις στέγας . 
Φιλοκτήτης τίς αὖ παρ’ ἄντροις θόρυβος ἵσταται βοῆς ; 
τί μ’ ἐκκαλεῖσθε ; 
τοῦ κεχρημένοι , ξένοι ; 
ὤμοι · κακὸν τὸ χρῆμα . 
μῶν τί μοι νέα πάρεστε πρὸς κακοῖσι πέμποντες κακά ; 
Νεοπτόλεμος θάρσει · λόγους δ’ ἄκουσον οὓς ἥκω φέρων . 
Φιλοκτήτης δέδοικ’ ἔγωγε · καὶ τὰ πρὶν γὰρ ἐκ λόγων καλῶν κακῶς ἔπραξα , σοῖς πεισθεὶς λόγοις . 
Νεοπτόλεμος οὔκουν ἔνεστι καὶ μεταγνῶναι πάλιν ; 
Φιλοκτήτης τοιοῦτος ἦσθα τοῖς λόγοισι χὤτε μου τὰ τόξ’ ἔκλεπτες , πιστός , ἀτηρὸς λάθρᾳ . 
Νεοπτόλεμος ἀλλ’ οὔ τι μὴν νῦν · βούλομαι δέ σου κλύειν , πότερα δέδοκταί σοι μένοντι καρτερεῖν ἢ πλεῖν μεθ’ ἡμῶν ; 
Φιλοκτήτης παῦε , μὴ λέξῃς πέρα · 
μάτην γὰρ ἃν εἴπῃς γε πάντ’ εἰρήσεται . 
Νεοπτόλεμος οὕτω δέδοκται ; 
Φιλοκτήτης καὶ πέρα γ’ ἴσθ’ ἢ λέγω . 
Νεοπτόλεμος ἀλλ’ ἤθελον μὲν ἄν σε πεισθῆναι λόγοις ἐμοῖσιν · εἰ δὲ μή τι πρὸς καιρὸν λέγων κυρῶ , πέπαυμαι . 
Φιλοκτήτης πάντα γὰρ φράσεις μάτην . 
οὐ γάρ ποτ’ εὔνουν τὴν ἐμὴν κτήσει φρένα , ὅστις γ’ ἐμοῦ δόλοισι τὸν βίον λαβὼν ἀπεστέρηκας , κᾆτα νουθετεῖς ἐμὲ ἐλθών , ἀρίστου πατρὸς αἴσχιστος γεγώς . 
ὄλοισθ’ , Ἀτρεῖδαι μὲν μάλιστ’ , ἔπειτα δὲ ὁ Λαρτίου παῖς καὶ σύ . 
Νεοπτόλεμος μὴ ’πεύξῃ πέρα · 
δέχου δὲ χειρὸς ἐξ ἐμῆς βέλη τάδε . 
Φιλοκτήτης πῶς εἶπας ; 
ἆρα δεύτερον δολούμεθα ; 
Νεοπτόλεμος ἀπώμοσ’ ἁγνὸν Ζηνὸς ὑψίστου σέβας . 
Φιλοκτήτης ὦ φίλτατ’ εἰπών , εἰ λέγεις ἐτήτυμα . 
Νεοπτόλεμος τοὔργον παρέσται φανερόν · ἀλλὰ δεξιὰν πρότεινε χεῖρα , καὶ κράτει τῶν σῶν ὅπλων . 
Ὀδυσσεύς ἐγὼ δ’ ἀπαυδῶ γ’ , ᾧ θεοὶ ξυνίστορες , ὑπέρ τ’ Ἀτρειδῶν τοῦ τε σύμπαντος στρατοῦ . 
Φιλοκτήτης τέκνον , τίνος φώνημα , μῶν Ὀδυσσέως , ἐπῃσθόμην ; 
Ὀδυσσεύς σάφ’ ἴσθι · καὶ πέλας γ’ ὁρᾷς , ὅς σ’ ἐς τὰ Τροίας πεδί’ ἀποστελῶ βίᾳ , ἐάν τ’ Ἀχιλλέως παῖς ἐάν τε μὴ θέλῃ · 
Φιλοκτήτης ἀλλ’ οὔ τι χαίρων , ἢν τόδ’ ὀρθωθῇ βέλος . 
Νεοπτόλεμος ἆ , μηδαμῶς , μή , πρὸς θεῶν , μεθῇς βέλος . 
Φιλοκτήτης μέθες με , πρὸς θεῶν , χεῖρα , φίλτατον τέκνον . 
Νεοπτόλεμος οὐκ ἂν μεθείην . 
Φιλοκτήτης φεῦ · τί μ’ ἄνδρα πολέμιον ἐχθρόν τ’ ἀφείλου μὴ κτανεῖν τόξοις ἐμοῖς ; 
Νεοπτόλεμος ἀλλ’ οὔτ’ ἐμοὶ τοῦτ’ ἐστὶν οὔτε σοὶ καλόν . 
Φιλοκτήτης ἀλλ’ οὖν τοσοῦτόν γ’ ἴσθι , τοὺς πρώτους στρατοῦ , τοὺς τῶν Ἀχαιῶν ψευδοκήρυκας , κακοὺς ὄντας πρὸς αἰχμήν , ἐν δὲ τοῖς λόγοις θρασεῖς . 
Νεοπτόλεμος εἶεν · τὰ μὲν δὴ τόξ’ ἔχεις , κοὐκ ἔσθ’ ὅτου ὀργὴν ἔχοις ἂν οὐδὲ μέμψιν εἰς ἐμέ . 
Φιλοκτήτης ξύμφημι · τὴν φύσιν δ’ ἔδειξας , ὦ τέκνον , ἐξ ἧς ἔβλαστες , οὐχὶ Σισύφου πατρός , ἀλλ’ ἐξ Ἀχιλλέως , ὃς μετὰ ζώντων ὅτ’ ἦν ἤκοῡ ἄριστα , νῦν δὲ τῶν τεθνηκότων . 
Νεοπτόλεμος ἥσθην πατέρα τὸν ἀμὸν εὐλογοῦντά σε αὐτόν τ’ ἔμ’ · ὧν δέ σου τυχεῖν ἐφίεμαι , ἄκουσον . 
ἀνθρώποισι τὰς μὲν ἐκ θεῶν τύχας δοθείσας ἔστ’ ἀναγκαῖον φέρειν · 
ὅσοι δ’ ἑκουσίοισιν ἔγκεινται βλάβαις , ὥσπερ σύ , τούτοις οὔτε συγγνώμην ἔχειν δίκαιόν ἐστιν οὔτ’ ἐποικτίρειν τινά . 
σὺ δ’ ἠγρίωσαι , κοὔτε σύμβουλον δέχει , ἐάν τε νουθετῇ τις εὐνοίᾳ λέγων , στυγεῖς , πολέμιον δυσμενῆ θ’ ἡγούμενος . 
ὅμως δὲ λέξω · Ζῆνα δ’ ὅρκιον καλῶ · 
καὶ ταῦτ’ ἐπίστω καὶ γράφου φρενῶν ἔσω . 
σὺ γὰρ νοσεῖς τόδ’ ἄλγος ἐκ θείας τύχης , 
Χρύσης πελασθεὶς φύλακος , ὃς τὸν ἀκαλυφῆ σηκὸν φυλάσσει κρύφιος οἰκουρῶν ὄφις · 
καὶ παῦλαν ἴσθι τῆσδε μή ποτ’ ἂν τυχεῖν νόσου βαρείας , ἕως ἂν αὑτὸς ἥλιος ταύτῃ μὲν αἴρῃ , τῇδε δ’ αὖ δύνῃ πάλιν , πρὶν ἂν τὰ Τροίας πεδί’ ἑκὼν αὐτὸς μόλῃς , καὶ τοῖν παρ’ ἡμῖν ἐντυχὼν Ἀσκληπίδαιν νόσου μαλαχθῇς τῆσδε , καὶ τὰ πέργαμα ξὺν τοῖσδε τόξοις ξύν τ’ ἐμοὶ πέρσας φανῇς . 
ὡς δ’ οἶδα ταῦτα τῇδ’ ἔχοντ’ ἐγὼ φράσω . 
ἀνὴρ γὰρ ἡμῖν ἐστιν ἐκ Τροίας ἁλούς , 
Ἕλενος ἀριστόμαντις , ὃς λέγει σαφῶς ὡς δεῖ γενέσθαι ταῦτα · καὶ πρὸς τοῖσδ’ ἔτι ὡς ἔστ’ ἀνάγκη τοῦ παρεστῶτος θέρους 
Τροίαν ἁλῶναι πᾶσαν · ἢ δίδωσ’ ἑκὼν κτείνειν ἑαυτόν , ἢν τάδε ψευσθῇ λέγων . 
ταῦτ’ οὖν ἐπεὶ κάτοισθα , συγχώρει θέλων . 
καλὴ γὰρ ἡ ’πίκτησις , Ἑλλήνων ἕνα κριθέντ’ ἄριστον τοῦτο μὲν παιωνίας ἐς χεῖρας ἐλθεῖν , εἶτα τὴν πολύστονον 
Τροίαν ἑλόντα κλέος ὑπέρτατον λαβεῖν . 
Φιλοκτήτης ὦ στυγνὸς αἰών , τί με , τί δῆτ’ ἔχεις ἄνω βλέποντα κοὐκ ἀφῆκας εἰς Ἅιδου μολεῖν ; 
οἴμοι , τί δράσω ; 
πῶς ἀπιστήσω λόγοις τοῖς τοῦδ’ , ὃς εὔνους ὢν ἐμοὶ παρῄνεσεν ; 
ἀλλ’ εἰκάθω δῆτ’ ; 
εἶτα πῶς ὁ δύσμορος εἰς φῶς τάδ’ ἔρξας εἶμι ; 
τῷ προσήγορος ; 
πῶς , ὦ τὰ πάντ’ ἰδόντες ἀμφ’ ἐμοὶ κύκλοι , ταῦτ’ ἐξανασχήσεσθε , τοῖσιν Ἀτρέως ἐμὲ ξυνόντα παισίν , οἵ μ’ ἀπώλεσαν ; 
πῶς τῷ πανώλει παιδὶ τῷ Λαερτίου ; 
οὐ γάρ με τἄλγος τῶν παρελθόντων δάκνει , ἀλλ’ οἷα χρὴ παθεῖν με πρὸς τούτων ἔτι δοκῶ προλεύσσειν · οἷς γὰρ ἡ γνώμη κακῶν μήτηρ γένηται , τἄλλα παιδεύει κακούς . 
καὶ σοῦ δ’ ἔγωγε θαυμάσας ἔχω τόδε . 
χρῆν γάρ σε μήτ’ αὐτόν ποτ’ ἐς Τροίαν μολεῖν ἡμᾶς τ’ ἀπείργειν , οἵ γέ σου καθύβρισαν , πατρὸς γέρας συλῶντες , εἶτα τοῖσδε σὺ εἶ ξυμμαχήσων , κἄμ’ ἀναγκάζεις τόδε ; 
μὴ δῆτα , τέκνον · ἀλλ’ ἅ μοι ξυνώμοσας , πέμψον πρὸς οἴκους · καὐτὸς ἐν Σκύρῳ μένων ἔα κακῶς αὐτοὺς ἀπόλλυσθαι κακούς . 
χοὔτω διπλῆν μὲν ἐξ ἐμοῦ κτήσει χάριν , διπλῆν δὲ πατρός , κοὐ κακοὺς ἐπωφελῶν δόξεις ὁμοῖος τοῖς κακοῖς πεφυκέναι . 
Νεοπτόλεμος λέγεις μὲν εἰκότ’ , ἀλλ’ ὅμως σε βούλομαι θεοῖς τε πιστεύσαντα τοῖς τ’ ἐμοῖς λόγοις φίλου μετ’ ἀνδρὸς τοῦδε τῆσδ’ ἐκπλεῖν χθονός . 
Φιλοκτήτης ἦ πρὸς τὰ Τροίας πεδία καὶ τὸν Ἀτρέως ἔχθιστον υἱὸν τῷδε δυστήνῳ ποδί ; 
Νεοπτόλεμος πρὸς τοὺς μὲν οὖν σε τήνδε τ’ ἔμπυον βάσιν παύσοντας ἄλγους κἀποσώσοντας νόσου . 
Φιλοκτήτης ὦ δεινὸν αἶνον αἰνέσας , τί φής ποτε ; 
Νεοπτόλεμος ἃ σοί τε κἀμοὶ λῷσθ’ ὁρῶ τελούμενα . 
Φιλοκτήτης καὶ ταῦτα λέξας οὐ καταισχύνει θεούς ; 
Νεοπτόλεμος πῶς γάρ τις αἰσχύνοιτ’ ἂν ὠφελῶν φίλους · 
Φιλοκτήτης λέγεις δ’ Ἀτρείδαις ὄφελος ἢ ’π’ ἐμοὶ τόδε ; 
Νεοπτόλεμος σοί που , φίλος γ’ ὤν , χὠ λόγος τοιόσδε μου . 
Φιλοκτήτης πῶς , ὅς γε τοῖς ἐχθροῖσί μ’ ἐκδοῦναι θέλεις ; 
Νεοπτόλεμος ὦ τᾶν , διδάσκου μὴ θρασύνεσθαι κακοῖς . 
Φιλοκτήτης ὀλεῖς με , γιγνώσκω σε , τοῖσδε τοῖς λόγοις . 
Νεοπτόλεμος οὔκουν ἔγωγε · φημὶ δ’ οὔ σε μανθάνειν . 
Φιλοκτήτης ἐγὼ οὐκ Ἀτρείδας ἐκβαλόντας οἶδά με ; 
Νεοπτόλεμος ἀλλ’ ἐκβαλόντες εἰ πάλιν σώσουσ’ ὅρα . 
Φιλοκτήτης οὐδέποθ’ ἑκόντα γ’ ὥστε τὴν Τροίαν ἰδεῖν . 
Νεοπτόλεμος τί δῆτ’ ἂν ἡμεῖς δρῷμεν , εἰ σέ γ’ ἐν λόγοις πείσειν δυνησόμεσθα μηδὲν ὧν λέγω ; 
ὡς ῥᾷστ’ ἐμοὶ μὲν τῶν λόγων λῆξαι , σὲ δὲ ζῆν , ὥσπερ ἤδη ζῇς , ἄνευ σωτηρίας . 
Φιλοκτήτης ἔα με πάσχειν ταῦθ’ ἅπερ παθεῖν με δεῖ · 
ἃ δ’ ᾔνεσάς μοι δεξιᾶς ἐμῆς θιγών , πέμπειν πρὸς οἴκους , ταῦτά μοι πρᾶξον , τέκνον , καὶ μὴ βράδυνε μηδ’ ἐπιμνησθῇς ἔτι 
Τροίας · ἅλις γάρ μοι τεθρήνηται γόοις . 
Νεοπτόλεμος εἰ δοκεῖ , στείχωμεν . 
Φιλοκτήτης ὦ γενναῖον εἰρηκὼς ἔπος . 
Νεοπτόλεμος ἀντέρειδε νῦν βάσιν σήν . 
Φιλοκτήτης εἰς ὅσον γ’ ἐγὼ σθένω . 
Νεοπτόλεμος αἰτίαν δὲ πῶς Ἀχαιῶν φεύξομαι ; 
Φιλοκτήτης μὴ φροντίσῃς . 
Νεοπτόλεμος τί γάρ , ἐὰν πορθῶσι χώραν τὴν ἐμήν ; 
Φιλοκτήτης ἐγὼ παρὼν 
Νεοπτόλεμος τίνα προσωφέλησιν ἔρξεις ; 
Φιλοκτήτης βέλεσι τοῖς Ἡρακλέους 
Νεοπτόλεμος πῶς λέγεις ; 
Φιλοκτήτης εἴρξω πελάζειν . 
Νεοπτόλεμος στεῖχε προσκύσας χθόνα . 
Ἡρακλῆς μήπω γε , πρὶν ἂν τῶν ἡμετέρων ἀίῃς μύθων , παῖ Ποίαντος · 
φάσκειν δ’ αὐδὴν τὴν Ἡρακλέους ἀκοῇ τε κλύειν λεύσσειν τ’ ὄψιν . 
τὴν σὴν δ’ ἥκω χάριν οὐρανίας ἕδρας προλιπών , τὰ Διός τε φράσων βουλεύματά σοι κατερητύσων θ’ ὁδὸν ἣν στέλλει · 
σὺ δ’ ἐμῶν μύθων ἐπάκουσον . 
καὶ πρῶτα μέν σοι τὰς ἐμὰς λέξω τύχας , ὅσους πονήσας καὶ διεξελθὼν πόνους ἀθάνατον ἀρετὴν ἔσχον , ὡς πάρεσθ’ ὁρᾶν . 
καὶ σοί , σάφ’ ἴσθι , τοῦτ’ ὀφείλεται παθεῖν , ἐκ τῶν πόνων τῶνδ’ εὐκλεᾶ θέσθαι βίον . 
ἐλθὼν δὲ σὺν τῷδ’ ἀνδρὶ πρὸς τὸ Τρωικὸν πόλισμα , πρῶτον μὲν νόσου παύσει λυγρᾶς , ἀρετῇ τε πρῶτος ἐκκριθεὶς στρατεύματος , 
Πάριν μέν , ὃς τῶνδ’ αἴτιος κακῶν ἔφυ , τόξοισι τοῖς ἐμοῖσι νοσφιεῖς βίου , πέρσεις τε Τροίαν , σκῦλά τ’ εἰς μέλαθρα σὰ πέμψεις , ἀριστεῖ’ ἐκλαβὼν στρατεύματος , 
Ποίαντι πατρὶ πρὸς πάτρας Οἴτης πλάκα . 
ἃ δ’ ἂν λάβῃς σὺ σκῦλα τοῦδε τοῦ στρατοῦ , τόξων ἐμῶν μνημεῖα πρὸς πυρὰν ἐμὴν κόμιζε . 
καὶ σοὶ ταῦτ’ , Ἀχιλλέως τέκνον , παρῄνεσ’ · οὔτε γὰρ σὺ τοῦδ’ ἄτερ σθένεις ἑλεῖν τὸ Τροίας πεδίον οὔθ’ οὗτος σέθεν . 
ἀλλ’ ὡς λέοντε συννόμω φυλάσσετον οὗτος σὲ καὶ σὺ τόνδ’ · ἐγὼ δ’ Ἀσκληπιὸν παυστῆρα πέμψω σῆς νόσου πρὸς Ἴλιον . 
τὸ δεύτερον γὰρ τοῖς ἐμοῖς αὐτὴν χρεὼν τόξοις ἁλῶναι . 
τοῦτο δ’ ἐννοεῖθ’ , ὅταν πορθῆτε γαῖαν , εὐσεβεῖν τὰ πρὸς θεούς · 
ὡς τἄλλα πάντα δεύτερ’ ἡγεῖται πατὴρ 
Ζεύς · οὐ γὰρ εὐσέβεια συνθνῄσκει βροτοῖς · 
κἂν ζῶσι κἂν θάνωσιν , οὐκ ἀπόλλυται . 
Φιλοκτήτης ὦ φθέγμα ποθεινὸν ἐμοὶ πέμψας χρόνιός τε φανείς , οὐκ ἀπιθήσω τοῖς σοῖς μύθοις . 
Νεοπτόλεμος κἀγὼ γνώμην ταύτῃ τίθεμαι . 
Ἡρακλῆς μή νυν χρόνιοι μέλλετε πράσσειν · 
καιρὸς καὶ πλοῦς ὅδ’ ἐπείγει γὰρ κατὰ πρύμνην . 
Φιλοκτήτης φέρε νυν στείχων χώραν καλέσω . 
χαῖρ’ , ὦ μέλαθρον ξύμφρουρον ἐμοί , νύμφαι τ’ ἔνυδροι λειμωνιάδες , καὶ κτύπος ἄρσην πόντου προβολῆς , οὗ πολλάκι δὴ τοὐμὸν ἐτέγχθη κρᾶτ’ ἐνδόμυχον πληγαῖσι νότου , πολλὰ δὲ φωνῆς τῆς ἡμετέρας 
Ἑρμαῖον ὄρος παρέπεμψεν ἐμοὶ στόνον ἀντίτυπον χειμαζομένῳ . 
νῦν δ’ , ὦ κρῆναι Λύκιόν τε ποτόν , λείπομεν ὑμᾶς , λείπομεν ἤδη δόξης οὔ ποτε τῆσδ’ ἐπιβάντες . 
χαῖρ’ , ὦ Λήμνου πέδον ἀμφίαλον , καί μ’ εὐπλοίᾳ πέμψον ἀμέμπτως , ἔνθ’ ἡ μεγάλη Μοῖρα κομίζει γνώμη τε φίλων χὠ πανδαμάτωρ δαίμων , ὃς ταῦτ’ ἐπέκρανεν . 
Χορός χωρῶμεν δὴ πάντες ἀολλεῖς , νύμφαις ἁλίαισιν ἐπευξάμενοι νόστου σωτῆρας ἱκέσθαι .
