Παρμενίδης 
Κέφαλος 
Κέφαλος ἐπειδὴ Ἀθήναζε οἴκοθεν ἐκ Κλαζομενῶν ἀφικόμεθα , κατ’ ἀγορὰν ἐνετύχομεν Ἀδειμάντῳ τε καὶ Γλαύκωνι · καί μου λαβόμενος τῆς χειρὸς ὁ Ἀδείμαντος , Χαῖρ’ , ἔφη , ὦ Κέφαλε , καὶ εἴ του δέῃ τῶν τῇδε ὧν ἡμεῖς δυνατοί , φράζε.ἀλλὰ μὲν δή , εἶπον ἐγώ , πάρειμί γε ἐπ’ αὐτὸ τοῦτο , δεησόμενος ὑμῶν.λέγοις ἄν , ἔφη , τὴν δέησιν . 
καὶ ἐγὼ εἶπον · τῷ ἀδελφῷ ὑμῶν τῷ ὁμομητρίῳ τί ἦν ὄνομα ; 
οὐ γὰρ μέμνημαι . 
παῖς δέ που ἦν , ὅτε τὸ πρότερον ἐπεδήμησα δεῦρο ἐκ Κλαζομενῶν · πολὺς δὲ ἤδη χρόνος ἐξ ἐκείνου . 
τῷ μὲν γὰρ πατρί , δοκῶ , Πυριλάμπης ὄνομα.πάνυ γε , ἔφη.αὐτῷ δέ γε ; Ἀντιφῶν . 
ἀλλὰ τί μάλιστα πυνθάνῃ ; οἵδε , εἶπον ἐγώ , πολῖταί τ’ ἐμοί εἰσι , μάλα φιλόσοφοι , ἀκηκόασί τε ὅτι οὗτος ὁ Ἀντιφῶν Πυθοδώρῳ τινὶ Ζήνωνος ἑταίρῳ πολλὰ ἐντετύχηκε , καὶ τοὺς λόγους , οὕς ποτε Σωκράτης καὶ Ζήνων καὶ Παρμενίδης διελέχθησαν , πολλάκις ἀκούσας τοῦ Πυθοδώρου ἀπομνημονεύει.ἀληθῆ , ἔφη , λέγεις.τούτων τοίνυν , εἶπον , δεόμεθα διακοῦσαι.ἀλλ’ οὐ χαλεπόν , ἔφη · μειράκιον γὰρ ὢν αὐτοὺς εὖ μάλα διεμελέτησεν , ἐπεὶ νῦν γε κατὰ τὸν πάππον τε καὶ ὁμώνυμον πρὸς ἱππικῇ τὰ πολλὰ διατρίβει . 
ἀλλ’ εἰ δεῖ , ἴωμεν παρ’ αὐτόν · ἄρτι γὰρ ἐνθένδε οἴκαδε οἴχεται , οἰκεῖ δὲ ἐγγὺς ἐν Μελίτῃ . 
ταῦτα εἰπόντες ἐβαδίζομεν , καὶ κατελάβομεν τὸν Ἀντιφῶντα οἴκοι , χαλινόν τινα χαλκεῖ ἐκδιδόντα σκευάσαι · ἐπειδὴ δὲ ἐκείνου ἀπηλλάγη οἵ τε ἀδελφοὶ ἔλεγον αὐτῷ ὧν ἕνεκα παρεῖμεν , ἀνεγνώρισέν τέ με ἐκ τῆς προτέρας ἐπιδημίας καί με ἠσπάζετο , καὶ δεομένων ἡμῶν διελθεῖν τοὺς λόγους , τὸ μὲν πρῶτον ὤκνει—πολὺ γὰρ ἔφη ἔργον εἶναι— 
ἔπειτα μέντοι διηγεῖτο . 
ἔφη δὲ δὴ ὁ Ἀντιφῶν λέγειν τὸν Πυθόδωρον ὅτι ἀφίκοιντό ποτε εἰς Παναθήναια τὰ μεγάλα 
Ζήνων τε καὶ Παρμενίδης . 
τὸν μὲν οὖν Παρμενίδην εὖ μάλα ἤδη πρεσβύτην εἶναι , σφόδρα πολιόν , καλὸν δὲ κἀγαθὸν τὴν ὄψιν , περὶ ἔτη μάλιστα πέντε καὶ ἑξήκοντα · Ζήνωνα δὲ ἐγγὺς τῶν τετταράκοντα τότε εἶναι , εὐμήκη δὲ καὶ χαρίεντα ἰδεῖν , καὶ λέγεσθαι αὐτὸν παιδικὰ τοῦ Παρμενίδου γεγονέναι . 
καταλύειν δὲ αὐτοὺς ἔφη παρὰ τῷ 
Πυθοδώρῳ ἐκτὸς τείχους ἐν Κεραμεικῷ · οἷ δὴ καὶ ἀφικέσθαι τόν τε Σωκράτη καὶ ἄλλους τινὰς μετ’ αὐτοῦ πολλούς , ἐπιθυμοῦντας ἀκοῦσαι τῶν τοῦ Ζήνωνος γραμμάτων—τότε γὰρ αὐτὰ πρῶτον ὑπ’ ἐκείνων κομισθῆναι—Σωκράτη δὲ εἶναι τότε σφόδρα νέον . 
ἀναγιγνώσκειν οὖν αὐτοῖς τὸν Ζήνωνα αὐτόν , τὸν δὲ Παρμενίδην τυχεῖν ἔξω ὄντα · καὶ εἶναι πάνυ βραχὺ ἔτι λοιπὸν τῶν λόγων ἀναγιγνωσκομένων , ἡνίκα αὐτός τε ἐπεισελθεῖν ἔφη ὁ Πυθόδωρος ἔξωθεν καὶ τὸν Παρμενίδην μετ’ αὐτοῦ καὶ Ἀριστοτέλη τὸν τῶν τριάκοντα γενόμενον , καὶ σμίκρ’ ἄττα ἔτι ἐπακοῦσαι τῶν γραμμάτων · οὐ μὴν αὐτός γε , ἀλλὰ καὶ πρότερον ἀκηκοέναι τοῦ Ζήνωνος.τὸν οὖν Σωκράτη ἀκούσαντα πάλιν τε κελεῦσαι τὴν πρώτην ὑπόθεσιν τοῦ πρώτου λόγου ἀναγνῶναι , καὶ ἀναγνωσθείσης , πῶς , φάναι , ὦ Ζήνων , τοῦτο λέγεις ; 
εἰ πολλά ἐστι τὰ ὄντα , ὡς ἄρα δεῖ αὐτὰ ὅμοιά τε εἶναι καὶ ἀνόμοια , τοῦτο δὲ δὴ ἀδύνατον · οὔτε γὰρ τὰ ἀνόμοια ὅμοια οὔτε τὰ ὅμοια ἀνόμοια οἷόν τε εἶναι ; 
οὐχ οὕτω λέγεις ; οὕτω , φάναι τὸν Ζήνωνα.οὐκοῦν εἰ ἀδύνατον τά τε ἀνόμοια ὅμοια εἶναι καὶ τὰ ὅμοια ἀνόμοια , ἀδύνατον δὴ καὶ πολλὰ εἶναι ; 
εἰ γὰρ πολλὰ εἴη , πάσχοι ἂν τὰ ἀδύνατα . 
ἆρα τοῦτό ἐστιν ὃ βούλονταί σου οἱ λόγοι , οὐκ ἄλλο τι ἢ διαμάχεσθαι παρὰ πάντα τὰ λεγόμενα ὡς οὐ πολλά ἐστι ; 
καὶ τούτου αὐτοῦ οἴει σοι τεκμήριον εἶναι ἕκαστον τῶν λόγων , ὥστε καὶ ἡγῇ τοσαῦτα τεκμήρια παρέχεσθαι , ὅσουσπερ λόγους γέγραφας , ὡς οὐκ ἔστι πολλά ; 
οὕτω λέγεις , ἢ ἐγὼ οὐκ ὀρθῶς καταμανθάνω ; οὔκ , ἀλλά , φάναι τὸν Ζήνωνα , καλῶς συνῆκας ὅλον τὸ γράμμα ὃ βούλεται.μανθάνω , εἰπεῖν τὸν Σωκράτη , ὦ Παρμενίδη , ὅτι Ζήνων ὅδε οὐ μόνον τῇ ἄλλῃ σου φιλίᾳ βούλεται ᾠκειῶσθαι , ἀλλὰ καὶ τῷ συγγράμματι . 
ταὐτὸν γὰρ γέγραφε τρόπον τινὰ ὅπερ σύ , μεταβάλλων δὲ ἡμᾶς πειρᾶται ἐξαπατᾶν ὡς ἕτερόν τι λέγων . 
σὺ μὲν γὰρ ἐν τοῖς ποιήμασιν ἓν φὴ|ς εἶναι τὸ πᾶν , καὶ τούτων τεκμήρια παρέχῃ καλῶς τε καὶ εὖ · ὅδε δὲ αὖ οὐ πολλά φησιν εἶναι , τεκμήρια δὲ καὶ αὐτὸς πάμπολλα καὶ παμμεγέθη παρέχεται . 
τὸ οὖν τὸν μὲν ἓν φάναι , τὸν δὲ μὴ πολλά , καὶ οὕτως ἑκάτερον λέγειν ὥστε μηδὲν τῶν αὐτῶν εἰρηκέναι δοκεῖν σχεδόν τι λέγοντας ταὐτά , ὑπὲρ ἡμᾶς τοὺς ἄλλους φαίνεται ὑμῖν τὰ εἰρημένα εἰρῆσθαι.ναί , φάναι τὸν Ζήνωνα , ὦ Σώκρατες . 
σὺ δ’ οὖν τὴν ἀλήθειαν τοῦ γράμματος οὐ πανταχοῦ ᾔσθησαι . 
καίτοι ὥσπερ γε αἱ Λάκαιναι σκύλακες εὖ μεταθεῖς τε καὶ ἰχνεύεις τὰ λεχθέντα · ἀλλὰ πρῶτον μέν σε τοῦτο λανθάνει , ὅτι οὐ παντάπασιν οὕτω σεμνύνεται τὸ γράμμα , ὥστε ἅπερ σὺ λέγεις διανοηθὲν γραφῆναι , τοὺς ἀνθρώπους δὲ ἐπικρυπτόμενον ὥς τι μέγα διαπραττόμενον · ἀλλὰ σὺ μὲν εἶπες τῶν συμβεβηκότων τι , ἔστι δὲ τό γε ἀληθὲς βοήθειά τις ταῦτα [τὰ γράμματα] 
τῷ Παρμενίδου λόγῳ πρὸς τοὺς ἐπιχειροῦντας αὐτὸν κωμῳδεῖν ὡς εἰ ἕν ἐστι , πολλὰ καὶ γελοῖα συμβαίνει πάσχειν τῷ λόγῳ καὶ ἐναντία αὑτῷ . 
ἀντιλέγει δὴ οὖν τοῦτο τὸ γράμμα πρὸς τοὺς τὰ πολλὰ λέγοντας , καὶ ἀνταποδίδωσι ταὐτὰ καὶ πλείω , τοῦτο βουλόμενον δηλοῦν , ὡς ἔτι γελοιότερα πάσχοι ἂν αὐτῶν ἡ ὑπόθεσις , εἰ πολλά ἐστιν , ἢ ἡ τοῦ ἓν εἶναι , εἴ τις ἱκανῶς ἐπεξίοι . 
διὰ τοιαύτην δὴ φιλονικίαν ὑπὸ νέου ὄντος ἐμοῦ ἐγράφη , καί τις αὐτὸ ἔκλεψε γραφέν , ὥστε οὐδὲ βουλεύσασθαι ἐξεγένετο εἴτ’ ἐξοιστέον αὐτὸ εἰς τὸ φῶς εἴτε μή . 
ταύτῃ οὖν σε λανθάνει , ὦ Σώκρατες , ὅτι οὐχ ὑπὸ νέου φιλονικίας οἴει αὐτὸ γεγράφθαι , ἀλλ’ ὑπὸ πρεσβυτέρου φιλοτιμίας · ἐπεί , ὅπερ γ’ εἶπον , οὐ κακῶς ἀπῄκασας.ἀλλ’ ἀποδέχομαι , φάναι τὸν Σωκράτη , καὶ ἡγοῦμαι ὡς λέγεις ἔχειν . 
τόδε δέ μοι εἰπέ · οὐ νομίζεις εἶναι αὐτὸ καθ’ αὑτὸ εἶδός τι ὁμοιότητος , καὶ τῷ τοιούτῳ αὖ ἄλλο τι ἐναντίον , ὃ ἔστιν ἀνόμοιον · τούτοιν δὲ δυοῖν ὄντοιν καὶ ἐμὲ καὶ σὲ καὶ τἆλλα ἃ δὴ πολλὰ καλοῦμεν μεταλαμβάνειν ; 
καὶ τὰ μὲν τῆς ὁμοιότητος μεταλαμβάνοντα ὅμοια γίγνεσθαι ταύτῃ τε καὶ κατὰ τοσοῦτον ὅσον ἂν μεταλαμβάνῃ , τὰ δὲ τῆς ἀνομοιότητος ἀνόμοια , τὰ δὲ ἀμφοτέρων ἀμφότερα ; 
εἰ δὲ καὶ πάντα ἐναντίων ὄντων ἀμφοτέρων μεταλαμβάνει , καὶ ἔστι τῷ μετέχειν ἀμφοῖν ὅμοιά τε καὶ ἀνόμοια αὐτὰ αὑτοῖς , τί θαυμαστόν ; 
εἰ μὲν γὰρ αὐτὰ τὰ ὅμοιά τις ἀπέφαινεν ἀνόμοια γιγνόμενα ἢ τὰ ἀνόμοια ὅμοια , τέρας ἂν οἶμαι ἦν · εἰ δὲ τὰ τούτων μετέχοντα ἀμφοτέρων ἀμφότερα ἀποφαίνει πεπονθότα , οὐδὲν ἔμοιγε , ὦ Ζήνων , ἄτοπον δοκεῖ , οὐδέ γε εἰ ἓν ἅπαντα ἀποφαίνει τις τῷ μετέχειν τοῦ ἑνὸς καὶ ταὐτὰ ταῦτα πολλὰ τῷ πλήθους αὖ μετέχειν . 
ἀλλ’ εἰ ὃ ἔστιν ἕν , αὐτὸ τοῦτο πολλὰ ἀποδείξει καὶ αὖ τὰ πολλὰ δὴ ἕν , τοῦτο ἤδη θαυμάσομαι . 
καὶ περὶ τῶν ἄλλων ἁπάντων ὡσαύτως · εἰ μὲν αὐτὰ τὰ γένη τε καὶ εἴδη ἐν αὑτοῖς ἀποφαίνοι τἀναντία ταῦτα πάθη πάσχοντα , ἄξιον θαυμάζειν · εἰ δ’ ἐμὲ ἕν τις ἀποδείξει ὄντα καὶ πολλά , τί θαυμαστόν , λέγων , ὅταν μὲν βούληται πολλὰ ἀποφῆναι , ὡς ἕτερα μὲν τὰ ἐπὶ δεξιά μού ἐστιν , ἕτερα δὲ τὰ ἐπ’ ἀριστερά , καὶ ἕτερα μὲν τὰ πρόσθεν , ἕτερα δὲ τὰ ὄπισθεν , καὶ ἄνω καὶ κάτω ὡσαύτως—πλήθους γὰρ οἶμαι μετέχω—ὅταν δὲ ἕν , ἐρεῖ ὡς ἑπτὰ ἡμῶν ὄντων εἷς ἐγώ εἰμι ἄνθρωπος μετέχων καὶ τοῦ ἑνός · ὥστε ἀληθῆ ἀποφαίνει ἀμφότερα . 
ἐὰν οὖν τις τοιαῦτα ἐπιχειρῇ πολλὰ καὶ ἓν ταὐτὸν ἀποφαίνειν , λίθους καὶ ξύλα καὶ τὰ τοιαῦτα , τὶ φήσομεν αὐτὸν πολλὰ καὶ ἓν ἀποδεικνύναι , οὐ τὸ ἓν πολλὰ οὐδὲ τὰ πολλὰ ἕν , οὐδέ τι θαυμαστὸν λέγειν , ἀλλ’ ἅπερ ἂν πάντες ὁμολογοῖμεν · ἐὰν δέ τις ὧν νυνδὴ ἐγὼ ἔλεγον πρῶτον μὲν διαιρῆται χωρὶς αὐτὰ καθ’ αὑτὰ τὰ εἴδη , οἷον ὁμοιότητά τε καὶ ἀνομοιότητα καὶ πλῆθος καὶ τὸ ἓν καὶ στάσιν καὶ κίνησιν καὶ πάντα τὰ τοιαῦτα , εἶτα ἐν ἑαυτοῖς ταῦτα δυνάμενα συγκεράννυσθαι καὶ διακρίνεσθαι ἀποφαίνῃ , ἀγαίμην ἂν ἔγωγ’ , ἔφη , θαυμαστῶς , ὦ Ζήνων . 
ταῦτα δὲ ἀνδρείως μὲν πάνυ ἡγοῦμαι πεπραγματεῦσθαι · πολὺ μεντἂν ὧδε μᾶλλον , ὡς λέγω , ἀγασθείην εἴ τις ἔχοι τὴν αὐτὴν ταύτην ἀπορίαν ἐν αὐτοῖς τοῖς εἴδεσι παντοδαπῶς πλεκομένην , ὥσπερ ἐν τοῖς ὁρωμένοις διήλθετε , οὕτως καὶ ἐν τοῖς λογισμῷ λαμβανομένοις ἐπιδεῖξαι.λέγοντος δή , ἔφη ὁ Πυθόδωρος , τοῦ Σωκράτους ταῦτα αὐτὸς μὲν <ἂν> 
οἴεσθαι ἐφ’ ἑκάστου ἄχθεσθαι τόν τε Παρμενίδην καὶ τὸν Ζήνωνα , τοὺς δὲ πάνυ τε αὐτῷ προσέχειν τὸν νοῦν καὶ θαμὰ εἰς ἀλλήλους βλέποντας μειδιᾶν ὡς ἀγαμένους τὸν Σωκράτη . 
ὅπερ οὖν καὶ παυσαμένου αὐτοῦ εἰπεῖν τὸν Παρμενίδην · ὦ Σώκρατες , φάναι , ὡς ἄξιος εἶ ἄγασθαι τῆς ὁρμῆς τῆς ἐπὶ τοὺς λόγους . 
καί μοι εἰπέ , αὐτὸς σὺ οὕτω διῄρησαι ὡς λέγεις , χωρὶς μὲν εἴδη αὐτὰ ἄττα , χωρὶς δὲ τὰ τούτων αὖ μετέχοντα ; 
καί τί σοι δοκεῖ εἶναι αὐτὴ ὁμοιότης χωρὶς ἧς ἡμεῖς ὁμοιότητος ἔχομεν , καὶ ἓν δὴ καὶ πολλὰ καὶ πάντα ὅσα νυνδὴ Ζήνωνος ἤκουες ; ἔμοιγε , φάναι τὸν Σωκράτη.ἦ καὶ τὰ τοιαῦτα , εἰπεῖν τὸν Παρμενίδην , οἷον δικαίου τι εἶδος αὐτὸ καθ’ αὑτὸ καὶ καλοῦ καὶ ἀγαθοῦ καὶ πάντων αὖ τῶν τοιούτων ; ναί , φάναι . 
τί δ’ , ἀνθρώπου εἶδος χωρὶς ἡμῶν καὶ τῶν οἷοι ἡμεῖς ἐσμεν πάντων , αὐτό τι εἶδος ἀνθρώπου ἢ πυρὸς ἢ καὶ ὕδατος ; ἐν ἀπορίᾳ , φάναι , πολλάκις δή , ὦ Παρμενίδη , περὶ αὐτῶν γέγονα , πότερα χρὴ φάναι ὥσπερ περὶ ἐκείνων ἢ ἄλλως.ἦ καὶ περὶ τῶνδε , ὦ Σώκρατες , ἃ καὶ γελοῖα δόξειεν ἂν εἶναι , οἷον θρὶξ καὶ πηλὸς καὶ ῥύπος ἢ ἄλλο τι ἀτιμότατόν τε καὶ φαυλότατον , ἀπορεῖς εἴτε χρὴ φάναι καὶ τούτων ἑκάστου εἶδος εἶναι χωρίς , ὂν ἄλλο αὖ ἢ ὧν <τι> 
ἡμεῖς μεταχειριζόμεθα , εἴτε καὶ μή ; οὐδαμῶς , φάναι τὸν Σωκράτη , ἀλλὰ ταῦτα μέν γε ἅπερ ὁρῶμεν , ταῦτα καὶ εἶναι · εἶδος δέ τι αὐτῶν οἰηθῆναι εἶναι μὴ λίαν ᾖ ἄτοπον . 
ἤδη μέντοι ποτέ με καὶ ἔθραξε μή τι ᾖ περὶ πάντων ταὐτόν · ἔπειτα ὅταν ταύτῃ στῶ , φεύγων οἴχομαι , δείσας μή ποτε εἴς τινα βυθὸν φλυαρίας ἐμπεσὼν διαφθαρῶ · ἐκεῖσε δ’ οὖν ἀφικόμενος , εἰς ἃ νυνδὴ ἐλέγομεν εἴδη ἔχειν , περὶ ἐκεῖνα πραγματευόμενος διατρίβω . 
νέος γὰρ εἶ ἔτι , φάναι τὸν Παρμενίδην , ὦ Σώκρατες , καὶ οὔπω σου ἀντείληπται φιλοσοφία ὡς ἔτι ἀντιλήψεται κατ’ ἐμὴν δόξαν , ὅτε οὐδὲν αὐτῶν ἀτιμάσεις · νῦν δὲ ἔτι πρὸς ἀνθρώπων ἀποβλέπεις δόξας διὰ τὴν ἡλικίαν . 
τόδε δ’ οὖν μοι εἰπέ . 
δοκεῖ σοι , ὡς φῄς , εἶναι εἴδη ἄττα , ὧν τάδε τὰ ἄλλα μεταλαμβάνοντα τὰς ἐπωνυμίας αὐτῶν ἴσχειν , οἷον ὁμοιότητος μὲν μεταλαβόντα ὅμοια , μεγέθους δὲ μεγάλα , κάλλους δὲ καὶ δικαιοσύνης δίκαιά τε καὶ καλὰ γίγνεσθαι ; πάνυ γε , φάναι τὸν Σωκράτη.οὐκοῦν ἤτοι ὅλου τοῦ εἴδους ἢ μέρους ἕκαστον τὸ μεταλαμβάνον μεταλαμβάνει ; 
ἢ ἄλλη τις ἂν μετάληψις χωρὶς τούτων γένοιτο ; καὶ πῶς ἄν ; 
εἶπεν.πότερον οὖν δοκεῖ σοι ὅλον τὸ εἶδος ἐν ἑκάστῳ εἶναι τῶν πολλῶν ἓν ὄν , ἢ πῶς ; τί γὰρ κωλύει , φάναι τὸν Σωκράτη , ὦ Παρμενίδη , [ἓν εἶναι] ; 
ἓν ἄρα ὂν καὶ ταὐτὸν ἐν πολλοῖς καὶ χωρὶς οὖσιν ὅλον ἅμα ἐνέσται , καὶ οὕτως αὐτὸ αὑτοῦ χωρὶς ἂν εἴη.οὐκ ἄν , εἴ γε , φάναι , οἷον [εἰ] 
ἡμέρα [εἴη] 
μία καὶ ἡ αὐτὴ οὖσα πολλαχοῦ ἅμα ἐστὶ καὶ οὐδέν τι μᾶλλον αὐτὴ αὑτῆς χωρίς ἐστιν , εἰ οὕτω καὶ ἕκαστον τῶν εἰδῶν ἓν ἐν πᾶσιν ἅμα ταὐτὸν εἴη.ἡδέως γε , φάναι , ὦ Σώκρατες , ἓν ταὐτὸν ἅμα πολλαχοῦ ποιεῖς , οἷον εἰ ἱστίῳ καταπετάσας πολλοὺς ἀνθρώπους φαίης ἓν ἐπὶ πολλοῖς εἶναι ὅλον · ἢ οὐ τὸ τοιοῦτον ἡγῇ λέγειν ; 
ἴσως , φάναι.ἦ οὖν ὅλον ἐφ’ ἑκάστῳ τὸ ἱστίον εἴη ἄν , ἢ μέρος αὐτοῦ ἄλλο ἐπ’ ἄλλῳ ; μέρος.μεριστὰ ἄρα , φάναι , ὦ Σώκρατες , ἔστιν αὐτὰ τὰ εἴδη , καὶ τὰ μετέχοντα αὐτῶν μέρους ἂν μετέχοι , καὶ οὐκέτι ἐν ἑκάστῳ ὅλον , ἀλλὰ μέρος ἑκάστου ἂν εἴη.φαίνεται οὕτω γε.ἦ οὖν ἐθελήσεις , ὦ Σώκρατες , φάναι τὸ ἓν εἶδος ἡμῖν τῇ ἀληθείᾳ μερίζεσθαι , καὶ ἔτι ἓν ἔσται ; οὐδαμῶς , εἰπεῖν.ὅρα γάρ , φάναι · εἰ αὐτὸ τὸ μέγεθος μεριεῖς καὶ ἕκαστον τῶν πολλῶν μεγάλων μεγέθους μέρει σμικροτέρῳ αὐτοῦ τοῦ μεγέθους μέγα ἔσται , ἆρα οὐκ ἄλογον φανεῖται ; πάνυ γ’ , ἔφη.τί δέ ; 
τοῦ ἴσου μέρος ἕκαστον σμικρὸν ἀπολαβόν τι ἕξει ᾧ ἐλάττονι ὄντι αὐτοῦ τοῦ ἴσου τὸ ἔχον ἴσον τῳ ἔσται ; ἀδύνατον.ἀλλὰ τοῦ σμικροῦ μέρος τις ἡμῶν ἕξει , τούτου δὲ αὐτοῦ τὸ σμικρὸν μεῖζον ἔσται ἅτε μέρους ἑαυτοῦ ὄντος , καὶ οὕτω δὴ αὐτὸ τὸ σμικρὸν μεῖζον ἔσται · ᾧ δ’ ἂν προστεθῇ τὸ ἀφαιρεθέν , τοῦτο σμικρότερον ἔσται ἀλλ’ οὐ μεῖζον ἢ πρίν.οὐκ ἂν γένοιτο , φάναι , τοῦτό γε.τίνα οὖν τρόπον , εἰπεῖν , ὦ Σώκρατες , τῶν εἰδῶν σοι τὰ ἄλλα μεταλήψεται , μήτε κατὰ μέρη μήτε κατὰ ὅλα μεταλαμβάνειν δυνάμενα ; οὐ μὰ τὸν Δία , φάναι , οὔ μοι δοκεῖ εὔκολον εἶναι τὸ τοιοῦτον οὐδαμῶς διορίσασθαι.τί δὲ δή ; 
πρὸς τόδε πῶς ἔχεις ; τὸ ποῖον ; 
οἶμαί σε ἐκ τοῦ τοιοῦδε ἓν ἕκαστον εἶδος οἴεσθαι εἶναι · ὅταν πόλλ’ ἄττα μεγάλα σοι δόξῃ εἶναι , μία τις ἴσως δοκεῖ ἰδέα ἡ αὐτὴ εἶναι ἐπὶ πάντα ἰδόντι , ὅθεν ἓν τὸ μέγα ἡγῇ εἶναι.ἀληθῆ λέγεις , φάναι.τί δ’ αὐτὸ τὸ μέγα καὶ τἆλλα τὰ μεγάλα , ἐὰν ὡσαύτως τῇ ψυχῇ ἐπὶ πάντα ἴδῃς , οὐχὶ ἕν τι αὖ μέγα φανεῖται , ᾧ ταῦτα πάντα μεγάλα φαίνεσθαι ; ἔοικεν.ἄλλο ἄρα εἶδος μεγέθους ἀναφανήσεται , παρ’ αὐτό τε τὸ μέγεθος γεγονὸς καὶ τὰ μετέχοντα αὐτοῦ · καὶ ἐπὶ τούτοις αὖ πᾶσιν ἕτερον , ᾧ ταῦτα πάντα μεγάλα ἔσται · καὶ οὐκέτι δὴ ἓν ἕκαστόν σοι τῶν εἰδῶν ἔσται , ἀλλὰ ἄπειρα τὸ πλῆθος.ἀλλά , φάναι , ὦ Παρμενίδη , τὸν Σωκράτη , μὴ τῶν εἰδῶν ἕκαστον ᾖ τούτων νόημα , καὶ οὐδαμοῦ αὐτῷ προσήκῃ ἐγγίγνεσθαι ἄλλοθι ἢ ἐν ψυχαῖς · οὕτω γὰρ ἂν ἕν γε ἕκαστον εἴη καὶ οὐκ ἂν ἔτι πάσχοι ἃ νυνδὴ ἐλέγετο.τί οὖν ; 
φάναι , ἓν ἕκαστόν ἐστι τῶν νοημάτων , νόημα δὲ οὐδενός ; ἀλλ’ ἀδύνατον , εἰπεῖν.ἀλλὰ τινός ; ναί . 
ὄντος ἢ οὐκ ὄντος ; ὄντος.οὐχ ἑνός τινος , ὃ ἐπὶ πᾶσιν ἐκεῖνο τὸ νόημα ἐπὸν νοεῖ , μίαν τινὰ οὖσαν ἰδέαν ; ναί.εἶτα οὐκ εἶδος ἔσται τοῦτο τὸ νοούμενον ἓν εἶναι , ἀεὶ ὂν τὸ αὐτὸ ἐπὶ πᾶσιν ; ἀνάγκη αὖ φαίνεται.τί δὲ δή ; 
εἰπεῖν τὸν Παρμενίδην , οὐκ ἀνάγκῃ ᾗ τἆλλα φὴ|ς τῶν εἰδῶν μετέχειν ἢ δοκεῖ σοι ἐκ νοημάτων ἕκαστον εἶναι καὶ πάντα νοεῖν , ἢ νοήματα ὄντα ἀνόητα εἶναι ; ἀλλ’ οὐδὲ τοῦτο , φάναι , ἔχει λόγον , ἀλλ’ , ὦ Παρμενίδη , μάλιστα ἔμοιγε καταφαίνεται ὧδε ἔχειν · τὰ μὲν εἴδη ταῦτα ὥσπερ παραδείγματα ἑστάναι ἐν τῇ φύσει , τὰ δὲ ἄλλα τούτοις ἐοικέναι καὶ εἶναι ὁμοιώματα , καὶ ἡ μέθεξις αὕτη τοῖς ἄλλοις γίγνεσθαι τῶν εἰδῶν οὐκ ἄλλη τις ἢ εἰκασθῆναι αὐτοῖς.εἰ οὖν τι , ἔφη , ἔοικεν τῷ εἴδει , οἷόν τε ἐκεῖνο τὸ εἶδος μὴ ὅμοιον εἶναι τῷ εἰκασθέντι , καθ’ ὅσον αὐτῷ ἀφωμοιώθη ; 
ἢ ἔστι τις μηχανὴ τὸ ὅμοιον μὴ ὁμοίῳ ὅμοιον εἶναι ; οὐκ ἔστι.τὸ δὲ ὅμοιον τῷ ὁμοίῳ ἆρ’ οὐ μεγάλη ἀνάγκη ἑνὸς τοῦ αὐτοῦ [εἴδους] 
μετέχειν ; ἀνάγκη.οὗ δ’ ἂν τὰ ὅμοια μετέχοντα ὅμοια ᾖ , οὐκ ἐκεῖνο ἔσται αὐτὸ τὸ εἶδος ; παντάπασι μὲν οὖν.οὐκ ἄρα οἷόν τέ τι τῷ εἴδει ὅμοιον εἶναι , οὐδὲ τὸ εἶδος ἄλλῳ · εἰ δὲ μή , παρὰ τὸ εἶδος ἀεὶ ἄλλο ἀναφανήσεται εἶδος , καὶ ἂν ἐκεῖνό τῳ ὅμοιον ᾖ , ἕτερον αὖ , καὶ οὐδέποτε παύσεται ἀεὶ καινὸν εἶδος γιγνόμενον , ἐὰν τὸ εἶδος τῷ ἑαυτοῦ μετέχοντι ὅμοιον γίγνηται.ἀληθέστατα λέγεις.οὐκ ἄρα ὁμοιότητι τἆλλα τῶν εἰδῶν μεταλαμβάνει , ἀλλά τι ἄλλο δεῖ ζητεῖν ᾧ μεταλαμβάνει.ἔοικεν.ὁρᾷς οὖν , φάναι , ὦ Σώκρατες , ὅση ἡ ἀπορία ἐάν τις ὡς εἴδη ὄντα αὐτὰ καθ’ αὑτὰ διορίζηται ; καὶ μάλα.εὖ τοίνυν ἴσθι , φάναι , ὅτι ὡς ἔπος εἰπεῖν οὐδέπω ἅπτῃ αὐτῆς ὅση ἐστὶν ἡ ἀπορία , εἰ ἓν εἶδος ἕκαστον τῶν ὄντων ἀεί τι ἀφοριζόμενος θήσεις.πῶς δή ; 
εἰπεῖν.πολλὰ μὲν καὶ ἄλλα , φάναι , μέγιστον δὲ τόδε . 
εἴ τις φαίη μηδὲ προσήκειν αὐτὰ γιγνώσκεσθαι ὄντα τοιαῦτα οἷά φαμεν δεῖν εἶναι τὰ εἴδη , τῷ ταῦτα λέγοντι οὐκ ἂν ἔχοι τις ἐνδείξασθαι ὅτι ψεύδεται , εἰ μὴ πολλῶν μὲν τύχοι ἔμπειρος ὢν ὁ ἀμφισβητῶν καὶ μὴ ἀφυής , ἐθέλοι δὲ πάνυ πολλὰ καὶ πόρρωθεν πραγματευομένου τοῦ ἐνδεικνυμένου ἕπεσθαι , ἀλλ’ ἀπίθανος εἴη ὁ ἄγνωστα ἀναγκάζων αὐτὰ εἶναι.πῇ δή , ὦ Παρμενίδη ; 
φάναι τὸν Σωκράτη.ὅτι , ὦ Σώκρατες , οἶμαι ἂν καὶ σὲ καὶ ἄλλον , ὅστις αὐτήν τινα καθ’ αὑτὴν ἑκάστου οὐσίαν τίθεται εἶναι , ὁμολογῆσαι ἂν πρῶτον μὲν μηδεμίαν αὐτῶν εἶναι ἐν ἡμῖν.πῶς γὰρ ἂν αὐτὴ καθ’ αὑτὴν ἔτι εἴη ; 
φάναι τὸν Σωκράτη.καλῶς λέγεις , εἰπεῖν.οὐκοῦν καὶ ὅσαι τῶν ἰδεῶν πρὸς ἀλλήλας εἰσὶν αἵ εἰσιν , αὐταὶ πρὸς αὑτὰς τὴν οὐσίαν ἔχουσιν , ἀλλ’ οὐ πρὸς τὰ παρ’ ἡμῖν εἴτε ὁμοιώματα εἴτε ὅπῃ δή τις αὐτὰ τίθεται , ὧν ἡμεῖς μετέχοντες εἶναι ἕκαστα ἐπονομαζόμεθα · τὰ δὲ παρ’ ἡμῖν ταῦτα ὁμώνυμα ὄντα ἐκείνοις αὐτὰ αὖ πρὸς αὑτά ἐστιν ἀλλ’ οὐ πρὸς τὰ εἴδη , καὶ ἑαυτῶν ἀλλ’ οὐκ ἐκείνων ὅσα αὖ ὀνομάζεται οὕτως.πῶς λέγεις ; 
φάναι τὸν Σωκράτη.οἷον , φάναι τὸν Παρμενίδην , εἴ τις ἡμῶν του δεσπότης ἢ δοῦλός ἐστιν , οὐκ αὐτοῦ δεσπότου δήπου , ὃ ἔστι δεσπότης , ἐκείνου δοῦλός ἐστιν , οὐδὲ αὐτοῦ δούλου , ὃ ἔστι δοῦλος , δεσπότης ὁ δεσπότης , ἀλλ’ ἄνθρωπος ὢν ἀνθρώπου ἀμφότερα ταῦτ’ ἐστίν · αὐτὴ δὲ δεσποτεία αὐτῆς δουλείας ἐστὶν ὅ ἐστι , καὶ δουλεία ὡσαύτως αὐτὴ δουλεία αὐτῆς δεσποτείας , ἀλλ’ οὐ τὰ ἐν ἡμῖν πρὸς ἐκεῖνα τὴν δύναμιν ἔχει οὐδὲ ἐκεῖνα πρὸς ἡμᾶς , ἀλλ’ , ὃ λέγω , αὐτὰ αὑτῶν καὶ πρὸς αὑτὰ ἐκεῖνά τέ ἐστι , καὶ τὰ παρ’ ἡμῖν ὡσαύτως πρὸς αὑτά . 
ἢ οὐ μανθάνεις ὃ λέγω ; πάνυ γ’ , εἰπεῖν τὸν Σωκράτη , μανθάνω.οὐκοῦν καὶ ἐπιστήμη , φάναι , αὐτὴ μὲν ὃ ἔστι ἐπιστήμη τῆς ὃ ἔστιν ἀλήθεια αὐτῆς ἂν ἐκείνης εἴη ἐπιστήμη ; πάνυ γε.ἑκάστη δὲ αὖ τῶν ἐπιστημῶν , ἣ ἔστιν , ἑκάστου τῶν ὄντων , ὃ ἔστιν , εἴη ἂν ἐπιστήμη · ἢ οὔ ; ναί.ἡ δὲ παρ’ ἡμῖν ἐπιστήμη οὐ τῆς παρ’ ἡμῖν ἂν ἀληθείας εἴη , καὶ αὖ ἑκάστη ἡ παρ’ ἡμῖν ἐπιστήμη τῶν παρ’ ἡμῖν ὄντων ἑκάστου ἂν ἐπιστήμη συμβαίνοι εἶναι ; ἀνάγκη.ἀλλὰ μὴν αὐτά γε τὰ εἴδη , ὡς ὁμολογεῖς , οὔτε ἔχομεν οὔτε παρ’ ἡμῖν οἷόν τε εἶναι.οὐ γὰρ οὖν.γιγνώσκεται δέ γέ που ὑπ’ αὐτοῦ τοῦ εἴδους τοῦ τῆς ἐπιστήμης αὐτὰ τὰ γένη ἃ ἔστιν ἕκαστα ; ναί.ὅ γε ἡμεῖς οὐκ ἔχομεν.οὐ γάρ.οὐκ ἄρα ὑπό γε ἡμῶν γιγνώσκεται τῶν εἰδῶν οὐδέν , ἐπειδὴ αὐτῆς ἐπιστήμης οὐ μετέχομεν.οὐκ ἔοικεν.ἄγνωστον ἄρα ἡμῖν καὶ αὐτὸ τὸ καλὸν ὃ ἔστι καὶ τὸ ἀγαθὸν καὶ πάντα ἃ δὴ ὡς ἰδέας αὐτὰς οὔσας ὑπολαμβάνομεν.κινδυνεύει.ὅρα δὴ ἔτι τούτου δεινότερον τόδε.τὸ ποῖον ; φαίης ἄν που , εἴπερ ἔστιν αὐτό τι γένος ἐπιστήμης , πολὺ αὐτὸ ἀκριβέστερον εἶναι ἢ τὴν παρ’ ἡμῖν ἐπιστήμην , καὶ κάλλος καὶ τἆλλα πάντα οὕτω.ναί.οὐκοῦν εἴπερ τι ἄλλο αὐτῆς ἐπιστήμης μετέχει , οὐκ ἄν τινα μᾶλλον ἢ θεὸν φαίης ἔχειν τὴν ἀκριβεστάτην ἐπιστήμην ; ἀνάγκη . 
ἆρ’ οὖν οἷός τε αὖ ἔσται ὁ θεὸς τὰ παρ’ ἡμῖν γιγνώσκειν αὐτὴν ἐπιστήμην ἔχων ; τί γὰρ οὔ ; ὅτι , ἔφη ὁ Παρμενίδης , ὡμολόγηται ἡμῖν , ὦ Σώκρατες , μήτε ἐκεῖνα τὰ εἴδη πρὸς τὰ παρ’ ἡμῖν τὴν δύναμιν ἔχειν ἣν ἔχει , μήτε τὰ παρ’ ἡμῖν πρὸς ἐκεῖνα , ἀλλ’ αὐτὰ πρὸς αὑτὰ ἑκάτερα.ὡμολόγηται γάρ.οὐκοῦν εἰ παρὰ τῷ θεῷ αὕτη ἐστὶν ἡ ἀκριβεστάτη δεσποτεία καὶ αὕτη ἡ ἀκριβεστάτη ἐπιστήμη , οὔτ’ ἂν ἡ δεσποτεία ἡ ἐκείνων ἡμῶν ποτὲ ἂν δεσπόσειεν , οὔτ’ ἂν ἐπιστήμη ἡμᾶς γνοίη οὐδέ τι ἄλλο τῶν παρ’ ἡμῖν , ἀλλὰ ὁμοίως ἡμεῖς τε ἐκείνων οὐκ ἄρχομεν τῇ παρ’ ἡμῖν ἀρχῇ οὐδὲ γιγνώσκομεν τοῦ θείου οὐδὲν τῇ ἡμετέρᾳ ἐπιστήμῃ , ἐκεῖνοί τε αὖ κατὰ τὸν αὐτὸν λόγον οὔτε δεσπόται ἡμῶν εἰσὶν οὔτε γιγνώσκουσι τὰ ἀνθρώπεια πράγματα θεοὶ ὄντες.ἀλλὰ μὴ λίαν , ἔφη , <ᾖ> 
θαυμαστὸς ὁ λόγος , εἴ τις τὸν θεὸν ἀποστερήσει τοῦ εἰδέναι.ταῦτα μέντοι , ὦ Σώκρατες , ἔφη ὁ Παρμενίδης , καὶ ἔτι ἄλλα πρὸς τούτοις πάνυ πολλὰ ἀναγκαῖον ἔχειν τὰ εἴδη , εἰ εἰσὶν αὗται αἱ ἰδέαι τῶν ὄντων καὶ ὁριεῖταί τις αὐτό τι ἕκαστον εἶδος · ὥστε ἀπορεῖν τε τὸν ἀκούοντα καὶ ἀμφισβητεῖν ὡς οὔτε ἔστι ταῦτα , εἴ τε ὅτι μάλιστα εἴη , πολλὴ ἀνάγκη αὐτὰ εἶναι τῇ ἀνθρωπίνῃ φύσει ἄγνωστα , καὶ ταῦτα λέγοντα δοκεῖν τε τὶ λέγειν καί , ὃ ἄρτι ἐλέγομεν , θαυμαστῶς ὡς δυσανάπειστον εἶναι . 
καὶ ἀνδρὸς πάνυ μὲν εὐφυοῦς τοῦ δυνησομένου μαθεῖν ὡς ἔστι γένος τι ἑκάστου καὶ οὐσία αὐτὴ καθ’ αὑτήν , ἔτι δὲ θαυμαστοτέρου τοῦ εὑρήσοντος καὶ ἄλλον δυνησομένου διδάξαι ταῦτα πάντα ἱκανῶς διευκρινησάμενον.συγχωρῶ σοι , ἔφη , ὦ Παρμενίδη , ὁ Σωκράτης · πάνυ γάρ μοι κατὰ νοῦν λέγεις.ἀλλὰ μέντοι , εἶπεν ὁ Παρμενίδης , εἴ γέ τις δή , ὦ Σώκρατες , αὖ μὴ ἐάσει εἴδη τῶν ὄντων εἶναι , εἰς πάντα τὰ νυνδὴ καὶ ἄλλα τοιαῦτα ἀποβλέψας , μηδέ τι ὁριεῖται εἶδος ἑνὸς ἑκάστου , οὐδὲ ὅποι τρέψει τὴν διάνοιαν ἕξει , μὴ ἐῶν ἰδέαν τῶν ὄντων ἑκάστου τὴν αὐτὴν ἀεὶ εἶναι , καὶ οὕτως τὴν τοῦ διαλέγεσθαι δύναμιν παντάπασι διαφθερεῖ . 
τοῦ τοιούτου μὲν οὖν μοι δοκεῖς καὶ μᾶλλον ᾐσθῆσθαι.ἀληθῆ λέγεις , φάναι.τί οὖν ποιήσεις φιλοσοφίας πέρι ; 
πῇ τρέψῃ ἀγνοουμένων τούτων ; οὐ πάνυ μοι δοκῶ καθορᾶν ἔν γε τῷ παρόντι.πρὼ| γάρ , εἰπεῖν , πρὶν γυμνασθῆναι , ὦ Σώκρατες , ὁρίζεσθαι ἐπιχειρεῖς καλόν τέ τι καὶ δίκαιον καὶ ἀγαθὸν καὶ ἓν ἕκαστον τῶν εἰδῶν . 
ἐνενόησα γὰρ καὶ πρῴην σου ἀκούων διαλεγομένου ἐνθάδε Ἀριστοτέλει τῷδε . 
καλὴ μὲν οὖν καὶ θεία , εὖ ἴσθι , ἡ ὁρμὴ ἣν ὁρμᾷς ἐπὶ τοὺς λόγους · ἕλκυσον δὲ σαυτὸν καὶ γύμνασαι μᾶλλον διὰ τῆς δοκούσης ἀχρήστου εἶναι καὶ καλουμένης ὑπὸ τῶν πολλῶν ἀδολεσχίας , ἕως ἔτι νέος εἶ · εἰ δὲ μή , σὲ διαφεύξεται ἡ ἀλήθεια.τίς οὖν ὁ τρόπος , φάναι , ὦ Παρμενίδη , τῆς γυμνασίας ; οὗτος , εἶπεν , ὅνπερ ἤκουσας Ζήνωνος . 
πλὴν τοῦτό γέ σου καὶ πρὸς τοῦτον ἠγάσθην εἰπόντος , ὅτι οὐκ εἴας ἐν τοῖς ὁρωμένοις οὐδὲ περὶ ταῦτα τὴν πλάνην ἐπισκοπεῖν , ἀλλὰ περὶ ἐκεῖνα ἃ μάλιστά τις ἂν λόγῳ λάβοι καὶ εἴδη ἂν ἡγήσαιτο εἶναι.δοκεῖ γάρ μοι , ἔφη , ταύτῃ γε οὐδὲν χαλεπὸν εἶναι καὶ ὅμοια καὶ ἀνόμοια καὶ ἄλλο ὁτιοῦν τὰ ὄντα πάσχοντα ἀποφαίνειν.καὶ καλῶς γ’ , ἔφη . 
χρὴ δὲ καὶ τόδε ἔτι πρὸς τούτῳ ποιεῖν , μὴ μόνον εἰ ἔστιν ἕκαστον ὑποτιθέμενον σκοπεῖν τὰ συμβαίνοντα ἐκ τῆς ὑποθέσεως , ἀλλὰ καὶ εἰ μὴ ἔστι τὸ αὐτὸ τοῦτο ὑποτίθεσθαι , εἰ βούλει μᾶλλον γυμνασθῆναι.πῶς λέγεις ; 
φάναι.οἷον , ἔφη , εἰ βούλει , περὶ ταύτης τῆς ὑποθέσεως ἣν Ζήνων ὑπέθετο , εἰ πολλά ἐστι , τί χρὴ συμβαίνειν καὶ αὐτοῖς τοῖς πολλοῖς πρὸς αὑτὰ καὶ πρὸς τὸ ἓν καὶ τῷ ἑνὶ πρός τε αὑτὸ καὶ πρὸς τὰ πολλά · καὶ αὖ εἰ μή ἐστι πολλά , πάλιν σκοπεῖν τί συμβήσεται καὶ τῷ ἑνὶ καὶ τοῖς πολλοῖς καὶ πρὸς αὑτὰ καὶ πρὸς ἄλληλα · καὶ αὖθις αὖ ἐὰν ὑποθῇ εἰ ἔστιν ὁμοιότης ἢ εἰ μὴ ἔστιν , τί ἐφ’ ἑκατέρας τῆς ὑποθέσεως συμβήσεται καὶ αὐτοῖς τοῖς ὑποτεθεῖσιν καὶ τοῖς ἄλλοις καὶ πρὸς αὑτὰ καὶ πρὸς ἄλληλα . 
καὶ περὶ ἀνομοίου ὁ αὐτὸς λόγος καὶ περὶ κινήσεως καὶ περὶ στάσεως καὶ περὶ γενέσεως καὶ φθορᾶς καὶ περὶ αὐτοῦ τοῦ εἶναι καὶ τοῦ μὴ εἶναι · καὶ ἑνὶ λόγῳ , περὶ ὅτου ἂν ἀεὶ ὑποθῇ ὡς ὄντος καὶ ὡς οὐκ ὄντος καὶ ὁτιοῦν ἄλλο πάθος πάσχοντος , δεῖ σκοπεῖν τὰ συμβαίνοντα πρὸς αὑτὸ καὶ πρὸς ἓν ἕκαστον τῶν ἄλλων , ὅτι ἂν προέλῃ , καὶ πρὸς πλείω καὶ πρὸς σύμπαντα ὡσαύτως · καὶ τἆλλα αὖ πρὸς αὑτά τε καὶ πρὸς ἄλλο ὅτι ἂν προαιρῇ ἀεί , ἐάντε ὡς ὂν ὑποθῇ ὃ ὑπετίθεσο , ἄντε ὡς μὴ ὄν , εἰ μέλλεις τελέως γυμνασάμενος κυρίως διόψεσθαι τὸ ἀληθές.ἀμήχανόν γ’ ἔφη , λέγεις , ὦ Παρμενίδη , πραγματείαν , καὶ οὐ σφόδρα μανθάνω . 
ἀλλά μοι τί οὐ διῆλθες αὐτὸς ὑποθέμενός τι , ἵνα μᾶλλον καταμάθω ; 
πολὺ ἔργον , φάναι , ὦ Σώκρατες , προστάττεις ὡς τηλικῷδε.ἀλλὰ σύ , εἰπεῖν τὸν Σωκράτη , Ζήνων , τί οὐ διῆλθες ἡμῖν ; καὶ τὸν Ζήνωνα ἔφη γελάσαντα φάναι · αὐτοῦ , ὦ Σώκρατες , δεώμεθα Παρμενίδου · μὴ γὰρ οὐ φαῦλον ᾖ ὃ λέγει . 
ἢ οὐχ ὁρᾷς ὅσον ἔργον προστάττεις ; 
εἰ μὲν οὖν πλείους ἦμεν , οὐκ ἂν ἄξιον ἦν δεῖσθαι · ἀπρεπῆ γὰρ τὰ τοιαῦτα πολλῶν ἐναντίον λέγειν ἄλλως τε καὶ τηλικούτῳ · 
ἀγνοοῦσιν γὰρ οἱ πολλοὶ ὅτι ἄνευ ταύτης τῆς διὰ πάντων διεξόδου τε καὶ πλάνης ἀδύνατον ἐντυχόντα τῷ ἀληθεῖ νοῦν σχεῖν . 
ἐγὼ μὲν οὖν , ὦ Παρμενίδη , Σωκράτει συνδέομαι , ἵνα καὶ αὐτὸς διακούσω διὰ χρόνου.ταῦτα δὴ εἰπόντος τοῦ Ζήνωνος , ἔφη ὁ Ἀντιφῶν φάναι τὸν Πυθόδωρον , αὐτόν τε δεῖσθαι τοῦ Παρμενίδου καὶ τὸν Ἀριστοτέλη καὶ τοὺς ἄλλους , ἐνδείξασθαι ὃ λέγοι καὶ μὴ ἄλλως ποιεῖν . 
τὸν οὖν Παρμενίδην · ἀνάγκη , φάναι , πείθεσθαι . 
καίτοι δοκῶ μοι τὸ τοῦ Ἰβυκείου ἵππου πεπονθέναι , ᾧ ἐκεῖνος ἀθλητῇ ὄντι καὶ πρεσβυτέρῳ , ὑφ’ ἅρματι μέλλοντι ἀγωνιεῖσθαι καὶ δῑ ἐμπειρίαν τρέμοντι τὸ μέλλον , ἑαυτὸν ἀπεικάζων ἄκων ἔφη καὶ αὐτὸς οὕτω πρεσβύτης ὢν εἰς τὸν ἔρωτα ἀναγκάζεσθαι ἰέναι · κἀγώ μοι δοκῶ μεμνημένος μάλα φοβεῖσθαι πῶς χρὴ τηλικόνδε ὄντα διανεῦσαι τοιοῦτόν τε καὶ τοσοῦτον πέλαγος λόγων · ὅμως δὲ δεῖ γὰρ χαρίζεσθαι , ἐπειδὴ καί , ὃ Ζήνων λέγει , αὐτοί ἐσμεν . 
πόθεν οὖν δὴ ἀρξόμεθα καὶ τί πρῶτον ὑποθησόμεθα ; 
ἢ βούλεσθε , ἐπειδήπερ δοκεῖ πραγματειώδη παιδιὰν παίζειν , ἀπ’ ἐμαυτοῦ ἄρξωμαι καὶ τῆς ἐμαυτοῦ ὑποθέσεως , περὶ τοῦ ἑνὸς αὐτοῦ ὑποθέμενος , εἴτε ἕν ἐστιν εἴτε μὴ ἕν , τί χρὴ συμβαίνειν ; πάνυ μὲν οὖν , φάναι τὸν Ζήνωνα.τίς οὖν , εἰπεῖν , μοὶ ἀποκρινεῖται ; 
ἢ ὁ νεώτατος ; 
ἥκιστα γὰρ ἂν πολυπραγμονοῖ , καὶ ἃ οἴεται μάλιστα ἂν ἀποκρίνοιτο · καὶ ἅμα ἐμοὶ ἀνάπαυλα ἂν εἴη ἡ ἐκείνου ἀπόκρισις . 
ἕτοιμός σοι , ὦ Παρμενίδη , φάναι , τοῦτο , τὸν Ἀριστοτέλη · ἐμὲ γὰρ λέγεις τὸν νεώτατον λέγων . 
ἀλλὰ ἐρώτα ὡς ἀποκρινουμένου.εἶεν δή , φάναι · εἰ ἕν ἐστιν , ἄλλο τι οὐκ ἂν εἴη πολλὰ τὸ ἕν ; 
πῶς γὰρ ἄν ; 
οὔτε ἄρα μέρος αὐτοῦ οὔτε ὅλον αὐτὸ δεῖ εἶναι . 
τί δή ; 
τὸ μέρος που ὅλου μέρος ἐστίν . 
ναί . 
τί δὲ τὸ ὅλον ; 
οὐχὶ οὗ ἂν μέρος μηδὲν ἀπῇ ὅλον ἂν εἴη ; 
πάνυ γε . 
ἀμφοτέρως ἄρα τὸ ἓν ἐκ μερῶν ἂν εἴη , ὅλον τε ὂν καὶ μέρη ἔχον . 
ἀνάγκη . 
ἀμφοτέρως ἂν ἄρα οὕτως τὸ ἓν πολλὰ εἴη ἀλλ’ οὐχ ἕν . 
ἀληθῆ . 
δεῖ δέ γε μὴ πολλὰ ἀλλ’ ἓν αὐτὸ εἶναι . 
δεῖ . 
οὔτ’ ἄρα ὅλον ἔσται οὔτε μέρη ἕξει , εἰ ἓν ἔσται τὸ ἕν . 
οὐ γάρ.οὐκοῦν εἰ μηδὲν ἔχει μέρος , οὔτ’ ἂν ἀρχὴν οὔτε τελευτὴν οὔτε μέσον ἔχοι · μέρη γὰρ ἂν ἤδη αὐτοῦ τὰ τοιαῦτα εἴη . 
ὀρθῶς . 
καὶ μὴν τελευτή γε καὶ ἀρχὴ πέρας ἑκάστου . 
πῶς δ’ οὔ ; 
ἄπειρον ἄρα τὸ ἕν , εἰ μήτε ἀρχὴν μήτε τελευτὴν ἔχει . 
ἄπειρον . 
καὶ ἄνευ σχήματος ἄρα · οὔτε γὰρ στρογγύλου οὔτε εὐθέος μετέχει . 
πῶς ; 
στρογγύλον γέ πού ἐστι τοῦτο οὗ ἂν τὰ ἔσχατα πανταχῇ ἀπὸ τοῦ μέσου ἴσον ἀπέχῃ . 
ναί . 
καὶ μὴν εὐθύ γε , οὗ ἂν τὸ μέσον ἀμφοῖν τοῖν ἐσχάτοιν ἐπίπροσθεν ᾖ . 
οὕτως . 
οὐκοῦν μέρη ἂν ἔχοι τὸ ἓν καὶ πολλὰ ἂν εἴη , εἴτε εὐθέος σχήματος εἴτε περιφεροῦς μετέχοι . 
πάνυ μὲν οὖν . 
οὔτε ἄρα εὐθὺ οὔτε περιφερές ἐστιν , ἐπείπερ οὐδὲ μέρη ἔχει . 
ὀρθῶς.καὶ μὴν τοιοῦτόν γε ὂν οὐδαμοῦ ἂν εἴη · οὔτε γὰρ ἐν ἄλλῳ οὔτε ἐν ἑαυτῷ εἴη . 
πῶς δή ; 
ἐν ἄλλῳ μὲν ὂν κύκλῳ που ἂν περιέχοιτο ὑπ’ ἐκείνου ἐν ᾧ ἐνείη , καὶ πολλαχοῦ ἂν αὐτοῦ ἅπτοιτο πολλοῖς · τοῦ δὲ ἑνός τε καὶ ἀμεροῦς καὶ κύκλου μὴ μετέχοντος ἀδύνατον πολλαχῇ κύκλῳ ἅπτεσθαι . 
ἀδύνατον . 
ἀλλὰ μὴν αὐτό γε ἐν ἑαυτῷ ὂν κἂν ἑαυτῷ εἴη περιέχον οὐκ ἄλλο ἢ αὑτό , εἴπερ καὶ ἐν ἑαυτῷ εἴη · ἔν τῳ γάρ τι εἶναι μὴ περιέχοντι ἀδύνατον . 
ἀδύνατον γάρ . 
οὐκοῦν ἕτερον μὲν ἄν τι εἴη αὐτὸ τὸ περιέχον , ἕτερον δὲ τὸ περιεχόμενον · οὐ γὰρ ὅλον γε ἄμφω ταὐτὸν ἅμα πείσεται καὶ ποιήσει · καὶ οὕτω τὸ ἓν οὐκ ἂν εἴη ἔτι ἓν ἀλλὰ δύο . 
οὐ γὰρ οὖν . 
οὐκ ἄρα ἐστίν που τὸ ἕν , μήτε ἐν αὑτῷ μήτε ἐν ἄλλῳ ἐνόν . 
οὐκ ἔστιν.ὅρα δή , οὕτως ἔχον εἰ οἷόν τέ ἐστιν ἑστάναι ἢ κινεῖσθαι . 
τί δὴ γὰρ οὔ ; 
ὅτι κινούμενόν γε ἢ φέροιτο ἢ ἀλλοιοῖτο ἄν · αὗται γὰρ μόναι κινήσεις . 
ναί . 
ἀλλοιούμενον δὲ τὸ ἓν ἑαυτοῦ ἀδύνατόν που ἓν ἔτι εἶναι . 
ἀδύνατον . 
οὐκ ἄρα κατ’ ἀλλοίωσίν γε κινεῖται . 
οὐ φαίνεται . 
ἀλλ’ ἆρα τῷ φέρεσθαι ; 
ἴσως . 
καὶ μὴν εἰ φέροιτο τὸ ἕν , ἤτοι ἐν τῷ αὐτῷ ἂν περιφέροιτο κύκλῳ ἢ μεταλλάττοι χώραν ἑτέραν ἐξ ἑτέρας . 
ἀνάγκη . 
οὐκοῦν κύκλῳ μὲν περιφερόμενον ἐπὶ μέσου βεβηκέναι ἀνάγκη , καὶ τὰ περὶ τὸ μέσον φερόμενα ἄλλα μέρη ἔχειν ἑαυτοῦ · ᾧ δὲ μήτε μέσου μήτε μερῶν προσήκει , τίς μηχανὴ τοῦτο κύκλῳ ποτ’ ἐπὶ τοῦ μέσου ἐνεχθῆναι ; 
οὐδεμία . 
ἀλλὰ δὴ χώραν ἀμεῖβον ἄλλοτ’ ἄλλοθι γίγνεται καὶ οὕτω κινεῖται ; 
εἴπερ γε δή . 
οὐκοῦν εἶναι μέν που ἔν τινι αὐτῷ ἀδύνατον ἐφάνη ; 
ναί . 
ἆρ’ οὖν γίγνεσθαι ἔτι ἀδυνατώτερον ; 
οὐκ ἐννοῶ ὅπῃ . 
εἰ ἔν τῴ τι γίγνεται , οὐκ ἀνάγκη μήτε πω ἐν ἐκείνῳ εἶναι ἔτι ἐγγιγνόμενον , μήτ’ ἔτι ἔξω ἐκείνου παντάπασιν , εἴπερ ἤδη ἐγγίγνεται ; 
ἀνάγκη . 
εἰ ἄρα τι ἄλλο πείσεται τοῦτο , ἐκεῖνο ἂν μόνον πάσχοι οὗ μέρη εἴη · τὸ μὲν γὰρ ἄν τι αὐτοῦ ἤδη ἐν ἐκείνῳ , τὸ δὲ ἔξω εἴη ἅμα · τὸ δὲ μὴ ἔχον μέρη οὐχ οἷόν τέ που ἔσται τρόπῳ οὐδενὶ ὅλον ἅμα μήτε ἐντὸς εἶναί τινος μήτε ἔξω . 
ἀληθῆ . 
οὗ δὲ μήτε μέρη εἰσὶ μήτε ὅλον τυγχάνει ὄν , οὐ πολὺ ἔτι ἀδυνατώτερον ἐγγίγνεσθαί που , μήτε κατὰ μέρη μήτε κατὰ ὅλον ἐγγιγνόμενον ; 
φαίνεται . 
οὔτ’ ἄρα ποι ἰὸν καὶ ἔν τῳ γιγνόμενον χώραν ἀλλάττει , οὔτ’ ἐν τῷ αὐτῷ περιφερόμενον οὔτε ἀλλοιούμενον . 
οὐκ ἔοικε . 
κατὰ πᾶσαν ἄρα κίνησιν τὸ ἓν ἀκίνητον . 
ἀκίνητον . 
ἀλλὰ μὴν καὶ εἶναί γέ φαμεν ἔν τινι αὐτὸ ἀδύνατον . 
φαμὲν γάρ . 
οὐδ’ ἄρα ποτὲ ἐν τῷ αὐτῷ ἐστιν . 
τί δή ; 
ὅτι ἤδη ἂν ἐν ἐκείνῳ εἴη ἐν ᾧ τῷ αὐτῷ ἐστιν . 
πάνυ μὲν οὖν . 
ἀλλ’ οὔτε ἐν αὑτῷ οὔτε ἐν ἄλλῳ οἷόν τε ἦν αὐτῷ ἐνεῖναι . 
οὐ γὰρ οὖν . 
οὐδέποτε ἄρα ἐστὶ τὸ ἓν ἐν τῷ αὐτῷ . 
οὐκ ἔοικεν . 
ἀλλὰ μὴν τό γε μηδέποτε ἐν τῷ αὐτῷ ὂν οὔτε ἡσυχίαν ἄγει οὔθ’ ἕστηκεν . 
οὐ γὰρ οἷόν τε . 
τὸ ἓν ἄρα , ὡς ἔοικεν , οὔτε ἕστηκεν οὔτε κινεῖται . 
οὔκουν δὴ φαίνεταί γε.οὐδὲ μὴν ταὐτόν γε οὔτε ἑτέρῳ οὔτε ἑαυτῷ ἔσται , οὐδ’ αὖ ἕτερον οὔτε αὑτοῦ οὔτε ἑτέρου ἂν εἴη . 
πῇ δή ; 
ἕτερον μέν που ἑαυτοῦ ὂν ἑνὸς ἕτερον ἂν εἴη καὶ οὐκ ἂν εἴη ἕν . 
ἀληθῆ . 
καὶ μὴν ταὐτόν γε ἑτέρῳ ὂν ἐκεῖνο ἂν εἴη , αὐτὸ δ’ οὐκ ἂν εἴη · ὥστε οὐδ’ ἂν οὕτως εἴη ὅπερ ἔστιν , ἕν , ἀλλ’ ἕτερον ἑνός . 
οὐ γὰρ οὖν . 
ταὐτὸν μὲν ἄρα ἑτέρῳ ἢ ἕτερον ἑαυτοῦ οὐκ ἔσται . 
οὐ γάρ . 
ἕτερον δέ γε ἑτέρου οὐκ ἔσται , ἕως ἂν ᾖ ἕν · οὐ γὰρ ἑνὶ προσήκει ἑτέρῳ τινὸς εἶναι , ἀλλὰ μόνῳ ἑτέρῳ ἑτέρου , ἄλλῳ δὲ οὐδενί . 
ὀρθῶς . 
τῷ μὲν ἄρα ἓν εἶναι οὐκ ἔσται ἕτερον · ἢ οἴει ; 
οὐ δῆτα . 
ἀλλὰ μὴν εἰ μὴ τούτῳ , οὐχ ἑαυτῷ ἔσται , εἰ δὲ μὴ αὑτῷ , οὐδὲ αὐτό · αὐτὸ δὲ μηδαμῇ ὂν ἕτερον οὐδενὸς ἔσται ἕτερον . 
ὀρθῶς . 
οὐδὲ μὴν ταὐτόν γε ἑαυτῷ ἔσται . 
πῶς δ’ οὔ ; 
οὐχ ἥπερ τοῦ ἑνὸς φύσις , αὑτὴ δήπου καὶ τοῦ ταὐτοῦ . 
τί δή ; 
ὅτι οὐκ , ἐπειδὰν ταὐτὸν γένηταί τῴ τι , ἓν γίγνεται . 
ἀλλὰ τί μήν ; 
τοῖς πολλοῖς ταὐτὸν γενόμενον πολλὰ ἀνάγκη γίγνεσθαι ἀλλ’ οὐχ ἕν . 
ἀληθῆ . 
ἀλλ’ εἰ τὸ ἓν καὶ τὸ ταὐτὸν μηδαμῇ διαφέρει , ὁπότε τι ταὐτὸν ἐγίγνετο , ἀεὶ ἂν ἓν ἐγίγνετο , καὶ ὁπότε ἕν , ταὐτόν . 
πάνυ γε . 
εἰ ἄρα τὸ ἓν ἑαυτῷ ταὐτὸν ἔσται , οὐχ ἓν ἑαυτῷ ἔσται · καὶ οὕτω ἓν ὂν οὐχ ἓν ἔσται . 
ἀλλὰ μὴν τοῦτό γε ἀδύνατον · ἀδύνατον ἄρα καὶ τῷ ἑνὶ ἢ ἑτέρου ἕτερον εἶναι ἢ ἑαυτῷ ταὐτόν . 
ἀδύνατον . 
οὕτω δὴ ἕτερόν γε ἢ ταὐτὸν τὸ ἓν οὔτ’ ἂν αὑτῷ οὔτ’ ἂν ἑτέρῳ εἴη . 
οὐ γὰρ οὖν.οὐδὲ μὴν ὅμοιόν τινι ἔσται οὐδ’ ἀνόμοιον οὔτε αὑτῷ οὔτε ἑτέρῳ . 
τί δή ; 
ὅτι τὸ ταὐτόν που πεπονθὸς ὅμοιον . 
ναί . 
τοῦ δέ γε ἑνὸς χωρὶς ἐφάνη τὴν φύσιν τὸ ταὐτόν . 
ἐφάνη γάρ . 
ἀλλὰ μὴν εἴ τι πέπονθε χωρὶς τοῦ ἓν εἶναι τὸ ἕν , πλείω ἂν εἶναι πεπόνθοι ἢ ἕν , τοῦτο δὲ ἀδύνατον . 
ναί . 
οὐδαμῶς ἔστιν ἄρα ταὐτὸν πεπονθὸς εἶναι τὸ ἓν οὔτε ἄλλῳ οὔτε ἑαυτῷ . 
οὐ φαίνεται . 
οὐδὲ ὅμοιον ἄρα δυνατὸν αὐτὸ εἶναι οὔτε ἄλλῳ οὔτε ἑαυτῷ . 
οὐκ ἔοικεν . 
οὐδὲ μὴν ἕτερόν γε πέπονθεν εἶναι τὸ ἕν · καὶ γὰρ οὕτω πλείω ἂν πεπόνθοι εἶναι ἢ ἕν . 
πλείω γάρ . 
τό γε μὴν ἕτερον πεπονθὸς ἢ ἑαυτοῦ ἢ ἄλλου ἀνόμοιον ἂν εἴη ἢ ἑαυτῷ ἢ ἄλλῳ , εἴπερ τὸ ταὐτὸν πεπονθὸς ὅμοιον . 
ὀρθῶς . 
τὸ δέ γε ἕν , ὡς ἔοικεν , οὐδαμῶς ἕτερον πεπονθὸς οὐδαμῶς ἀνόμοιόν ἐστιν οὔτε αὑτῷ οὔτε ἑτέρῳ . 
οὐ γὰρ οὖν . 
οὔτε ἄρα ὅμοιον οὔτε ἀνόμοιον οὔθ’ ἑτέρῳ οὔτε ἑαυτῷ ἂν εἴη τὸ ἕν . 
οὐ φαίνεται.καὶ μὴν τοιοῦτόν γε ὂν οὔτε ἴσον οὔτε ἄνισον ἔσται οὔτε ἑαυτῷ οὔτε ἄλλῳ . 
πῇ ; 
ἴσον μὲν ὂν τῶν αὐτῶν μέτρων ἔσται ἐκείνῳ ᾧ ἂν ἴσον ᾖ . 
ναί . 
μεῖζον δέ που ἢ ἔλαττον ὄν , οἷς μὲν ἂν σύμμετρον ᾖ , τῶν μὲν ἐλαττόνων πλείω μέτρα ἕξει , τῶν δὲ μειζόνων ἐλάττω . 
ναί . 
οἷς δ’ ἂν μὴ σύμμετρον , τῶν μὲν σμικροτέρων , τῶν δὲ μειζόνων μέτρων ἔσται . 
πῶς γὰρ οὔ ; 
οὐκοῦν ἀδύνατον τὸ μὴ μετέχον τοῦ αὐτοῦ ἢ μέτρων τῶν αὐτῶν εἶναι ἢ ἄλλων ὡντινωνοῦν τῶν αὐτῶν ; 
ἀδύνατον . 
ἴσον μὲν ἄρα οὔτ’ ἂν ἑαυτῷ οὔτε ἄλλῳ εἴη μὴ τῶν αὐτῶν μέτρων ὄν . 
οὔκουν φαίνεταί γε . 
ἀλλὰ μὴν πλειόνων γε μέτρων ὂν ἢ ἐλαττόνων , ὅσωνπερ μέτρων , τοσούτων καὶ μερῶν ἂν εἴη · καὶ οὕτω αὖ οὐκέτι ἓν ἔσται ἀλλὰ τοσαῦτα ὅσαπερ καὶ τὰ μέτρα . 
ὀρθῶς . 
εἰ δέ γε ἑνὸς μέτρου εἴη , ἴσον ἂν γίγνοιτο τῷ μέτρῳ · τοῦτο δὲ ἀδύνατον ἐφάνη , ἴσον τῳ αὐτὸ εἶναι . 
ἐφάνη γάρ . 
οὔτε ἄρα ἑνὸς μέτρου μετέχον οὔτε πολλῶν οὔτε ὀλίγων , οὔτε τὸ παράπαν τοῦ αὐτοῦ μετέχον , οὔτε ἑαυτῷ ποτε , ὡς ἔοικεν , ἔσται ἴσον οὔτε ἄλλῳ · οὔτε αὖ μεῖζον οὐδὲ ἔλαττον οὔτε ἑαυτοῦ οὔτε ἑτέρου . 
παντάπασι μὲν οὖν οὕτω . 
τί δέ ; 
πρεσβύτερον ἢ νεώτερον ἢ τὴν αὐτὴν ἡλικίαν ἔχειν τὸ ἓν δοκεῖ τῳ δυνατὸν εἶναι ; 
τί δὴ γὰρ οὔ ; 
ὅτι που ἡλικίαν μὲν τὴν αὐτὴν ἔχον ἢ αὑτῷ ἢ ἄλλῳ ἰσότητος χρόνου καὶ ὁμοιότητος μεθέξει , ὧν ἐλέγομεν οὐ μετεῖναι τῷ ἑνί , οὔτε ὁμοιότητος οὔτε ἰσότητος . 
ἐλέγομεν γὰρ οὖν . 
καὶ μὴν καὶ ὅτι ἀνομοιότητός τε καὶ ἀνισότητος οὐ μετέχει , καὶ τοῦτο ἐλέγομεν . 
πάνυ μὲν οὖν . 
πῶς οὖν οἷόν τε ἔσται τινὸς ἢ πρεσβύτερον ἢ νεώτερον εἶναι ἢ τὴν αὐτὴν ἡλικίαν ἔχειν τῳ τοιοῦτον ὄν ; 
οὐδαμῶς . 
οὐκ ἄρα ἂν εἴη νεώτερόν γε οὐδὲ πρεσβύτερον οὐδὲ τὴν αὐτὴν ἡλικίαν ἔχον τὸ ἓν οὔτε αὑτῷ οὔτε ἄλλῳ . 
οὐ φαίνεται . 
ἆρ’ οὖν οὐδὲ ἐν χρόνῳ τὸ παράπαν δύναιτο ἂν εἶναι τὸ ἕν , εἰ τοιοῦτον εἴη ; 
ἢ οὐκ ἀνάγκη , ἐάν τι ᾖ ἐν χρόνῳ , ἀεὶ αὐτὸ αὑτοῦ πρεσβύτερον γίγνεσθαι ; 
ἀνάγκη . 
οὐκοῦν τό γε πρεσβύτερον ἀεὶ νεωτέρου πρεσβύτερον ; 
τί μήν ; 
τὸ πρεσβύτερον ἄρα ἑαυτοῦ γιγνόμενον καὶ νεώτερον ἑαυτοῦ ἅμα γίγνεται , εἴπερ μέλλει ἔχειν ὅτου πρεσβύτερον γίγνηται . 
πῶς λέγεις ; 
ὧδε · διάφορον ἕτερον ἑτέρου οὐδὲν δεῖ γίγνεσθαι ἤδη ὄντος διαφόρου , ἀλλὰ τοῦ μὲν ἤδη ὄντος ἤδη εἶναι , τοῦ δὲ γεγονότος γεγονέναι , τοῦ δὲ μέλλοντος μέλλειν , τοῦ δὲ γιγνομένου οὔτε γεγονέναι οὔτε μέλλειν οὔτε εἶναί πω διάφορον , ἀλλὰ γίγνεσθαι καὶ ἄλλως οὐκ εἶναι . 
ἀνάγκη γὰρ δή . 
ἀλλὰ μὴν τό γε πρεσβύτερον διαφορότης νεωτέρου ἐστὶν καὶ οὐδενὸς ἄλλου . 
ἔστι γάρ . 
τὸ ἄρα πρεσβύτερον ἑαυτοῦ γιγνόμενον ἀνάγκη καὶ νεώτερον ἅμα ἑαυτοῦ γίγνεσθαι . 
ἔοικεν . 
ἀλλὰ μὴν καὶ μήτε πλείω ἑαυτοῦ γίγνεσθαι χρόνον μήτε ἐλάττω , ἀλλὰ τὸν ἴσον χρόνον καὶ γίγνεσθαι ἑαυτῷ καὶ εἶναι καὶ γεγονέναι καὶ μέλλειν ἔσεσθαι . 
ἀνάγκη γὰρ οὖν καὶ ταῦτα . 
ἀνάγκη ἄρα ἐστίν , ὡς ἔοικεν , ὅσα γε ἐν χρόνῳ ἐστὶν καὶ μετέχει τοῦ τοιούτου , ἕκαστον αὐτῶν τὴν αὐτήν τε αὐτὸ αὑτῷ ἡλικίαν ἔχειν καὶ πρεσβύτερόν τε αὑτοῦ ἅμα καὶ νεώτερον γίγνεσθαι . 
κινδυνεύει . 
ἀλλὰ μὴν τῷ γε ἑνὶ τῶν τοιούτων παθημάτων οὐδὲν μετῆν . 
οὐ γὰρ μετῆν . 
οὐδὲ ἄρα χρόνου αὐτῷ μέτεστιν , οὐδ’ ἔστιν ἔν τινι χρόνῳ . 
οὔκουν δή , ὥς γε ὁ λόγος αἱρεῖ.τί οὖν ; 
τὸ ἦν καὶ τὸ γέγονε καὶ τὸ ἐγίγνετο οὐ χρόνου μέθεξιν δοκεῖ σημαίνειν τοῦ ποτὲ γεγονότος ; 
καὶ μάλα . 
τί δέ ; 
τὸ ἔσται καὶ τὸ γενήσεται καὶ τὸ γενηθήσεται οὐ τοῦ ἔπειτα [τοῦ μέλλοντος] ; 
ναί . 
τὸ δὲ δὴ ἔστι καὶ τὸ γίγνεται οὐ τοῦ νῦν παρόντος ; 
πάνυ μὲν οὖν . 
εἰ ἄρα τὸ ἓν μηδαμῇ μηδενὸς μετέχει χρόνου , οὔτε ποτὲ γέγονεν οὔτ’ ἐγίγνετο οὔτ’ ἦν ποτέ , οὔτε νῦν γέγονεν οὔτε γίγνεται οὔτε ἔστιν , οὔτ’ ἔπειτα γενήσεται οὔτε γενηθήσεται οὔτε ἔσται . 
ἀληθέστατα . 
ἔστιν οὖν οὐσίας ὅπως ἄν τι μετάσχοι ἄλλως ἢ κατὰ τούτων τι ; 
οὐκ ἔστιν . 
οὐδαμῶς ἄρα τὸ ἓν οὐσίας μετέχει . 
οὐκ ἔοικεν . 
οὐδαμῶς ἄρα ἔστι τὸ ἕν . 
οὐ φαίνεται . 
οὐδ’ ἄρα οὕτως ἔστιν ὥστε ἓν εἶναι · εἴη γὰρ ἂν ἤδη ὂν καὶ οὐσίας μετέχον · ἀλλ’ ὡς ἔοικεν , τὸ ἓν οὔτε ἕν ἐστιν οὔτε ἔστιν , εἰ δεῖ τῷ τοιῷδε λόγῳ πιστεύειν . 
κινδυνεύει . 
ὃ δὲ μὴ ἔστι , τούτῳ τῷ μὴ ὄντι εἴη ἄν τι αὐτῷ ἢ αὐτοῦ ; 
καὶ πῶς ; 
οὐδ’ ἄρα ὄνομα ἔστιν αὐτῷ οὐδὲ λόγος οὐδέ τις ἐπιστήμη οὐδὲ αἴσθησις οὐδὲ δόξα . 
οὐ φαίνεται . 
οὐδ’ ὀνομάζεται ἄρα οὐδὲ λέγεται οὐδὲ δοξάζεται οὐδὲ γιγνώσκεται , οὐδέ τι τῶν ὄντων αὐτοῦ αἰσθάνεται . 
οὐκ ἔοικεν . 
ἦ δυνατὸν οὖν περὶ τὸ ἓν ταῦτα οὕτως ἔχειν ; 
οὔκουν ἔμοιγε δοκεῖ . 
βούλει οὖν ἐπὶ τὴν ὑπόθεσιν πάλιν ἐξ ἀρχῆς ἐπανέλθωμεν , ἐάν τι ἡμῖν ἐπανιοῦσιν ἀλλοῖον φανῇ ; 
πάνυ μὲν οὖν βούλομαι . 
οὐκοῦν ἓν εἰ ἔστιν , φαμέν , τὰ συμβαίνοντα περὶ αὐτοῦ , ποῖά ποτε τυγχάνει ὄντα , διομολογητέα ταῦτα · οὐχ οὕτω ; 
ναί . 
ὅρα δὴ ἐξ ἀρχῆς . 
ἓν εἰ ἔστιν , ἆρα οἷόν τε αὐτὸ εἶναι μέν , οὐσίας δὲ μὴ μετέχειν ; 
οὐχ οἷόν τε . 
οὐκοῦν καὶ ἡ οὐσία τοῦ ἑνὸς εἴη ἂν οὐ ταὐτὸν οὖσα τῷ ἑνί · οὐ γὰρ ἂν ἐκείνη ἦν ἐκείνου οὐσία , οὐδ’ ἂν ἐκεῖνο , τὸ ἕν , ἐκείνης μετεῖχεν , ἀλλ’ ὅμοιον ἂν ἦν λέγειν ἕν τε εἶναι καὶ ἓν ἕν . 
νῦν δὲ οὐχ αὕτη ἐστὶν ἡ ὑπόθεσις , εἰ ἓν ἕν , τί χρὴ συμβαίνειν , ἀλλ’ εἰ ἓν ἔστιν · οὐχ οὕτω ; 
πάνυ μὲν οὖν . 
οὐκοῦν ὡς ἄλλο τι σημαῖνον τὸ ἔστι τοῦ ἕν ; 
ἀνάγκη . 
ἆρα οὖν ἄλλο ἢ ὅτι οὐσίας μετέχει τὸ ἕν , τοῦτ’ ἂν εἴη τὸ λεγόμενον , ἐπειδάν τις συλλήβδην εἴπῃ ὅτι ἓν ἔστιν ; 
πάνυ γε . 
πάλιν δὴ λέγωμεν , ἓν εἰ ἔστιν , τί συμβήσεται . 
σκόπει οὖν εἰ οὐκ ἀνάγκη ταύτην τὴν ὑπόθεσιν τοιοῦτον ὂν τὸ ἓν σημαίνειν , οἷον μέρη ἔχειν ; 
πῶς ; 
ὧδε · εἰ τὸ ἔστι τοῦ ἑνὸς ὄντος λέγεται καὶ τὸ ἓν τοῦ ὄντος ἑνός , ἔστι δὲ οὐ τὸ αὐτὸ ἥ τε οὐσία καὶ τὸ ἕν , τοῦ αὐτοῦ δὲ ἐκείνου οὗ ὑπεθέμεθα , τοῦ ἑνὸς ὄντος , ἆρα οὐκ ἀνάγκη τὸ μὲν ὅλον ἓν ὂν εἶναι αὐτό , τούτου δὲ γίγνεσθαι μόρια τό τε ἓν καὶ τὸ εἶναι ; 
ἀνάγκη . 
πότερον οὖν ἑκάτερον τῶν μορίων τούτων μόριον μόνον προσεροῦμεν , ἢ τοῦ ὅλου μόριον τό γε μόριον προσρητέον ; 
τοῦ ὅλου . 
καὶ ὅλον ἄρα ἐστί , ὃ ἂν ἓν ᾖ , καὶ μόριον ἔχει . 
πάνυ γε . 
τί οὖν ; 
τῶν μορίων ἑκάτερον τούτων τοῦ ἑνὸς ὄντος , τό τε ἓν καὶ τὸ ὄν , ἆρα ἀπολείπεσθον ἢ τὸ ἓν τοῦ εἶναι μορίου ἢ τὸ ὂν τοῦ ἑνὸς μορίου ; 
οὐκ ἂν εἴη . 
πάλιν ἄρα καὶ τῶν μορίων ἑκάτερον τό τε ἓν ἴσχει καὶ τὸ ὄν , καὶ γίγνεται τὸ ἐλάχιστον ἐκ δυοῖν αὖ μορίοιν τὸ μόριον , καὶ κατὰ τὸν αὐτὸν λόγον οὕτως ἀεί , ὅτιπερ ἂν μόριον γένηται , τούτω τὼ μορίω ἀεὶ ἴσχει · τό τε γὰρ ἓν τὸ ὂν ἀεὶ ἴσχει καὶ τὸ ὂν τὸ ἕν · ὥστε ἀνάγκη δύ’ ἀεὶ γιγνόμενον μηδέποτε ἓν εἶναι . 
παντάπασι μὲν οὖν . 
οὐκοῦν ἄπειρον ἂν τὸ πλῆθος οὕτω τὸ ἓν ὂν εἴη ; 
ἔοικεν.ἴθι δὴ καὶ τῇδε ἔτι . 
πῇ ; 
οὐσίας φαμὲν μετέχειν τὸ ἕν , διὸ ἔστιν ; 
ναί . 
καὶ διὰ ταῦτα δὴ τὸ ἓν ὂν πολλὰ ἐφάνη . 
οὕτω . 
τί δέ ; 
αὐτὸ τὸ ἕν , ὃ δή φαμεν οὐσίας μετέχειν , ἐὰν αὐτὸ τῇ διανοίᾳ μόνον καθ’ αὑτὸ λάβωμεν ἄνευ τούτου οὗ φαμεν μετέχειν , ἆρά γε ἓν μόνον φανήσεται ἢ καὶ πολλὰ τὸ αὐτὸ τοῦτο ; 
ἕν , οἶμαι ἔγωγε . 
ἴδωμεν δή · ἄλλο τι ἕτερον μὲν ἀνάγκη τὴν οὐσίαν αὐτοῦ εἶναι , ἕτερον δὲ αὐτό , εἴπερ μὴ οὐσία τὸ ἕν , ἀλλ’ ὡς ἓν οὐσίας μετέσχεν . 
ἀνάγκη . 
οὐκοῦν εἰ ἕτερον μὲν ἡ οὐσία , ἕτερον δὲ τὸ ἕν , οὔτε τῷ ἓν τὸ ἓν τῆς οὐσίας ἕτερον οὔτε τῷ οὐσία εἶναι ἡ οὐσία τοῦ ἑνὸς ἄλλο , ἀλλὰ τῷ ἑτέρῳ τε καὶ ἄλλῳ ἕτερα ἀλλήλων . 
πάνυ μὲν οὖν . 
ὥστε οὐ ταὐτόν ἐστιν οὔτε τῷ ἑνὶ οὔτε τῇ οὐσίᾳ τὸ ἕτερον . 
πῶς γάρ ; 
τί οὖν ; 
ἐὰν προελώμεθα αὐτῶν εἴτε βούλει τὴν οὐσίαν καὶ τὸ ἕτερον εἴτε τὴν οὐσίαν καὶ τὸ ἓν εἴτε τὸ ἓν καὶ τὸ ἕτερον , ἆρ’ οὐκ ἐν ἑκάστῃ τῇ προαιρέσει προαιρούμεθά τινε ὣ ὀρθῶς ἔχει καλεῖσθαι ἀμφοτέρω ; 
πῶς ; 
ὧδε · ἔστιν οὐσίαν εἰπεῖν ; 
ἔστιν . 
καὶ αὖθις εἰπεῖν ἕν ; 
καὶ τοῦτο . 
ἆρ’ οὖν οὐχ ἑκάτερον αὐτοῖν εἴρηται ; 
ναί . 
τί δ’ ὅταν εἴπω οὐσία τε καὶ ἕν , ἆρα οὐκ ἀμφοτέρω ; 
πάνυ γε . 
οὐκοῦν καὶ ἐὰν οὐσία τε καὶ ἕτερον ἢ ἕτερόν τε καὶ ἕν , καὶ οὕτω πανταχῶς ἐφ’ ἑκάστου ἄμφω λέγω ; 
ναί . 
ὣ δ’ ἂν ἄμφω ὀρθῶς προσαγορεύησθον , ἆρα οἷόν τε ἄμφω μὲν αὐτὼ εἶναι , δύο δὲ μή ; 
οὐχ οἷόν τε . 
ὣ δ’ ἂν δύο ἦτον , ἔστι τις μηχανὴ μὴ οὐχ ἑκάτερον αὐτοῖν ἓν εἶναι ; 
οὐδεμία . 
τούτων ἄρα ἐπείπερ σύνδυο ἕκαστα συμβαίνει εἶναι , καὶ ἓν ἂν εἴη ἕκαστον . 
φαίνεται . 
εἰ δὲ ἓν ἕκαστον αὐτῶν ἐστι , συντεθέντος ἑνὸς ὁποιουοῦν ᾑτινιοῦν συζυγίᾳ οὐ τρία γίγνεται τὰ πάντα ; 
ναί . 
τρία δὲ οὐ περιττὰ καὶ δύο ἄρτια ; 
πῶς δ’ οὔ ; 
τί δέ ; 
δυοῖν ὄντοιν οὐκ ἀνάγκη εἶναι καὶ δίς , καὶ τριῶν ὄντων τρίς , εἴπερ ὑπάρχει τῷ τε δύο τὸ δὶς ἓν καὶ τῷ τρία τὸ τρὶς ἕν ; 
ἀνάγκη . 
δυοῖν δὲ ὄντοιν καὶ δὶς οὐκ ἀνάγκη δύο δὶς εἶναι ; 
καὶ τριῶν καὶ τρὶς οὐκ ἀνάγκη αὖ τρία τρὶς εἶναι ; 
πῶς δ’ οὔ ; 
τί δέ ; 
τριῶν ὄντων καὶ δὶς ὄντων καὶ δυοῖν ὄντοιν καὶ τρὶς ὄντοιν οὐκ ἀνάγκη τε τρία δὶς εἶναι καὶ δύο τρίς ; 
πολλή γε . 
ἄρτιά τε ἄρα ἀρτιάκις ἂν εἴη καὶ περιττὰ περιττάκις καὶ ἄρτια περιττάκις καὶ περιττὰ ἀρτιάκις . 
ἔστιν οὕτω . 
εἰ οὖν ταῦτα οὕτως ἔχει , οἴει τινὰ ἀριθμὸν ὑπολείπεσθαι ὃν οὐκ ἀνάγκη εἶναι ; 
οὐδαμῶς γε . 
εἰ ἄρα ἔστιν ἕν , ἀνάγκη καὶ ἀριθμὸν εἶναι . 
ἀνάγκη . 
ἀλλὰ μὴν ἀριθμοῦ γε ὄντος πολλὰ ἂν εἴη καὶ πλῆθος ἄπειρον τῶν ὄντων · ἢ οὐκ ἄπειρος ἀριθμὸς πλήθει καὶ μετέχων οὐσίας γίγνεται ; 
καὶ πάνυ γε . 
οὐκοῦν εἰ πᾶς ἀριθμὸς οὐσίας μετέχει , καὶ τὸ μόριον ἕκαστον τοῦ ἀριθμοῦ μετέχοι ἂν αὐτῆς ; 
ναί . 
ἐπὶ πάντα ἄρα πολλὰ ὄντα ἡ οὐσία νενέμηται καὶ οὐδενὸς ἀποστατεῖ τῶν ὄντων , οὔτε τοῦ σμικροτάτου οὔτε τοῦ μεγίστου ; 
ἢ τοῦτο μὲν καὶ ἄλογον ἐρέσθαι ; 
πῶς γὰρ ἂν δὴ οὐσία γε τῶν ὄντων του ἀποστατοῖ ; 
οὐδαμῶς . 
κατακεκερμάτισται ἄρα ὡς οἷόν τε σμικρότατα καὶ μέγιστα καὶ πανταχῶς ὄντα , καὶ μεμέρισται πάντων μάλιστα , καὶ ἔστι μέρη ἀπέραντα τῆς οὐσίας . 
ἔχει οὕτω . 
πλεῖστα ἄρα ἐστὶ τὰ μέρη αὐτῆς . 
πλεῖστα μέντοι . 
τί οὖν ; 
ἔστι τι αὐτῶν ὃ ἔστι μὲν μέρος τῆς οὐσίας , οὐδὲν μέντοι μέρος ; 
καὶ πῶς ἄν [τοι] 
τοῦτο γένοιτο ; 
ἀλλ’ εἴπερ γε οἶμαι ἔστιν , ἀνάγκη αὐτὸ ἀεί , ἕωσπερ ἂν ᾖ , ἕν γέ τι εἶναι , μηδὲν δὲ ἀδύνατον . 
ἀνάγκη . 
πρὸς ἅπαντι ἄρα [ἑκάστῳ] 
τῷ τῆς οὐσίας μέρει πρόσεστιν τὸ ἕν , οὐκ ἀπολειπόμενον οὔτε σμικροτέρου οὔτε μείζονος μέρους οὔτε ἄλλου οὐδενός . 
οὕτω . 
ἆρα οὖν ἓν ὂν πολλαχοῦ ἅμα ὅλον ἐστί ; 
τοῦτο ἄθρει . 
ἀλλ’ ἀθρῶ καὶ ὁρῶ ὅτι ἀδύνατον . 
μεμερισμένον ἄρα , εἴπερ μὴ ὅλον · ἄλλως γάρ που οὐδαμῶς ἅμα ἅπασι τοῖς τῆς οὐσίας μέρεσιν παρέσται ἢ μεμερισμένον . 
ναί . 
καὶ μὴν τό γε μεριστὸν πολλὴ ἀνάγκη εἶναι τοσαῦτα ὅσαπερ μέρη . 
ἀνάγκη . 
οὐκ ἄρα ἀληθῆ ἄρτι ἐλέγομεν λέγοντες ὡς πλεῖστα μέρη ἡ οὐσία νενεμημένη εἴη . 
οὐδὲ γὰρ πλείω τοῦ ἑνὸς νενέμηται , ἀλλ’ ἴσα , ὡς ἔοικε , τῷ ἑνί · οὔτε γὰρ τὸ ὂν τοῦ ἑνὸς ἀπολείπεται οὔτε τὸ ἓν τοῦ ὄντος , ἀλλ’ ἐξισοῦσθον δύο ὄντε ἀεὶ παρὰ πάντα . 
παντάπασιν οὕτω φαίνεται . 
τὸ ἓν ἄρα αὐτὸ κεκερματισμένον ὑπὸ τῆς οὐσίας πολλά τε καὶ ἄπειρα τὸ πλῆθός ἐστιν . 
φαίνεται . 
οὐ μόνον ἄρα τὸ ὂν ἓν πολλά ἐστιν , ἀλλὰ καὶ αὐτὸ τὸ ἓν ὑπὸ τοῦ ὄντος διανενεμημένον πολλὰ ἀνάγκη εἶναι . 
παντάπασι μὲν οὖν.καὶ μὴν ὅτι γε ὅλου τὰ μόρια μόρια , πεπερασμένον ἂν εἴη κατὰ τὸ ὅλον τὸ ἕν · ἢ οὐ περιέχεται ὑπὸ τοῦ ὅλου τὰ μόρια ; 
ἀνάγκη . 
ἀλλὰ μὴν τό γε περιέχον πέρας ἂν εἴη . 
πῶς δ’ οὔ ; 
τὸ ἓν ἄρα ὂν ἕν τέ ἐστί που καὶ πολλά , καὶ ὅλον καὶ μόρια , καὶ πεπερασμένον καὶ ἄπειρον πλήθει . 
φαίνεται . 
ἆρ’ οὖν οὐκ , ἐπείπερ πεπερασμένον , καὶ ἔσχατα ἔχον ; 
ἀνάγκη . 
τί δέ ; 
εἰ ὅλον , οὐ καὶ ἀρχὴν ἂν ἔχοι καὶ μέσον καὶ τελευτήν ; 
ἢ οἷόν τέ τι ὅλον εἶναι ἄνευ τριῶν τούτων ; 
κἄν του ἓν ὁτιοῦν αὐτῶν ἀποστατῇ , ἐθελήσει ἔτι ὅλον εἶναι ; 
οὐκ ἐθελήσει . 
καὶ ἀρχὴν δή , ὡς ἔοικεν , καὶ τελευτὴν καὶ μέσον ἔχοι ἂν τὸ ἕν . 
ἔχοι . 
ἀλλὰ μὴν τό γε μέσον ἴσον τῶν ἐσχάτων ἀπέχει · οὐ γὰρ ἂν ἄλλως μέσον εἴη . 
οὐ γάρ . 
καὶ σχήματος δή τινος , ὡς ἔοικε , τοιοῦτον ὂν μετέχοι ἂν τὸ ἕν , ἤτοι εὐθέος ἢ στρογγύλου ἤ τινος μεικτοῦ ἐξ ἀμφοῖν . 
μετέχοι γὰρ ἄν.ἆρ’ οὖν οὕτως ἔχον οὐκ αὐτό τε ἐν ἑαυτῷ ἔσται καὶ ἐν ἄλλῳ ; 
πῶς ; 
τῶν μερῶν που ἕκαστον ἐν τῷ ὅλῳ ἐστὶ καὶ οὐδὲν ἐκτὸς τοῦ ὅλου . 
οὕτω . 
πάντα δὲ τὰ μέρη ὑπὸ τοῦ ὅλου περιέχεται ; 
ναί . 
καὶ μὴν τά γε πάντα μέρη τὰ αὑτοῦ τὸ ἕν ἐστι , καὶ οὔτε τι πλέον οὔτε ἔλαττον ἢ πάντα . 
οὐ γάρ . 
οὐκοῦν καὶ τὸ ὅλον τὸ ἕν ἐστιν ; 
πῶς δ’ οὔ ; 
εἰ ἄρα πάντα τὰ μέρη ἐν ὅλῳ τυγχάνει ὄντα , ἔστι δὲ τά τε πάντα τὸ ἓν καὶ αὐτὸ τὸ ὅλον , περιέχεται δὲ ὑπὸ τοῦ ὅλου τὰ πάντα , ὑπὸ τοῦ ἑνὸς ἂν περιέχοιτο τὸ ἕν , καὶ οὕτως ἂν ἤδη τὸ ἓν αὐτὸ ἐν ἑαυτῷ εἴη . 
φαίνεται . 
ἀλλὰ μέντοι τό γε ὅλον αὖ οὐκ ἐν τοῖς μέρεσίν ἐστιν , οὔτε ἐν πᾶσιν οὔτε ἐν τινί . 
εἰ γὰρ ἐν πᾶσιν , ἀνάγκη καὶ ἐν ἑνί · ἔν τινι γὰρ ἑνὶ μὴ ὂν οὐκ ἂν ἔτι που δύναιτο ἔν γε ἅπασιν εἶναι · εἰ δὲ τοῦτο μὲν τὸ ἓν τῶν ἁπάντων ἐστί , τὸ δὲ ὅλον ἐν τούτῳ μὴ ἔνι , πῶς ἔτι ἔν γε τοῖς πᾶσιν ἐνέσται ; 
οὐδαμῶς . 
οὐδὲ μὴν ἐν τισὶ τῶν μερῶν · εἰ γὰρ ἐν τισὶ τὸ ὅλον εἴη , τὸ πλέον ἂν ἐν τῷ ἐλάττονι εἴη , ὅ ἐστιν ἀδύνατον . 
ἀδύνατον γάρ . 
μὴ ὂν δ’ ἐν πλέοσιν μηδ’ ἐν ἑνὶ μηδ’ ἐν ἅπασι τοῖς μέρεσι τὸ ὅλον οὐκ ἀνάγκη ἐν ἑτέρῳ τινὶ εἶναι ἢ μηδαμοῦ ἔτι εἶναι ; 
ἀνάγκη . 
οὐκοῦν μηδαμοῦ μὲν ὂν οὐδὲν ἂν εἴη , ὅλον δὲ ὄν , ἐπειδὴ οὐκ ἐν αὑτῷ ἐστιν , ἀνάγκη ἐν ἄλλῳ εἶναι ; 
πάνυ γε . 
ἧι μὲν ἄρα τὸ ἓν ὅλον , ἐν ἄλλῳ ἐστίν · ᾗ δὲ τὰ πάντα μέρη ὄντα τυγχάνει , αὐτὸ ἐν ἑαυτῷ · καὶ οὕτω τὸ ἓν ἀνάγκη αὐτό τε ἐν ἑαυτῷ εἶναι καὶ ἐν ἑτέρῳ . 
ἀνάγκη.οὕτω δὴ πεφυκὸς τὸ ἓν ἆρ’ οὐκ ἀνάγκη καὶ κινεῖσθαι καὶ ἑστάναι ; 
πῇ ; 
ἕστηκε μέν που , εἴπερ αὐτὸ ἐν ἑαυτῷ ἐστιν · ἐν γὰρ ἑνὶ ὂν καὶ ἐκ τούτου μὴ μεταβαῖνον ἐν τῷ αὐτῷ ἂν εἴη , ἐν ἑαυτῷ . 
ἔστι γάρ . 
τὸ δέ γε ἐν τῷ αὐτῷ ἀεὶ ὂν ἑστὸς δήπου ἀνάγκη ἀεὶ εἶναι . 
πάνυ γε . 
τί δέ ; 
τὸ ἐν ἑτέρῳ ἀεὶ ὂν οὐ τὸ ἐναντίον ἀνάγκη μηδέποτ’ ἐν ταὐτῷ εἶναι , μηδέποτε δὲ ὂν ἐν τῷ αὐτῷ μηδὲ ἑστάναι , μὴ ἑστὸς δὲ κινεῖσθαι ; 
οὕτως . 
ἀνάγκη ἄρα τὸ ἕν , αὐτό τε ἐν ἑαυτῷ ἀεὶ ὂν καὶ ἐν ἑτέρῳ , ἀεὶ κινεῖσθαί τε καὶ ἑστάναι . 
φαίνεται.καὶ μὴν ταὐτόν γε δεῖ εἶναι αὐτὸ ἑαυτῷ καὶ ἕτερον ἑαυτοῦ , καὶ τοῖς ἄλλοις ὡσαύτως ταὐτόν τε καὶ ἕτερον εἶναι , εἴπερ καὶ τὰ πρόσθεν πέπονθεν . 
πῶς ; 
πᾶν που πρὸς ἅπαν ὧδε ἔχει , ἢ ταὐτόν ἐστιν ἢ ἕτερον · ἢ ἐὰν μὴ ταὐτὸν ᾖ μηδ’ ἕτερον , μέρος ἂν εἴη τούτου πρὸς ὃ οὕτως ἔχει , ἢ ὡς πρὸς μέρος ὅλον ἂν εἴη . 
φαίνεται . 
ἆρ’ οὖν τὸ ἓν αὐτὸ αὑτοῦ μέρος ἐστίν ; 
οὐδαμῶς . 
οὐδ’ ἄρα ὡς πρὸς μέρος αὐτὸ αὑτοῦ ὅλον ἂν εἴη , πρὸς ἑαυτὸ μέρος ὄν . 
οὐ γὰρ οἷόν τε . 
ἀλλ’ ἆρα ἕτερόν ἐστιν ἑνὸς τὸ ἕν ; 
οὐ δῆτα . 
οὐδ’ ἄρα ἑαυτοῦ γε ἕτερον ἂν εἴη . 
οὐ μέντοι . 
εἰ οὖν μήτε ἕτερον μήτε ὅλον μήτε μέρος αὐτὸ πρὸς ἑαυτό ἐστιν , οὐκ ἀνάγκη ἤδη ταὐτὸν εἶναι αὐτὸ ἑαυτῷ ; 
ἀνάγκη . 
τί δέ ; 
τὸ ἑτέρωθι ὂν αὐτὸ ἑαυτοῦ ἐν τῷ αὐτῷ ὄντος ἑαυτῷ οὐκ ἀνάγκη αὐτὸ ἑαυτοῦ ἕτερον εἶναι , εἴπερ καὶ ἑτέρωθι ἔσται ; 
ἔμοιγε δοκεῖ . 
οὕτω μὴν ἐφάνη ἔχον τὸ ἕν , αὐτό τε ἐν ἑαυτῷ ὂν ἅμα καὶ ἐν ἑτέρῳ . 
ἐφάνη γάρ . 
ἕτερον ἄρα , ὡς ἔοικεν , εἴη ταύτῃ ἂν ἑαυτοῦ τὸ ἕν . 
ἔοικεν . 
τί οὖν ; 
εἴ τού τι ἕτερόν ἐστιν , οὐχ ἑτέρου ὄντος ἕτερον ἔσται ; 
ἀνάγκη . 
οὐκοῦν ὅσα μὴ ἕν ἐστιν , ἅπανθ’ ἕτερα τοῦ ἑνός , καὶ τὸ ἓν τῶν μὴ ἕν ; 
πῶς δ’ οὔ ; 
ἕτερον ἄρα ἂν εἴη τὸ ἓν τῶν ἄλλων . 
ἕτερον . 
ὅρα δή · αὐτό τε ταὐτὸν καὶ τὸ ἕτερον ἆρ’ οὐκ ἐναντία ἀλλήλοις ; 
πῶς δ’ οὔ ; 
ἦ οὖν ἐθελήσει ταὐτὸν ἐν τῷ ἑτέρῳ ἢ τὸ ἕτερον ἐν ταὐτῷ ποτε εἶναι ; 
οὐκ ἐθελήσει . 
εἰ ἄρα τὸ ἕτερον ἐν τῷ αὐτῷ μηδέποτε ἔσται , οὐδὲν ἔστι τῶν ὄντων ἐν ᾧ ἐστὶν τὸ ἕτερον χρόνον οὐδένα · 
εἰ γὰρ ὁντινοῦν εἴη ἔν τῳ , ἐκεῖνον ἂν τὸν χρόνον ἐν ταὐτῷ εἴη τὸ ἕτερον . 
οὐχ οὕτως ; 
οὕτως . 
ἐπειδὴ δ’ οὐδέποτε ἐν τῷ αὐτῷ ἐστιν , οὐδέποτε ἔν τινι τῶν ὄντων ἂν εἴη τὸ ἕτερον . 
ἀληθῆ . 
οὔτ’ ἄρα ἐν τοῖς μὴ ἓν οὔτε ἐν τῷ ἑνὶ ἐνείη ἂν τὸ ἕτερον . 
οὐ γὰρ οὖν . 
οὐκ ἄρα τῷ ἑτέρῳ γ’ ἂν εἴη τὸ ἓν τῶν μὴ ἓν οὐδὲ τὰ μὴ ἓν τοῦ ἑνὸς ἕτερα . 
οὐ γάρ . 
οὐδὲ μὴν ἑαυτοῖς γε ἕτερ’ ἂν εἴη ἀλλήλων , μὴ μετέχοντα τοῦ ἑτέρου . 
πῶς γάρ ; 
εἰ δὲ μήτε αὑτοῖς ἕτερά ἐστι μήτε τῷ ἑτέρῳ , οὐ πάντῃ ἤδη ἂν ἐκφεύγοι τὸ μὴ ἕτερα εἶναι ἀλλήλων ; 
ἐκφεύγοι . 
ἀλλὰ μὴν οὐδὲ τοῦ ἑνός γε μετέχει τὰ μὴ ἕν · οὐ γὰρ ἂν μὴ ἓν ἦν , ἀλλά πῃ ἂν ἓν ἦν . 
ἀληθῆ . 
οὐδ’ ἂν ἀριθμὸς εἴη ἄρα τὰ μὴ ἕν · οὐδὲ γὰρ ἂν οὕτω μὴ ἓν ἦν παντάπασιν , ἀριθμόν γε ἔχοντα . 
οὐ γὰρ οὖν . 
τί δέ ; 
τὰ μὴ ἓν τοῦ ἑνὸς ἆρα μόριά ἐστιν ; 
ἢ κἂν οὕτω μετεῖχε τοῦ ἑνὸς τὰ μὴ ἕν ; 
μετεῖχεν . 
εἰ ἄρα πάντῃ τὸ μὲν ἕν ἐστι , τὰ δὲ μὴ ἕν , οὔτ’ ἂν μόριον τῶν μὴ ἓν τὸ ἓν εἴη οὔτε ὅλον ὡς μορίων · οὔτε αὖ τὰ μὴ ἓν τοῦ ἑνὸς μόρια , οὔτε ὅλα ὡς μορίῳ τῷ ἑνί . 
οὐ γάρ . 
ἀλλὰ μὴν ἔφαμεν τὰ μήτε μόρια μήτε ὅλα μήτε ἕτερα ἀλλήλων ταὐτὰ ἔσεσθαι ἀλλήλοις . 
ἔφαμεν γάρ . 
φῶμεν ἄρα καὶ τὸ ἓν πρὸς τὰ μὴ ἓν οὕτως ἔχον τὸ αὐτὸ εἶναι αὐτοῖς ; 
φῶμεν . 
τὸ ἓν ἄρα , ὡς ἔοικεν , ἕτερόν τε τῶν ἄλλων ἐστὶν καὶ ἑαυτοῦ καὶ ταὐτὸν ἐκείνοις τε καὶ ἑαυτῷ . 
κινδυνεύει φαίνεσθαι ἐκ γε τοῦ λόγου . 
ἆρ’ οὖν καὶ ὅμοιόν τε καὶ ἀνόμοιον ἑαυτῷ τε καὶ τοῖς ἄλλοις ; 
ἴσως . 
ἐπειδὴ γοῦν ἕτερον τῶν ἄλλων ἐφάνη , καὶ τἆλλά που ἕτερα ἂν ἐκείνου εἴη . 
τί μήν ; 
οὐκοῦν οὕτως ἕτερον τῶν ἄλλων , ὥσπερ καὶ τἆλλα ἐκείνου , καὶ οὔτε μᾶλλον οὔτε ἧττον ; 
τί γὰρ ἄν ; 
εἰ ἄρα μήτε μᾶλλον μήτε ἧττον , ὁμοίως . 
ναί . 
οὐκοῦν ᾗ ἕτερον εἶναι πέπονθεν τῶν ἄλλων καὶ τἆλλα ἐκείνου ὡσαύτως , ταύτῃ ταὐτὸν ἂν πεπονθότα εἶεν τό τε ἓν τοῖς ἄλλοις καὶ τἆλλα τῷ ἑνί . 
πῶς λέγεις ; 
ὧδε · ἕκαστον τῶν ὀνομάτων οὐκ ἐπί τινι καλεῖς ; 
ἔγωγε . 
τί οὖν ; 
τὸ αὐτὸ ὄνομα εἴποις ἂν πλεονάκις ἢ ἅπαξ ; 
ἔγωγε . 
πότερον οὖν ἐὰν μὲν ἅπαξ εἴπῃς , ἐκεῖνο προσαγορεύεις οὗπέρ ἐστι τοὔνομα , ἐὰν δὲ πολλάκις , οὐκ ἐκεῖνο ; 
ἢ ἐάντε ἅπαξ ἐάντε πολλάκις ταὐτὸν ὄνομα φθέγξῃ , πολλὴ ἀνάγκη σε ταὐτὸν καὶ λέγειν ἀεί ; 
τί μήν ; 
οὐκοῦν καὶ τὸ ἕτερον ὄνομά ἐστιν ἐπί τινι ; 
πάνυ γε . 
ὅταν ἄρα αὐτὸ φθέγγῃ , ἐάντε ἅπαξ ἐάντε πολλάκις , οὐκ ἐπ’ ἄλλῳ οὐδὲ ἄλλο τι ὀνομάζεις ἢ ἐκεῖνο οὗπερ ἦν ὄνομα . 
ἀνάγκη . 
ὅταν δὴ λέγωμεν ὅτι ἕτερον μὲν τἆλλα τοῦ ἑνός , ἕτερον δὲ τὸ ἓν τῶν ἄλλων , δὶς τὸ ἕτερον εἰπόντες οὐδέν τι μᾶλλον ἐπ’ ἄλλῃ , ἀλλ’ ἐπ’ ἐκείνῃ τῇ φύσει αὐτὸ ἀεὶ λέγομεν ἧσπερ ἦν τοὔνομα . 
πάνυ μὲν οὖν . 
ἧι ἄρα ἕτερον τῶν ἄλλων τὸ ἓν καὶ τἆλλα τοῦ ἑνός , κατ’ αὐτὸ τὸ ἕτερον πεπονθέναι οὐκ ἄλλο ἀλλὰ τὸ αὐτὸ ἂν πεπονθὸς εἴη τὸ ἓν τοῖς ἄλλοις · τὸ δέ που ταὐτὸν πεπονθὸς ὅμοιον · οὐχί ; 
ναί . 
ἧι δὴ τὸ ἓν ἕτερον τῶν ἄλλων πέπονθεν εἶναι , κατ’ αὐτὸ τοῦτο ἅπαν ἅπασιν ὅμοιον ἂν εἴη · ἅπαν γὰρ ἁπάντων ἕτερόν ἐστιν . 
ἔοικεν . 
ἀλλὰ μὴν τό γε ὅμοιον τῷ ἀνομοίῳ ἐναντίον . 
ναί . 
οὐκοῦν καὶ τὸ ἕτερον τῷ ταὐτῷ . 
καὶ τοῦτο . 
ἀλλὰ μὴν καὶ τοῦτό γ’ ἐφάνη , ὡς ἄρα τὸ ἓν τοῖς ἄλλοις ταὐτόν . 
ἐφάνη γάρ . 
τοὐναντίον δέ γε πάθος ἐστὶ τὸ εἶναι ταὐτὸν τοῖς ἄλλοις τῷ ἕτερον εἶναι τῶν ἄλλων . 
πάνυ γε . 
ἧι γε μὴν ἕτερον , ὅμοιον ἐφάνη . 
ναί . 
ἧι ἄρα ταὐτόν , ἀνόμοιον ἔσται κατὰ τοὐναντίον πάθος τῷ ὁμοιοῦντι πάθει . 
ὡμοίου δέ που τὸ ἕτερον ; 
ναί . 
ἀνομοιώσει ἄρα τὸ ταὐτόν , ἢ οὐκ ἐναντίον ἔσται τῷ ἑτέρῳ . 
ἔοικεν . 
ὅμοιον ἄρα καὶ ἀνόμοιον ἔσται τὸ ἓν τοῖς ἄλλοις , ᾗ μὲν ἕτερον , ὅμοιον , ᾗ δὲ ταὐτόν , ἀνόμοιον . 
ἔχει γὰρ οὖν δή , ὡς ἔοικεν , καὶ τοιοῦτον λόγον . 
καὶ γὰρ τόνδε ἔχει . 
τίνα ; 
ἧι ταὐτὸν πέπονθε , μὴ ἀλλοῖον πεπονθέναι , μὴ ἀλλοῖον δὲ πεπονθὸς μὴ ἀνόμοιον , μὴ ἀνόμοιον δὲ ὅμοιον εἶναι · ᾗ δ’ ἄλλο πέπονθεν , ἀλλοῖον , ἀλλοῖον δὲ ὂν ἀνόμοιον εἶναι . 
ἀληθῆ λέγεις . 
ταὐτόν τε ἄρα ὂν τὸ ἓν τοῖς ἄλλοις καὶ ὅτι ἕτερόν ἐστι , κατ’ ἀμφότερα καὶ κατὰ ἑκάτερον , ὅμοιόν τε ἂν εἴη καὶ ἀνόμοιον τοῖς ἄλλοις . 
πάνυ γε . 
οὐκοῦν καὶ ἑαυτῷ ὡσαύτως , ἐπείπερ ἕτερόν τε ἑαυτοῦ καὶ ταὐτὸν ἑαυτῷ ἐφάνη , κατ’ ἀμφότερα καὶ κατὰ ἑκάτερον ὅμοιόν τε καὶ ἀνόμοιον φανήσεται ; 
ἀνάγκη.τί δὲ δή ; 
περὶ τοῦ ἅπτεσθαι τὸ ἓν αὑτοῦ καὶ τῶν ἄλλων καὶ τοῦ μὴ ἅπτεσθαι πέρι πῶς ἔχει , σκόπει . 
σκοπῶ . 
αὐτὸ γάρ που ἐν ἑαυτῷ ὅλῳ τὸ ἓν ἐφάνη ὄν . 
ὀρθῶς . 
οὐκοῦν καὶ ἐν τοῖς ἄλλοις τὸ ἕν ; 
ναί . 
ἧι μὲν ἄρα ἐν τοῖς ἄλλοις , τῶν ἄλλων ἅπτοιτο ἄν · ᾗ δὲ αὐτὸ ἐν ἑαυτῷ , τῶν μὲν ἄλλων ἀπείργοιτο ἅπτεσθαι , αὐτὸ δὲ αὑτοῦ ἅπτοιτο ἂν ἐν ἑαυτῷ ὄν . 
φαίνεται . 
οὕτω μὲν δὴ ἅπτοιτο ἂν τὸ ἓν αὑτοῦ τε καὶ τῶν ἄλλων . 
ἅπτοιτο . 
τί δὲ τῇδε ; 
ἆρ’ οὐ πᾶν τὸ μέλλον ἅψεσθαί τινος ἐφεξῆς δεῖ κεῖσθαι ἐκείνῳ οὗ μέλλει ἅπτεσθαι , ταύτην τὴν ἕδραν κατέχον ἣ ἂν μετ’ ἐκείνην ᾖ [ἕδρα] 
ᾗ ἂν κέηται , ἅπτεται ; 
ἀνάγκη . 
καὶ τὸ ἓν ἄρα εἰ μέλλει αὐτὸ αὑτοῦ ἅψεσθαι , ἐφεξῆς δεῖ εὐθὺς μετὰ ἑαυτὸ κεῖσθαι , τὴν ἐχομένην χώραν κατέχον ἐκείνης ἐν ᾗ αὐτό ἐστιν . 
δεῖ γὰρ οὖν . 
οὐκοῦν δύο μὲν ὂν τὸ ἓν ποιήσειεν ἂν ταῦτα καὶ ἐν δυοῖν χώραιν ἅμα γένοιτο · ἕως δ’ ἂν ᾖ ἕν , οὐκ ἐθελήσει ; 
οὐ γὰρ οὖν . 
ἡ αὐτὴ ἄρα ἀνάγκη τῷ ἑνὶ μήτε δύο εἶναι μήτε ἅπτεσθαι αὐτῷ αὑτοῦ . 
ἡ αὐτή . 
ἀλλ’ οὐδὲ μὴν τῶν ἄλλων ἅψεται . 
τί δή ; 
ὅτι , φαμέν , τὸ μέλλον ἅψεσθαι χωρὶς ὂν ἐφεξῆς δεῖ ἐκείνῳ εἶναι οὗ μέλλει ἅψεσθαι , τρίτον δὲ αὐτῶν ἐν μέσῳ μηδὲν εἶναι . 
ἀληθῆ . 
δύο ἄρα δεῖ τὸ ὀλίγιστον εἶναι , εἰ μέλλει ἅψις εἶναι . 
δεῖ . 
ἐὰν δὲ τοῖν δυοῖν ὅροιν τρίτον προσγένηται ἑξῆς , αὐτὰ μὲν τρία ἔσται , αἱ δὲ ἅψεις δύο . 
ναί . 
καὶ οὕτω δὴ ἀεὶ ἑνὸς προσγιγνομένου μία καὶ ἅψις προσγίγνεται , καὶ συμβαίνει τὰς ἅψεις τοῦ πλήθους τῶν ἀριθμῶν μιᾷ ἐλάττους εἶναι . 
ᾧ γὰρ τὰ πρῶτα δύο ἐπλεονέκτησεν τῶν ἅψεων εἰς τὸ πλείω εἶναι τὸν ἀριθμὸν ἢ τὰς ἅψεις , τῷ ἴσῳ τούτῳ καὶ ὁ ἔπειτα ἀριθμὸς πᾶς πασῶν τῶν ἅψεων πλεονεκτεῖ · ἤδη γὰρ τὸ λοιπὸν ἅμα ἕν τε τῷ ἀριθμῷ προσγίγνεται καὶ μία ἅψις ταῖς ἅψεσιν . 
ὀρθῶς . 
ὅσα ἄρα ἐστὶν τὰ ὄντα τὸν ἀριθμόν , ἀεὶ μιᾷ αἱ ἅψεις ἐλάττους εἰσὶν αὐτῶν . 
ἀληθῆ . 
εἰ δέ γε ἓν μόνον ἐστίν , δυὰς δὲ μὴ ἔστιν , ἅψις οὐκ ἂν εἴη . 
πῶς γάρ ; 
οὔκουν , φαμέν , τὰ ἄλλα τοῦ ἑνὸς οὔτε ἕν ἐστιν οὔτε μετέχει αὐτοῦ , εἴπερ ἄλλα ἐστίν . 
οὐ γάρ . 
οὐκ ἄρα ἔνεστιν ἀριθμὸς ἐν τοῖς ἄλλοις , ἑνὸς μὴ ἐνόντος ἐν αὐτοῖς . 
πῶς γάρ ; 
οὔτ’ ἄρα ἕν ἐστι τὰ ἄλλα οὔτε δύο οὔτε ἄλλου ἀριθμοῦ ἔχοντα ὄνομα οὐδέν . 
οὔ . 
τὸ ἓν ἄρα μόνον ἐστὶν ἕν , καὶ δυὰς οὐκ ἂν εἴη . 
οὐ φαίνεται . 
ἅψις ἄρα οὐκ ἔστιν δυοῖν μὴ ὄντοιν . 
οὐκ ἔστιν . 
οὔτ’ ἄρα τὸ ἓν τῶν ἄλλων ἅπτεται οὔτε τὰ ἄλλα τοῦ ἑνός , ἐπείπερ ἅψις οὐκ ἔστιν . 
οὐ γὰρ οὖν . 
οὕτω δὴ κατὰ πάντα ταῦτα τὸ ἓν τῶν τε ἄλλων καὶ ἑαυτοῦ ἅπτεταί τε καὶ οὐχ ἅπτεται . 
ἔοικεν.ἆρ’ οὖν καὶ ἴσον ἐστὶ καὶ ἄνισον αὑτῷ τε καὶ τοῖς ἄλλοις ; 
πῶς ; 
εἰ μεῖζον εἴη τὸ ἓν ἢ τἆλλα ἢ ἔλαττον , ἢ αὖ τὰ ἄλλα τοῦ ἑνὸς μείζω ἢ ἐλάττω , ἆρα οὐκ ἂν τῷ μὲν ἓν εἶναι τὸ ἓν καὶ τἆλλα ἄλλα τοῦ ἑνὸς οὔτε τι μείζω οὔτε τι ἐλάττω ἂν εἴη ἀλλήλων αὐταῖς γε ταύταις ταῖς οὐσίαις ; 
ἀλλ’ εἰ μὲν πρὸς τῷ τοιαῦτα εἶναι ἑκάτερα ἰσότητα ἔχοιεν , ἴσα ἂν εἴη πρὸς ἄλληλα · εἰ δὲ τὰ μὲν μέγεθος , τὸ δὲ σμικρότητα , ἢ καὶ μέγεθος μὲν τὸ ἕν , σμικρότητα δὲ τἆλλα , ὁποτέρῳ μὲν τῷ εἴδει μέγεθος προσείη , μεῖζον ἂν εἴη , ᾧ δὲ σμικρότης , ἔλαττον ; 
ἀνάγκη . 
οὐκοῦν ἐστόν γέ τινε τούτω εἴδη , τό τε μέγεθος καὶ ἡ σμικρότης ; 
οὐ γὰρ ἄν που μὴ ὄντε γε ἐναντίω τε ἀλλήλοιν εἴτην καὶ ἐν τοῖς οὖσιν ἐγγιγνοίσθην . 
πῶς γὰρ ἄν ; 
εἰ ἄρα ἐν τῷ ἑνὶ σμικρότης ἐγγίγνεται , ἤτοι ἐν ὅλῳ ἂν ἢ ἐν μέρει αὐτοῦ ἐνείη . 
ἀνάγκη . 
τί δ’ εἰ ἐν ὅλῳ ἐγγίγνοιτο ; 
οὐχὶ ἢ ἐξ ἴσου ἂν τῷ ἑνὶ δῑ ὅλου αὐτοῦ τεταμένη εἴη ἢ περιέχουσα αὐτό ; 
δῆλον δή . 
ἆρ’ οὖν οὐκ ἐξ ἴσου μὲν οὖσα ἡ σμικρότης τῷ ἑνὶ ἴση ἂν αὐτῷ εἴη , περιέχουσα δὲ μείζων ; 
πῶς δ’ οὔ ; 
δυνατὸν οὖν σμικρότητα ἴσην τῳ εἶναι ἢ μείζω τινός , καὶ πράττειν τὰ μεγέθους τε καὶ ἰσότητος , ἀλλὰ μὴ τὰ ἑαυτῆς ; 
ἀδύνατον . 
ἐν μὲν ὅλῳ ἄρα τῷ ἑνὶ οὐκ ἂν εἴη σμικρότης , ἀλλ’ εἴπερ , ἐν μέρει . 
ναί . 
οὐδέ γε ἐν παντὶ αὖ τῷ μέρει · εἰ δὲ μή , ταὐτὰ ποιήσει ἅπερ πρὸς τὸ ὅλον · ἴση ἔσται ἢ μείζων τοῦ μέρους ἐν ᾧ ἂν ἀεὶ ἐνῇ . 
ἀνάγκη . 
οὐδενί ποτε ἄρα ἐνέσται τῶν ὄντων σμικρότης , μήτ’ ἐν μέρει μήτ’ ἐν ὅλῳ ἐγγιγνομένη · οὐδέ τι ἔσται σμικρὸν πλὴν αὐτῆς σμικρότητος . 
οὐκ ἔοικεν . 
οὐδ’ ἄρα μέγεθος ἐνέσται ἐν αὐτῷ · μεῖζον γὰρ ἄν τι εἴη ἄλλο καὶ πλὴν αὐτοῦ μεγέθους , ἐκεῖνο ἐν ᾧ τὸ μέγεθος ἐνείη , καὶ ταῦτα σμικροῦ αὐτῷ οὐκ ὄντος , οὗ ἀνάγκη ὑπερέχειν , ἐάνπερ ᾖ μέγα · τοῦτο δὲ ἀδύνατον , ἐπειδὴ σμικρότης οὐδαμοῦ ἔνι . 
ἀληθῆ . 
ἀλλὰ μὴν αὐτὸ μέγεθος οὐκ ἄλλου μεῖζον ἢ αὐτῆς σμικρότητος , οὐδὲ σμικρότης ἄλλου ἔλαττον ἢ αὐτοῦ μεγέθους . 
οὐ γάρ . 
οὔτε ἄρα τὰ ἄλλα μείζω τοῦ ἑνὸς οὐδὲ ἐλάττω , μήτε μέγεθος μήτε σμικρότητα ἔχοντα , οὔτε αὐτὼ τούτω πρὸς τὸ ἓν ἔχετον τὴν δύναμιν τὴν τοῦ ὑπερέχειν καὶ ὑπερέχεσθαι , ἀλλὰ πρὸς ἀλλήλω , οὔτε αὖ τὸ ἓν τούτοιν οὐδὲ τῶν ἄλλων μεῖζον ἂν οὐδ’ ἔλαττον εἴη , μήτε μέγεθος μήτε σμικρότητα ἔχον . 
οὔκουν φαίνεταί γε . 
ἆρ’ οὖν , εἰ μήτε μεῖζον μήτε ἔλαττον τὸ ἓν τῶν ἄλλων , ἀνάγκη αὐτὸ ἐκείνων μήτε ὑπερέχειν μήτε ὑπερέχεσθαι ; 
ἀνάγκη . 
οὐκοῦν τό γε μήτε ὑπερέχον μήτε ὑπερεχόμενον πολλὴ ἀνάγκη ἐξ ἴσου εἶναι , ἐξ ἴσου δὲ ὂν ἴσον εἶναι . 
πῶς γὰρ οὔ ; 
καὶ μὴν καὶ αὐτό γε τὸ ἓν πρὸς ἑαυτὸ οὕτως ἂν ἔχοι · μήτε μέγεθος ἐν ἑαυτῷ μήτε σμικρότητα ἔχον οὔτ’ ἂν ὑπερέχοιτο οὔτ’ ἂν ὑπερέχοι ἑαυτοῦ , ἀλλ’ ἐξ ἴσου ὂν ἴσον ἂν εἴη ἑαυτῷ . 
πάνυ μὲν οὖν . 
τὸ ἓν ἄρα ἑαυτῷ τε καὶ τοῖς ἄλλοις ἴσον ἂν εἴη . 
φαίνεται . 
καὶ μὴν αὐτό γε ἐν ἑαυτῷ ὂν καὶ περὶ ἑαυτὸ ἂν εἴη ἔξωθεν , καὶ περιέχον μὲν μεῖζον ἂν ἑαυτοῦ εἴη , περιεχόμενον δὲ ἔλαττον , καὶ οὕτω μεῖζον ἂν καὶ ἔλαττον εἴη αὐτὸ ἑαυτοῦ τὸ ἕν . 
εἴη γὰρ ἄν . 
οὐκοῦν καὶ τόδε ἀνάγκη , μηδὲν εἶναι ἐκτὸς τοῦ ἑνός τε καὶ τῶν ἄλλων ; 
πῶς γὰρ οὔ ; 
ἀλλὰ μὴν καὶ εἶναί που δεῖ τό γε ὂν ἀεί . 
ναί . 
οὐκοῦν τό γε ἔν τῳ ὂν ἐν μείζονι ἔσται ἔλαττον ὄν ; 
οὐ γὰρ ἂν ἄλλως ἕτερον ἐν ἑτέρῳ εἴη . 
οὐ γάρ . 
ἐπειδὴ δὲ οὐδὲν ἕτερον ἔστι χωρὶς τῶν ἄλλων καὶ τοῦ ἑνός , δεῖ δὲ αὐτὰ ἔν τῳ εἶναι , οὐκ ἀνάγκη ἤδη ἐν ἀλλήλοις εἶναι , τά τε ἄλλα ἐν τῷ ἑνὶ καὶ τὸ ἓν ἐν τοῖς ἄλλοις , ἢ μηδαμοῦ εἶναι ; 
φαίνεται . 
ὅτι μὲν ἄρα τὸ ἓν ἐν τοῖς ἄλλοις ἔνεστι , μείζω ἂν εἴη τὰ ἄλλα τοῦ ἑνός , περιέχοντα αὐτό , τὸ δὲ ἓν ἔλαττον τῶν ἄλλων , περιεχόμενον · ὅτι δὲ τὰ ἄλλα ἐν τῷ ἑνί , τὸ ἓν τῶν ἄλλων κατὰ τὸν αὐτὸν λόγον μεῖζον ἂν εἴη , τὰ δὲ ἄλλα τοῦ ἑνὸς ἐλάττω . 
ἔοικεν . 
τὸ ἓν ἄρα ἴσον τε καὶ μεῖζον καὶ ἔλαττόν ἐστιν αὐτό τε αὑτοῦ καὶ τῶν ἄλλων . 
φαίνεται . 
καὶ μὴν εἴπερ μεῖζον καὶ ἔλαττον καὶ ἴσον , ἴσων ἂν εἴη μέτρων καὶ πλειόνων καὶ ἐλαττόνων αὑτῷ καὶ τοῖς ἄλλοις , ἐπειδὴ δὲ μέτρων , καὶ μερῶν . 
πῶς δ’ οὔ ; 
ἴσων μὲν ἄρα μέτρων ὂν καὶ πλειόνων καὶ ἐλαττόνων , καὶ ἀριθμῷ ἔλαττον ἂν καὶ πλέον εἴη αὐτό τε αὑτοῦ καὶ τῶν ἄλλων καὶ ἴσον αὑτῷ τε καὶ τοῖς ἄλλοις κατὰ ταὐτά . 
πῶς ; 
ὧνπερ μεῖζόν ἐστι , πλειόνων που καὶ μέτρων ἂν εἴη αὐτῶν , ὅσων δὲ μέτρων , καὶ μερῶν · καὶ ὧν ἔλαττον , ὡσαύτως · καὶ οἷς ἴσον , κατὰ ταὐτά . 
οὕτως . 
οὐκοῦν ἑαυτοῦ μεῖζον καὶ ἔλαττον ὂν καὶ ἴσον ἴσων ἂν εἴη μέτρων καὶ πλειόνων καὶ ἐλαττόνων αὑτῷ , ἐπειδὴ δὲ μέτρων , καὶ μερῶν ; 
πῶς δ’ οὔ ; 
ἴσων μὲν ἄρα μερῶν ὂν αὑτῷ ἴσον ἂν τὸ πλῆθος αὑτῷ εἴη , πλειόνων δὲ πλέον , ἐλαττόνων δὲ ἔλαττον τὸν ἀριθμὸν αὑτοῦ . 
φαίνεται . 
οὐκοῦν καὶ πρὸς τἆλλα ὡσαύτως ἕξει τὸ ἕν ; 
ὅτι μὲν μεῖζον αὐτῶν φαίνεται , ἀνάγκη πλέον εἶναι καὶ τὸν ἀριθμὸν αὐτῶν · ὅτι δὲ σμικρότερον , ἔλαττον · ὅτι δὲ ἴσον μεγέθει , ἴσον καὶ τὸ πλῆθος εἶναι τοῖς ἄλλοις ; 
ἀνάγκη . 
οὕτω δὴ αὖ , ὡς ἔοικε , τὸ ἓν καὶ ἴσον καὶ πλέον καὶ ἔλαττον τὸν ἀριθμὸν αὐτό τε αὑτοῦ ἔσται καὶ τῶν ἄλλων . 
ἔσται.ἆρ’ οὖν καὶ χρόνου μετέχει τὸ ἕν , καὶ ἐστί τε καὶ γίγνεται νεώτερόν τε καὶ πρεσβύτερον αὐτό τε ἑαυτοῦ καὶ τῶν ἄλλων , καὶ οὔτε νεώτερον οὔτε πρεσβύτερον οὔτε ἑαυτοῦ οὔτε τῶν ἄλλων , χρόνου μετέχον ; 
πῶς ; 
εἶναι μέν που αὐτῷ ὑπάρχει , εἴπερ ἓν ἔστιν . 
ναί . 
τὸ δὲ εἶναι ἄλλο τί ἐστιν ἢ μέθεξις οὐσίας μετὰ χρόνου τοῦ παρόντος , ὥσπερ τὸ ἦν μετὰ τοῦ παρεληλυθότος καὶ αὖ τὸ ἔσται μετὰ τοῦ μέλλοντος οὐσίας ἐστὶ κοινωνία ; 
ἔστι γάρ . 
μετέχει μὲν ἄρα χρόνου , εἴπερ καὶ τοῦ εἶναι . 
πάνυ γε . 
οὐκοῦν πορευομένου τοῦ χρόνου ; 
ναί . 
ἀεὶ ἄρα πρεσβύτερον γίγνεται ἑαυτοῦ , εἴπερ προέρχεται κατὰ χρόνον . 
ἀνάγκη . 
ἆρ’ οὖν μεμνήμεθα ὅτι νεωτέρου γιγνομένου τὸ πρεσβύτερον πρεσβύτερον γίγνεται ; 
μεμνήμεθα . 
οὐκοῦν ἐπειδὴ πρεσβύτερον ἑαυτοῦ γίγνεται τὸ ἕν , νεωτέρου ἂν γιγνομένου ἑαυτοῦ πρεσβύτερον γίγνοιτο ; 
ἀνάγκη . 
γίγνεται μὲν δὴ νεώτερόν τε καὶ πρεσβύτερον αὑτοῦ οὕτω . 
ναί . 
ἔστι δὲ πρεσβύτερον ἆρ’ οὐχ ὅταν κατὰ τὸν νῦν χρόνον ᾖ γιγνόμενον τὸν μεταξὺ τοῦ ἦν τε καὶ ἔσται ; 
οὐ γάρ που πορευόμενόν γε ἐκ τοῦ ποτὲ εἰς τὸ ἔπειτα ὑπερβήσεται τὸ νῦν . 
οὐ γάρ . 
ἆρ’ οὖν οὐκ ἐπίσχει τότε τοῦ γίγνεσθαι πρεσβύτερον , ἐπειδὰν τῷ νῦν ἐντύχῃ , καὶ οὐ γίγνεται , ἀλλ’ ἔστι τότ’ ἤδη πρεσβύτερον ; 
προϊὸν γὰρ οὐκ ἄν ποτε ληφθείη ὑπὸ τοῦ νῦν . 
τὸ γὰρ προϊὸν οὕτως ἔχει ὡς ἀμφοτέρων ἐφάπτεσθαι , τοῦ τε νῦν καὶ τοῦ ἔπειτα , τοῦ μὲν νῦν ἀφιέμενον , τοῦ δ’ ἔπειτα ἐπιλαμβανόμενον , μεταξὺ ἀμφοτέρων γιγνόμενον , τοῦ τε ἔπειτα καὶ τοῦ νῦν . 
ἀληθῆ . 
εἰ δέ γε ἀνάγκη μὴ παρελθεῖν τὸ νῦν πᾶν τὸ γιγνόμενον , ἐπειδὰν κατὰ τοῦτο ᾖ , ἐπίσχει ἀεὶ τοῦ γίγνεσθαι καὶ ἔστι τότε τοῦτο ὅτι ἂν τύχῃ γιγνόμενον . 
φαίνεται . 
καὶ τὸ ἓν ἄρα , ὅταν πρεσβύτερον γιγνόμενον ἐντύχῃ τῷ νῦν , ἐπέσχεν τοῦ γίγνεσθαι καὶ ἔστι τότε πρεσβύτερον . 
πάνυ μὲν οὖν . 
οὐκοῦν οὗπερ ἐγίγνετο πρεσβύτερον , τούτου καὶ ἔστιν · ἐγίγνετο δὲ αὑτοῦ ; 
ναί . 
ἔστι δὲ τὸ πρεσβύτερον νεωτέρου πρεσβύτερον ; 
ἔστιν . 
καὶ νεώτερον ἄρα τότε αὑτοῦ ἐστι τὸ ἕν , ὅταν πρεσβύτερον γιγνόμενον ἐντύχῃ τῷ νῦν . 
ἀνάγκη . 
τό γε μὴν νῦν ἀεὶ πάρεστι τῷ ἑνὶ διὰ παντὸς τοῦ εἶναι · ἔστι γὰρ ἀεὶ νῦν ὅτανπερ ᾖ . 
πῶς γὰρ οὔ ; 
ἀεὶ ἄρα ἐστί τε καὶ γίγνεται πρεσβύτερον ἑαυτοῦ καὶ νεώτερον τὸ ἕν . 
ἔοικεν . 
πλείω δὲ χρόνον αὐτὸ ἑαυτοῦ ἔστιν ἢ γίγνεται , ἢ τὸν ἴσον ; 
τὸν ἴσον . 
ἀλλὰ μὴν τόν γε ἴσον χρόνον ἢ γιγνόμενον ἢ ὂν τὴν αὐτὴν ἡλικίαν ἔχει . 
πῶς δ’ οὔ ; 
τὸ δὲ τὴν αὐτὴν ἡλικίαν ἔχον οὔτε πρεσβύτερον οὔτε νεώτερόν ἐστιν . 
οὐ γάρ . 
τὸ ἓν ἄρα τὸν ἴσον χρόνον αὐτὸ ἑαυτῷ καὶ γιγνόμενον καὶ ὂν οὔτε νεώτερον οὔτε πρεσβύτερον ἑαυτοῦ ἐστιν οὐδὲ γίγνεται . 
οὔ μοι δοκεῖ . 
τί δέ ; 
τῶν ἄλλων ; 
οὐκ ἔχω λέγειν . 
τόδε γε μὴν ἔχεις λέγειν , ὅτι τὰ ἄλλα τοῦ ἑνός , εἴπερ ἕτερά ἐστιν , ἀλλὰ μὴ ἕτερον , πλείω ἐστὶν ἑνός · ἕτερον μὲν γὰρ ὂν ἓν ἂν ἦν , ἕτερα δὲ ὄντα πλείω ἑνός ἐστι καὶ πλῆθος ἂν ἔχοι . 
ἔχοι γὰρ ἄν . 
πλῆθος δὲ ὂν ἀριθμοῦ πλείονος ἂν μετέχοι ἢ τοῦ ἑνός . 
πῶς δ’ οὔ ; 
τί οὖν ; 
ἀριθμοῦ φήσομεν τὰ πλείω γίγνεσθαί τε καὶ γεγονέναι πρότερον , ἢ τὰ ἐλάττω ; 
τὰ ἐλάττω . 
τὸ ὀλίγιστον ἄρα πρῶτον · τοῦτο δ’ ἔστι τὸ ἕν . 
ἦ γάρ ; 
ναί . 
πάντων ἄρα τὸ ἓν πρῶτον γέγονε τῶν ἀριθμὸν ἐχόντων · ἔχει δὲ καὶ τἆλλα πάντα ἀριθμόν , εἴπερ ἄλλα καὶ μὴ ἄλλο ἐστίν . 
ἔχει γάρ . 
πρῶτον δέ γε οἶμαι γεγονὸς πρότερον γέγονε , τὰ δὲ ἄλλα ὕστερον , τὰ δ’ ὕστερον γεγονότα νεώτερα τοῦ πρότερον γεγονότος · καὶ οὕτως ἂν εἴη τἆλλα νεώτερα τοῦ ἑνός , τὸ δὲ ἓν πρεσβύτερον τῶν ἄλλων . 
εἴη γὰρ ἄν.τί δὲ τόδε ; 
ἆρ’ ἂν εἴη τὸ ἓν παρὰ φύσιν τὴν αὑτοῦ γεγονός , ἢ ἀδύνατον ; 
ἀδύνατον . 
ἀλλὰ μὴν μέρη γε ἔχον ἐφάνη τὸ ἕν , εἰ δὲ μέρη , καὶ ἀρχὴν καὶ τελευτὴν καὶ μέσον . 
ναί . 
οὐκοῦν πάντων πρῶτον ἀρχὴ γίγνεται , καὶ αὐτοῦ τοῦ ἑνὸς καὶ ἑκάστου τῶν ἄλλων , καὶ μετὰ τὴν ἀρχὴν καὶ τἆλλα πάντα μέχρι τοῦ τέλους ; 
τί μήν ; 
καὶ μὴν μόριά γε φήσομεν ταῦτ’ εἶναι πάντα τἆλλα τοῦ ὅλου τε καὶ ἑνός , αὐτὸ δὲ ἐκεῖνο ἅμα τῇ τελευτῇ γεγονέναι ἕν τε καὶ ὅλον . 
φήσομεν γάρ . 
τελευτὴ δέ γε οἶμαι ὕστατον γίγνεται , τούτῳ δ’ ἅμα τὸ ἓν πέφυκε γίγνεσθαι · ὥστ’ εἴπερ ἀνάγκη αὐτὸ τὸ ἓν μὴ παρὰ φύσιν γίγνεσθαι , ἅμα τελευτῇ ἂν γεγονὸς ὕστατον ἂν τῶν ἄλλων πεφυκὸς εἴη γίγνεσθαι . 
φαίνεται . 
νεώτερον ἄρα τῶν ἄλλων τὸ ἕν ἐστι , τὰ δ’ ἄλλα τοῦ ἑνὸς πρεσβύτερα . 
οὕτως αὖ μοι φαίνεται . 
τί δὲ δή ; 
ἀρχὴν ἢ ἄλλο μέρος ὁτιοῦν τοῦ ἑνὸς ἢ ἄλλου ὁτουοῦν , ἐάνπερ μέρος ᾖ ἀλλὰ μὴ μέρη , οὐκ ἀναγκαῖον ἓν εἶναι , μέρος γε ὄν ; 
ἀνάγκη . 
οὐκοῦν τὸ ἓν ἅμα τε τῷ πρώτῳ γιγνομένῳ γίγνοιτ’ ἂν καὶ ἅμα τῷ δευτέρῳ , καὶ οὐδενὸς ἀπολείπεται τῶν ἄλλων γιγνομένων , ὅτιπερ ἂν προσγίγνηται ὁτῳοῦν , ἕως ἂν πρὸς τὸ ἔσχατον διελθὸν ὅλον ἓν γένηται , οὔτε μέσου οὔτε πρώτου οὔτε ἐσχάτου οὔτε ἄλλου οὐδενὸς ἀπολειφθὲν ἐν τῇ γενέσει . 
ἀληθῆ . 
πᾶσιν ἄρα τοῖς ἄλλοις τὴν αὐτὴν ἡλικίαν ἴσχει τὸ ἕν · ὥστ’ εἰ μὴ παρὰ φύσιν πέφυκεν αὐτὸ τὸ ἕν , οὔτε πρότερον οὔτε ὕστερον τῶν ἄλλων γεγονὸς ἂν εἴη , ἀλλ’ ἅμα . 
καὶ κατὰ τοῦτον τὸν λόγον τὸ ἓν τῶν ἄλλων οὔτε πρεσβύτερον οὔτε νεώτερον ἂν εἴη , οὐδὲ τἆλλα τοῦ ἑνός · κατὰ δὲ τὸν πρόσθεν πρεσβύτερόν τε καὶ νεώτερον , καὶ τἆλλα ἐκείνου ὡσαύτως . 
πάνυ μὲν οὖν . 
ἔστι μὲν δὴ οὕτως ἔχον τε καὶ γεγονός . 
ἀλλὰ τί αὖ περὶ τοῦ γίγνεσθαι αὐτὸ πρεσβύτερόν τε καὶ νεώτερον τῶν ἄλλων καὶ τἆλλα τοῦ ἑνός , καὶ μήτε νεώτερον μήτε πρεσβύτερον γίγνεσθαι ; 
ἆρα ὥσπερ περὶ τοῦ εἶναι , οὕτω καὶ περὶ τοῦ γίγνεσθαι ἔχει , ἢ ἑτέρως ; 
οὐκ ἔχω λέγειν . 
ἀλλ’ ἐγὼ τοσόνδε γε · εἰ καὶ ἔστιν πρεσβύτερον ἕτερον ἑτέρου , γίγνεσθαί γε αὐτὸ πρεσβύτερον ἔτι ἢ ὡς τὸ πρῶτον εὐθὺς γενόμενον διήνεγκε τῇ ἡλικίᾳ οὐκ ἂν ἔτι δύναιτο , οὐδ’ αὖ τὸ νεώτερον ὂν ἔτι νεώτερον γίγνεσθαι · ἀνίσοις γὰρ ἴσα προστιθέμενα , χρόνῳ τε καὶ ἄλλῳ ὁτῳοῦν , ἴσῳ ποιεῖ διαφέρειν ἀεὶ ὅσῳπερ ἂν τὸ πρῶτον διενέγκῃ . 
πῶς γὰρ οὔ ; 
οὐκ ἄρα τό γε ὂν τοῦ [ἑνὸς] 
ὄντος γίγνοιτ’ ἄν ποτε πρεσβύτερον οὐδὲ νεώτερον , εἴπερ ἴσῳ διαφέρει ἀεὶ τὴν ἡλικίαν · ἀλλ’ ἔστι καὶ γέγονε πρεσβύτερον , τὸ δὲ νεώτερον , γίγνεται δ’ οὔ . 
ἀληθῆ . 
καὶ τὸ ἓν ἄρα ὂν τῶν ἄλλων ὄντων οὔτε πρεσβύτερόν ποτε οὔτε νεώτερον γίγνεται . 
οὐ γὰρ οὖν . 
ὅρα δὲ εἰ τῇδε πρεσβύτερα καὶ νεώτερα γίγνεται . 
πῇ δή ; 
ἧι τό τε ἓν τῶν ἄλλων ἐφάνη πρεσβύτερον καὶ τἆλλα τοῦ ἑνός . 
τί οὖν ; 
ὅταν τὸ ἓν τῶν ἄλλων πρεσβύτερον ᾖ , πλείω που χρόνον γέγονεν ἢ τὰ ἄλλα . 
ναί . 
πάλιν δὴ σκόπει · ἐὰν πλέονι καὶ ἐλάττονι χρόνῳ προστιθῶμεν τὸν ἴσον χρόνον , ἆρα τῷ ἴσῳ μορίῳ διοίσει τὸ πλέον τοῦ ἐλάττονος ἢ σμικροτέρῳ ; 
σμικροτέρῳ . 
οὐκ ἄρα ἔσται , ὅτιπερ τὸ πρῶτον ἦν πρὸς τἆλλα ἡλικίᾳ διαφέρον τὸ ἕν , τοῦτο καὶ εἰς τὸ ἔπειτα , ἀλλὰ ἴσον λαμβάνον χρόνον τοῖς ἄλλοις ἔλαττον ἀεὶ τῇ ἡλικίᾳ διοίσει αὐτῶν ἢ πρότερον · ἢ οὔ ; 
ναί . 
οὐκοῦν τό γε ἔλαττον διαφέρον ἡλικίᾳ πρός τι ἢ πρότερον νεώτερον γίγνοιτ’ ἂν ἢ ἐν τῷ πρόσθεν πρὸς ἐκεῖνα πρὸς ἃ ἦν πρεσβύτερον πρότερον ; 
νεώτερον . 
εἰ δὲ ἐκεῖνο νεώτερον , οὐκ ἐκεῖνα αὖ τὰ ἄλλα πρὸς τὸ ἓν πρεσβύτερα ἢ πρότερον ; 
πάνυ γε . 
τὸ μὲν νεώτερον ἄρα γεγονὸς πρεσβύτερον γίγνεται πρὸς τὸ πρότερον γεγονός τε καὶ πρεσβύτερον ὄν , ἔστι δὲ οὐδέποτε πρεσβύτερον , ἀλλὰ γίγνεται ἀεὶ ἐκείνου πρεσβύτερον · ἐκεῖνο μὲν γὰρ ἐπὶ τὸ νεώτερον ἐπιδίδωσιν , τὸ δ’ ἐπὶ τὸ πρεσβύτερον . 
τὸ δ’ αὖ πρεσβύτερον τοῦ νεωτέρου νεώτερον γίγνεται ὡσαύτως . 
ἰόντε γὰρ αὐτοῖν εἰς τὸ ἐναντίον τὸ ἐναντίον ἀλλήλοιν γίγνεσθον , τὸ μὲν νεώτερον πρεσβύτερον τοῦ πρεσβυτέρου , τὸ δὲ πρεσβύτερον νεώτερον τοῦ νεωτέρου · γενέσθαι δὲ οὐκ ἂν οἵω τε εἴτην . 
εἰ γὰρ γένοιντο , οὐκ ἂν ἔτι γίγνοιντο , ἀλλ’ εἶεν ἄν . 
νῦν δὲ γίγνονται μὲν πρεσβύτερα ἀλλήλων καὶ νεώτερα · τὸ μὲν ἓν τῶν ἄλλων νεώτερον γίγνεται , ὅτι πρεσβύτερον ἐφάνη ὂν καὶ πρότερον γεγονός , τὰ δὲ ἄλλα τοῦ ἑνὸς πρεσβύτερα , ὅτι ὕστερα γέγονε . 
κατὰ δὲ τὸν αὐτὸν λόγον καὶ τἆλλα οὕτω πρὸς τὸ ἓν ἴσχει , ἐπειδήπερ αὐτοῦ πρεσβύτερα ἐφάνη καὶ πρότερα γεγονότα . 
φαίνεται γὰρ οὖν οὕτως . 
οὐκοῦν ᾗ μὲν οὐδὲν ἕτερον ἑτέρου πρεσβύτερον γίγνεται οὐδὲ νεώτερον , κατὰ τὸ ἴσῳ ἀριθμῷ ἀλλήλων ἀεὶ διαφέρειν , οὔτε τὸ ἓν τῶν ἄλλων πρεσβύτερον γίγνοιτ’ ἂν οὐδὲ νεώτερον , οὔτε τἆλλα τοῦ ἑνός · ᾗ δὲ ἄλλῳ ἀεὶ μορίῳ διαφέρειν ἀνάγκη τὰ πρότερα τῶν ὑστέρων γενόμενα καὶ τὰ ὕστερα τῶν προτέρων , ταύτῃ δὴ ἀνάγκη πρεσβύτερά τε καὶ νεώτερα ἀλλήλων γίγνεσθαι τά τε ἄλλα τοῦ ἑνὸς καὶ τὸ ἓν τῶν ἄλλων ; 
πάνυ μὲν οὖν . 
κατὰ δὴ πάντα ταῦτα τὸ ἓν αὐτό τε αὑτοῦ καὶ τῶν ἄλλων πρεσβύτερον καὶ νεώτερον ἔστι τε καὶ γίγνεται , καὶ οὔτε πρεσβύτερον οὔτε νεώτερον οὔτ’ ἔστιν οὔτε γίγνεται οὔτε αὑτοῦ οὔτε τῶν ἄλλων . 
παντελῶς μὲν οὖν . 
ἐπειδὴ δὲ χρόνου μετέχει τὸ ἓν καὶ τοῦ πρεσβύτερόν τε καὶ νεώτερον γίγνεσθαι , ἆρ’ οὐκ ἀνάγκη καὶ τοῦ ποτὲ μετέχειν καὶ τοῦ ἔπειτα καὶ τοῦ νῦν , εἴπερ χρόνου μετέχει ; 
ἀνάγκη . 
ἦν ἄρα τὸ ἓν καὶ ἔστι καὶ ἔσται καὶ ἐγίγνετο καὶ γίγνεται καὶ γενήσεται . 
τί μήν ; 
καὶ εἴη ἄν τι ἐκείνῳ καὶ ἐκείνου , καὶ ἦν καὶ ἔστιν καὶ ἔσται . 
πάνυ γε . 
καὶ ἐπιστήμη δὴ εἴη ἂν αὐτοῦ καὶ δόξα καὶ αἴσθησις , εἴπερ καὶ νῦν ἡμεῖς περὶ αὐτοῦ πάντα ταῦτα πράττομεν . 
ὀρθῶς λέγεις . 
καὶ ὄνομα δὴ καὶ λόγος ἔστιν αὐτῷ , καὶ ὀνομάζεται καὶ λέγεται · καὶ ὅσαπερ καὶ περὶ τὰ ἄλλα τῶν τοιούτων τυγχάνει ὄντα , καὶ περὶ τὸ ἓν ἔστιν . 
παντελῶς μὲν οὖν ἔχει οὕτως.ἔτι δὴ τὸ τρίτον λέγωμεν . 
τὸ ἓν εἰ ἔστιν οἷον διεληλύθαμεν , ἆρ’ οὐκ ἀνάγκη αὐτό , ἕν τε ὂν καὶ πολλὰ καὶ μήτε ἓν μήτε πολλὰ καὶ μετέχον χρόνου , ὅτι μὲν ἔστιν ἕν , οὐσίας μετέχειν ποτέ , ὅτι δ’ οὐκ ἔστι , μὴ μετέχειν αὖ ποτε οὐσίας ; 
ἀνάγκη . 
ἆρ’ οὖν , ὅτε μετέχει , οἷόν τε ἔσται τότε μὴ μετέχειν , ἢ ὅτε μὴ μετέχει , μετέχειν ; 
οὐχ οἷόν τε . 
ἐν ἄλλῳ ἄρα χρόνῳ μετέχει καὶ ἐν ἄλλῳ οὐ μετέχει · οὕτω γὰρ ἂν μόνως τοῦ αὐτοῦ μετέχοι τε καὶ οὐ μετέχοι . 
ὀρθῶς . 
οὐκοῦν ἔστι καὶ οὗτος χρόνος , ὅτε μεταλαμβάνει τοῦ εἶναι καὶ ὅτε ἀπαλλάττεται αὐτοῦ ; 
ἢ πῶς οἷόν τε ἔσται τοτὲ μὲν ἔχειν τὸ αὐτό , τοτὲ δὲ μὴ ἔχειν , ἐὰν μή ποτε καὶ λαμβάνῃ αὐτὸ καὶ ἀφίῃ ; 
οὐδαμῶς . 
τὸ δὴ οὐσίας μεταλαμβάνειν ἆρά γε οὐ γίγνεσθαι καλεῖς ; 
ἔγωγε . 
τὸ δὲ ἀπαλλάττεσθαι οὐσίας ἆρα οὐκ ἀπόλλυσθαι ; 
καὶ πάνυ γε . 
τὸ ἓν δή , ὡς ἔοικε , λαμβάνον τε καὶ ἀφιὲν οὐσίαν γίγνεταί τε καὶ ἀπόλλυται . 
ἀνάγκη . 
ἓν δὲ καὶ πολλὰ ὂν καὶ γιγνόμενον καὶ ἀπολλύμενον ἆρ’ οὐχ , ὅταν μὲν γίγνηται ἕν , τὸ πολλὰ εἶναι ἀπόλλυται , ὅταν δὲ πολλά , τὸ ἓν εἶναι ἀπόλλυται ; 
πάνυ γε . 
ἓν δὲ γιγνόμενον καὶ πολλὰ ἆρ’ οὐκ ἀνάγκη διακρίνεσθαί τε καὶ συγκρίνεσθαι ; 
πολλή γε . 
καὶ μὴν ἀνόμοιόν γε καὶ ὅμοιον ὅταν γίγνηται , ὁμοιοῦσθαί τε καὶ ἀνομοιοῦσθαι ; 
ναί . 
καὶ ὅταν μεῖζον καὶ ἔλαττον καὶ ἴσον , αὐξάνεσθαί τε καὶ φθίνειν καὶ ἰσοῦσθαι ; 
οὕτως . 
ὅταν δὲ κινούμενόν τε ἵστηται καὶ ὅταν ἑστὸς ἐπὶ τὸ κινεῖσθαι μεταβάλλῃ , δεῖ δήπου αὐτό γε μηδ’ ἐν ἑνὶ χρόνῳ εἶναι . 
πῶς δή ; 
ἑστός τε πρότερον ὕστερον κινεῖσθαι καὶ πρότερον κινούμενον ὕστερον ἑστάναι , ἄνευ μὲν τοῦ μεταβάλλειν οὐχ οἷόν τε ἔσται ταῦτα πάσχειν . 
πῶς γάρ ; 
χρόνος δέ γε οὐδεὶς ἔστιν , ἐν ᾧ τι οἷόν τε ἅμα μήτε κινεῖσθαι μήτε ἑστάναι . 
οὐ γὰρ οὖν . 
ἀλλ’ οὐδὲ μὴν μεταβάλλει ἄνευ τοῦ μεταβάλλειν . 
οὐκ εἰκός . 
πότ’ οὖν μεταβάλλει ; 
οὔτε γὰρ ἑστὸς ὂν οὔτε κινούμενον μεταβάλλει , οὔτε ἐν χρόνῳ ὄν . 
οὐ γὰρ οὖν . 
ἆρ’ οὖν ἔστι τὸ ἄτοπον τοῦτο , ἐν ᾧ τότ’ ἂν εἴη , ὅτε μεταβάλλει ; 
τὸ ποῖον δή ; 
τὸ ἐξαίφνης . 
τὸ γὰρ ἐξαίφνης τοιόνδε τι ἔοικε σημαίνειν , ὡς ἐξ ἐκείνου μεταβάλλον εἰς ἑκάτερον . 
οὐ γὰρ ἔκ γε τοῦ ἑστάναι ἑστῶτος ἔτι μεταβάλλει , οὐδ’ ἐκ τῆς κινήσεως κινουμένης ἔτι μεταβάλλει · ἀλλὰ ἡ ἐξαίφνης αὕτη φύσις ἄτοπός τις ἐγκάθηται μεταξὺ τῆς κινήσεώς τε καὶ στάσεως , ἐν χρόνῳ οὐδενὶ οὖσα , καὶ εἰς ταύτην δὴ καὶ ἐκ ταύτης τό τε κινούμενον μεταβάλλει ἐπὶ τὸ ἑστάναι καὶ τὸ ἑστὸς ἐπὶ τὸ κινεῖσθαι . 
κινδυνεύει . 
καὶ τὸ ἓν δή , εἴπερ ἕστηκέ τε καὶ κινεῖται , μεταβάλλοι ἂν ἐφ’ ἑκάτερα—μόνως γὰρ ἂν οὕτως ἀμφότερα ποιοῖ—μεταβάλλον δ’ ἐξαίφνης μεταβάλλει , καὶ ὅτε μεταβάλλει , ἐν οὐδενὶ χρόνῳ ἂν εἴη , οὐδὲ κινοῖτ’ ἂν τότε , οὐδ’ ἂν σταίη . 
οὐ γάρ . 
ἆρ’ οὖν οὕτω καὶ πρὸς τὰς ἄλλας μεταβολὰς ἔχει , ὅταν ἐκ τοῦ εἶναι εἰς τὸ ἀπόλλυσθαι μεταβάλλῃ ἢ ἐκ τοῦ μὴ εἶναι εἰς τὸ γίγνεσθαι , μεταξύ τινων τότε γίγνεται κινήσεών τε καὶ στάσεων , καὶ οὔτε ἔστι τότε οὔτε οὐκ ἔστι , οὔτε γίγνεται οὔτε ἀπόλλυται ; 
ἔοικε γοῦν . 
κατὰ δὴ τὸν αὐτὸν λόγον καὶ ἐξ ἑνὸς ἐπὶ πολλὰ ἰὸν καὶ ἐκ πολλῶν ἐφ’ ἓν οὔτε ἕν ἐστιν οὔτε πολλά , οὔτε διακρίνεται οὔτε συγκρίνεται . 
καὶ ἐξ ὁμοίου ἐπὶ ἀνόμοιον καὶ ἐξ ἀνομοίου ἐπὶ ὅμοιον ἰὸν οὔτε ὅμοιον οὔτε ἀνόμοιον , οὔτε ὁμοιούμενον οὔτε ἀνομοιούμενον · καὶ ἐκ σμικροῦ ἐπὶ μέγα καὶ ἐπὶ ἴσον καὶ εἰς τὰ ἐναντία ἰὸν οὔτε σμικρὸν οὔτε μέγα οὔτε ἴσον , οὔτε αὐξανόμενον οὔτε φθῖνον οὔτε ἰσούμενον εἴη ἄν . 
οὐκ ἔοικε . 
ταῦτα δὴ τὰ παθήματα πάντ’ ἂν πάσχοι τὸ ἕν , εἰ ἔστιν . 
πῶς δ’ οὔ ; τί δὲ τοῖς ἄλλοις προσήκοι ἂν πάσχειν , ἓν εἰ ἔστιν , ἆρα οὐ σκεπτέον ; 
σκεπτέον . 
λέγωμεν δή , ἓν εἰ ἔστι , τἆλλα τοῦ ἑνὸς τί χρὴ πεπονθέναι ; 
λέγωμεν . 
οὐκοῦν ἐπείπερ ἄλλα τοῦ ἑνός ἐστιν , οὔτε τὸ ἕν ἐστι τἆλλα · οὐ γὰρ ἂν ἄλλα τοῦ ἑνὸς ἦν . 
ὀρθῶς . 
οὐδὲ μὴν στέρεταί γε παντάπασι τοῦ ἑνὸς τἆλλα , ἀλλὰ μετέχει πῃ . 
πῇ δή ; 
ὅτι που τὰ ἄλλα τοῦ ἑνὸς μόρια ἔχοντα ἄλλα ἐστίν · εἰ γὰρ μόρια μὴ ἔχοι , παντελῶς ἂν ἓν εἴη . 
ὀρθῶς . 
μόρια δέ γε , φαμέν , τούτου ἐστὶν ὃ ἂν ὅλον ᾖ . 
φαμὲν γάρ . 
ἀλλὰ μὴν τό γε ὅλον ἓν ἐκ πολλῶν ἀνάγκη εἶναι , οὗ ἔσται μόρια τὰ μόρια · ἕκαστον γὰρ τῶν μορίων οὐ πολλῶν μόριον χρὴ εἶναι , ἀλλὰ ὅλου . 
πῶς τοῦτο ; 
εἴ τι πολλῶν μόριον εἴη , ἐν οἷς αὐτὸ εἴη , ἑαυτοῦ τε δήπου μόριον ἔσται , ὅ ἐστιν ἀδύνατον , καὶ τῶν ἄλλων δὴ ἑνὸς ἑκάστου , εἴπερ καὶ πάντων . 
ἑνὸς γὰρ μὴ ὂν μόριον , πλὴν τούτου τῶν ἄλλων ἔσται , καὶ οὕτως ἑνὸς ἑκάστου οὐκ ἔσται μόριον , μὴ ὂν δὲ μόριον ἑκάστου οὐδενὸς τῶν πολλῶν ἔσται . 
μηδενὸς δὲ ὂν πάντων τούτων τι εἶναι , ὧν οὐδενὸς οὐδέν ἐστι , καὶ μόριον καὶ ἄλλο ὁτιοῦν ἀδύνατον [εἶναι] . 
φαίνεταί γε δή . 
οὐκ ἄρα τῶν πολλῶν οὐδὲ πάντων τὸ μόριον μόριον , ἀλλὰ μιᾶς τινὸς ἰδέας καὶ ἑνός τινος ὃ καλοῦμεν ὅλον , ἐξ ἁπάντων ἓν τέλειον γεγονός , τούτου μόριον ἂν τὸ μόριον εἴη . 
παντάπασι μὲν οὖν . 
εἰ ἄρα τἆλλα μόρια ἔχει , κἂν τοῦ ὅλου τε καὶ ἑνὸς μετέχοι . 
πάνυ γε . 
ἓν ἄρα ὅλον τέλειον μόρια ἔχον ἀνάγκη εἶναι τἆλλα τοῦ ἑνός . 
ἀνάγκη . 
καὶ μὴν καὶ περὶ τοῦ μορίου γε ἑκάστου ὁ αὐτὸς λόγος · καὶ γὰρ τοῦτο ἀνάγκη μετέχειν τοῦ ἑνός . 
εἰ γὰρ ἕκαστον αὐτῶν μόριόν ἐστι , τό γε ἕκαστον εἶναι ἓν δήπου σημαίνει , ἀφωρισμένον μὲν τῶν ἄλλων , καθ’ αὑτὸ δὲ ὄν , εἴπερ ἕκαστον ἔσται . 
ὀρθῶς . 
μετέχοι δέ γε ἂν τοῦ ἑνὸς δῆλον ὅτι ἄλλο ὂν ἢ ἕν · οὐ γὰρ ἂν μετεῖχεν , ἀλλ’ ἦν ἂν αὐτὸ ἕν . 
νῦν δὲ ἑνὶ μὲν εἶναι πλὴν αὐτῷ τῷ ἑνὶ ἀδύνατόν που . 
ἀδύνατον . 
μετέχειν δέ γε τοῦ ἑνὸς ἀνάγκη τῷ τε ὅλῳ καὶ τῷ μορίῳ . 
τὸ μὲν γὰρ ἓν ὅλον ἔσται , οὗ μόρια τὰ μόρια · τὸ δ’ αὖ ἕκαστον ἓν μόριον τοῦ ὅλου , ὃ ἂν ᾖ μόριον ὅλου . 
οὕτως . 
οὐκοῦν ἕτερα ὄντα τοῦ ἑνὸς μεθέξει τὰ μετέχοντα αὐτοῦ ; 
πῶς δ’ οὔ ; 
τὰ δ’ ἕτερα τοῦ ἑνὸς πολλά που ἂν εἴη · εἰ γὰρ μήτε ἓν μήτε ἑνὸς πλείω εἴη τἆλλα τοῦ ἑνός , οὐδὲν ἂν εἴη . 
οὐ γὰρ οὖν.ἐπεὶ δέ γε πλείω ἑνός ἐστι τά τε τοῦ ἑνὸς μορίου καὶ τὰ τοῦ ἑνὸς ὅλου μετέχοντα , οὐκ ἀνάγκη ἤδη πλήθει ἄπειρα εἶναι αὐτά γε ἐκεῖνα τὰ μεταλαμβάνοντα τοῦ ἑνός ; 
πῶς ; 
ὧδε ἴδωμεν . 
ἄλλο τι οὐχ ἓν ὄντα οὐδὲ μετέχοντα τοῦ ἑνὸς τότε , ὅτε μεταλαμβάνει αὐτοῦ , μεταλαμβάνει ; 
δῆλα δή . 
οὐκοῦν πλήθη ὄντα , ἐν οἷς τὸ ἓν οὐκ ἔνι ; 
πλήθη μέντοι . 
τί οὖν ; 
εἰ ἐθέλοιμεν τῇ διανοίᾳ τῶν τοιούτων ἀφελεῖν ὡς οἷοί τέ ἐσμεν ὅτι ὀλίγιστον , οὐκ ἀνάγκη καὶ τὸ ἀφαιρεθὲν ἐκεῖνο , εἴπερ τοῦ ἑνὸς μὴ μετέχοι , πλῆθος εἶναι καὶ οὐχ ἕν ; 
ἀνάγκη . 
οὐκοῦν οὕτως ἀεὶ σκοποῦντες αὐτὴν καθ’ αὑτὴν τὴν ἑτέραν φύσιν τοῦ εἴδους ὅσον ἂν αὐτῆς ἀεὶ ὁρῶμεν ἄπειρον ἔσται πλήθει ; 
παντάπασι μὲν οὖν . 
καὶ μὴν ἐπειδάν γε ἓν ἕκαστον μόριον μόριον γένηται , πέρας ἤδη ἔχει πρὸς ἄλληλα καὶ πρὸς τὸ ὅλον , καὶ τὸ ὅλον πρὸς τὰ μόρια . 
κομιδῇ μὲν οὖν . 
τοῖς ἄλλοις δὴ τοῦ ἑνὸς συμβαίνει ἐκ μὲν τοῦ ἑνὸς καὶ ἐξ ἑαυτῶν κοινωνησάντων , ὡς ἔοικεν , ἕτερόν τι γίγνεσθαι ἐν ἑαυτοῖς , ὃ δὴ πέρας παρέσχε πρὸς ἄλληλα · ἡ δ’ ἑαυτῶν φύσις καθ’ ἑαυτὰ ἀπειρίαν . 
φαίνεται . 
οὕτω δὴ τὰ ἄλλα τοῦ ἑνὸς καὶ ὅλα καὶ κατὰ μόρια ἄπειρά τέ ἐστι καὶ πέρατος μετέχει . 
πάνυ γε . 
οὐκοῦν καὶ ὅμοιά τε καὶ ἀνόμοια ἀλλήλοις τε καὶ ἑαυτοῖς ; 
πῇ δή ; 
ἧι μέν που ἄπειρά ἐστι κατὰ τὴν ἑαυτῶν φύσιν πάντα , ταὐτὸν πεπονθότα ἂν εἴη ταύτῃ . 
πάνυ γε . 
καὶ μὴν ᾗ γε ἅπαντα πέρατος μετέχει , καὶ ταύτῃ πάντ’ ἂν εἴη ταὐτὸν πεπονθότα . 
πῶς δ’ οὔ ; 
ἧι δέ γε πεπερασμένα τε εἶναι καὶ ἄπειρα πέπονθεν , ἐναντία πάθη ἀλλήλοις ὄντα ταῦτα τὰ πάθη πέπονθεν . 
ναί . 
τὰ δ’ ἐναντία γε ὡς οἷόν τε ἀνομοιότατα . 
τί μήν ; 
κατὰ μὲν ἄρα ἑκάτερον τὸ πάθος ὅμοια ἂν εἴη αὐτά τε αὑτοῖς καὶ ἀλλήλοις , κατὰ δ’ ἀμφότερα ἀμφοτέρως ἐναντιώτατά τε καὶ ἀνομοιότατα . 
κινδυνεύει . 
οὕτω δὴ τὰ ἄλλα αὐτά τε αὑτοῖς καὶ ἀλλήλοις ὅμοιά τε καὶ ἀνόμοια ἂν εἴη . 
οὕτως . 
καὶ ταὐτὰ δὴ καὶ ἕτερα ἀλλήλων , καὶ κινούμενα καὶ ἑστῶτα , καὶ πάντα τὰ ἐναντία πάθη οὐκέτι χαλεπῶς εὑρήσομεν πεπονθότα τἆλλα τοῦ ἑνός , ἐπείπερ καὶ ταῦτα ἐφάνη πεπονθότα . 
ὀρθῶς λέγεις.οὐκοῦν , εἰ ταῦτα μὲν ἤδη ἐῷμεν ὡς φανερά , ἐπισκοποῖμεν δὲ πάλιν ἓν εἰ ἔστιν , ἆρα καὶ οὐχ οὕτως ἔχει τὰ ἄλλα τοῦ ἑνὸς ἢ οὕτω μόνον ; 
πάνυ μὲν οὖν . 
λέγωμεν δὴ ἐξ ἀρχῆς ἓν εἰ ἔστι , τί χρὴ τὰ ἄλλα τοῦ ἑνὸς πεπονθέναι . 
λέγωμεν γάρ . 
ἆρ’ οὖν οὐ χωρὶς μὲν τὸ ἓν τῶν ἄλλων , χωρὶς δὲ τἆλλα τοῦ ἑνὸς εἶναι ; 
τί δή ; 
ὅτι που οὐκ ἔστι παρὰ ταῦτα ἕτερον , ὃ ἄλλο μέν ἐστι τοῦ ἑνός , ἄλλο δὲ τῶν ἄλλων · 
πάντα γὰρ εἴρηται , ὅταν ῥηθῇ τό τε ἓν καὶ τἆλλα . 
πάντα γάρ . 
οὐκ ἄρα ἔτ’ ἔστιν ἕτερον τούτων , ἐν ᾧ τό τε ἓν ἂν εἴη τῷ αὐτῷ καὶ τἆλλα . 
οὐ γάρ . 
οὐδέποτε ἄρα ἐν ταὐτῷ ἐστι τὸ ἓν καὶ τἆλλα . 
οὐκ ἔοικεν . 
χωρὶς ἄρα ; 
ναί . 
οὐδὲ μὴν μόριά γε ἔχειν φαμὲν τὸ ὡς ἀληθῶς ἕν . 
πῶς γάρ ; 
οὔτ’ ἄρα ὅλον εἴη ἂν τὸ ἓν ἐν τοῖς ἄλλοις οὔτε μόρια αὐτοῦ , εἰ χωρίς τέ ἐστι τῶν ἄλλων καὶ μόρια μὴ ἔχει . 
πῶς γάρ ; 
οὐδενὶ ἄρα τρόπῳ μετέχοι ἂν τἆλλα τοῦ ἑνός , μήτε κατὰ μόριόν τι αὐτοῦ μήτε κατὰ ὅλον μετέχοντα . 
οὐκ ἔοικεν . 
οὐδαμῇ ἄρα ἓν τἆλλά ἐστιν , οὐδ’ ἔχει ἐν ἑαυτοῖς ἓν οὐδέν . 
οὐ γὰρ οὖν . 
οὐδ’ ἄρα πολλά ἐστι τἆλλα · ἓν γὰρ ἂν ἦν ἕκαστον αὐτῶν μόριον τοῦ ὅλου , εἰ πολλὰ ἦν · νῦν δὲ οὔτε ἓν οὔτε πολλὰ οὔτε ὅλον οὔτε μόριά ἐστι τἆλλα τοῦ ἑνός , ἐπειδὴ αὐτοῦ οὐδαμῇ μετέχει . 
ὀρθῶς . 
οὐδ’ ἄρα δύο οὐδὲ τρία οὔτε αὐτά ἐστι τὰ ἄλλα οὔτε ἔνεστιν ἐν αὐτοῖς , εἴπερ τοῦ ἑνὸς πανταχῇ στέρεται . 
οὕτως.οὐδὲ ὅμοια ἄρα καὶ ἀνόμοια οὔτε αὐτά ἐστι τῷ ἑνὶ τὰ ἄλλα , οὔτε ἔνεστιν ἐν αὐτοῖς ὁμοιότης καὶ ἀνομοιότης · εἰ γὰρ ὅμοια καὶ ἀνόμοια αὐτὰ εἴη ἢ ἔχοι ἐν ἑαυτοῖς ὁμοιότητα καὶ ἀνομοιότητα , δύο που εἴδη ἐναντία ἀλλήλοις ἔχοι ἂν ἐν ἑαυτοῖς τὰ ἄλλα τοῦ ἑνός . 
φαίνεται . 
ἦν δέ γε ἀδύνατον δυοῖν τινοῖν μετέχειν ἃ μηδ’ ἑνὸς μετέχοι . 
ἀδύνατον . 
οὔτ’ ἄρα ὅμοια οὔτ’ ἀνόμοιά ἐστιν οὔτ’ ἀμφότερα τἆλλα . 
ὅμοια μὲν γὰρ ἂν ὄντα ἢ ἀνόμοια ἑνὸς ἂν τοῦ ἑτέρου εἴδους μετέχοι , ἀμφότερα δὲ ὄντα δυοῖν τοῖν ἐναντίοιν · ταῦτα δὲ ἀδύνατον ἐφάνη . 
ἀληθῆ.οὐδ’ ἄρα τὰ αὐτὰ οὐδ’ ἕτερα , οὐδὲ κινούμενα οὐδὲ ἑστῶτα , οὐδὲ γιγνόμενα οὐδὲ ἀπολλύμενα , οὐδὲ μείζω οὐδὲ ἐλάττω οὐδὲ ἴσα · οὐδὲ ἄλλο οὐδὲν πέπονθε τῶν τοιούτων · εἰ γάρ τι τοιοῦτον πεπονθέναι ὑπομένει τὰ ἄλλα , καὶ ἑνὸς καὶ δυοῖν καὶ τριῶν καὶ περιττοῦ καὶ ἀρτίου μεθέξει , ὧν αὐτοῖς ἀδύνατον ἐφάνη μετέχειν τοῦ ἑνός γε πάντῃ πάντως στερομένοις . 
ἀληθέστατα . 
οὕτω δὴ ἓν εἰ ἔστιν , πάντα τέ ἐστι τὸ ἓν καὶ οὐδὲ ἕν ἐστι καὶ πρὸς ἑαυτὸ καὶ πρὸς τὰ ἄλλα ὡσαύτως . 
παντελῶς μὲν οὖν.εἶεν · εἰ δὲ δὴ μὴ ἔστι τὸ ἕν , τί χρὴ συμβαίνειν ἆρ’ οὐ σκεπτέον μετὰ τοῦτο ; 
σκεπτέον γάρ . 
τίς οὖν ἂν εἴη αὕτη ἡ ὑπόθεσις , εἰ ἓν μὴ ἔστιν ; 
ἆρά τι διαφέρει τῆσδε , εἰ μὴ ἓν μὴ ἔστιν ; 
διαφέρει μέντοι . 
διαφέρει μόνον , ἢ καὶ πᾶν τοὐναντίον ἐστὶν εἰπεῖν εἰ μὴ ἓν μὴ ἔστι τοῦ εἰ ἓν μὴ ἔστιν ; 
πᾶν τοὐναντίον . 
τί δ’ εἴ τις λέγοι εἰ μέγεθος μὴ ἔστιν ἢ σμικρότης μὴ ἔστιν ἤ τι ἄλλο τῶν τοιούτων , ἆρα ἐφ’ ἑκάστου ἂν δηλοῖ ὅτι ἕτερόν τι λέγοι τὸ μὴ ὄν ; 
πάνυ γε . 
οὐκοῦν καὶ νῦν δηλοῖ ὅτι ἕτερον λέγει τῶν ἄλλων τὸ μὴ ὄν , ὅταν εἴπῃ ἓν εἰ μὴ ἔστι , καὶ ἴσμεν ὃ λέγει ; 
ἴσμεν . 
πρῶτον μὲν ἄρα γνωστόν τι λέγει , ἔπειτα ἕτερον τῶν ἄλλων , ὅταν εἴπῃ ἕν , εἴτε τὸ εἶναι αὐτῷ προσθεὶς εἴτε τὸ μὴ εἶναι · οὐδὲν <γὰρ> 
ἧττον γιγνώσκεται , τί τὸ λεγόμενον μὴ εἶναι , καὶ ὅτι διάφορον τῶν ἄλλων . 
ἢ οὔ ; 
ἀνάγκη . 
ὧδε ἄρα λεκτέον ἐξ ἀρχῆς , ἓν εἰ μὴ ἔστι , τί χρὴ εἶναι . 
πρῶτον μὲν οὖν αὐτῷ τοῦτο ὑπάρχειν δεῖ , ὡς ἔοικεν , εἶναι αὐτοῦ ἐπιστήμην , ἢ μηδὲ ὅτι λέγεται γιγνώσκεσθαι , ὅταν τις εἴπῃ ἓν εἰ μὴ ἔστιν . 
ἀληθῆ . 
οὐκοῦν καὶ τὰ ἄλλα ἕτερα αὐτοῦ εἶναι , ἢ μηδὲ ἐκεῖνο ἕτερον τῶν ἄλλων λέγεσθαι ; 
πάνυ γε . 
καὶ ἑτεροιότης ἄρα ἐστὶν αὐτῷ πρὸς τῇ ἐπιστήμῃ . 
οὐ γὰρ τὴν τῶν ἄλλων ἑτεροιότητα λέγει , ὅταν τὸ ἓν ἕτερον τῶν ἄλλων λέγῃ , ἀλλὰ τὴν ἐκείνου . 
φαίνεται . 
καὶ μὴν τοῦ γε ἐκείνου καὶ τοῦ τινὸς καὶ τούτου καὶ τούτῳ καὶ τούτων καὶ πάντων τῶν τοιούτων μετέχει τὸ μὴ ὂν ἕν · οὐ γὰρ ἂν τὸ ἓν ἐλέγετο οὐδ’ ἂν τοῦ ἑνὸς ἕτερα , οὐδ’ ἐκείνῳ ἄν τι ἦν οὐδ’ ἐκείνου , οὐδ’ ἄν τι ἐλέγετο , εἰ μήτε τοῦ τινὸς αὐτῷ μετῆν μήτε τῶν ἄλλων τούτων . 
ὀρθῶς . 
εἶναι μὲν δὴ τῷ ἑνὶ οὐχ οἷόν τε , εἴπερ γε μὴ ἔστι , μετέχειν δὲ πολλῶν οὐδὲν κωλύει , ἀλλὰ καὶ ἀνάγκη , εἴπερ τό γε ἓν ἐκεῖνο καὶ μὴ ἄλλο μὴ ἔστιν . 
εἰ μέντοι μήτε τὸ ἓν μήτ’ ἐκεῖνο μὴ ἔσται , ἀλλὰ περὶ ἄλλου του ὁ λόγος , οὐδὲ φθέγγεσθαι δεῖ οὐδέν · εἰ δὲ τὸ ἓν ἐκεῖνο καὶ μὴ ἄλλο ὑπόκειται μὴ εἶναι , καὶ τοῦ ἐκείνου καὶ ἄλλων πολλῶν ἀνάγκη αὐτῷ μετεῖναι . 
καὶ πάνυ γε.καὶ ἀνομοιότης ἄρα ἐστὶν αὐτῷ πρὸς τὰ ἄλλα · τὰ γὰρ ἄλλα τοῦ ἑνὸς ἕτερα ὄντα ἑτεροῖα καὶ εἴη ἄν . 
ναί . 
τὰ δ’ ἑτεροῖα οὐκ ἀλλοῖα ; 
πῶς δ’ οὔ ; 
τὰ δ’ ἀλλοῖα οὐκ ἀνόμοια ; 
ἀνόμοια μὲν οὖν . 
οὐκοῦν εἴπερ τῷ ἑνὶ ἀνόμοιά ἐστι , δῆλον ὅτι ἀνομοίῳ τά γε ἀνόμοια ἀνόμοια ἂν εἴη . 
δῆλον . 
εἴη δὴ ἂν καὶ τῷ ἑνὶ ἀνομοιότης , πρὸς ἣν τὰ ἄλλα ἀνόμοια αὐτῷ ἐστιν . 
ἔοικεν . 
εἰ δὲ δὴ τῶν ἄλλων ἀνομοιότης ἔστιν αὐτῷ , ἆρ’ οὐκ ἀνάγκη ἑαυτοῦ ὁμοιότητα αὐτῷ εἶναι ; 
πῶς ; 
εἰ ἑνὸς ἀνομοιότης ἔστι τῷ ἑνί , οὐκ ἄν που περὶ τοῦ τοιούτου ὁ λόγος εἴη οἵου τοῦ ἑνός , οὐδ’ ἂν ἡ ὑπόθεσις εἴη περὶ ἑνός , ἀλλὰ περὶ ἄλλου ἢ ἑνός . 
πάνυ γε . 
οὐ δεῖ δέ γε . 
οὐ δῆτα . 
δεῖ ἄρα ὁμοιότητα τῷ ἑνὶ αὐτοῦ ἑαυτῷ εἶναι . 
δεῖ.καὶ μὴν οὐδ’ αὖ ἴσον γ’ ἐστὶ τοῖς ἄλλοις · εἰ γὰρ εἴη ἴσον , εἴη τε ἂν ἤδη καὶ ὅμοιον ἂν εἴη αὐτοῖς κατὰ τὴν ἰσότητα . 
ταῦτα δ’ ἀμφότερα ἀδύνατα , εἴπερ μὴ ἔστιν ἕν . 
ἀδύνατα . 
ἐπειδὴ δὲ οὐκ ἔστι τοῖς ἄλλοις ἴσον , ἆρα οὐκ ἀνάγκη καὶ τἆλλα ἐκείνῳ μὴ ἴσα εἶναι ; 
ἀνάγκη . 
τὰ δὲ μὴ ἴσα οὐκ ἄνισα ; 
ναί . 
τὰ δὲ ἄνισα οὐ τῷ ἀνίσῳ ἄνισα ; 
πῶς δ’ οὔ ; 
καὶ ἀνισότητος δὴ μετέχει τὸ ἕν , πρὸς ἣν τἆλλα αὐτῷ ἐστιν ἄνισα ; 
μετέχει . 
ἀλλὰ μέντοι ἀνισότητός γε ἐστὶ μέγεθός τε καὶ σμικρότης . 
ἔστι γάρ . 
ἔστιν ἄρα καὶ μέγεθός τε καὶ σμικρότης τῷ τοιούτῳ ἑνί ; 
κινδυνεύει . 
μέγεθος μὴν καὶ σμικρότης ἀεὶ ἀφέστατον ἀλλήλοιν . 
πάνυ γε . 
μεταξὺ ἄρα τι αὐτοῖν ἀεί ἐστιν . 
ἔστιν . 
ἔχεις οὖν τι ἄλλο εἰπεῖν μεταξὺ αὐτοῖν ἢ ἰσότητα ; 
οὔκ , ἀλλὰ τοῦτο . 
ὅτῳ ἄρα ἔστι μέγεθος καὶ σμικρότης , ἔστι καὶ ἰσότης αὐτῷ μεταξὺ τούτοιν οὖσα . 
φαίνεται . 
τῷ δὴ ἑνὶ μὴ ὄντι , ὡς ἔοικε , καὶ ἰσότητος ἂν μετείη καὶ μεγέθους καὶ σμικρότητος . 
ἔοικεν.καὶ μὴν καὶ οὐσίας γε δεῖ αὐτὸ μετέχειν πῃ . 
πῶς δή ; 
ἔχειν αὐτὸ δεῖ οὕτως ὡς λέγομεν · εἰ γὰρ μὴ οὕτως ἔχει , οὐκ ἂν ἀληθῆ λέγοιμεν ἡμεῖς λέγοντες τὸ ἓν μὴ εἶναι · εἰ δὲ ἀληθῆ , δῆλον ὅτι ὄντα αὐτὰ λέγομεν . 
ἢ οὐχ οὕτως ; 
οὕτω μὲν οὖν . 
ἐπειδὴ δέ φαμεν ἀληθῆ λέγειν , ἀνάγκη ἡμῖν φάναι καὶ ὄντα λέγειν . 
ἀνάγκη . 
ἔστιν ἄρα , ὡς ἔοικε , τὸ ἓν οὐκ ὄν · εἰ γὰρ μὴ ἔσται μὴ ὄν , ἀλλά πῃ τοῦ εἶναι ἀνήσει πρὸς τὸ μὴ εἶναι , εὐθὺς ἔσται ὄν . 
παντάπασι μὲν οὖν . 
δεῖ ἄρα αὐτὸ δεσμὸν ἔχειν τοῦ μὴ εἶναι τὸ εἶναι μὴ ὄν , εἰ μέλλει μὴ εἶναι , ὁμοίως ὥσπερ τὸ ὂν τὸ μὴ ὂν ἔχειν μὴ εἶναι , ἵνα τελέως αὖ [εἶναι] 
ᾖ · οὕτως γὰρ ἂν τό τε ὂν μάλιστ’ ἂν εἴη καὶ τὸ μὴ ὂν οὐκ ἂν εἴη , μετέχοντα τὸ μὲν ὂν οὐσίας τοῦ εἶναι ὄν , μὴ οὐσίας δὲ τοῦ <μὴ> 
εἶναι μὴ ὄν , εἰ μέλλει τελέως εἶναι , τὸ δὲ μὴ ὂν μὴ οὐσίας μὲν τοῦ μὴ εἶναι [μὴ] 
ὄν , οὐσίας δὲ τοῦ εἶναι μὴ ὄν , εἰ καὶ τὸ μὴ ὂν αὖ τελέως μὴ ἔσται . 
ἀληθέστατα . 
οὐκοῦν ἐπείπερ τῷ τε ὄντι τοῦ μὴ εἶναι καὶ τῷ μὴ ὄντι τοῦ εἶναι μέτεστι , καὶ τῷ ἑνί , ἐπειδὴ οὐκ ἔστι , τοῦ εἶναι ἀνάγκη μετεῖναι εἰς τὸ μὴ εἶναι . 
ἀνάγκη . 
καὶ οὐσία δὴ φαίνεται τῷ ἑνί , εἰ μὴ ἔστιν . 
φαίνεται . 
καὶ μὴ οὐσία ἄρα , εἴπερ μὴ ἔστιν . 
πῶς δ’ οὔ ; οἷόν τε οὖν τὸ ἔχον πως μὴ ἔχειν οὕτω , μὴ μεταβάλλον ἐκ ταύτης τῆς ἕξεως ; 
οὐχ οἷόν τε . 
πᾶν ἄρα τὸ τοιοῦτον μεταβολὴν σημαίνει , ὃ ἂν οὕτω τε καὶ μὴ οὕτως ἔχῃ . 
πῶς δ’ οὔ ; 
μεταβολὴ δὲ κίνησις · ἢ τί φήσομεν ; 
κίνησις . 
οὐκοῦν τὸ ἓν ὄν τε καὶ οὐκ ὂν ἐφάνη ; 
ναί . 
οὕτως ἄρα καὶ οὐχ οὕτως ἔχον φαίνεται . 
ἔοικεν . 
καὶ κινούμενον ἄρα τὸ οὐκ ὂν ἓν πέφανται , ἐπείπερ καὶ μεταβολὴν ἐκ τοῦ εἶναι ἐπὶ τὸ μὴ εἶναι ἔχον . 
κινδυνεύει . 
ἀλλὰ μὴν εἰ μηδαμοῦ γέ ἐστι τῶν ὄντων , ὡς οὐκ ἔστιν εἴπερ μὴ ἔστιν , οὐδ’ ἂν μεθίσταιτό ποθέν ποι . 
πῶς γάρ ; 
οὐκ ἄρα τῷ γε μεταβαίνειν κινοῖτ’ ἄν . 
οὐ γάρ . 
οὐδὲ μὴν ἐν τῷ αὐτῷ ἂν στρέφοιτο · ταὐτοῦ γὰρ οὐδαμοῦ ἅπτεται . 
ὂν γὰρ ἐστὶ τὸ ταὐτόν · τὸ δὲ μὴ ὂν ἔν τῳ τῶν ὄντων ἀδύνατον εἶναι . 
ἀδύνατον γάρ . 
οὐκ ἄρα τὸ ἕν γε μὴ ὂν στρέφεσθαι ἂν δύναιτο ἐν ἐκείνῳ ἐν ᾧ μὴ ἔστιν . 
οὐ γὰρ οὖν . 
οὐδὲ μὴν ἀλλοιοῦταί που τὸ ἓν ἑαυτοῦ , οὔτε τὸ ὂν οὔτε τὸ μὴ ὄν · οὐ γὰρ ἂν ἦν ὁ λόγος ἔτι περὶ τοῦ ἑνός , εἴπερ ἠλλοιοῦτο αὐτὸ ἑαυτοῦ , ἀλλὰ περὶ ἄλλου τινός . 
ὀρθῶς . 
εἰ δὲ μήτ’ ἀλλοιοῦται μήτε ἐν ταὐτῷ στρέφεται μήτε μεταβαίνει , ἆρ’ ἄν πῃ ἔτι κινοῖτο ; 
πῶς γάρ ; 
τό γε μὴν ἀκίνητον ἀνάγκη ἡσυχίαν ἄγειν , τὸ δὲ ἡσυχάζον ἑστάναι . 
ἀνάγκη . 
τὸ ἓν ἄρα , ὡς ἔοικεν , οὐκ ὂν ἕστηκέ τε καὶ κινεῖται . 
ἔοικεν . 
καὶ μὴν εἴπερ γε κινεῖται , μεγάλη ἀνάγκη αὐτῷ ἀλλοιοῦσθαι · 
ὅπῃ γὰρ ἄν τι κινηθῇ , κατὰ τοσοῦτον οὐκέθ’ ὡσαύτως ἔχει ὡς εἶχεν , ἀλλ’ ἑτέρως . 
οὕτως . 
κινούμενον δὴ τὸ ἓν καὶ ἀλλοιοῦται . 
ναί . 
καὶ μὴν μηδαμῇ γε κινούμενον οὐδαμῇ ἂν ἀλλοιοῖτο . 
οὐ γάρ . 
ἧι μὲν ἄρα κινεῖται τὸ οὐκ ὂν ἕν , ἀλλοιοῦται · ᾗ δὲ μὴ κινεῖται , οὐκ ἀλλοιοῦται . 
οὐ γάρ . 
τὸ ἓν ἄρα μὴ ὂν ἀλλοιοῦταί τε καὶ οὐκ ἀλλοιοῦται . 
φαίνεται . 
τὸ δ’ ἀλλοιούμενον ἆρ’ οὐκ ἀνάγκη γίγνεσθαι μὲν ἕτερον ἢ πρότερον , ἀπόλλυσθαι δὲ ἐκ τῆς προτέρας ἕξεως · τὸ δὲ μὴ ἀλλοιούμενον μήτε γίγνεσθαι μήτε ἀπόλλυσθαι ; 
ἀνάγκη . 
καὶ τὸ ἓν ἄρα μὴ ὂν ἀλλοιούμενον μὲν γίγνεταί τε καὶ ἀπόλλυται , μὴ ἀλλοιούμενον δὲ οὔτε γίγνεται οὔτε ἀπόλλυται · καὶ οὕτω τὸ ἓν μὴ ὂν γίγνεταί τε καὶ ἀπόλλυται , καὶ οὔτε γίγνεται οὔτ’ ἀπόλλυται . 
οὐ γὰρ οὖν.αὖθις δὴ ἐπὶ τὴν ἀρχὴν ἴωμεν πάλιν ὀψόμενοι εἰ ταὐτὰ ἡμῖν φανεῖται ἅπερ καὶ νῦν ἢ ἕτερα . 
ἀλλὰ χρή . 
οὐκοῦν ἓν εἰ μὴ ἔστι , φαμέν , τί χρὴ περὶ αὐτοῦ συμβαίνειν ; 
ναί . 
τὸ δὲ μὴ ἔστιν ὅταν λέγωμεν , ἆρα μή τι ἄλλο σημαίνει ἢ οὐσίας ἀπουσίαν τούτῳ ᾧ ἂν φῶμεν μὴ εἶναι ; 
οὐδὲν ἄλλο . 
πότερον οὖν , ὅταν φῶμεν μὴ εἶναί τι , πὼς οὐκ εἶναί φαμεν αὐτό , πὼς δὲ εἶναι ; 
ἢ τοῦτο τὸ μὴ ἔστι λεγόμενον ἁπλῶς σημαίνει ὅτι οὐδαμῶς οὐδαμῇ ἔστιν οὐδέ πῃ μετέχει οὐσίας τό γε μὴ ὄν ; 
ἁπλούστατα μὲν οὖν . 
οὔτε ἄρα εἶναι δύναιτο ἂν τὸ μὴ ὂν οὔτε ἄλλως οὐδαμῶς οὐσίας μετέχειν . 
οὐ γάρ . 
τὸ δὲ γίγνεσθαι καὶ τὸ ἀπόλλυσθαι μή τι ἄλλο ἦν ἢ τὸ μὲν οὐσίας μεταλαμβάνειν , τὸ δ’ ἀπολλύναι οὐσίαν ; 
οὐδὲν ἄλλο . 
ὧι δέ γε μηδὲν τούτου μέτεστιν , οὔτ’ ἂν λαμβάνοι οὔτ’ ἀπολλύοι αὐτό . 
πῶς γάρ ; 
τῷ ἑνὶ ἄρα , ἐπειδὴ οὐδαμῇ ἔστιν , οὔτε ἑκτέον οὔτε ἀπαλλακτέον οὔτε μεταληπτέον οὐσίας οὐδαμῶς . 
εἰκός . 
οὔτε ἄρα ἀπόλλυται τὸ μὴ ὂν ἓν οὔτε γίγνεται , ἐπείπερ οὐδαμῇ μετέχει οὐσίας . 
οὐ φαίνεται . 
οὐδ’ ἄρ’ ἀλλοιοῦται οὐδαμῇ · ἤδη γὰρ ἂν γίγνοιτό τε καὶ ἀπολλύοιτο τοῦτο πάσχον . 
ἀληθῆ . 
εἰ δὲ μὴ ἀλλοιοῦται , οὐκ ἀνάγκη μηδὲ κινεῖσθαι ; 
ἀνάγκη . 
οὐδὲ μὴν ἑστάναι φήσομεν τὸ μηδαμοῦ ὄν · τὸ γὰρ ἑστὸς ἐν τῷ αὐτῷ τινι δεῖ ἀεὶ εἶναι . 
τῷ αὐτῷ · πῶς γὰρ οὔ ; 
οὕτω δὴ αὖ τὸ μὴ ὂν μήτε ποτὲ ἑστάναι μήτε κινεῖσθαι λέγωμεν . 
μὴ γὰρ οὖν . 
ἀλλὰ μὴν οὐδ’ ἔστι γε αὐτῷ τι τῶν ὄντων · ἤδη γὰρ ἂν τούτου μετέχον [ὄντος] 
οὐσίας μετέχοι . 
δῆλον . 
οὔτε ἄρα μέγεθος οὔτε σμικρότης οὔτε ἰσότης αὐτῷ ἔστιν . 
οὐ γάρ . 
οὐδὲ μὴν ὁμοιότης γε οὐδὲ ἑτεροιότης οὔτε πρὸς αὑτὸ οὔτε πρὸς τἆλλα εἴη ἂν αὐτῷ . 
οὐ φαίνεται . 
τί δέ ; 
τἆλλα ἔσθ’ ὅπως ἂν εἴη αὐτῷ , εἰ μηδὲν αὐτῷ δεῖ εἶναι ; 
οὐκ ἔστιν . 
οὔτε ἄρα ὅμοια οὔτε ἀνόμοια οὔτε ταὐτὰ οὔθ’ ἕτερά ἐστιν αὐτῷ τὰ ἄλλα . 
οὐ γάρ . 
τί δέ ; 
τὸ ἐκείνου ἢ τὸ ἐκείνῳ ἢ τὸ τὶ ἢ τὸ τοῦτο ἢ τὸ τούτου ἢ ἄλλου ἢ ἄλλῳ ἢ ποτὲ ἢ ἔπειτα ἢ νῦν ἢ ἐπιστήμη ἢ δόξα ἢ αἴσθησις ἢ λόγος ἢ ὄνομα ἢ ἄλλο ὁτιοῦν τῶν ὄντων περὶ τὸ μὴ ὂν ἔσται ; 
οὐκ ἔσται . 
οὕτω δὴ ἓν οὐκ ὂν οὐκ ἔχει πως οὐδαμῇ . 
οὔκουν δὴ ἔοικέν γε οὐδαμῇ ἔχειν.ἔτι δὴ λέγωμεν , ἓν εἰ μὴ ἔστι , τἆλλα τί χρὴ πεπονθέναι . 
λέγωμεν γάρ . 
ἄλλα μέν που δεῖ αὐτὰ εἶναι · εἰ γὰρ μηδὲ ἄλλα ἐστίν , οὐκ ἂν περὶ τῶν ἄλλων λέγοιτο . 
οὕτω . 
εἰ δὲ περὶ τῶν ἄλλων ὁ λόγος , τά γε ἄλλα ἕτερά ἐστιν . 
ἢ οὐκ ἐπὶ τῷ αὐτῷ καλεῖς τό τε ἄλλο καὶ τὸ ἕτερον ; 
ἔγωγε . 
ἕτερον δέ γέ πού φαμεν τὸ ἕτερον εἶναι ἑτέρου , καὶ τὸ ἄλλο δὴ ἄλλο εἶναι ἄλλου ; 
ναί . 
καὶ τοῖς ἄλλοις ἄρα , εἰ μέλλει ἄλλα εἶναι , ἔστι τι οὗ ἄλλα ἔσται . 
ἀνάγκη . 
τί δὴ οὖν ἂν εἴη ; 
τοῦ μὲν γὰρ ἑνὸς οὐκ ἔσται ἄλλα , μὴ ὄντος γε . 
οὐ γάρ . 
ἀλλήλων ἄρα ἐστί · τοῦτο γὰρ αὐτοῖς ἔτι λείπεται , ἢ μηδενὸς εἶναι ἄλλοις . 
ὀρθῶς . 
κατὰ πλήθη ἄρα ἕκαστα ἀλλήλων ἄλλα ἐστί · κατὰ ἓν γὰρ οὐκ ἂν οἷά τε εἴη , μὴ ὄντος ἑνός . 
ἀλλ’ ἕκαστος , ὡς ἔοικεν , ὁ ὄγκος αὐτῶν ἄπειρός ἐστι πλήθει , κἂν τὸ σμικρότατον δοκοῦν εἶναι λάβῃ τις , ὥσπερ ὄναρ ἐν ὕπνῳ φαίνεται ἐξαίφνης ἀντὶ ἑνὸς δόξαντος εἶναι πολλὰ καὶ ἀντὶ σμικροτάτου παμμέγεθες πρὸς τὰ κερματιζόμενα ἐξ αὐτοῦ . 
ὀρθότατα . 
τοιούτων δὴ ὄγκων ἄλλα ἀλλήλων ἂν εἴη τἆλλα , εἰ ἑνὸς μὴ ὄντος ἄλλα ἐστίν . 
κομιδῇ μὲν οὖν . 
οὐκοῦν πολλοὶ ὄγκοι ἔσονται , εἷς ἕκαστος φαινόμενος , ὢν δὲ οὔ , εἴπερ ἓν μὴ ἔσται ; 
οὕτω . 
καὶ ἀριθμὸς δὲ εἶναι αὐτῶν δόξει , εἴπερ καὶ ἓν ἕκαστον , πολλῶν ὄντων . 
πάνυ γε . 
καὶ τὰ μὲν δὴ ἄρτια , τὰ δὲ περιττὰ ἐν αὐτοῖς ὄντα οὐκ ἀληθῶς φαίνεται , εἴπερ ἓν μὴ ἔσται . 
οὐ γὰρ οὖν . 
καὶ μὴν καὶ σμικρότατόν γε , φαμέν , δόξει ἐν αὐτοῖς ἐνεῖναι · φαίνεται δὲ τοῦτο πολλὰ καὶ μεγάλα πρὸς ἕκαστον τῶν πολλῶν ὡς σμικρῶν ὄντων . 
πῶς δ’ οὔ ; 
καὶ ἴσος μὴν τοῖς πολλοῖς καὶ σμικροῖς ἕκαστος ὄγκος δοξασθήσεται εἶναι · οὐ γὰρ ἂν μετέβαινεν ἐκ μείζονος εἰς ἔλαττον φαινόμενος , πρὶν εἰς τὸ μεταξὺ δόξειεν ἐλθεῖν , τοῦτο δ’ εἴη ἂν φάντασμα ἰσότητος . 
εἰκός . 
οὐκοῦν καὶ πρὸς ἄλλον ὄγκον πέρας ἔχων , αὐτός γε πρὸς αὑτὸν οὔτε ἀρχὴν οὔτε πέρας οὔτε μέσον ἔχων ; 
πῇ δή ; 
ὅτι ἀεὶ αὐτῶν ὅταν τίς τι λάβῃ τῇ διανοίᾳ ὥς τι τούτων ὄν , πρό τε τῆς ἀρχῆς ἄλλη ἀεὶ φαίνεται ἀρχή , μετά τε τὴν τελευτὴν ἑτέρα ὑπολειπομένη τελευτή , ἔν τε τῷ μέσῳ ἄλλα μεσαίτερα τοῦ μέσου , σμικρότερα δέ , διὰ τὸ μὴ δύνασθαι ἑνὸς αὐτῶν ἑκάστου λαμβάνεσθαι , ἅτε οὐκ ὄντος τοῦ ἑνός . 
ἀληθέστατα . 
θρύπτεσθαι δὴ οἶμαι κερματιζόμενον ἀνάγκη πᾶν τὸ ὄν , ὃ ἄν τις λάβῃ τῇ διανοίᾳ · ὄγκος γάρ που ἄνευ ἑνὸς ἀεὶ λαμβάνοιτ’ ἄν . 
πάνυ μὲν οὖν . 
οὐκοῦν τό γε τοιοῦτον πόρρωθεν μὲν ὁρῶντι καὶ ἀμβλὺ ἓν φαίνεσθαι ἀνάγκη , ἐγγύθεν δὲ καὶ ὀξὺ νοοῦντι πλήθει ἄπειρον ἓν ἕκαστον φανῆναι , εἴπερ στέρεται τοῦ ἑνὸς μὴ ὄντος ; 
ἀναγκαιότατον μὲν οὖν . 
οὕτω δὴ ἄπειρά τε καὶ πέρας ἔχοντα καὶ ἓν καὶ πολλὰ ἕκαστα τἆλλα δεῖ φαίνεσθαι , ἓν εἰ μὴ ἔστιν , τἆλλα δὲ τοῦ ἑνός . 
δεῖ γάρ . 
οὐκοῦν καὶ ὅμοιά τε καὶ ἀνόμοια δόξει εἶναι ; 
πῇ δή ; 
οἷον ἐσκιαγραφημένα ἀποστάντι μὲν ἓν πάντα φαινόμενα ταὐτὸν φαίνεσθαι πεπονθέναι καὶ ὅμοια εἶναι . 
πάνυ γε . 
προσελθόντι δέ γε πολλὰ καὶ ἕτερα καὶ τῷ τοῦ ἑτέρου φαντάσματι ἑτεροῖα καὶ ἀνόμοια ἑαυτοῖς . 
οὕτω . 
καὶ ὁμοίους δὴ καὶ ἀνομοίους τοὺς ὄγκους αὐτούς τε αὑτοῖς ἀνάγκη φαίνεσθαι καὶ ἀλλήλοις . 
πάνυ μὲν οὖν . 
οὐκοῦν καὶ τοὺς αὐτοὺς καὶ ἑτέρους ἀλλήλων , καὶ ἁπτομένους καὶ χωρὶς ἑαυτῶν , καὶ κινουμένους πάσας κινήσεις καὶ ἑστῶτας πάντῃ , καὶ γιγνομένους καὶ ἀπολλυμένους καὶ μηδέτερα , καὶ πάντα που τὰ τοιαῦτα , ἃ διελθεῖν εὐπετὲς ἤδη ἡμῖν , εἰ ἑνὸς μὴ ὄντος πολλὰ ἔστιν . 
ἀληθέστατα μὲν οὖν.ἔτι δὴ ἅπαξ ἐλθόντες πάλιν ἐπὶ τὴν ἀρχὴν εἴπωμεν , ἓν εἰ μὴ ἔστι , τἆλλα δὲ τοῦ ἑνός , τί χρὴ εἶναι . 
εἴπωμεν γὰρ οὖν . 
οὐκοῦν ἓν μὲν οὐκ ἔσται τἆλλα . 
πῶς γάρ ; 
οὐδὲ μὴν πολλά γε · ἐν γὰρ πολλοῖς οὖσιν ἐνείη ἂν καὶ ἕν . 
εἰ γὰρ μηδὲν αὐτῶν ἐστὶν ἕν , ἅπαντα οὐδέν ἐστιν , ὥστε οὐδ’ ἂν πολλὰ εἴη . 
ἀληθῆ . 
μὴ ἐνόντος δὲ ἑνὸς ἐν τοῖς ἄλλοις , οὔτε πολλὰ οὔτε ἕν ἐστι τἆλλα . 
οὐ γάρ . 
οὐδέ γε φαίνεται ἓν οὐδὲ πολλά . 
τί δή ; 
ὅτι τἆλλα τῶν μὴ ὄντων οὐδενὶ οὐδαμῇ οὐδαμῶς οὐδεμίαν κοινωνίαν ἔχει , οὐδέ τι τῶν μὴ ὄντων παρὰ τῶν ἄλλων τῴ ἐστιν · οὐδὲν γὰρ μέρος ἐστὶ τοῖς μὴ οὖσιν . 
ἀληθῆ . 
οὐδ’ ἄρα δόξα τοῦ μὴ ὄντος παρὰ τοῖς ἄλλοις ἐστὶν οὐδέ τι φάντασμα , οὐδὲ δοξάζεται οὐδαμῇ οὐδαμῶς τὸ μὴ ὂν ἐπὶ τῶν ἄλλων . 
οὐ γὰρ οὖν . 
ἓν ἄρα εἰ μὴ ἔστιν , οὐδὲ δοξάζεταί τι τῶν ἄλλων ἓν εἶναι οὐδὲ πολλά · ἄνευ γὰρ ἑνὸς πολλὰ δοξάσαι ἀδύνατον . 
ἀδύνατον γάρ . 
ἓν ἄρα εἰ μὴ ἔστι , τἆλλα οὔτε ἔστιν οὔτε δοξάζεται ἓν οὐδὲ πολλά . 
οὐκ ἔοικεν . 
οὐδ’ ἄρα ὅμοια οὐδὲ ἀνόμοια . 
οὐ γάρ . 
οὐδὲ μὴν τὰ αὐτά γε οὐδ’ ἕτερα , οὐδὲ ἁπτόμενα οὐδὲ χωρίς , οὐδὲ ἄλλα ὅσα ἐν τοῖς πρόσθεν διήλθομεν ὡς φαινόμενα αὐτά , τούτων οὔτε τι ἔστιν οὔτε φαίνεται τἆλλα , ἓν εἰ μὴ ἔστιν . 
ἀληθῆ . 
οὐκοῦν καὶ συλλήβδην εἰ εἴποιμεν , ἓν εἰ μὴ ἔστιν , οὐδέν ἐστιν , ὀρθῶς ἂν εἴποιμεν ; 
παντάπασι μὲν οὖν . 
εἰρήσθω τοίνυν τοῦτό τε καὶ ὅτι , ὡς ἔοικεν , ἓν εἴτ’ ἔστιν εἴτε μὴ ἔστιν , αὐτό τε καὶ τἆλλα καὶ πρὸς αὑτὰ καὶ πρὸς ἄλληλα πάντα πάντως ἐστί τε καὶ οὐκ ἔστι καὶ φαίνεταί τε καὶ οὐ φαίνεται . 
ἀληθέστατα . 
Φίληβος 
ΣωκράτησΠρώταρχοσΦίληβος 
Σωκράτης ὅρα δή , Πρώταρχε , τίνα λόγον μέλλεις παρὰ Φιλήβου δέχεσθαι νυνὶ καὶ πρὸς τίνα τὸν παρ’ ἡμῖν ἀμφισβητεῖν , ἐὰν μή σοι κατὰ νοῦν ᾖ λεγόμενος . 
βούλει συγκεφαλαιωσώμεθα ἑκάτερον ; 
Πρώταρχος πάνυ μὲν οὖν . 
Σωκράτης 
Φίληβος μὲν τοίνυν ἀγαθὸν εἶναί φησι τὸ χαίρειν πᾶσι ζῴοις καὶ τὴν ἡδονὴν καὶ τέρψιν , καὶ ὅσα τοῦ γένους ἐστὶ τούτου σύμφωνα · τὸ δὲ παρ’ ἡμῶν ἀμφισβήτημά ἐστι μὴ ταῦτα , ἀλλὰ τὸ φρονεῖν καὶ τὸ νοεῖν καὶ μεμνῆσθαι καὶ τὰ τούτων αὖ συγγενῆ , δόξαν τε ὀρθὴν καὶ ἀληθεῖς λογισμούς , τῆς γε ἡδονῆς ἀμείνω καὶ λῴω γίγνεσθαι σύμπασιν ὅσαπερ αὐτῶν δυνατὰ μεταλαβεῖν · δυνατοῖς δὲ μετασχεῖν ὠφελιμώτατον ἁπάντων εἶναι πᾶσι τοῖς οὖσί τε καὶ ἐσομένοις . 
μῶν οὐχ οὕτω πως λέγομεν , ὦ Φίληβε , ἑκάτεροι ; 
Φίληβος πάντων μὲν οὖν μάλιστα , ὦ Σώκρατες . 
Σωκράτης δέχῃ δὴ τοῦτον τὸν νῦν διδόμενον , ὦ Πρώταρχε , λόγον ; 
Πρώταρχος ἀνάγκη δέχεσθαι · Φίληβος γὰρ ἡμῖν ὁ καλὸς ἀπείρηκεν . 
Σωκράτης δεῖ δὴ περὶ αὐτῶν τρόπῳ παντὶ τἀληθές πῃ περανθῆναι ; 
Πρώταρχος δεῖ γὰρ οὖν . 
Σωκράτης ἴθι δή , πρὸς τούτοις διομολογησώμεθα καὶ τόδε . 
Πρώταρχος τὸ ποῖον ; 
Σωκράτης ὡς νῦν ἡμῶν ἑκάτερος ἕξιν ψυχῆς καὶ διάθεσιν ἀποφαίνειν τινὰ ἐπιχειρήσει τὴν δυναμένην ἀνθρώποις πᾶσι τὸν βίον εὐδαίμονα παρέχειν . 
ἆρ’ οὐχ οὕτως ; 
Πρώταρχος οὕτω μὲν οὖν . 
Σωκράτης οὐκοῦν ὑμεῖς μὲν τὴν τοῦ χαίρειν , ἡμεῖς δ’ αὖ τὴν τοῦ φρονεῖν ; 
Πρώταρχος ἔστι ταῦτα . 
Σωκράτης τί δ’ ἂν ἄλλη τις κρείττων τούτων φανῇ ; 
μῶν οὐκ , ἂν μὲν ἡδονῇ μᾶλλον φαίνηται συγγενής , ἡττώμεθα μὲν ἀμφότεροι τοῦ ταῦτα ἔχοντος βεβαίως βίου , κρατεῖ δὲ ὁ τῆς ἡδονῆς τὸν τῆς φρονήσεως ; 
Πρώταρχος ναί . 
Σωκράτης ἂν δέ γε φρονήσει , νικᾷ μὲν φρόνησις τὴν ἡδονήν , ἡ δὲ ἡττᾶται ; 
ταῦθ’ οὕτως ὁμολογούμενά φατε , ἢ πῶς ; 
Πρώταρχος ἐμοὶ γοῦν δοκεῖ . 
Σωκράτης τί δὲ Φιλήβῳ ; 
τί φῄς ; 
Φίληβος ἐμοὶ μὲν πάντως νικᾶν ἡδονὴ δοκεῖ καὶ δόξει · σὺ δέ , Πρώταρχε , αὐτὸς γνώσῃ . 
Πρώταρχος παραδούς , ὦ Φίληβε , ἡμῖν τὸν λόγον οὐκ ἂν ἔτι κύριος εἴης τῆς πρὸς Σωκράτη ὁμολογίας ἢ καὶ τοὐναντίον . 
Φίληβος ἀληθῆ λέγεις · ἀλλὰ γὰρ ἀφοσιοῦμαι καὶ μαρτύρομαι νῦν αὐτὴν τὴν θεόν . 
Πρώταρχος καὶ ἡμεῖς σοι τούτων γε αὐτῶν συμμάρτυρες ἂν εἶμεν , ὡς ταῦτα ἔλεγες ἃ λέγεις . 
ἀλλὰ δὴ τὰ μετὰ ταῦτα ἑξῆς , ὦ Σώκρατες , ὅμως καὶ μετὰ Φιλήβου ἑκόντος ἢ ὅπως ἂν ἐθέλῃ πειρώμεθα περαίνειν . 
Σωκράτης πειρατέον , ἀπ’ αὐτῆς δὴ τῆς θεοῦ , ἣν ὅδε Ἀφροδίτην μὲν λέγεσθαί φησι , τὸ δ’ ἀληθέστατον αὐτῆς ὄνομα ἡδονὴν εἶναι . 
Πρώταρχος ὀρθότατα . 
Σωκράτης τὸ δ’ ἐμὸν δέος , ὦ Πρώταρχε , ἀεὶ πρὸς τὰ τῶν θεῶν ὀνόματα οὐκ ἔστι κατ’ ἄνθρωπον , ἀλλὰ πέρα τοῦ μεγίστου φόβου . 
καὶ νῦν τὴν μὲν Ἀφροδίτην , ὅπῃ ἐκείνῃ φίλον , ταύτῃ προσαγορεύω · τὴν δὲ ἡδονὴν οἶδα ὡς ἔστι ποικίλον , καὶ ὅπερ εἶπον , ἀπ’ ἐκείνης ἡμᾶς ἀρχομένους ἐνθυμεῖσθαι δεῖ καὶ σκοπεῖν ἥντινα φύσιν ἔχει . 
ἔστι γάρ , ἀκούειν μὲν οὕτως ἁπλῶς , ἕν τι , μορφὰς δὲ δήπου παντοίας εἴληφε καί τινα τρόπον ἀνομοίους ἀλλήλαις . 
ἰδὲ γάρ · ἥδεσθαι μέν φαμεν τὸν ἀκολασταίνοντα ἄνθρωπον , ἥδεσθαι δὲ καὶ τὸν σωφρονοῦντα αὐτῷ τῷ σωφρονεῖν · ἥδεσθαι δ’ αὖ καὶ τὸν ἀνοηταίνοντα καὶ ἀνοήτων δοξῶν καὶ ἐλπίδων μεστόν , ἥδεσθαι δ’ αὖ τὸν φρονοῦντα αὐτῷ τῷ φρονεῖν · καὶ τούτων τῶν ἡδονῶν ἑκατέρας πῶς ἄν τις ὁμοίας ἀλλήλαις εἶναι λέγων οὐκ ἀνόητος φαίνοιτο ἐνδίκως ; 
Πρώταρχος εἰσὶ μὲν γὰρ ἀπ’ ἐναντίων , ὦ Σώκρατες , αὗται πραγμάτων , οὐ μὴν αὐταί γε ἀλλήλαις ἐναντίαι . 
πῶς γὰρ ἡδονῇ γε ἡδονὴ [μὴ] 
οὐχ ὁμοιότατον ἂν εἴη , τοῦτο αὐτὸ ἑαυτῷ , πάντων χρημάτων ; 
Σωκράτης καὶ γὰρ χρῶμα , ὦ δαιμόνιε , χρώματι · κατά γε αὐτὸ τοῦτο οὐδὲν διοίσει τὸ χρῶμα εἶναι πᾶν , τό γε μὴν μέλαν τῷ λευκῷ πάντες γιγνώσκομεν ὡς πρὸς τῷ διάφορον εἶναι καὶ ἐναντιώτατον ὂν τυγχάνει . 
καὶ δὴ καὶ σχῆμα σχήματι κατὰ ταὐτόν · γένει μέν ἐστι πᾶν ἕν , τὰ δὲ μέρη τοῖς μέρεσιν αὐτοῦ τὰ μὲν ἐναντιώτατα ἀλλήλοις , τὰ δὲ διαφορότητ’ ἔχοντα μυρίαν που τυγχάνει , καὶ πολλὰ ἕτερα οὕτως ἔχονθ’ εὑρήσομεν . 
ὥστε τούτῳ γε τῷ λόγῳ μὴ πίστευε , τῷ πάντα τὰ ἐναντιώτατα ἓν ποιοῦντι . 
φοβοῦμαι δὲ μή τινας ἡδονὰς ἡδοναῖς εὑρήσομεν ἐναντίας . 
Πρώταρχος ἴσως · ἀλλὰ τί τοῦθ’ ἡμῶν βλάψει τὸν λόγον ; 
Σωκράτης ὅτι προσαγορεύεις αὐτὰ ἀνόμοια ὄντα ἑτέρῳ , φήσομεν , ὀνόματι · λέγεις γὰρ ἀγαθὰ πάντ’ εἶναι τὰ ἡδέα . 
τὸ μὲν οὖν μὴ οὐχὶ ἡδέα εἶναι τὰ ἡδέα λόγος οὐδεὶς ἀμφισβητεῖ · 
κακὰ δ’ ὄντα αὐτῶν τὰ πολλὰ καὶ ἀγαθὰ δέ , ὡς ἡμεῖς φαμέν , ὅμως πάντα σὺ προσαγορεύεις ἀγαθὰ αὐτά , ὁμολογῶν ἀνόμοια εἶναι , τῷ λόγῳ εἴ τίς σε προσαναγκάζοι . 
τί οὖν δὴ ταὐτὸν ἐν ταῖς κακαῖς ὁμοίως καὶ ἐν ἀγαθαῖς ἐνὸν πάσας ἡδονὰς ἀγαθὸν εἶναι προσαγορεύεις ; 
Πρώταρχος πῶς λέγεις , ὦ Σώκρατες ; 
οἴει γάρ τινα συγχωρήσεσθαι , θέμενον ἡδονὴν εἶναι τἀγαθόν , εἶτα ἀνέξεσθαί σου λέγοντος τὰς μὲν εἶναί τινας ἀγαθὰς ἡδονάς , τὰς δέ τινας ἑτέρας αὐτῶν κακάς ; 
Σωκράτης ἀλλ’ οὖν ἀνομοίους γε φήσεις αὐτὰς ἀλλήλαις εἶναι καί τινας ἐναντίας . 
Πρώταρχος οὔτι καθ’ ὅσον γε ἡδοναί . 
Σωκράτης πάλιν εἰς τὸν αὐτὸν φερόμεθα λόγον , ὦ Πρώταρχε , οὐδ’ ἄρα ἡδονὴν ἡδονῆς διάφορον , ἀλλὰ πάσας ὁμοίας εἶναι φήσομεν , καὶ τὰ παραδείγματα ἡμᾶς τὰ νυνδὴ λεχθέντα οὐδὲν τιτρώσκει , πεισόμεθα δὲ καὶ ἐροῦμεν ἅπερ οἱ πάντων φαυλότατοί τε καὶ περὶ λόγους ἅμα νέοι . 
Πρώταρχος τὰ ποῖα δὴ λέγεις ; 
Σωκράτης ὅτι σε μιμούμενος ἐγὼ καὶ ἀμυνόμενος ἐὰν τολμῶ λέγειν ὡς τὸ ἀνομοιότατόν ἐστι τῷ ἀνομοιοτάτῳ πάντων ὁμοιότατον , ἕξω τὰ αὐτὰ σοὶ λέγειν , καὶ φανούμεθά γε νεώτεροι τοῦ δέοντος , καὶ ὁ λόγος ἡμῖν ἐκπεσὼν οἰχήσεται . 
πάλιν οὖν αὐτὸν ἀνακρουώμεθα , καὶ τάχ’ ἂν ἰόντες εἰς τὰς ὁμοίας ἴσως ἄν πως ἀλλήλοις συγχωρήσαιμεν . 
Πρώταρχος λέγε πῶς ; 
Σωκράτης ἐμὲ θὲς ὑπὸ σοῦ πάλιν ἐρωτώμενον , ὦ Πρώταρχε . 
Πρώταρχος τὸ ποῖον δή ; 
Σωκράτης φρόνησίς τε καὶ ἐπιστήμη καὶ νοῦς καὶ πάνθ’ ὁπόσα δὴ κατ’ ἀρχὰς ἐγὼ θέμενος εἶπον ἀγαθά , διερωτώμενος ὅτι ποτ’ ἐστὶν ἀγαθόν , ἆρ’ οὐ ταὐτὸν πείσονται τοῦτο ὅπερ ὁ σὸς λόγος ; 
Πρώταρχος πῶς ; 
Σωκράτης πολλαί τε αἱ συνάπασαι ἐπιστῆμαι δόξουσιν εἶναι καὶ ἀνόμοιοί τινες αὐτῶν ἀλλήλαις · εἰ δὲ καὶ ἐναντίαι πῃ γίγνονταί τινες , ἆρα ἄξιος ἂν εἴην τοῦ διαλέγεσθαι νῦν , εἰ φοβηθεὶς τοῦτο αὐτὸ μηδεμίαν ἀνόμοιον φαίην ἐπιστήμην ἐπιστήμῃ γίγνεσθαι , κἄπειθ’ ἡμῖν οὕτως ὁ λόγος ὥσπερ μῦθος ἀπολόμενος οἴχοιτο , αὐτοὶ δὲ σῳζοίμεθα ἐπί τινος ἀλογίας ; 
Πρώταρχος ἀλλ’ οὐ μὴν δεῖ τοῦτο γενέσθαι , πλὴν τοῦ σωθῆναι . 
τό γε μήν μοι ἴσον τοῦ σοῦ τε καὶ ἐμοῦ λόγου ἀρέσκει · πολλαὶ μὲν ἡδοναὶ καὶ ἀνόμοιοι γιγνέσθων , πολλαὶ δὲ ἐπιστῆμαι καὶ διάφοροι . 
Σωκράτης τὴν τοίνυν διαφορότητα , ὦ Πρώταρχε , [τοῦ ἀγαθοῦ] 
τοῦ τ’ ἐμοῦ καὶ τοῦ σοῦ μὴ ἀποκρυπτόμενοι , κατατιθέντες δὲ εἰς τὸ μέσον , τολμῶμεν , ἄν πῃ ἐλεγχόμενοι μηνύσωσι πότερον ἡδονὴν τἀγαθὸν δεῖ λέγειν ἢ φρόνησιν ἤ τι τρίτον ἄλλο εἶναι . 
νῦν γὰρ οὐ δήπου πρός γε αὐτὸ τοῦτο φιλονικοῦμεν , ὅπως ἁγὼ τίθεμαι , ταῦτ’ ἔσται τὰ νικῶντα , ἢ ταῦθ’ ἃ σύ , τῷ δ’ ἀληθεστάτῳ δεῖ που συμμαχεῖν ἡμᾶς ἄμφω . 
Πρώταρχος δεῖ γὰρ οὖν . 
Σωκράτης τοῦτον τοίνυν τὸν λόγον ἔτι μᾶλλον δῑ ὁμολογίας βεβαιωσώμεθα . 
Πρώταρχος τὸν ποῖον δή ; 
Σωκράτης τὸν πᾶσι παρέχοντα ἀνθρώποις πράγματα ἑκοῦσί τε καὶ ἄκουσιν ἐνίοις καὶ ἐνίοτε . 
Πρώταρχος λέγε σαφέστερον . 
Σωκράτης τὸν νυνδὴ παραπεσόντα λέγω , φύσει πως πεφυκότα θαυμαστόν . 
ἓν γὰρ δὴ τὰ πολλὰ εἶναι καὶ τὸ ἓν πολλὰ θαυμαστὸν λεχθέν , καὶ ῥᾴδιον ἀμφισβητῆσαι τῷ τούτων ὁποτερονοῦν τιθεμένῳ . 
Πρώταρχος ἆρ’ οὖν λέγεις ὅταν τις ἐμὲ φῇ Πρώταρχον ἕνα γεγονότα φύσει πολλοὺς εἶναι πάλιν τοὺς ἐμὲ καὶ ἐναντίους ἀλλήλοις , μέγαν καὶ σμικρὸν τιθέμενος καὶ βαρὺν καὶ κοῦφον τὸν αὐτὸν καὶ ἄλλα μυρία ; 
Σωκράτης σὺ μέν , ὦ Πρώταρχε , εἴρηκας τὰ δεδημευμένα τῶν θαυμαστῶν περὶ τὸ ἓν καὶ πολλά , συγκεχωρημένα δὲ ὡς ἔπος εἰπεῖν ὑπὸ πάντων ἤδη μὴ δεῖν τῶν τοιούτων ἅπτεσθαι , παιδαριώδη καὶ ῥᾴδια καὶ σφόδρα τοῖς λόγοις ἐμπόδια ὑπολαμβανόντων γίγνεσθαι , ἐπεὶ μηδὲ τὰ τοιάδε , ὅταν τις ἑκάστου τὰ μέλη τε καὶ ἅμα μέρη διελὼν τῷ λόγῳ , πάντα ταῦτα τὸ ἓν ἐκεῖνο εἶναι διομολογησάμενος , ἐλέγχῃ καταγελῶν ὅτι τέρατα διηνάγκασται φάναι , τό τε ἓν ὡς πολλά ἐστι καὶ ἄπειρα , καὶ τὰ πολλὰ ὡς ἓν μόνον . 
Πρώταρχος σὺ δὲ δὴ ποῖα , ὦ Σώκρατες , ἕτερα λέγεις , ἃ μήπω συγκεχωρημένα δεδήμευται περὶ τὸν αὐτὸν τοῦτον λόγον ; 
Σωκράτης ὁπόταν , ὦ παῖ , τὸ ἓν μὴ τῶν γιγνομένων τε καὶ ἀπολλυμένων τις τιθῆται , καθάπερ ἀρτίως ἡμεῖς εἴπομεν . 
ἐνταυθοῖ μὲν γὰρ καὶ τὸ τοιοῦτον ἕν , ὅπερ εἴπομεν νυνδή , συγκεχώρηται τὸ μὴ δεῖν ἐλέγχειν · ὅταν δέ τις ἕνα ἄνθρωπον ἐπιχειρῇ τίθεσθαι καὶ βοῦν ἕνα καὶ τὸ καλὸν ἓν καὶ τὸ ἀγαθὸν ἕν , περὶ τούτων τῶν ἑνάδων καὶ τῶν τοιούτων ἡ πολλὴ σπουδὴ μετὰ διαιρέσεως ἀμφισβήτησις γίγνεται . 
Πρώταρχος πῶς ; 
Σωκράτης πρῶτον μὲν εἴ τινας δεῖ τοιαύτας εἶναι μονάδας ὑπολαμβάνειν ἀληθῶς οὔσας · εἶτα πῶς αὖ ταύτας , μίαν ἑκάστην οὖσαν ἀεὶ τὴν αὐτὴν καὶ μήτε γένεσιν μήτε ὄλεθρον προσδεχομένην , ὅμως εἶναι βεβαιότατα μίαν ταύτην ; 
μετὰ δὲ τοῦτ’ ἐν τοῖς γιγνομένοις αὖ καὶ ἀπείροις εἴτε διεσπασμένην καὶ πολλὰ γεγονυῖαν θετέον , εἴθ’ ὅλην αὐτὴν αὑτῆς χωρίς , ὃ δὴ πάντων ἀδυνατώτατον φαίνοιτ’ ἄν , ταὐτὸν καὶ ἓν ἅμα ἐν ἑνί τε καὶ πολλοῖς γίγνεσθαι . 
ταῦτ’ ἔστι τὰ περὶ τὰ τοιαῦτα ἓν καὶ πολλά , ἀλλ’ οὐκ ἐκεῖνα , ὦ Πρώταρχε , ἁπάσης ἀπορίας αἴτια μὴ καλῶς ὁμολογηθέντα καὶ εὐπορίας [ἂν] 
αὖ καλῶς . 
Πρώταρχος οὐκοῦν χρὴ τοῦθ’ ἡμᾶς , ὦ Σώκρατες , ἐν τῷ νῦν πρῶτον διαπονήσασθαι ; 
Σωκράτης ὡς γοῦν ἐγὼ φαίην ἄν . 
Πρώταρχος καὶ πάντας τοίνυν ἡμᾶς ὑπόλαβε συγχωρεῖν σοι τούσδε τὰ τοιαῦτα · Φίληβον δ’ ἴσως κράτιστον ἐν τῷ νῦν ἐπερωτῶντα μὴ κινεῖν εὖ κείμενον . 
Σωκράτης εἶεν · πόθεν οὖν τις ταύτης ἄρξηται πολλῆς οὔσης καὶ παντοίας περὶ τὰ ἀμφισβητούμενα μάχης ; 
ἆρ’ ἐνθένδε ; 
Πρώταρχος πόθεν ; 
Σωκράτης φαμέν που ταὐτὸν ἓν καὶ πολλὰ ὑπὸ λόγων γιγνόμενα περιτρέχειν πάντῃ καθ’ ἕκαστον τῶν λεγομένων ἀεί , καὶ πάλαι καὶ νῦν . 
καὶ τοῦτο οὔτε μὴ παύσηταί ποτε οὔτε ἤρξατο νῦν , ἀλλ’ ἔστι τὸ τοιοῦτον , ὡς ἐμοὶ φαίνεται , τῶν λόγων αὐτῶν ἀθάνατόν τι καὶ ἀγήρων πάθος ἐν ἡμῖν · ὁ δὲ πρῶτον αὐτοῦ γευσάμενος ἑκάστοτε τῶν νέων , ἡσθεὶς ὥς τινα σοφίας ηὑρηκὼς θησαυρόν , ὑφ’ ἡδονῆς ἐνθουσιᾷ τε καὶ πάντα κινεῖ λόγον ἅσμενος , τοτὲ μὲν ἐπὶ θάτερα κυκλῶν καὶ συμφύρων εἰς ἕν , τοτὲ δὲ πάλιν ἀνειλίττων καὶ διαμερίζων , εἰς ἀπορίαν αὑτὸν μὲν πρῶτον καὶ μάλιστα καταβάλλων , δεύτερον δ’ ἀεὶ τὸν ἐχόμενον , ἄντε νεώτερος ἄντε πρεσβύτερος ἄντε ἧλιξ ὢν τυγχάνῃ , φειδόμενος οὔτε πατρὸς οὔτε μητρὸς οὔτε ἄλλου τῶν ἀκουόντων οὐδενός , ὀλίγου δὲ καὶ τῶν ἄλλων ζῴων , οὐ μόνον τῶν ἀνθρώπων , ἐπεὶ βαρβάρων γε οὐδενὸς ἂν φείσαιτο , εἴπερ μόνον ἑρμηνέα ποθὲν ἔχοι . 
Πρώταρχος ἆρ’ , ὦ Σώκρατες , οὐχ ὁρᾷς ἡμῶν τὸ πλῆθος , ὅτι νέοι πάντες ἐσμέν , καὶ οὐ φοβῇ μή σοι μετὰ Φιλήβου συνεπιθώμεθα , ἐὰν ἡμᾶς λοιδορῇς ; 
ὅμως δὲ μανθάνομεν γὰρ ὃ λέγεις , εἴ τις τρόπος ἔστι καὶ μηχανὴ τὴν μὲν τοιαύτην ταραχὴν ἡμῖν ἔξω τοῦ λόγου εὐμενῶς πως ἀπελθεῖν , ὁδὸν δέ τινα καλλίω ταύτης ἐπὶ τὸν λόγον ἀνευρεῖν , σύ τε προθυμοῦ τοῦτο καὶ ἡμεῖς συνακολουθήσομεν εἰς δύναμιν · οὐ γὰρ σμικρὸς ὁ παρὼν λόγος , ὦ Σώκρατες . 
Σωκράτης οὐ γὰρ οὖν , ὦ παῖδες , ὥς φησιν ὑμᾶς προσαγορεύων Φίληβος . 
οὐ μὴν ἔστι καλλίων ὁδὸς οὐδ’ ἂν γένοιτο ἧς ἐγὼ ἐραστὴς μέν εἰμι ἀεί , πολλάκις δέ με ἤδη διαφυγοῦσα ἔρημον καὶ ἄπορον κατέστησεν . 
Πρώταρχος τίς αὕτη ; 
λεγέσθω μόνον . 
Σωκράτης ἣν δηλῶσαι μὲν οὐ πάνυ χαλεπόν , χρῆσθαι δὲ παγχάλεπον · πάντα γὰρ ὅσα τέχνης ἐχόμενα ἀνηυρέθη πώποτε διὰ ταύτης φανερὰ γέγονε . 
σκόπει δὲ ἣν λέγω . 
Πρώταρχος λέγε μόνον . 
Σωκράτης θεῶν μὲν εἰς ἀνθρώπους δόσις , ὥς γε καταφαίνεται ἐμοί , ποθὲν ἐκ θεῶν ἐρρίφη διά τινος Προμηθέως ἅμα φανοτάτῳ τινὶ πυρί · καὶ οἱ μὲν παλαιοί , κρείττονες ἡμῶν καὶ ἐγγυτέρω θεῶν οἰκοῦντες , ταύτην φήμην παρέδοσαν , ὡς ἐξ ἑνὸς μὲν καὶ πολλῶν ὄντων τῶν ἀεὶ λεγομένων εἶναι , πέρας δὲ καὶ ἀπειρίαν ἐν αὑτοῖς σύμφυτον ἐχόντων . 
δεῖν οὖν ἡμᾶς τούτων οὕτω διακεκοσμημένων ἀεὶ μίαν ἰδέαν περὶ παντὸς ἑκάστοτε θεμένους ζητεῖν—εὑρήσειν γὰρ ἐνοῦσαν— 
ἐὰν οὖν μεταλάβωμεν , μετὰ μίαν δύο , εἴ πως εἰσί , σκοπεῖν , εἰ δὲ μή , τρεῖς ἤ τινα ἄλλον ἀριθμόν , καὶ τῶν ἓν ἐκείνων ἕκαστον πάλιν ὡσαύτως , μέχριπερ ἂν τὸ κατ’ ἀρχὰς ἓν μὴ ὅτι ἓν καὶ πολλὰ καὶ ἄπειρά ἐστι μόνον ἴδῃ τις , ἀλλὰ καὶ ὁπόσα · τὴν δὲ τοῦ ἀπείρου ἰδέαν πρὸς τὸ πλῆθος μὴ προσφέρειν πρὶν ἄν τις τὸν ἀριθμὸν αὐτοῦ πάντα κατίδῃ τὸν μεταξὺ τοῦ ἀπείρου τε καὶ τοῦ ἑνός , τότε δ’ ἤδη τὸ ἓν ἕκαστον τῶν πάντων εἰς τὸ ἄπειρον μεθέντα χαίρειν ἐᾶν . 
οἱ μὲν οὖν θεοί , ὅπερ εἶπον , οὕτως ἡμῖν παρέδοσαν σκοπεῖν καὶ μανθάνειν καὶ διδάσκειν ἀλλήλους · οἱ δὲ νῦν τῶν ἀνθρώπων σοφοὶ ἓν μέν , ὅπως ἂν τύχωσι , καὶ πολλὰ θᾶττον καὶ βραδύτερον ποιοῦσι τοῦ δέοντος , μετὰ δὲ τὸ ἓν ἄπειρα εὐθύς , τὰ δὲ μέσα αὐτοὺς ἐκφεύγει—οἷς διακεχώρισται τό τε διαλεκτικῶς πάλιν καὶ τὸ ἐριστικῶς ἡμᾶς ποιεῖσθαι πρὸς ἀλλήλους τοὺς λόγους . 
Πρώταρχος τὰ μέν πως , ὦ Σώκρατες , δοκῶ σου μανθάνειν , τὰ δὲ ἔτι σαφέστερον δέομαι ἃ λέγεις ἀκοῦσαι . 
Σωκράτης σαφὲς μήν , ὦ Πρώταρχε , ἐστὶν ἐν τοῖς γράμμασιν ὃ λέγω , καὶ λάμβαν’ αὐτὸ ἐν τούτοις οἷσπερ καὶ πεπαίδευσαι . 
Πρώταρχος πῶς ; 
Σωκράτης φωνὴ μὲν ἡμῖν ἐστί που μία διὰ τοῦ στόματος ἰοῦσα , καὶ ἄπειρος αὖ πλήθει , πάντων τε καὶ ἑκάστου . 
Πρώταρχος τί μήν ; 
Σωκράτης καὶ οὐδὲν ἑτέρῳ γε τούτων ἐσμέν πω σοφοί , οὔτε ὅτι τὸ ἄπειρον αὐτῆς ἴσμεν οὔθ’ ὅτι τὸ ἕν · ἀλλ’ ὅτι πόσα τ’ ἐστὶ καὶ ὁποῖα , τοῦτό ἐστι τὸ γραμματικὸν ἕκαστον ποιοῦν ἡμῶν . 
Πρώταρχος ἀληθέστατα . 
Σωκράτης καὶ μὴν καὶ τὸ μουσικὸν ὃ τυγχάνει ποιοῦν , τοῦτ’ ἔστι ταὐτόν . 
Πρώταρχος πῶς ; 
Σωκράτης φωνὴ μέν που καὶ τὸ κατ’ ἐκείνην τὴν τέχνην ἐστὶ μία ἐν αὐτῇ . 
Πρώταρχος πῶς δ’ οὔ ; 
Σωκράτης δύο δὲ θῶμεν βαρὺ καὶ ὀξύ , καὶ τρίτον ὁμότονον . 
ἢ πῶς ; 
Πρώταρχος οὕτως . 
Σωκράτης ἀλλ’ οὔπω σοφὸς ἂν εἴης τὴν μουσικὴν εἰδὼς ταῦτα μόνα , μὴ δὲ εἰδὼς ὥς γ’ ἔπος εἰπεῖν εἰς ταῦτα οὐδενὸς ἄξιος ἔσῃ . 
Πρώταρχος οὐ γὰρ οὖν . 
Σωκράτης ἀλλ’ , ὦ φίλε , ἐπειδὰν λάβῃς τὰ διαστήματα ὁπόσα ἐστὶ τὸν ἀριθμὸν τῆς φωνῆς ὀξύτητός τε πέρι καὶ βαρύτητος , καὶ ὁποῖα , καὶ τοὺς ὅρους τῶν διαστημάτων , καὶ τὰ ἐκ τούτων ὅσα συστήματα γέγονεν—ἃ κατιδόντες οἱ πρόσθεν παρέδοσαν ἡμῖν τοῖς ἑπομένοις ἐκείνοις καλεῖν αὐτὰ ἁρμονίας , ἔν τε ταῖς κινήσεσιν αὖ τοῦ σώματος ἕτερα τοιαῦτα ἐνόντα πάθη γιγνόμενα , ἃ δὴ δῑ ἀριθμῶν μετρηθέντα δεῖν αὖ φασι ῥυθμοὺς καὶ μέτρα ἐπονομάζειν , καὶ ἅμα ἐννοεῖν ὡς οὕτω δεῖ περὶ παντὸς ἑνὸς καὶ πολλῶν σκοπεῖν—ὅταν γὰρ αὐτά τε λάβῃς οὕτω , τότε ἐγένου σοφός , ὅταν τε ἄλλο τῶν ἓν ὁτιοῦν ταύτῃ σκοπούμενος ἕλῃς , οὕτως ἔμφρων περὶ τοῦτο γέγονας · τὸ δ’ ἄπειρόν σε ἑκάστων καὶ ἐν ἑκάστοις πλῆθος ἄπειρον ἑκάστοτε ποιεῖ τοῦ φρονεῖν καὶ οὐκ ἐλλόγιμον οὐδ’ ἐνάριθμον , ἅτ’ οὐκ εἰς ἀριθμὸν οὐδένα ἐν οὐδενὶ πώποτε ἀπιδόντα . 
Πρώταρχος κάλλιστα , ὦ Φίληβε , ἔμοιγε τὰ νῦν λεγόμενα εἰρηκέναι φαίνεται Σωκράτης . 
Φίληβος κἀμοὶ ταῦτά γε αὐτά · ἀλλὰ τί δή ποτε πρὸς ἡμᾶς ὁ λόγος οὗτος νῦν εἴρηται καὶ τί ποτε βουλόμενος ; 
Σωκράτης ὀρθῶς μέντοι τοῦθ’ ἡμᾶς , ὦ Πρώταρχε , ἠρώτηκε Φίληβος . 
Πρώταρχος πάνυ μὲν οὖν , καὶ ἀποκρίνου γε αὐτῷ . 
Σωκράτης δράσω ταῦτα διελθὼν σμικρὸν ἔτι περὶ αὐτῶν τούτων . 
ὥσπερ γὰρ ἓν ὁτιοῦν εἴ τίς ποτε λάβοι , τοῦτον , ὥς φαμεν , οὐκ ἐπ’ ἀπείρου φύσιν δεῖ βλέπειν εὐθὺς ἀλλ’ ἐπί τινα ἀριθμόν , οὕτω καὶ τὸ ἐναντίον ὅταν τις τὸ ἄπειρον ἀναγκασθῇ πρῶτον λαμβάνειν , μὴ ἐπὶ τὸ ἓν εὐθύς , ἀλλ’ [ἐπ’] 
ἀριθμὸν αὖ τινα πλῆθος ἕκαστον ἔχοντά τι κατανοεῖν , τελευτᾶν τε ἐκ πάντων εἰς ἕν . 
πάλιν δὲ ἐν τοῖς γράμμασι τὸ νῦν λεγόμενον λάβωμεν . 
Πρώταρχος πῶς ; 
Σωκράτης ἐπειδὴ φωνὴν ἄπειρον κατενόησεν εἴτε τις θεὸς εἴτε καὶ θεῖος ἄνθρωπος—ὡς λόγος ἐν Αἰγύπτῳ Θεῦθ τινα τοῦτον γενέσθαι λέγων , ὃς πρῶτος τὰ φωνήεντα ἐν τῷ ἀπείρῳ κατενόησεν οὐχ ἓν ὄντα ἀλλὰ πλείω , καὶ πάλιν ἕτερα φωνῆς μὲν οὔ , φθόγγου δὲ μετέχοντά τινος , ἀριθμὸν δέ τινα καὶ τούτων εἶναι , τρίτον δὲ εἶδος γραμμάτων διεστήσατο τὰ νῦν λεγόμενα ἄφωνα ἡμῖν · τὸ μετὰ τοῦτο διῄρει τά τε ἄφθογγα καὶ ἄφωνα μέχρι ἑνὸς ἑκάστου , καὶ τὰ φωνήεντα καὶ τὰ μέσα κατὰ τὸν αὐτὸν τρόπον , ἕως ἀριθμὸν αὐτῶν λαβὼν ἑνί τε ἑκάστῳ καὶ σύμπασι στοιχεῖον ἐπωνόμασε · καθορῶν δὲ ὡς οὐδεὶς ἡμῶν οὐδ’ ἂν ἓν αὐτὸ καθ’ αὑτὸ ἄνευ πάντων αὐτῶν μάθοι , τοῦτον τὸν δεσμὸν αὖ λογισάμενος ὡς ὄντα ἕνα καὶ πάντα ταῦτα ἕν πως ποιοῦντα μίαν ἐπ’ αὐτοῖς ὡς οὖσαν γραμματικὴν τέχνην ἐπεφθέγξατο προσειπών . 
Φίληβος ταῦτ’ ἔτι σαφέστερον ἐκείνων αὐτά γε πρὸς ἄλληλα , ὦ Πρώταρχε , ἔμαθον · τὸ δ’ αὐτό μοι τοῦ λόγου νῦν τε καὶ σμικρὸν ἔμπροσθεν ἐλλείπεται . 
Σωκράτης μῶν , ὦ Φίληβε , τὸ τί πρὸς ἔπος αὖ ταῦτ’ ἐστίν ; 
Φίληβος ναί , τοῦτ’ ἔστιν ὃ πάλαι ζητοῦμεν ἐγώ τε καὶΠρώταρχος . 
Σωκράτης ἦ μὴν ἐπ’ αὐτῷ γε ἤδη γεγονότες ζητεῖτε , ὡς φῄς , πάλαι . 
Φίληβος πῶς ; 
Σωκράτης ἆρ’ οὐ περὶ φρονήσεως ἦν καὶ ἡδονῆς ἡμῖν ἐξ ἀρχῆς ὁ λόγος , ὁπότερον αὐτοῖν αἱρετέον ; 
Φίληβος πῶς γὰρ οὔ ; 
Σωκράτης καὶ μὴν ἕν γε ἑκάτερον αὐτοῖν εἶναί φαμεν . 
Φίληβος πάνυ μὲν οὖν . 
Σωκράτης τοῦτ’ αὐτὸ τοίνυν ἡμᾶς ὁ πρόσθεν λόγος ἀπαιτεῖ , πῶς ἔστιν ἓν καὶ πολλὰ αὐτῶν ἑκάτερον , καὶ πῶς μὴ ἄπειρα εὐθύς , ἀλλά τινά ποτε ἀριθμὸν ἑκάτερον ἔμπροσθεν κέκτηται τοῦ ἄπειρα αὐτῶν ἕκαστα γεγονέναι ; 
Πρώταρχος οὐκ εἰς φαῦλόν γε ἐρώτημα , ὦ Φίληβε , οὐκ οἶδ’ ὅντινα τρόπον κύκλῳ πως περιαγαγὼν ἡμᾶς ἐμβέβληκε Σωκράτης . 
καὶ σκόπει δὴ πότερος ἡμῶν ἀποκρινεῖται τὸ νῦν ἐρωτώμενον . 
ἴσως δὴ γελοῖον τὸ ἐμὲ τοῦ λόγου διάδοχον παντελῶς ὑποστάντα διὰ τὸ μὴ δύνασθαι τὸ νῦν ἐρωτηθὲν ἀποκρίνασθαι σοὶ πάλιν τοῦτο προστάττειν · γελοιότερον δ’ οἶμαι πολὺ τὸ μηδέτερον ἡμῶν δύνασθαι . 
σκόπει δὴ τί δράσομεν . 
εἴδη γάρ μοι δοκεῖ νῦν ἐρωτᾶν ἡδονῆς ἡμᾶς Σωκράτης εἴτε ἔστιν εἴτε μή , καὶ ὁπόσα ἐστὶ καὶ ὁποῖα · τῆς τ’ αὖ φρονήσεως πέρι κατὰ ταὐτὰ ὡσαύτως . 
Σωκράτης ἀληθέστατα λέγεις , ὦ παῖ Καλλίου · μὴ γὰρ δυνάμενοι τοῦτο κατὰ παντὸς ἑνὸς καὶ ὁμοίου καὶ ταὐτοῦ δρᾶν καὶ τοῦ ἐναντίου , ὡς ὁ παρελθὼν λόγος ἐμήνυσεν , οὐδεὶς εἰς οὐδὲν οὐδενὸς ἂν ἡμῶν οὐδέποτε γένοιτο ἄξιος . 
Πρώταρχος σχεδὸν ἔοικεν οὕτως , ὦ Σώκρατες , ἔχειν . 
ἀλλὰ καλὸν μὲν τὸ σύμπαντα γιγνώσκειν τῷ σώφρονι , δεύτερος δ’ εἶναι πλοῦς δοκεῖ μὴ λανθάνειν αὐτὸν αὑτόν . 
τί δή μοι τοῦτο εἴρηται τὰ νῦν ; 
ἐγώ σοι φράσω . 
σὺ τήνδε ἡμῖν τὴν συνουσίαν , ὦ Σώκρατες , ἐπέδωκας πᾶσι καὶ σεαυτὸν πρὸς τὸ διελέσθαι τί τῶν ἀνθρωπίνων κτημάτων ἄριστον . 
Φιλήβου γὰρ εἰπόντος ἡδονὴν καὶ τέρψιν καὶ χαρὰν καὶ πάνθ’ ὁπόσα τοιαῦτ’ ἐστί , σὺ πρὸς αὐτὰ ἀντεῖπες ὡς οὐ ταῦτα ἀλλ’ ἐκεῖνά ἐστιν ἃ πολλάκις ἡμᾶς αὐτοὺς ἀναμιμνῄσκομεν ἑκόντες , ὀρθῶς δρῶντες , ἵν’ ἐν μνήμῃ παρακείμενα ἑκάτερα βασανίζηται . 
φὴ|ς δ’ , ὡς ἔοικε , σὺ τὸ προσρηθησόμενον ὀρθῶς ἄμεινον ἡδονῆς γε ἀγαθὸν εἶναι νοῦν , ἐπιστήμην , σύνεσιν , τέχνην καὶ πάντα αὖ τὰ τούτων συγγενῆ , <ἃ> 
κτᾶσθαι δεῖν ἀλλ’ οὐχὶ ἐκεῖνα . 
τούτων δὴ μετ’ ἀμφισβητήσεως ἑκατέρων λεχθέντων ἡμεῖς σοι μετὰ παιδιᾶς ἠπειλήσαμεν ὡς οὐκ ἀφήσομεν οἴκαδέ σε πρὶν ἂν τούτων τῶν λόγων πέρας ἱκανὸν γένηταί τι διορισθέντων , σὺ δὲ συνεχώρησας καὶ ἔδωκας εἰς ταῦθ’ ἡμῖν σαυτόν , ἡμεῖς δὲ δὴ λέγομεν , καθάπερ οἱ παῖδες , ὅτι τῶν ὀρθῶς δοθέντων ἀφαίρεσις οὐκ ἔστι · παῦσαι δὴ τὸν τρόπον ἡμῖν ἀπαντῶν τοῦτον ἐπὶ τὰ νῦν λεγόμενα . 
Σωκράτης τίνα λέγεις ; 
Πρώταρχος εἰς ἀπορίαν ἐμβάλλων καὶ ἀνερωτῶν ὧν μὴ δυναίμεθ’ ἂν ἱκανὴν ἀπόκρισιν ἐν τῷ παρόντι διδόναι σοι . 
μὴ γὰρ οἰώμεθα τέλος ἡμῖν εἶναι τῶν νῦν τὴν πάντων ἡμῶν ἀπορίαν , ἀλλ’ εἰ δρᾶν τοῦθ’ ἡμεῖς ἀδυνατοῦμεν , σοὶ δραστέον · ὑπέσχου γάρ . 
βουλεύου δὴ πρὸς ταῦτα αὐτὸς πότερον ἡδονῆς εἴδη σοι καὶ ἐπιστήμης διαιρετέον ἢ καὶ ἐατέον , εἴ πῃ καθ’ ἕτερόν τινα τρόπον οἷός τ’ εἶ καὶ βούλει δηλῶσαί πως ἄλλως τὰ νῦν ἀμφισβητούμενα παρ’ ἡμῖν . 
Σωκράτης δεινὸν μὲν τοίνυν ἔτι προσδοκᾶν οὐδὲν δεῖ τὸν ἐμέ , ἐπειδὴ τοῦθ’ οὕτως εἶπες · τὸ γὰρ εἰ βούλει ῥηθὲν λύει πάντα φόβον ἑκάστων πέρι . 
πρὸς δὲ αὖ τοῖς μνήμην τινὰ δοκεῖ τίς μοι δεδωκέναι θεῶν ἡμῖν . 
Πρώταρχος πῶς δὴ καὶ τίνων ; 
Σωκράτης λόγων ποτέ τινων πάλαι ἀκούσας ὄναρ ἢ καὶ ἐγρηγορὼς νῦν ἐννοῶ περί τε ἡδονῆς καὶ φρονήσεως , ὡς οὐδέτερον αὐτοῖν ἐστι τἀγαθόν , ἀλλὰ ἄλλο τι τρίτον , ἕτερον μὲν τούτων , ἄμεινον δὲ ἀμφοῖν . 
καίτοι τοῦτό γε ἂν ἐναργῶς ἡμῖν φανῇ νῦν , ἀπήλλακται μὲν ἡδονὴ τοῦ νικᾶν · τὸ γὰρ ἀγαθὸν οὐκ ἂν ἔτι ταὐτὸν αὐτῇ γίγνοιτο . 
ἢ πῶς ; 
Πρώταρχος οὕτως . 
Σωκράτης τῶν δέ γε εἰς τὴν διαίρεσιν εἰδῶν ἡδονῆς οὐδὲν ἔτι προσδεησόμεθα κατ’ ἐμὴν δόξαν . 
προϊὸν δ’ ἔτι σαφέστερον δείξει . 
Πρώταρχος κάλλιστ’ εἰπὼν οὕτω καὶ διαπέραινε . 
Σωκράτης μίκρ’ ἄττα τοίνυν ἔμπροσθεν ἔτι διομολογησώμεθα . 
Πρώταρχος τὰ ποῖα ; 
Σωκράτης τὴν τἀγαθοῦ μοῖραν πότερον ἀνάγκη τέλεον ἢ μὴ τέλεον εἶναι ; 
Πρώταρχος πάντων δήπου τελεώτατον , ὦ Σώκρατες . 
Σωκράτης τί δέ ; 
ἱκανὸν τἀγαθόν ; 
Πρώταρχος πῶς γὰρ οὔ ; 
καὶ πάντων γε εἰς τοῦτο διαφέρειν τῶν ὄντων . 
Σωκράτης τόδε γε μήν , ὡς οἶμαι , περὶ αὐτοῦ ἀναγκαιότατον εἶναι λέγειν , ὡς πᾶν τὸ γιγνῶσκον αὐτὸ θηρεύει καὶ ἐφίεται βουλόμενον ἑλεῖν καὶ περὶ αὑτὸ κτήσασθαι , καὶ τῶν ἄλλων οὐδὲν φροντίζει πλὴν τῶν ἀποτελουμένων ἅμα ἀγαθοῖς . 
Πρώταρχος οὐκ ἔστι τούτοις ἀντειπεῖν . 
Σωκράτης σκοπῶμεν δὴ καὶ κρίνωμεν τόν τε ἡδονῆς καὶ τὸν φρονήσεως βίον ἰδόντες χωρίς . 
Πρώταρχος πῶς εἶπες ; 
Σωκράτης μήτε ἐν τῷ τῆς ἡδονῆς ἐνέστω φρόνησις μήτ’ ἐν τῷ τῆς φρονήσεως ἡδονή . 
δεῖ γάρ , εἴπερ πότερον αὐτῶν ἔστ’ ἀγαθόν , μηδὲν μηδενὸς ἔτι προσδεῖσθαι · δεόμενον δ’ ἂν φανῇ πότερον , οὐκ ἔστι που τοῦτ’ ἔτι τὸ ὄντως ἡμῖν ἀγαθόν . 
Πρώταρχος πῶς γὰρ ἄν ; 
Σωκράτης οὐκοῦν ἐν σοὶ πειρώμεθα βασανίζοντες ταῦτα ; 
Πρώταρχος πάνυ μὲν οὖν . 
Σωκράτης ἀποκρίνου δή . 
Πρώταρχος λέγε . 
Σωκράτης δέξαῑ ἄν , Πρώταρχε , σὺ ζῆν τὸν βίον ἅπαντα ἡδόμενος ἡδονὰς τὰς μεγίστας ; 
Πρώταρχος τί δ’ οὔ ; 
Σωκράτης ἆρ’ οὖν ἔτι τινὸς ἄν σοι προσδεῖν ἡγοῖο , εἰ τοῦτ’ ἔχεις παντελῶς ; 
Πρώταρχος οὐδαμῶς . 
Σωκράτης ὅρα δή , τοῦ φρονεῖν καὶ τοῦ νοεῖν καὶ λογίζεσθαι τὰ δέοντα καὶ ὅσα τούτων ἀδελφά , μῶν μὴ δέοῑ ἄν τι ; 
Πρώταρχος καὶ τί ; 
πάντα γὰρ ἔχοιμ’ ἄν που τὸ χαίρειν ἔχων . 
Σωκράτης οὐκοῦν οὕτω ζῶν ἀεὶ μὲν διὰ βίου ταῖς μεγίσταις ἡδοναῖς χαίροις ἄν ; 
Πρώταρχος τί δ’ οὔ ; 
Σωκράτης νοῦν δέ γε καὶ μνήμην καὶ ἐπιστήμην καὶ δόξαν μὴ κεκτημένος ἀληθῆ , πρῶτον μὲν τοῦτο αὐτό , εἰ χαίρεις ἢ μὴ χαίρεις , ἀνάγκη δήπου σε ἀγνοεῖν , κενόν γε ὄντα πάσης φρονήσεως ; 
Πρώταρχος ἀνάγκη . 
Σωκράτης καὶ μὴν ὡσαύτως μνήμην μὴ κεκτημένον ἀνάγκη δήπου μηδ’ ὅτι ποτὲ ἔχαιρες μεμνῆσθαι , τῆς τ’ ἐν τῷ παραχρῆμα ἡδονῆς προσπιπτούσης μηδ’ ἡντινοῦν μνήμην ὑπομένειν · δόξαν δ’ αὖ μὴ κεκτημένον ἀληθῆ μὴ δοξάζειν χαίρειν χαίροντα , λογισμοῦ δὲ στερόμενον μηδ’ εἰς τὸν ἔπειτα χρόνον ὡς χαιρήσεις δυνατὸν εἶναι λογίζεσθαι , ζῆν δὲ οὐκ ἀνθρώπου βίον , ἀλλά τινος πλεύμονος ἢ τῶν ὅσα θαλάττια μετ’ ὀστρεΐνων ἔμψυχά ἐστι σωμάτων . 
ἔστι ταῦτα , ἢ παρὰ ταῦτα ἔχομεν ἄλλα διανοηθῆναι ; 
Πρώταρχος καὶ πῶς ; 
Σωκράτης ἆρ’ οὖν αἱρετὸς ἡμῖν βίος ὁ τοιοῦτος ; 
Πρώταρχος εἰς ἀφασίαν παντάπασί με , ὦ Σώκρατες , οὗτος ὁ λόγος ἐμβέβληκε τὰ νῦν . 
Σωκράτης μήπω τοίνυν μαλθακιζώμεθα , τὸν δὲ τοῦ νοῦ μεταλαβόντες αὖ βίον ἴδωμεν . 
Πρώταρχος τὸν ποῖον δὴ λέγεις ; 
Σωκράτης εἴ τις δέξαιτ’ ἂν αὖ ζῆν ἡμῶν φρόνησιν μὲν καὶ νοῦν καὶ ἐπιστήμην καὶ μνήμην πᾶσαν πάντων κεκτημένος , ἡδονῆς δὲ μετέχων μήτε μέγα μήτε σμικρόν , μηδ’ αὖ λύπης , ἀλλὰ τὸ παράπαν ἀπαθὴς πάντων τῶν τοιούτων . 
Πρώταρχος οὐδέτερος ὁ βίος , ὦ Σώκρατες , ἔμοιγε τούτων αἱρετός , οὐδ’ ἄλλῳ μή ποτε , ὡς ἐγᾦμαι , φανῇ . 
Σωκράτης τί δ’ ὁ συναμφότερος , ὦ Πρώταρχε , ἐξ ἀμφοῖν συμμειχθεὶς κοινὸς γενόμενος ; 
Πρώταρχος ἡδονῆς λέγεις καὶ νοῦ καὶ φρονήσεως ; 
Σωκράτης οὕτω καὶ τῶν τοιούτων [λέγω] 
ἔγωγε . 
Πρώταρχος πᾶς δήπου τοῦτόν γε αἱρήσεται πρότερον ἢ ’κείνων ὁποτερονοῦν , καὶ πρὸς τούτοις [γε] 
οὐχ ὁ μέν , ὁ δ’ οὔ . 
Σωκράτης μανθάνομεν οὖν ὅτι νῦν ἡμῖν ἐστι τὸ συμβαῖνον ἐν τοῖς παροῦσι λόγοις ; 
Πρώταρχος πάνυ μὲν οὖν , ὅτι γε τρεῖς μὲν βίοι προυτέθησαν , τοῖν δυοῖν δ’ οὐδέτερος ἱκανὸς οὐδὲ αἱρετὸς οὔτε ἀνθρώπων οὔτε ζῴων οὐδενί . 
Σωκράτης μῶν οὖν οὐκ ἤδη τούτων γε πέρι δῆλον ὡς οὐδέτερος αὐτοῖν εἶχε τἀγαθόν ; 
ἦν γὰρ ἂν ἱκανὸς καὶ τέλεος καὶ πᾶσι φυτοῖς καὶ ζῴοις αἱρετός , οἷσπερ δυνατὸν ἦν οὕτως ἀεὶ διὰ βίου ζῆν · εἰ δέ τις ἄλλα ᾑρεῖθ’ ἡμῶν , παρὰ φύσιν ἂν τὴν τοῦ ἀληθῶς αἱρετοῦ ἐλάμβανεν ἄκων ἐξ ἀγνοίας ἤ τινος ἀνάγκης οὐκ εὐδαίμονος . 
Πρώταρχος ἔοικε γοῦν ταῦθ’ οὕτως ἔχειν . 
Σωκράτης ὡς μὲν τοίνυν τήν γε Φιλήβου θεὸν οὐ δεῖ διανοεῖσθαι ταὐτὸν καὶ τἀγαθόν , ἱκανῶς εἰρῆσθαί μοι δοκεῖ . 
Φίληβος οὐδὲ γὰρ ὁ σὸς νοῦς , ὦ Σώκρατες , ἔστι τἀγαθόν , ἀλλ’ ἕξει που ταὐτὰ ἐγκλήματα . 
Σωκράτης τάχ’ ἄν , ὦ Φίληβε , ὅ γ’ ἐμός · οὐ μέντοι τόν γε ἀληθινὸν ἅμα καὶ θεῖον οἶμαι νοῦν , ἀλλ’ ἄλλως πως ἔχειν . 
τῶν μὲν οὖν νικητηρίων πρὸς τὸν κοινὸν βίον οὐκ ἀμφισβητῶ πω ὑπὲρ νοῦ , τῶν δὲ δὴ δευτερείων ὁρᾶν καὶ σκοπεῖν χρὴ πέρι τί δράσομεν · τάχα γὰρ ἂν τοῦ κοινοῦ τούτου βίου αἰτιῴμεθ’ ἂν ἑκάτερος ὁ μὲν τὸν νοῦν αἴτιον , ὁ δ’ ἡδονὴν εἶναι , καὶ οὕτω τὸ μὲν ἀγαθὸν τούτων ἀμφοτέρων οὐδέτερον ἂν εἴη , τάχα δ’ ἂν αἴτιόν τις ὑπολάβοι πότερον αὐτῶν εἶναι . 
τούτου δὴ πέρι καὶ μᾶλλον ἔτι πρὸς Φίληβον διαμαχοίμην ἂν ὡς ἐν τῷ μεικτῷ τούτῳ βίῳ , ὅτι ποτ’ ἔστι τοῦτο ὃ λαβὼν ὁ βίος οὗτος γέγονεν αἱρετὸς ἅμα καὶ ἀγαθός , οὐχ ἡδονὴ ἀλλὰ νοῦς τούτῳ συγγενέστερον καὶ ὁμοιότερόν ἐστι , καὶ κατὰ τοῦτον τὸν λόγον οὔτ’ ἂν τῶν πρωτείων οὐδ’ αὖ τῶν δευτερείων ἡδονῇ μετὸν ἀληθῶς ἄν ποτε λέγοιτο · πορρωτέρω δ’ ἐστὶ τῶν τριτείων , εἴ τι τῷ ἐμῷ νῷ δεῖ πιστεύειν ἡμᾶς τὰ νῦν . 
Πρώταρχος ἀλλὰ μήν , ὦ Σώκρατες , ἔμοιγε δοκεῖ νῦν μὲν ἡδονή σοι πεπτωκέναι καθαπερεὶ πληγεῖσα ὑπὸ τῶν νυνδὴ λόγων · τῶν γὰρ νικητηρίων πέρι μαχομένη κεῖται . 
τὸν δὲ νοῦν , ὡς ἔοικε , λεκτέον ὡς ἐμφρόνως οὐκ ἀντεποιεῖτο τῶν νικητηρίων · τὰ γὰρ αὔτ’ ἔπαθεν ἄν . 
τῶν δὲ δὴ δευτερείων στερηθεῖσα ἡδονὴ παντάπασιν ἄν τινα καὶ ἀτιμίαν σχοίη πρὸς τῶν αὑτῆς ἐραστῶν · οὐδὲ γὰρ ἐκείνοις ἔτ’ ἂν ὁμοίως φαίνοιτο καλή . 
Σωκράτης τί οὖν ; 
οὐκ ἄμεινον αὐτὴν ἐᾶν ἤδη καὶ μὴ τὴν ἀκριβεστάτην αὐτῇ προσφέροντα βάσανον καὶ ἐξελέγχοντα λυπεῖν ; 
Πρώταρχος οὐδὲν λέγεις , ὦ Σώκρατες . 
Σωκράτης ἆρ’ ὅτι τὸ ἀδύνατον εἶπον , λυπεῖν ἡδονήν ; 
Πρώταρχος οὐ μόνον γε ἀλλ’ ὅτι καὶ ἀγνοεῖς ὡς οὐδείς πώ σε ἡμῶν μεθήσει πρὶν ἂν εἰς τέλος ἐπεξέλθῃς τούτων τῷ λόγῳ . 
Σωκράτης βαβαῖ ἄρα , ὦ Πρώταρχε , συχνοῦ μὲν λόγου τοῦ λοιποῦ , σχεδὸν δὲ οὐδὲ ῥᾳδίου πάνυ τι νῦν . 
καὶ γὰρ δὴ φαίνεται δεῖν ἄλλης μηχανῆς , ἐπὶ τὰ δευτερεῖα ὑπὲρ νοῦ πορευόμενον οἷον βέλη ἔχειν ἕτερα τῶν ἔμπροσθεν λόγων · ἔστι δὲ ἴσως ἔνια καὶ ταὐτά . 
οὐκοῦν χρή ; 
Πρώταρχος πῶς γὰρ οὔ ; 
Σωκράτης τὴν δέ γε ἀρχὴν αὐτοῦ διευλαβεῖσθαι πειρώμεθα τιθέμενοι . 
Πρώταρχος ποίαν δὴ λέγεις ; 
Σωκράτης πάντα τὰ νῦν ὄντα ἐν τῷ παντὶ διχῇ διαλάβωμεν , μᾶλλον δ’ , εἰ βούλει , τριχῇ . 
Πρώταρχος καθ’ ὅτι , φράζοις ἄν ; 
Σωκράτης λάβωμεν ἄττα τῶν νυνδὴ λόγων . 
Πρώταρχος ποῖα ; 
Σωκράτης τὸν θεὸν ἐλέγομέν που τὸ μὲν ἄπειρον δεῖξαι τῶν ὄντων , τὸ δὲ πέρας ; 
Πρώταρχος πάνυ μὲν οὖν . 
Σωκράτης τούτω δὴ τῶν εἰδῶν τὰ δύο τιθώμεθα , τὸ δὲ τρίτον ἐξ ἀμφοῖν τούτοιν ἕν τι συμμισγόμενον . 
εἰμὶ δ’ , ὡς ἔοικεν , ἐγὼ γελοῖός τις ἄνθρωπος κατ’ εἴδη διιστὰς καὶ συναριθμούμενος . 
Πρώταρχος τί φῄς , ὠγαθέ ; 
Σωκράτης τετάρτου μοι γένους αὖ προσδεῖν φαίνεται . 
Πρώταρχος λέγε τίνος . 
Σωκράτης τῆς συμμείξεως τούτων πρὸς ἄλληλα τὴν αἰτίαν ὅρα , καὶ τίθει μοι πρὸς τρισὶν ἐκείνοις τέταρτον τοῦτο . 
Πρώταρχος μῶν οὖν σοι καὶ πέμπτου προσδεήσει διάκρισίν τινος δυναμένου ; 
Σωκράτης τάχ’ ἄν · οὐ μὴν οἶμαί γε ἐν τῷ νῦν · ἂν δέ τι δέῃ , συγγνώσῃ πού μοι σὺ μεταδιώκοντι πέμπτον [βίον] . 
Πρώταρχος τί μήν ; 
Σωκράτης πρῶτον μὲν δὴ τῶν τεττάρων τὰ τρία διελόμενοι , τὰ δύο τούτων πειρώμεθα , πολλὰ ἑκάτερον ἐσχισμένον καὶ διεσπασμένον ἰδόντες , εἰς ἓν πάλιν ἑκάτερον συναγαγόντες , νοῆσαι πῇ ποτε ἦν αὐτῶν ἓν καὶ πολλὰ ἑκάτερον . 
Πρώταρχος εἴ μοι σαφέστερον ἔτι περὶ αὐτῶν εἴποις , τάχ’ ἂν ἑποίμην . 
Σωκράτης λέγω τοίνυν τὰ δύο ἃ προτίθεμαι ταὔτ’ εἶναι ἅπερ νυνδή , τὸ μὲν ἄπειρον , τὸ δὲ πέρας ἔχον · ὅτι δὲ τρόπον τινὰ τὸ ἄπειρον πόλλ’ ἐστί , πειράσομαι φράζειν . 
τὸ δὲ πέρας ἔχον ἡμᾶς περιμενέτω . 
Πρώταρχος μένει . 
Σωκράτης σκέψαι δή . 
χαλεπὸν μὲν γὰρ καὶ ἀμφισβητήσιμον ὃ κελεύω σε σκοπεῖν , ὅμως δὲ σκόπει . 
θερμοτέρου καὶ ψυχροτέρου πέρι πρῶτον ὅρα πέρας εἴ ποτέ τι νοήσαις ἄν , ἢ τὸ μᾶλλόν τε καὶ ἧττον ἐν αὐτοῖς οἰκοῦν<τε> 
τοῖς γένεσιν , ἕωσπερ ἂν ἐνοικῆτον , τέλος οὐκ ἂν ἐπιτρεψαίτην γίγνεσθαι · γενομένης γὰρ τελευτῆς καὶ αὐτὼ τετελευτήκατον . 
Πρώταρχος ἀληθέστατα λέγεις . 
Σωκράτης ἀεὶ δέ γε , φαμέν , ἔν τε τῷ θερμοτέρῳ καὶ ψυχροτέρῳ τὸ μᾶλλόν τε καὶ ἧττον ἔνι . 
Πρώταρχος καὶ μάλα . 
Σωκράτης ἀεὶ τοίνυν ὁ λόγος ἡμῖν σημαίνει τούτω μὴ τέλος ἔχειν · ἀτελῆ δ’ ὄντε δήπου παντάπασιν ἀπείρω γίγνεσθον . 
Πρώταρχος καὶ σφόδρα γε , ὦ Σώκρατες . 
Σωκράτης ἀλλ’ εὖ γε , ὦ φίλε Πρώταρχε , ὑπέλαβες καὶ ἀνέμνησας ὅτι καὶ τὸ σφόδρα τοῦτο , ὃ σὺ νῦν ἐφθέγξω , καὶ τό γε ἠρέμα τὴν αὐτὴν δύναμιν ἔχετον τῷ μᾶλλόν τε καὶ ἧττον · ὅπου γὰρ ἂν ἐνῆτον , οὐκ ἐᾶτον εἶναι ποσὸν ἕκαστον , ἀλλ’ ἀεὶ σφοδρότερον ἡσυχαιτέρου καὶ τοὐναντίον ἑκάσταις πράξεσιν ἐμποιοῦντε τὸ πλέον καὶ τὸ ἔλαττον ἀπεργάζεσθον , τὸ δὲ ποσὸν ἀφανίζετον . 
ὃ γὰρ ἐλέχθη νυνδή , μὴ ἀφανίσαντε τὸ ποσόν , ἀλλ’ ἐάσαντε αὐτό τε καὶ τὸ μέτριον ἐν τῇ τοῦ μᾶλλον καὶ ἧττον καὶ σφόδρα καὶ ἠρέμα ἕδρᾳ ἐγγενέσθαι , αὐτὰ ἔρρει ταῦτα ἐκ τῆς αὑτῶν χώρας ἐν ᾗ ἐνῆν . 
οὐ γὰρ ἔτι θερμότερον οὐδὲ ψυχρότερον εἴτην ἂν λαβόντε τὸ ποσόν · προχωρεῖ γὰρ καὶ οὐ μένει τό τε θερμότερον ἀεὶ καὶ τὸ ψυχρότερον ὡσαύτως , τὸ δὲ ποσὸν ἔστη καὶ προϊὸν ἐπαύσατο . 
κατὰ δὴ τοῦτον τὸν λόγον ἄπειρον γίγνοιτ’ ἂν τὸ θερμότερον καὶ τοὐναντίον ἅμα . 
Πρώταρχος φαίνεται γοῦν , ὦ Σώκρατες · ἔστι δ’ , ὅπερ εἶπες , οὐ ῥᾴδια ταῦτα συνέπεσθαι . 
τὸ δὲ εἰς αὖθίς τε καὶ αὖθις ἴσως λεχθέντα τόν τε ἐρωτῶντα καὶ τὸν ἐρωτώμενον ἱκανῶς ἂν συμφωνοῦντας ἀποφήναιεν . 
Σωκράτης ἀλλ’ εὖ μὲν λέγεις καὶ πειρατέον οὕτω ποιεῖν . 
νῦν μέντοι ἄθρει τῆς τοῦ ἀπείρου φύσεως εἰ τοῦτο δεξόμεθα σημεῖον , ἵνα μὴ πάντ’ ἐπεξιόντες μηκύνωμεν . 
Πρώταρχος τὸ ποῖον δὴ λέγεις ; 
Σωκράτης ὁπόσ’ ἂν ἡμῖν φαίνηται μᾶλλόν τε καὶ ἧττον γιγνόμενα καὶ τὸ σφόδρα καὶ ἠρέμα δεχόμενα καὶ τὸ λίαν καὶ ὅσα τοιαῦτα πάντα , εἰς τὸ τοῦ ἀπείρου γένος ὡς εἰς ἓν δεῖ πάντα ταῦτα τιθέναι , κατὰ τὸν ἔμπροσθεν λόγον ὃν ἔφαμεν ὅσα διέσπασται καὶ διέσχισται συναγαγόντας χρῆναι κατὰ δύναμιν μίαν ἐπισημαίνεσθαί τινα φύσιν , εἰ μέμνησαι . 
Πρώταρχος μέμνημαι . 
Σωκράτης οὐκοῦν τὰ μὴ δεχόμενα ταῦτα , τούτων δὲ τὰ ἐναντία πάντα δεχόμενα , πρῶτον μὲν τὸ ἴσον καὶ ἰσότητα , μετὰ δὲ τὸ ἴσον τὸ διπλάσιον καὶ πᾶν ὅτιπερ ἂν πρὸς ἀριθμὸν ἀριθμὸς ἢ μέτρον ᾖ πρὸς μέτρον , ταῦτα σύμπαντα εἰς τὸ πέρας ἀπολογιζόμενοι καλῶς ἂν δοκοῖμεν δρᾶν τοῦτο . 
ἢ πῶς σὺ φῄς ; 
Πρώταρχος κάλλιστά γε , ὦ Σώκρατες . 
Σωκράτης εἶεν · τὸ δὲ τρίτον τὸ μεικτὸν ἐκ τούτοιν ἀμφοῖν τίνα ἰδέαν φήσομεν ἔχειν ; 
Πρώταρχος σὺ καὶ ἐμοὶ φράσεις , ὡς οἶμαι . 
Σωκράτης θεὸς μὲν οὖν , ἄνπερ γε ἐμαῖς εὐχαῖς ἐπήκοος γίγνηταί τις θεῶν . 
Πρώταρχος εὔχου δὴ καὶ σκόπει . 
Σωκράτης σκοπῶ · καί μοι δοκεῖ τις , ὦ Πρώταρχε , αὐτῶν φίλος ἡμῖν νυνδὴ γεγονέναι . 
Πρώταρχος πῶς λέγεις τοῦτο καὶ τίνι τεκμηρίῳ χρῇ ; 
Σωκράτης φράσω δῆλον ὅτι · σὺ δέ μοι συνακολούθησον τῷ λόγῳ . 
Πρώταρχος λέγε μόνον . 
Σωκράτης θερμότερον ἐφθεγγόμεθα νυνδή πού τι καὶ ψυχρότερον . 
ἦ γάρ ; 
Πρώταρχος ναί . 
Σωκράτης πρόσθες δὴ ξηρότερον καὶ ὑγρότερον αὐτοῖς καὶ πλέον καὶ ἔλαττον καὶ θᾶττον καὶ βραδύτερον καὶ μεῖζον καὶ σμικρότερον καὶ ὁπόσα ἐν τῷ πρόσθεν τῆς τὸ μᾶλλόν τε καὶ ἧττον δεχομένης ἐτίθεμεν εἰς ἓν φύσεως . 
Πρώταρχος τῆς τοῦ ἀπείρου λέγεις ; 
Σωκράτης ναί . 
συμμείγνυ δέ γε εἰς αὐτὴν τὸ μετὰ ταῦτα τὴν αὖ τοῦ πέρατος γένναν . 
Πρώταρχος ποίαν ; 
Σωκράτης ἣν καὶ νυνδή , δέον ἡμᾶς καθάπερ τὴν τοῦ ἀπείρου συνηγάγομεν εἰς ἕν , οὕτω καὶ τὴν τοῦ περατοειδοῦς συναγαγεῖν , οὐ συνηγάγομεν . 
ἀλλ’ ἴσως καὶ νῦν ταὐτὸν δράσει , <εἰ> 
τούτων ἀμφοτέρων συναγομένων καταφανὴς κἀκείνη γενήσεται . 
Πρώταρχος ποίαν καὶ πῶς λέγεις ; 
Σωκράτης τὴν τοῦ ἴσου καὶ διπλασίου , καὶ ὁπόση παύει πρὸς ἄλληλα τἀναντία διαφόρως ἔχοντα , σύμμετρα δὲ καὶ σύμφωνα ἐνθεῖσα ἀριθμὸν ἀπεργάζεται . 
Πρώταρχος μανθάνω · φαίνῃ γάρ μοι λέγειν μειγνὺς ταῦτα γενέσεις τινὰς ἐφ’ ἑκάστων αὐτῶν συμβαίνειν . 
Σωκράτης ὀρθῶς γὰρ φαίνομαι . 
Πρώταρχος λέγε τοίνυν . 
Σωκράτης ἆρα οὐκ ἐν μὲν νόσοις ἡ τούτων ὀρθὴ κοινωνία τὴν ὑγιείας φύσιν ἐγέννησεν ; 
Πρώταρχος παντάπασι μὲν οὖν . 
Σωκράτης ἐν δὲ ὀξεῖ καὶ βαρεῖ καὶ ταχεῖ καὶ βραδεῖ , ἀπείροις οὖσιν , ἆρ’ οὐ ταὐτὰ [ἐγγιγνόμενα] 
ταῦτα · ἅμα πέρας τε ἀπηργάσατο καὶ μουσικὴν σύμπασαν τελεώτατα συνεστήσατο ; 
Πρώταρχος κάλλιστά γε . 
Σωκράτης καὶ μὴν ἔν γε χειμῶσιν καὶ πνίγεσιν ἐγγενομένη τὸ μὲν πολὺ λίαν καὶ ἄπειρον ἀφείλετο , τὸ δὲ ἔμμετρον καὶ ἅμα σύμμετρον ἀπηργάσατο . 
Πρώταρχος τί μήν ; 
Σωκράτης οὐκοῦν ἐκ τούτων ὧραί τε καὶ ὅσα καλὰ πάντα ἡμῖν γέγονε , τῶν τε ἀπείρων καὶ τῶν πέρας ἐχόντων συμμειχθέντων ; 
Πρώταρχος πῶς δ’ οὔ ; 
Σωκράτης καὶ ἄλλα γε δὴ μυρία ἐπιλείπω λέγων , οἷον μεθ’ ὑγιείας κάλλος καὶ ἰσχύν , καὶ ἐν ψυχαῖς αὖ πάμπολλα ἕτερα καὶ πάγκαλα . 
ὕβριν γάρ που καὶ σύμπασαν πάντων πονηρίαν αὕτη κατιδοῦσα ἡ θεός , ὦ καλὲ Φίληβε , πέρας οὔτε ἡδονῶν οὐδὲν οὔτε πλησμονῶν ἐνὸν ἐν αὐτοῖς , νόμον καὶ τάξιν πέρας ἔχοντ’ ἔθετο · καὶ σὺ μὲν ἀποκναῖσαι φὴ|ς αὐτήν , ἐγὼ δὲ τοὐναντίον ἀποσῶσαι λέγω . 
σοὶ δέ , ὦ Πρώταρχε , πῶς φαίνεται ; 
Πρώταρχος καὶ μάλα , ὦ Σώκρατες , ἔμοιγε κατὰ νοῦν . 
Σωκράτης οὐκοῦν τὰ μὲν δὴ τρία ταῦτα εἴρηκα , εἰ συννοεῖς . 
Πρώταρχος ἀλλ’ οἶμαι κατανοεῖν · ἓν μὲν γάρ μοι δοκεῖς τὸ ἄπειρον λέγειν , ἓν δὲ καὶ δεύτερον τὸ πέρας ἐν τοῖς οὖσι · τρίτον δὲ οὐ σφόδρα κατέχω τί βούλει φράζειν . 
Σωκράτης τὸ γὰρ πλῆθός σε , ὦ θαυμάσιε , ἐξέπληξε τῆς τοῦ τρίτου γενέσεως · καίτοι πολλά γε καὶ τὸ ἄπειρον παρέσχετο γένη , ὅμως δ’ ἐπισφραγισθέντα τῷ τοῦ μᾶλλον καὶ ἐναντίου γένει ἓν ἐφάνη . 
Πρώταρχος ἀληθῆ . 
Σωκράτης καὶ μὴν τό γε πέρας οὔτε πολλὰ εἶχεν , οὔτ’ ἐδυσκολαίνομεν ὡς οὐκ ἦν ἓν φύσει . 
Πρώταρχος πῶς γὰρ ἄν ; 
Σωκράτης οὐδαμῶς . 
ἀλλὰ τρίτον φάθι με λέγειν , ἓν τοῦτο τιθέντα τὸ τούτων ἔκγονον ἅπαν , γένεσιν εἰς οὐσίαν ἐκ τῶν μετὰ τοῦ πέρατος ἀπειργασμένων μέτρων . 
Πρώταρχος ἔμαθον . 
Σωκράτης ἀλλὰ δὴ πρὸς τρισὶ τέταρτόν τι τότε ἔφαμεν εἶναι γένος σκεπτέον · κοινὴ δ’ ἡ σκέψις . 
ὅρα γὰρ εἴ σοι δοκεῖ ἀναγκαῖον εἶναι πάντα τὰ γιγνόμενα διά τινα αἰτίαν γίγνεσθαι . 
Πρώταρχος ἔμοιγε · πῶς γὰρ ἂν χωρὶς τούτου γίγνοιτο ; 
Σωκράτης οὐκοῦν ἡ τοῦ ποιοῦντος φύσις οὐδὲν πλὴν ὀνόματι τῆς αἰτίας διαφέρει , τὸ δὲ ποιοῦν καὶ τὸ αἴτιον ὀρθῶς ἂν εἴη λεγόμενον ἕν ; 
Πρώταρχος ὀρθῶς . 
Σωκράτης καὶ μὴν τό γε ποιούμενον αὖ καὶ τὸ γιγνόμενον οὐδὲν πλὴν ὀνόματι , καθάπερ τὸ νυνδή , διαφέρον εὑρήσομεν . 
ἢ πῶς ; 
Πρώταρχος οὕτως . 
Σωκράτης ἆρ’ οὖν ἡγεῖται μὲν τὸ ποιοῦν ἀεὶ κατὰ φύσιν , τὸ δὲ ποιούμενον ἐπακολουθεῖ γιγνόμενον ἐκείνῳ ; 
Πρώταρχος πάνυ γε . 
Σωκράτης ἄλλο ἄρα καὶ οὐ ταὐτὸν αἰτία τ’ ἐστὶ καὶ τὸ δουλεῦον εἰς γένεσιν αἰτίᾳ . 
Πρώταρχος τί μήν ; 
Σωκράτης οὐκοῦν τὰ μὲν γιγνόμενα καὶ ἐξ ὧν γίγνεται πάντα τὰ τρία παρέσχετο ἡμῖν γένη ; 
Πρώταρχος καὶ μάλα . 
Σωκράτης τὸ δὲ δὴ πάντα ταῦτα δημιουργοῦν λέγομεν τέταρτον , τὴν αἰτίαν , ὡς ἱκανῶς ἕτερον ἐκείνων δεδηλωμένον ; 
Πρώταρχος ἕτερον γὰρ οὖν . 
Σωκράτης ὀρθῶς μὴν ἔχει , διωρισμένων τῶν τεττάρων , ἑνὸς ἑκάστου μνήμης ἕνεκα ἐφεξῆς αὐτὰ καταριθμήσασθαι . 
Πρώταρχος τί μήν ; 
Σωκράτης πρῶτον μὲν τοίνυν ἄπειρον λέγω , δεύτερον δὲ πέρας , ἔπειτ’ ἐκ τούτων τρίτον μεικτὴν καὶ γεγενημένην οὐσίαν · τὴν δὲ τῆς μείξεως αἰτίαν καὶ γενέσεως τετάρτην λέγων ἆρα μὴ πλημμελοίην ἄν τι ; 
Πρώταρχος καὶ πῶς ; 
Σωκράτης φέρε δή , τὸ μετὰ τοῦθ’ ἡμῖν τίς ὁ λόγος , καὶ τί ποτε βουληθέντες εἰς ταῦτα ἀφικόμεθα ; 
ἆρ’ οὐ τόδε ἦν ; 
δευτερεῖα ἐζητοῦμεν πότερον ἡδονῆς γίγνοιτ’ ἂν ἢ φρονήσεως . 
οὐχ οὕτως ἦν ; 
Πρώταρχος οὕτω μὲν οὖν . 
Σωκράτης ἆρ’ οὖν ἴσως νῦν , ἐπειδὴ ταῦτα οὕτω διειλόμεθα , κάλλιον ἂν καὶ τὴν κρίσιν ἐπιτελεσαίμεθα πρώτου πέρι καὶ δευτέρου , περὶ ὧν δὴ τὸ πρῶτον ἠμφεσβητήσαμεν ; 
Πρώταρχος ἴσως . 
Σωκράτης ἴθι δή · νικῶντα μὲν ἔθεμέν που τὸν μεικτὸν βίον ἡδονῆς τε καὶ φρονήσεως . 
ἦν οὕτως ; 
Πρώταρχος ἦν . 
Σωκράτης οὐκοῦν τοῦτον μὲν τὸν βίον ὁρῶμέν που τίς τέ ἐστι καὶ ὁποίου γένους ; 
Πρώταρχος πῶς γὰρ οὔ ; 
Σωκράτης καὶ μέρος γ’ αὐτὸν φήσομεν εἶναι τοῦ τρίτου οἶμαι γένους · οὐ γὰρ [ὁ] 
δυοῖν τινοῖν ἐστι [μικτὸς ἐκεῖνος] 
ἀλλὰ συμπάντων τῶν ἀπείρων ὑπὸ τοῦ πέρατος δεδεμένων , ὥστε ὀρθῶς ὁ νικηφόρος οὗτος βίος μέρος ἐκείνου γίγνοιτ’ ἄν . 
Πρώταρχος ὀρθότατα μὲν οὖν . 
Σωκράτης εἶεν · τί δὲ ὁ σός , ὦ Φίληβε , ἡδὺς καὶ ἄμεικτος ὤν ; 
ἐν τίνι γένει τῶν εἰρημένων λεγόμενος ὀρθῶς ἄν ποτε λέγοιτο ; 
ὧδε δ’ ἀπόκριναί μοι πρὶν ἀποφήνασθαι . 
Φίληβος λέγε μόνον . 
Σωκράτης ἡδονὴ καὶ λύπη πέρας ἔχετον , ἢ τῶν τὸ μᾶλλόν τε καὶ ἧττον δεχομένων ἐστόν ; 
Φίληβος ναί , τῶν τὸ μᾶλλον , ὦ Σώκρατες · οὐ γὰρ ἂν ἡδονὴ πᾶν ἀγαθὸν ἦν , εἰ μὴ ἄπειρον ἐτύγχανε πεφυκὸς καὶ πλήθει καὶ τῷ μᾶλλον . 
Σωκράτης οὐδέ γ’ ἄν , ὦ Φίληβε , λύπη πᾶν κακόν · ὥστ’ ἄλλο τι νῷν σκεπτέον ἢ τὴν τοῦ ἀπείρου φύσιν ὡς παρέχεταί τι μέρος ταῖς ἡδοναῖς ἀγαθοῦ . 
τούτω δή σοι τῶν ἀπεράντων γε γένους ἔστων · φρόνησιν δὲ καὶ ἐπιστήμην καὶ νοῦν εἰς τί ποτε τῶν προειρημένων , ὦ Πρώταρχέ τε καὶ Φίληβε , νῦν θέντες οὐκ ἂν ἀσεβοῖμεν ; 
οὐ γάρ μοι δοκεῖ σμικρὸς ἡμῖν εἶναι ὁ κίνδυνος κατορθώσασι καὶ μὴ περὶ τὸ νῦν ἐρωτώμενον . 
Φίληβος σεμνύνεις γάρ , ὦ Σώκρατες , τὸν σεαυτοῦ θεόν . 
Σωκράτης καὶ γὰρ σύ , ὦ ἑταῖρε , τὴν σαυτοῦ · τὸ δ’ ἐρωτώμενον ὅμως ἡμῖν λεκτέον . 
Πρώταρχος ὀρθῶς τοι λέγει Σωκράτης , ὦ Φίληβε , καὶ αὐτῷ πειστέον . 
Φίληβος οὐκοῦν ὑπὲρ ἐμοῦ σύ , Πρώταρχε , προῄρησαι λέγειν ; 
Πρώταρχος πάνυ γε · νῦν μέντοι σχεδὸν ἀπορῶ , καὶ δέομαί γε , ὦ Σώκρατες , αὐτόν σε ἡμῖν γενέσθαι προφήτην , ἵνα μηδὲν ἡμεῖς σοι περὶ τὸν ἀγωνιστὴν ἐξαμαρτάνοντες παρὰ μέλος φθεγξώμεθά τι . 
Σωκράτης πειστέον , ὦ Πρώταρχε · οὐδὲ γὰρ χαλεπὸν οὐδὲν ἐπιτάττεις . 
ἀλλ’ ὄντως σε ἐγώ , καθάπερ εἶπε Φίληβος , σεμνύνων ἐν τῷ παίζειν ἐθορύβησα , νοῦν καὶ ἐπιστήμην ἐρόμενος ὁποίου γένους εἶεν ; 
Πρώταρχος παντάπασί γε , ὦ Σώκρατες . 
Σωκράτης ἀλλὰ μὴν ῥᾴδιον · πάντες γὰρ συμφωνοῦσιν οἱ σοφοί , ἑαυτοὺς ὄντως σεμνύνοντες , ὡς νοῦς ἐστι βασιλεὺς ἡμῖν οὐρανοῦ τε καὶ γῆς . 
καὶ ἴσως εὖ λέγουσι . 
διὰ μακροτέρων δ’ , εἰ βούλει , τὴν σκέψιν αὐτοῦ τοῦ γένους ποιησώμεθα . 
Πρώταρχος λέγ’ ὅπως βούλει , μηδὲν μῆκος ἡμῖν ὑπολογιζόμενος , ὦ Σώκρατες , ὡς οὐκ ἀπεχθησόμενος . 
Σωκράτης καλῶς εἶπες . 
ἀρξώμεθα δέ πως ὧδε ἐπανερωτῶντες . 
Πρώταρχος πῶς ; 
Σωκράτης πότερον , ὦ Πρώταρχε , τὰ σύμπαντα καὶ τόδε τὸ καλούμενον ὅλον ἐπιτροπεύειν φῶμεν τὴν τοῦ ἀλόγου καὶ εἰκῇ δύναμιν καὶ τὸ ὅπῃ ἔτυχεν , ἢ τἀναντία , καθάπερ οἱ πρόσθεν ἡμῶν ἔλεγον , νοῦν καὶ φρόνησίν τινα θαυμαστὴν συντάττουσαν διακυβερνᾶν ; 
Πρώταρχος οὐδὲν τῶν αὐτῶν , ὦ θαυμάσιε Σώκρατες · ὃ μὲν γὰρ σὺ νῦν λέγεις , οὐδὲ ὅσιον εἶναί μοι φαίνεται . 
τὸ δὲ νοῦν πάντα διακοσμεῖν αὐτὰ φάναι καὶ τῆς ὄψεως τοῦ κόσμου καὶ ἡλίου καὶ σελήνης καὶ ἀστέρων καὶ πάσης τῆς περιφορᾶς ἄξιον , καὶ οὐκ ἄλλως ἔγωγ’ ἄν ποτε περὶ αὐτῶν εἴποιμι οὐδ’ ἂν δοξάσαιμι . 
Σωκράτης βούλει δῆτά τι καὶ ἡμεῖς τοῖς ἔμπροσθεν ὁμολογούμενον συμφήσωμεν ὡς ταῦθ’ οὕτως ἔχει , καὶ μὴ μόνον οἰώμεθα δεῖν τἀλλότρια ἄνευ κινδύνου λέγειν , ἀλλὰ καὶ συγκινδυνεύωμεν καὶ μετέχωμεν τοῦ ψόγου , ὅταν ἀνὴρ δεινὸς φῇ ταῦτα μὴ οὕτως ἀλλ’ ἀτάκτως ἔχειν ; 
Πρώταρχος πῶς γὰρ οὐκ ἂν βουλοίμην ; 
Σωκράτης ἴθι δή , τὸν ἐπιόντα περὶ τούτων νῦν ἡμῖν λόγον ἄθρει . 
Πρώταρχος λέγε μόνον . 
Σωκράτης τὰ περὶ τὴν τῶν σωμάτων φύσιν ἁπάντων τῶν ζῴων , πῦρ καὶ ὕδωρ καὶ πνεῦμα καθορῶμέν που καὶ γῆν καθάπερ οἱ χειμαζόμενοι , φασίν , ἐνόντα ἐν τῇ συστάσει . 
Πρώταρχος καὶ μάλα · χειμαζόμεθα γὰρ ὄντως ὑπ’ ἀπορίας ἐν τοῖς νῦν λόγοις . 
Σωκράτης φέρε δή , περὶ ἑκάστου τῶν παρ’ ἡμῖν λαβὲ τὸ τοιόνδε . 
Πρώταρχος ποῖον ; 
Σωκράτης ὅτι μικρόν τε τούτων ἕκαστον παρ’ ἡμῖν ἔνεστι καὶ φαῦλον καὶ οὐδαμῇ οὐδαμῶς εἰλικρινὲς ὂν καὶ τὴν δύναμιν οὐκ ἀξίαν τῆς φύσεως ἔχον . 
ἐν ἑνὶ δὲ λαβὼν περὶ πάντων νόει ταὐτόν . 
οἷον πῦρ ἔστι μέν που παρ’ ἡμῖν , ἔστι δ’ ἐν τῷ παντί . 
Πρώταρχος τί μήν ; 
Σωκράτης οὐκοῦν σμικρὸν μέν τι τὸ παρ’ ἡμῖν καὶ ἀσθενὲς καὶ φαῦλον , τὸ δ’ ἐν τῷ παντὶ πλήθει τε θαυμαστὸν καὶ κάλλει καὶ πάσῃ δυνάμει τῇ περὶ τὸ πῦρ οὔσῃ . 
Πρώταρχος καὶ μάλ’ ἀληθὲς ὃ λέγεις . 
Σωκράτης τί δέ ; 
τρέφεται καὶ γίγνεται ἐκ τούτου καὶ αὔξεται τὸ τοῦ παντὸς πῦρ ὑπὸ τοῦ παρ’ ἡμῖν πυρός , ἢ τοὐναντίον ὑπ’ ἐκείνου τό τ’ ἐμὸν καὶ τὸ σὸν καὶ τὸ τῶν ἄλλων ζῴων ἅπαντ’ ἴσχει ταῦτα ; 
Πρώταρχος τοῦτο μὲν οὐδ’ ἀποκρίσεως ἄξιον ἐρωτᾷς . 
Σωκράτης ὀρθῶς · ταὐτὰ γὰρ ἐρεῖς οἶμαι περί τε τῆς ἐν τοῖς ζῴοις γῆς τῆς ἐνθάδε καὶ τῆς ἐν τῷ παντί , καὶ τῶν ἄλλων δὴ πάντων ὅσων ἠρώτησα ὀλίγον ἔμπροσθεν . 
οὕτως ἀποκρινῇ ; 
Πρώταρχος τίς γὰρ ἀποκρινόμενος ἄλλως ὑγιαίνων ἄν ποτε φανείη ; 
Σωκράτης σχεδὸν οὐδ’ ὁστισοῦν · ἀλλὰ τὸ μετὰ τοῦτο ἑξῆς ἕπου . 
πάντα γὰρ ἡμεῖς ταῦτα τὰ νυνδὴ λεχθέντα ἆρ’ οὐκ εἰς ἓν συγκείμενα ἰδόντες ἐπωνομάσαμεν σῶμα ; 
Πρώταρχος τί μήν ; 
Σωκράτης ταὐτὸν δὴ λαβὲ καὶ περὶ τοῦδε ὃν κόσμον λέγομεν · [διὰ] 
τὸν αὐτὸν γὰρ τρόπον ἂν εἴη που σῶμα , σύνθετον ὂν ἐκ τῶν αὐτῶν . 
Πρώταρχος ὀρθότατα λέγεις . 
Σωκράτης πότερον οὖν ἐκ τούτου τοῦ σώματος ὅλως τὸ παρ’ ἡμῖν σῶμα ἢ ἐκ τοῦ παρ’ ἡμῖν τοῦτο τρέφεταί τε καὶ ὅσα νυνδὴ περὶ αὐτῶν εἴπομεν εἴληφέν τε καὶ ἔχει ; 
Πρώταρχος καὶ τοῦθ’ ἕτερον , ὦ Σώκρατες , οὐκ ἄξιον ἐρωτήσεως . 
Σωκράτης τί δέ ; 
τόδε ἆρα ἄξιον ; 
ἢ πῶς ἐρεῖς ; 
Πρώταρχος λέγε τὸ ποῖον . 
Σωκράτης τὸ παρ’ ἡμῖν σῶμα ἆρ’ οὐ ψυχὴν φήσομεν ἔχειν ; 
Πρώταρχος δῆλον ὅτι φήσομεν . 
Σωκράτης πόθεν , ὦ φίλε Πρώταρχε , λαβόν , εἴπερ μὴ τό γε τοῦ παντὸς σῶμα ἔμψυχον ὂν ἐτύγχανε , ταὐτά γε ἔχον τούτῳ καὶ ἔτι πάντῃ καλλίονα ; 
Πρώταρχος δῆλον ὡς οὐδαμόθεν ἄλλοθεν , ὦ Σώκρατες . 
Σωκράτης οὐ γάρ που δοκοῦμέν γε , ὦ Πρώταρχε , τὰ τέτταρα ἐκεῖνα , πέρας καὶ ἄπειρον καὶ κοινὸν καὶ τὸ τῆς αἰτίας γένος ἐν ἅπασι τέταρτον ἐνόν , τοῦτο ἐν μὲν τοῖς παρ’ ἡμῖν ψυχήν τε παρέχον καὶ σωμασκίαν ἐμποιοῦν καὶ πταίσαντος σώματος ἰατρικὴν καὶ ἐν ἄλλοις ἄλλα συντιθὲν καὶ ἀκούμενον πᾶσαν καὶ παντοίαν σοφίαν ἐπικαλεῖσθαι , τῶν δ’ αὐτῶν τούτων ὄντων ἐν ὅλῳ τε οὐρανῷ καὶ κατὰ μεγάλα μέρη , καὶ προσέτι καλῶν καὶ εἰλικρινῶν , ἐν τούτοις δ’ οὐκ ἄρα μεμηχανῆσθαι τὴν τῶν καλλίστων καὶ τιμιωτάτων φύσιν . 
Πρώταρχος ἀλλ’ οὐδαμῶς τοῦτό γ’ ἂν λόγον ἔχοι . 
Σωκράτης οὐκοῦν εἰ μὴ τοῦτο , μετ’ ἐκείνου τοῦ λόγου ἂν ἑπόμενοι βέλτιον λέγοιμεν ὡς ἔστιν , ἃ πολλάκις εἰρήκαμεν , ἄπειρόν τε ἐν τῷ παντὶ πολύ , καὶ πέρας ἱκανόν , καί τις ἐπ’ αὐτοῖς αἰτία οὐ φαύλη , κοσμοῦσά τε καὶ συντάττουσα ἐνιαυτούς τε καὶ ὥρας καὶ μῆνας , σοφία καὶ νοῦς λεγομένη δικαιότατ’ ἄν . 
Πρώταρχος δικαιότατα δῆτα . 
Σωκράτης σοφία μὴν καὶ νοῦς ἄνευ ψυχῆς οὐκ ἄν ποτε γενοίσθην . 
Πρώταρχος οὐ γὰρ οὖν . 
Σωκράτης οὐκοῦν ἐν μὲν τῇ τοῦ Διὸς ἐρεῖς φύσει βασιλικὴν μὲν ψυχήν , βασιλικὸν δὲ νοῦν ἐγγίγνεσθαι διὰ τὴν τῆς αἰτίας δύναμιν , ἐν δ’ ἄλλοις ἄλλα καλά , καθ’ ὅτι φίλον ἑκάστοις λέγεσθαι . 
Πρώταρχος μάλα γε . 
Σωκράτης τοῦτον δὴ τὸν λόγον ἡμᾶς μή τι μάτην δόξῃς , ὦ Πρώταρχε , εἰρηκέναι , ἀλλ’ ἔστι τοῖς μὲν πάλαι ἀποφηναμένοις ὡς ἀεὶ τοῦ παντὸς νοῦς ἄρχει σύμμαχος ἐκείνοις . 
Πρώταρχος ἔστι γὰρ οὖν . 
Σωκράτης τῇ δέ γε ἐμῇ ζητήσει πεπορικὼς ἀπόκρισιν , ὅτι νοῦς ἐστὶ γένους τῆς τοῦ πάντων αἰτίου λεχθέντος [τῶν τεττάρων , [ὧν] 
ἦν ἡμῖν ἓν τοῦτο] . 
ἔχεις γὰρ δήπου νῦν ἡμῶν ἤδη τὴν ἀπόκρισιν . 
Πρώταρχος ἔχω καὶ μάλα ἱκανῶς · καίτοι με ἀποκρινάμενος ἔλαθες . 
Σωκράτης ἀνάπαυλα γάρ , ὦ Πρώταρχε , τῆς σπουδῆς γίγνεται ἐνίοτε ἡ παιδιά . 
Πρώταρχος καλῶς εἶπες . 
Σωκράτης νῦν δήπου , ὦ ἑταῖρε , οὗ μὲν γένους ἐστὶ καὶ τίνα ποτὲ δύναμιν κέκτηται , σχεδὸν ἐπιεικῶς ἡμῖν τὰ νῦν δεδήλωται . 
Πρώταρχος πάνυ μὲν οὖν . 
Σωκράτης καὶ μὴν ἡδονῆς γε ὡσαύτως πάλαι τὸ γένος ἐφάνη . 
Πρώταρχος καὶ μάλα . 
Σωκράτης μεμνώμεθα δὴ καὶ ταῦτα περὶ ἀμφοῖν , ὅτι νοῦς μὲν αἰτίας ἦν συγγενὴς καὶ τούτου σχεδὸν τοῦ γένους , ἡδονὴ δὲ ἄπειρός τε αὐτὴ καὶ τοῦ μήτε ἀρχὴν μήτε μέσα μήτε τέλος ἐν αὑτῷ ἀφ’ ἑαυτοῦ ἔχοντος μηδὲ ἕξοντός ποτε γένους . 
Πρώταρχος μεμνησόμεθα · πῶς γὰρ οὔ ; 
Σωκράτης δεῖ δὴ τὸ μετὰ τοῦτο , ἐν ᾧ τέ ἐστιν ἑκάτερον αὐτοῖν καὶ διὰ τί πάθος γίγνεσθον ὁπόταν γίγνησθον ἰδεῖν ἡμᾶς . 
πρῶτον τὴν ἡδονήν · ὥσπερ τὸ γένος αὐτῆς πρότερον ἐβασανίσαμεν , οὕτω καὶ ταῦτα πρότερα . 
λύπης δὲ αὖ χωρὶς τὴν ἡδονὴν οὐκ ἄν ποτε δυναίμεθα ἱκανῶς βασανίσαι . 
Πρώταρχος ἀλλ’ εἰ ταύτῃ χρὴ πορεύεσθαι , ταύτῃ πορευώμεθα . 
Σωκράτης ἆρ’ οὖν σοὶ καθάπερ ἐμοὶ φαίνεται τῆς γενέσεως αὐτῶν πέρι ; 
Πρώταρχος τὸ ποῖον ; 
Σωκράτης ἐν τῷ κοινῷ μοι γένει ἅμα φαίνεσθον λύπη τε καὶ ἡδονὴ γίγνεσθαι κατὰ φύσιν . 
Πρώταρχος κοινὸν δέ γε , ὦ φίλε Σώκρατες , ὑπομίμνῃσκε ἡμᾶς τί ποτε τῶν προειρημένων βούλει δηλοῦν . 
Σωκράτης ἔσται ταῦτ’ εἰς δύναμιν , ὦ θαυμάσιε . 
Πρώταρχος καλῶς εἶπες . 
Σωκράτης κοινὸν τοίνυν ὑπακούωμεν ὃ δὴ τῶν τεττάρων τρίτον ἐλέγομεν . 
Πρώταρχος ὃ μετὰ τὸ ἄπειρον καὶ πέρας ἔλεγες , ἐν ᾧ καὶ ὑγίειαν , οἶμαι δὲ καὶ ἁρμονίαν , ἐτίθεσο ; 
Σωκράτης κάλλιστ’ εἶπες . 
τὸν νοῦν δὲ ὅτι μάλιστ’ ἤδη πρόσεχε . 
Πρώταρχος λέγε μόνον . 
Σωκράτης λέγω τοίνυν τῆς ἁρμονίας μὲν λυομένης ἡμῖν ἐν τοῖς ζῴοις ἅμα λύσιν τῆς φύσεως καὶ γένεσιν ἀλγηδόνων ἐν τῷ τότε γίγνεσθαι χρόνῳ . 
Πρώταρχος πάνυ λέγεις εἰκός . 
Σωκράτης πάλιν δὲ ἁρμοττομένης τε καὶ εἰς τὴν αὑτῆς φύσιν ἀπιούσης ἡδονὴν γίγνεσθαι λεκτέον , εἰ δεῖ δῑ ὀλίγων περὶ μεγίστων ὅτι τάχιστα ῥηθῆναι . 
Πρώταρχος οἶμαι μέν σε ὀρθῶς λέγειν , ὦ Σώκρατες , ἐμφανέστερον δὲ ἔτι ταὐτὰ ταῦτα πειρώμεθα λέγειν . 
Σωκράτης οὐκοῦν τὰ δημόσιά που καὶ περιφανῆ ῥᾷστον συννοεῖν ; 
Πρώταρχος ποῖα ; 
Σωκράτης πείνη μέν που λύσις καὶ λύπη ; 
Πρώταρχος ναί . 
Σωκράτης ἐδωδὴ δέ , πλήρωσις γιγνομένη πάλιν , ἡδονή ; 
Πρώταρχος ναί . 
Σωκράτης δίψος δ’ αὖ φθορὰ καὶ λύπη [καὶ λύσις] , ἡ δὲ τοῦ ὑγροῦ πάλιν τὸ ξηρανθὲν πληροῦσα δύναμις ἡδονή · διάκρισις δέ γ’ αὖ καὶ διάλυσις ἡ παρὰ φύσιν , τοῦ πνίγους πάθη , λύπη , κατὰ φύσιν δὲ πάλιν ἀπόδοσίς τε καὶ ψῦξις ἡδονή . 
Πρώταρχος πάνυ μὲν οὖν . 
Σωκράτης καὶ ῥίγους ἡ μὲν παρὰ φύσιν τοῦ ζῴου τῆς ὑγρότητος πῆξις λύπη · πάλιν δ’ εἰς ταὐτὸν ἀπιόντων καὶ διακρινομένων ἡ κατὰ φύσιν ὁδὸς ἡδονή . 
καὶ ἑνὶ λόγῳ σκόπει εἴ σοι μέτριος ὁ λόγος ὃς ἂν φῇ τὸ ἐκ τῆς ἀπείρου καὶ πέρατος κατὰ φύσιν ἔμψυχον γεγονὸς εἶδος , ὅπερ ἔλεγον ἐν τῷ πρόσθεν , ὅταν μὲν τοῦτο φθείρηται , τὴν μὲν φθορὰν λύπην εἶναι , τὴν δ’ εἰς τὴν αὑτῶν οὐσίαν ὁδόν , ταύτην δὲ αὖ πάλιν τὴν ἀναχώρησιν πάντων ἡδονήν . 
Πρώταρχος ἔστω · δοκεῖ γάρ μοι τύπον γέ τινα ἔχειν . 
Σωκράτης τοῦτο μὲν τοίνυν ἓν εἶδος τιθώμεθα λύπης τε καὶ ἡδονῆς ἐν τούτοις τοῖς πάθεσιν ἑκατέροις ; 
Πρώταρχος κείσθω . 
Σωκράτης τίθει τοίνυν αὐτῆς τῆς ψυχῆς κατὰ τὸ τούτων τῶν παθημάτων προσδόκημα τὸ μὲν πρὸ τῶν ἡδέων ἐλπιζόμενον ἡδὺ καὶ θαρραλέον , τὸ δὲ πρὸ τῶν λυπηρῶν φοβερὸν καὶ ἀλγεινόν . 
Πρώταρχος ἔστι γὰρ οὖν τοῦθ’ ἡδονῆς καὶ λύπης ἕτερον εἶδος , τὸ χωρὶς τοῦ σώματος αὐτῆς τῆς ψυχῆς διὰ προσδοκίας γιγνόμενον . 
Σωκράτης ὀρθῶς ὑπέλαβες . 
ἐν γὰρ τούτοις οἶμαι , κατά γε τὴν ἐμὴν δόξαν , εἰλικρινέσιν τε ἑκατέροις γιγνομένοις , ὡς δοκεῖ , καὶ ἀμείκτοις λύπης τε καὶ ἡδονῆς , ἐμφανὲς ἔσεσθαι τὸ περὶ τὴν ἡδονήν , πότερον ὅλον ἐστὶ τὸ γένος ἀσπαστόν , ἢ τοῦτο μὲν ἑτέρῳ τινὶ τῶν προειρημένων δοτέον ἡμῖν γενῶν , ἡδονῇ δὲ καὶ λύπῃ , καθάπερ θερμῷ καὶ ψυχρῷ καὶ πᾶσι τοῖς τοιούτοις , τοτὲ μὲν ἀσπαστέον αὐτά , τοτὲ δὲ οὐκ ἀσπαστέον , ὡς ἀγαθὰ μὲν οὐκ ὄντα , ἐνίοτε δὲ καὶ ἔνια δεχόμενα τὴν τῶν ἀγαθῶν ἔστιν ὅτε φύσιν . 
Πρώταρχος ὀρθότατα λέγεις , ὅτι ταύτῃ πῃ δεῖ διαπορηθῆναι τὸ νῦν μεταδιωκόμενον . 
Σωκράτης πρῶτον μὲν τοίνυν τόδε συνίδωμεν · [ὡς] 
εἴπερ ὄντως ἔστι τὸ λεγόμενον , διαφθειρομένων μὲν αὐτῶν ἀλγηδών , ἀνασῳζομένων δὲ ἡδονή , τῶν μήτε διαφθειρομένων μήτε ἀνασῳζομένων ἐννοήσωμεν πέρι , τίνα ποτὲ ἕξιν δεῖ τότε ἐν ἑκάστοις εἶναι τοῖς ζῴοις , ὅταν οὕτως ἴσχῃ . 
σφόδρα δὲ προσέχων τὸν νοῦν εἰπέ · ἆρα οὐ πᾶσα ἀνάγκη πᾶν ἐν τῷ τότε χρόνῳ ζῷον μήτε τι λυπεῖσθαι μήτε ἥδεσθαι μήτε μέγα μήτε σμικρόν ; 
Πρώταρχος ἀνάγκη μὲν οὖν . 
Σωκράτης οὐκοῦν ἔστι τις τρίτη ἡμῶν ἡ τοιαύτη διάθεσις παρά τε τὴν τοῦ χαίροντος καὶ παρὰ τὴν τοῦ λυπουμένου ; 
Πρώταρχος τί μήν ; 
Σωκράτης ἄγε δὴ τοίνυν , ταύτης προθυμοῦ μεμνῆσθαι . 
πρὸς γὰρ τὴν τῆς ἡδονῆς κρίσιν οὐ σμικρὸν μεμνῆσθαι ταύτην ἔσθ’ ἡμῖν ἢ μή . 
βραχὺ δέ τι περὶ αὐτῆς , εἰ βούλει , διαπεράνωμεν . 
Πρώταρχος λέγε ποῖον . 
Σωκράτης 
[τῷ] 
τὸν τοῦ φρονεῖν [ἑλομένῳ] 
βίον οἶσθ’ ὡς τοῦτον τὸν τρόπον οὐδὲν ἀποκωλύει ζῆν . 
Πρώταρχος τὸν τοῦ μὴ χαίρειν μηδὲ λυπεῖσθαι λέγεις ; 
Σωκράτης ἐρρήθη γάρ που τότε ἐν τῇ παραβολῇ τῶν βίων μηδὲν δεῖν μήτε μέγα μήτε σμικρὸν χαίρειν τῷ τὸν τοῦ νοεῖν καὶ φρονεῖν βίον ἑλομένῳ . 
Πρώταρχος καὶ μάλα οὕτως ἐρρήθη . 
Σωκράτης οὐκοῦν οὕτως ἂν ἐκείνῳ γε ὑπάρχοι · καὶ ἴσως οὐδὲν ἄτοπον εἰ πάντων τῶν βίων ἐστὶ θειότατος . 
Πρώταρχος οὔκουν εἰκός γε οὔτε χαίρειν θεοὺς οὔτε τὸ ἐναντίον . 
Σωκράτης πάνυ μὲν οὖν οὐκ εἰκός · ἄσχημον γοῦν αὐτῶν ἑκάτερον γιγνόμενόν ἐστιν . 
ἀλλὰ δὴ τοῦτο μὲν ἔτι καὶ εἰς αὖθις ἐπισκεψόμεθα , ἐὰν πρὸς λόγον τι ᾖ , καὶ τῷ νῷ πρὸς τὰ δευτερεῖα , ἐὰν μὴ πρὸς τὰ πρωτεῖα δυνώμεθα προσθεῖναι , προσθήσομεν . 
Πρώταρχος ὀρθότατα λέγεις . 
Σωκράτης καὶ μὴν τό γε ἕτερον εἶδος τῶν ἡδονῶν , ὃ τῆς ψυχῆς αὐτῆς ἔφαμεν εἶναι , διὰ μνήμης πᾶν ἐστι γεγονός . 
Πρώταρχος πῶς ; 
Σωκράτης μνήμην , ὡς ἔοικεν , ὅτι ποτ’ ἔστιν πρότερον ἀναληπτέον , καὶ κινδυνεύει πάλιν ἔτι πρότερον αἴσθησιν μνήμης , εἰ μέλλει τὰ περὶ ταῦθ’ ἡμῖν κατὰ τρόπον φανερά πῃ γενήσεσθαι . 
Πρώταρχος πῶς φῄς ; 
Σωκράτης θὲς τῶν περὶ τὸ σῶμα ἡμῶν ἑκάστοτε παθημάτων τὰ μὲν ἐν τῷ σώματι κατασβεννύμενα πρὶν ἐπὶ τὴν ψυχὴν διεξελθεῖν ἀπαθῆ ἐκείνην ἐάσαντα , τὰ δὲ δῑ ἀμφοῖν ἰόντα καί τινα ὥσπερ σεισμὸν ἐντιθέντα ἴδιόν τε καὶ κοινὸν ἑκατέρῳ . 
Πρώταρχος κείσθω . 
Σωκράτης τὰ μὲν δὴ μὴ δῑ ἀμφοῖν ἰόντα ἐὰν τὴν ψυχὴν ἡμῶν φῶμεν λανθάνειν , τὰ δὲ δῑ ἀμφοῖν μὴ λανθάνειν , ἆρ’ ὀρθότατα ἐροῦμεν ; 
Πρώταρχος πῶς γὰρ οὔ ; 
Σωκράτης τὸ τοίνυν λεληθέναι μηδαμῶς ὑπολάβῃς ὡς λέγω λήθης ἐνταῦθά που γένεσιν · ἔστι γὰρ λήθη μνήμης ἔξοδος , ἡ δ’ ἐν τῷ λεγομένῳ νῦν οὔπω γέγονε . 
τοῦ δὴ μήτε ὄντος μήτε γεγονότος πω γίγνεσθαι φάναι τινὰ ἀποβολὴν ἄτοπον . 
ἦ γάρ ; 
Πρώταρχος τί μήν ; 
Σωκράτης τὰ τοίνυν ὀνόματα μετάβαλε μόνον . 
Πρώταρχος πῶς ; 
Σωκράτης ἀντὶ μὲν τοῦ λεληθέναι τὴν ψυχήν , ὅταν ἀπαθὴς αὕτη γίγνηται τῶν σεισμῶν τῶν τοῦ σώματος , ἣν νῦν λήθην καλεῖς ἀναισθησίαν ἐπονόμασον . 
Πρώταρχος ἔμαθον . 
Σωκράτης τὸ δ’ ἐν ἑνὶ πάθει τὴν ψυχὴν καὶ τὸ σῶμα κοινῇ γιγνόμενον κοινῇ καὶ κινεῖσθαι , ταύτην δ’ αὖ τὴν κίνησιν ὀνομάζων αἴσθησιν οὐκ ἀπὸ τρόπου φθέγγοῑ ἄν . 
Πρώταρχος ἀληθέστατα λέγεις . 
Σωκράτης οὐκοῦν ἤδη μανθάνομεν ὃ βουλόμεθα καλεῖν τὴν αἴσθησιν ; 
Πρώταρχος τί μήν ; 
Σωκράτης σωτηρίαν τοίνυν αἰσθήσεως τὴν μνήμην λέγων ὀρθῶς ἄν τις λέγοι κατά γε τὴν ἐμὴν δόξαν . 
Πρώταρχος ὀρθῶς γὰρ οὖν . 
Σωκράτης μνήμης δὲ ἀνάμνησιν ἆρ’ οὐ διαφέρουσαν λέγομεν ; 
Πρώταρχος ἴσως . 
Σωκράτης ἆρ’ οὖν οὐ τόδε ; 
Πρώταρχος τὸ ποῖον ; 
Σωκράτης ὅταν ἃ μετὰ τοῦ σώματος ἔπασχέν ποθ’ ἡ ψυχή , ταῦτ’ ἄνευ τοῦ σώματος αὐτὴ ἐν ἑαυτῇ ὅτι μάλιστα ἀναλαμβάνῃ , τότε ἀναμιμνῄσκεσθαί που λέγομεν . 
ἦ γάρ ; 
Πρώταρχος πάνυ μὲν οὖν . 
Σωκράτης καὶ μὴν καὶ ὅταν ἀπολέσασα μνήμην εἴτ’ αἰσθήσεως εἴτ’ αὖ μαθήματος αὖθις ταύτην ἀναπολήσῃ πάλιν αὐτὴ ἐν ἑαυτῇ , καὶ ταῦτα σύμπαντα ἀναμνήσεις [καὶ μνήμας] 
που λέγομεν . 
Πρώταρχος ὀρθῶς λέγεις . 
Σωκράτης οὗ δὴ χάριν ἅπαντ’ εἴρηται ταῦτ’ , ἔστι τόδε . 
Πρώταρχος τὸ ποῖον ; 
Σωκράτης ἵνα πῃ τὴν ψυχῆς ἡδονὴν χωρὶς σώματος ὅτι μάλιστα καὶ ἐναργέστατα λάβοιμεν , καὶ ἅμα ἐπιθυμίαν · διὰ γὰρ τούτων πως ταῦτα ἀμφότερα ἔοικεν δηλοῦσθαι . 
Πρώταρχος λέγωμεν τοίνυν , ὦ Σώκρατες , ἤδη τὸ μετὰ ταῦτα . 
Σωκράτης πολλά γε περὶ γένεσιν ἡδονῆς καὶ πᾶσαν [τὴν] μορφὴν αὐτῆς ἀναγκαῖον , ὡς ἔοικε , λέγοντας σκοπεῖν . 
καὶ γὰρ νῦν πρότερον ἔτι φαίνεται ληπτέον ἐπιθυμίαν εἶναι τί ποτ’ ἔστι καὶ ποῦ γίγνεται . 
Πρώταρχος σκοπῶμεν τοίνυν · οὐδὲν γὰρ ἀπολοῦμεν . 
Σωκράτης ἀπολοῦμεν μὲν οὖν [καὶ] 
ταῦτά γε , ὦ Πρώταρχε · εὑρόντες ὃ νῦν ζητοῦμεν , ἀπολοῦμεν τὴν περὶ αὐτὰ ταῦτα ἀπορίαν . 
Πρώταρχος ὀρθῶς ἠμύνω · τὸ δ’ ἐφεξῆς τούτοις πειρώμεθα λέγειν . 
Σωκράτης οὐκοῦν νυνδὴ πείνην τε καὶ δίψος καὶ πολλὰ ἕτερα τοιαῦτα ἔφαμεν εἶναί τινας ἐπιθυμίας ; 
Πρώταρχος σφόδρα γε . 
Σωκράτης πρὸς τί ποτε ἄρα ταὐτὸν βλέψαντες οὕτω πολὺ διαφέροντα ταῦθ’ ἑνὶ προσαγορεύομεν ὀνόματι ; 
Πρώταρχος μὰ Δί’ οὐ ῥᾴδιον ἴσως εἰπεῖν , ὦ Σώκρατες , ἀλλ’ ὅμως λεκτέον . 
Σωκράτης ἐκεῖθεν δὴ ἐκ τῶν αὐτῶν πάλιν ἀναλάβωμεν . 
Πρώταρχος πόθεν δή ; 
Σωκράτης διψῇ γέ που λέγομεν ἑκάστοτέ τι ; 
Πρώταρχος πῶς δ’ οὔ ; 
Σωκράτης τοῦτο δέ γ’ ἐστὶ κενοῦται ; 
Πρώταρχος τί μήν ; 
Σωκράτης ἆρ’ οὖν τὸ δίψος ἐστὶν ἐπιθυμία ; 
Πρώταρχος ναί , πώματός γε . 
Σωκράτης πώματος , ἢ πληρώσεως πώματος ; 
Πρώταρχος οἶμαι μὲν πληρώσεως . 
Σωκράτης ὁ κενούμενος ἡμῶν ἄρα , ὡς ἔοικεν , ἐπιθυμεῖ τῶν ἐναντίων ἢ πάσχει · κενούμενος γὰρ ἐρᾷ πληροῦσθαι . 
Πρώταρχος σαφέστατά γε . 
Σωκράτης τί οὖν ; 
ὁ τὸ πρῶτον κενούμενος ἔστιν ὁπόθεν εἴτ’ αἰσθήσει πληρώσεως ἐφάπτοιτ’ ἂν εἴτε μνήμῃ , τούτου ὃ μήτ’ ἐν τῷ νῦν χρόνῳ πάσχει μήτ’ ἐν τῷ πρόσθεν πώποτε ἔπαθεν ; 
Πρώταρχος καὶ πῶς ; 
Σωκράτης ἀλλὰ μὴν ὅ γε ἐπιθυμῶν τινὸς ἐπιθυμεῖ , φαμέν . 
Πρώταρχος πῶς γὰρ οὔ ; 
Σωκράτης οὐκ ἄρα ὅ γε πάσχει , τούτου ἐπιθυμεῖ . 
διψῇ γάρ , τοῦτο δὲ κένωσις · ὁ δ’ ἐπιθυμεῖ πληρώσεως . 
Πρώταρχος ναί . 
Σωκράτης πληρώσεώς γ’ ἄρα πῄ τι τῶν τοῦ διψῶντος ἂν ἐφάπτοιτο . 
Πρώταρχος ἀναγκαῖον . 
Σωκράτης τὸ μὲν δὴ σῶμα ἀδύνατον · κενοῦται γάρ που . 
Πρώταρχος ναί . 
Σωκράτης τὴν ψυχὴν ἄρα τῆς πληρώσεως ἐφάπτεσθαι λοιπόν , τῇ μνήμῃ δῆλον ὅτι · τῷ γὰρ ἂν ἔτ’ ἄλλῳ ἐφάψαιτο ; 
Πρώταρχος σχεδὸν οὐδενί . 
Σωκράτης μανθάνομεν οὖν ὃ συμβέβηχ’ ἡμῖν ἐκ τούτων τῶν λόγων ; 
Πρώταρχος τὸ ποῖον ; 
Σωκράτης σώματος ἐπιθυμίαν οὔ φησιν ἡμῖν οὗτος ὁ λόγος γίγνεσθαι . 
Πρώταρχος πῶς ; 
Σωκράτης ὅτι τοῖς ἐκείνου παθήμασιν ἐναντίαν ἀεὶ παντὸς ζῴου μηνύει τὴν ἐπιχείρησιν . 
Πρώταρχος καὶ μάλα . 
Σωκράτης ἡ δ’ ὁρμή γε ἐπὶ τοὐναντίον ἄγουσα ἢ τὰ παθήματα δηλοῖ που μνήμην οὖσαν τῶν τοῖς παθήμασιν ἐναντίων . 
Πρώταρχος πάνυ γε . 
Σωκράτης τὴν ἄρα ἐπάγουσαν ἐπὶ τὰ ἐπιθυμούμενα ἀποδείξας μνήμην ὁ λόγος ψυχῆς σύμπασαν τήν τε ὁρμὴν καὶ ἐπιθυμίαν καὶ τὴν ἀρχὴν τοῦ ζῴου παντὸς ἀπέφηνεν . 
Πρώταρχος ὀρθότατα . 
Σωκράτης διψῆν ἄρα ἡμῶν τὸ σῶμα ἢ πεινῆν ἤ τι τῶν τοιούτων πάσχειν οὐδαμῇ ὁ λόγος αἱρεῖ . 
Πρώταρχος ἀληθέστατα . 
Σωκράτης ἔτι δὴ καὶ τόδε περὶ ταὐτὰ ταῦτα κατανοήσωμεν . 
βίου γὰρ εἶδός τί μοι φαίνεται βούλεσθαι δηλοῦν ὁ λόγος ἡμῖν ἐν τούτοις αὐτοῖς . 
Πρώταρχος ἐν τίσι καὶ ποίου πέρι βίου φράζεις ; 
Σωκράτης ἐν τῷ πληροῦσθαι καὶ κενοῦσθαι καὶ πᾶσιν ὅσα περὶ σωτηρίαν τέ ἐστι τῶν ζῴων καὶ τὴν φθοράν , καὶ εἴ τις τούτων ἐν ἑκατέρῳ γιγνόμενος ἡμῶν ἀλγεῖ , τοτὲ δὲ χαίρει κατὰ τὰς μεταβολάς . 
Πρώταρχος ἔστι ταῦτα . 
Σωκράτης τί δ’ ὅταν ἐν μέσῳ τούτων γίγνηται ; 
Πρώταρχος πῶς ἐν μέσῳ ; 
Σωκράτης διὰ μὲν τὸ πάθος ἀλγῇ , μεμνῆται δὲ τῶν ἡδέων <ὧν> 
γενομένων παύοιτ’ ἂν τῆς ἀλγηδόνος , πληρῶται δὲ μήπω · τί τότε ; 
φῶμεν ἢ μὴ φῶμεν αὐτὸν ἐν μέσῳ τῶν παθημάτων εἶναι ; 
Πρώταρχος φῶμεν μὲν οὖν . 
Σωκράτης πότερον ἀλγοῦνθ’ ὅλως ἢ χαίροντα ; 
Πρώταρχος μὰ Δί’ , ἀλλὰ διπλῇ τινὶ λύπῃ λυπούμενον , κατὰ μὲν τὸ σῶμα ἐν τῷ παθήματι , κατὰ δὲ τὴν ψυχὴν προσδοκίας τινὶ πόθῳ . 
Σωκράτης πῶς , ὦ Πρώταρχε , τὸ διπλοῦν τῆς λύπης εἶπες ; 
ἆρ’ οὐκ ἔστι μὲν ὅτε τις ἡμῶν κενούμενος ἐν ἐλπίδι φανερᾷ τοῦ πληρωθήσεσθαι καθέστηκε , τοτὲ δὲ τοὐναντίον ἀνελπίστως ἔχει ; 
Πρώταρχος καὶ μάλα γε . 
Σωκράτης μῶν οὖν οὐχὶ ἐλπίζων μὲν πληρωθήσεσθαι τῷ μεμνῆσθαι δοκεῖ σοι χαίρειν , ἅμα δὲ κενούμενος ἐν τούτοις [τοῖς χρόνοις] 
ἀλγεῖν ; 
Πρώταρχος ἀνάγκη . 
Σωκράτης τότε ἄρ’ ἄνθρωπος καὶ τἆλλα ζῷα λυπεῖταί τε ἅμα καὶ χαίρει . 
Πρώταρχος κινδυνεύει . 
Σωκράτης τί δ’ ὅταν ἀνελπίστως ἔχῃ κενούμενος τεύξεσθαι πληρώσεως ; 
ἆρ’ οὐ τότε τὸ διπλοῦν γίγνοιτ’ ἂν περὶ τὰς λύπας πάθος , ὃ σὺ νυνδὴ κατιδὼν ᾠήθης ἁπλῶς εἶναι διπλοῦν ; 
Πρώταρχος ἀληθέστατα , ὦ Σώκρατες . 
Σωκράτης ταύτῃ δὴ τῇ σκέψει τούτων τῶν παθημάτων τόδε χρησώμεθα . 
Πρώταρχος τὸ ποῖον ; 
Σωκράτης πότερον ἀληθεῖς ταύτας τὰς λύπας τε καὶ ἡδονὰς ἢ ψευδεῖς εἶναι λέξομεν ; 
ἢ τὰς μέν τινας ἀληθεῖς , τὰς δ’ οὔ ; 
Πρώταρχος πῶς δ’ , ὦ Σώκρατες , ἂν εἶεν ψευδεῖς ἡδοναὶ ἢ λῦπαι ; 
Σωκράτης πῶς δέ , ὦ Πρώταρχε , φόβοι ἂν ἀληθεῖς ἢ ψευδεῖς , ἢ προσδοκίαι ἀληθεῖς ἢ μή , ἢ δόξαι ἀληθεῖς ἢ ψευδεῖς ; 
Πρώταρχος δόξας μὲν ἔγωγ’ ἄν που συγχωροίην , τὰ δ’ ἕτερα ταῦτ’ οὐκ ἄν . 
Σωκράτης πῶς φῄς ; 
λόγον μέντοι τινὰ κινδυνεύομεν οὐ πάνυ σμικρὸν ἐπεγείρειν . 
Πρώταρχος ἀληθῆ λέγεις . 
Σωκράτης ἀλλ’ εἰ πρὸς τὰ παρεληλυθότα , ὦ παῖ ’κείνου τἀνδρός , προσήκοντα , τοῦτο σκεπτέον . 
Πρώταρχος ἴσως τοῦτό γε . 
Σωκράτης χαίρειν τοίνυν δεῖ λέγειν τοῖς ἄλλοις μήκεσιν ἢ καὶ ὁτῳοῦν τῶν παρὰ τὸ προσῆκον λεγομένων . 
Πρώταρχος ὀρθῶς . 
Σωκράτης λέγε δή μοι · θαῦμα γάρ μέ γε ἔχει διὰ τέλους ἀεὶ περὶ τὰ αὐτὰ ἃ νυνδὴ προυθέμεθα ἀπορήματα . 
πῶς δὴ φῄς ; 
ψευδεῖς , αἱ δ’ ἀληθεῖς οὐκ εἰσὶν ἡδοναί ; 
Πρώταρχος πῶς γὰρ ἄν ; 
Σωκράτης οὔτε δὴ ὄναρ οὔθ’ ὕπαρ , ὡς φῄς , [ἐστιν] 
οὔτ’ ἐν μανίαις οὔτ’ ἐν παραφροσύναις οὐδεὶς ἔσθ’ ὅστις ποτὲ δοκεῖ μὲν χαίρειν , χαίρει δὲ οὐδαμῶς , οὐδ’ αὖ δοκεῖ μὲν λυπεῖσθαι , λυπεῖται δ’ οὔ . 
Πρώταρχος πάνθ’ οὕτω ταῦτα , ὦ Σώκρατες , ἔχειν πάντες ὑπειλήφαμεν . 
Σωκράτης ἆρ’ οὖν ὀρθῶς ; 
ἢ σκεπτέον εἴτ’ ὀρθῶς εἴτε μὴ ταῦτα λέγεται ; 
Πρώταρχος σκεπτέον , ὥς γ’ ἐγὼ φαίην ἄν . 
Σωκράτης διορισώμεθα δὴ σαφέστερον ἔτι τὸ νυνδὴ λεγόμενον ἡδονῆς τε πέρι καὶ δόξης . 
ἔστιν γάρ πού τι δοξάζειν ἡμῖν ; 
Πρώταρχος ναί . 
Σωκράτης καὶ ἥδεσθαι ; 
Πρώταρχος ναί . 
Σωκράτης καὶ μὴν καὶ τὸ δοξαζόμενόν ἐστί τι ; 
Πρώταρχος πῶς δ’ οὔ ; 
Σωκράτης καὶ τό γε ᾧ τὸ ἡδόμενον ἥδεται ; 
Πρώταρχος καὶ πάνυ γε . 
Σωκράτης οὐκοῦν τὸ δοξάζον , ἄντε ὀρθῶς ἄντε μὴ ὀρθῶς δοξάζῃ , τό γε δοξάζειν ὄντως οὐδέποτε ἀπόλλυσιν . 
Πρώταρχος πῶς γὰρ ἄν ; 
Σωκράτης οὐκοῦν καὶ τὸ ἡδόμενον , ἄντε ὀρθῶς ἄντε μὴ ὀρθῶς ἥδηται , τό γε ὄντως ἥδεσθαι δῆλον ὡς οὐδέποτ’ ἀπολεῖ . 
Πρώταρχος ναί , καὶ τοῦθ’ οὕτως ἔχει . 
Σωκράτης ὅτῳ ποτὲ οὖν δὴ τρόπῳ δόξα ψευδής τε καὶ ἀληθὴς ἡμῖν φιλεῖ γίγνεσθαι , τὸ δὲ τῆς ἡδονῆς μόνον ἀληθές , δοξάζειν δ’ ὄντως καὶ χαίρειν ἀμφότερα ὁμοίως εἴληχεν <σκεπτέον> . 
Πρώταρχος σκεπτέον . 
Σωκράτης ἆρ’ ὅτι δόξῃ μὲν ἐπιγίγνεσθον ψεῦδός τε καὶ ἀληθές , καὶ ἐγένετο οὐ μόνον δόξα διὰ ταῦτα ἀλλὰ καὶ ποιά τις ἑκατέρα , σκεπτέον φὴ|ς τοῦτ’ εἶναι ; 
Πρώταρχος ναί . 
Σωκράτης πρὸς δέ γε τούτοις , εἰ καὶ τὸ παράπαν ἡμῖν τὰ μέν ἐστι ποί’ ἄττα , ἡδονὴ δὲ καὶ λύπη μόνον ἅπερ ἐστί , ποιώ τινε δὲ οὐ γίγνεσθον , καὶ ταῦθ’ ἡμῖν διομολογητέον . 
Πρώταρχος δῆλον . 
Σωκράτης ἀλλ’ οὐδὲν τοῦτό γε χαλεπὸν ἰδεῖν , ὅτι καὶ ποιώ τινε · πάλαι γὰρ εἴπομεν ὅτι μεγάλαι τε καὶ σμικραὶ καὶ σφόδρα ἑκάτεραι γίγνονται , λῦπαί τε καὶ ἡδοναί . 
Πρώταρχος παντάπασι μὲν οὖν . 
Σωκράτης ἂν δέ γε πονηρία τούτων , ὦ Πρώταρχε , προσγίγνηταί τινι , πονηρὰν μὲν φήσομεν οὕτω γίγνεσθαι δόξαν , πονηρὰν δὲ καὶ ἡδονήν ; 
Πρώταρχος ἀλλὰ τί μήν , ὦ Σώκρατες ; 
Σωκράτης τί δ’ , ἂν ὀρθότης ἢ τοὐναντίον ὀρθότητι τινὶ τούτων προσγίγνηται ; 
μῶν οὐκ ὀρθὴν μὲν δόξαν ἐροῦμεν , ἂν ὀρθότητα ἴσχῃ , ταὐτὸν δὲ ἡδονήν ; 
Πρώταρχος ἀναγκαῖον . 
Σωκράτης ἂν δέ γε ἁμαρτανόμενον τὸ δοξαζόμενον ᾖ , τὴν δόξαν τότε ἁμαρτάνουσάν γε οὐκ ὀρθὴν ὁμολογητέον οὐδ’ ὀρθῶς δοξάζουσαν ; 
Πρώταρχος πῶς γὰρ ἄν ; 
Σωκράτης τί δ’ , ἂν αὖ λύπην ἤ τινα ἡδονὴν περὶ τὸ ἐφ’ ᾧ λυπεῖται ἢ τοὐναντίον ἁμαρτάνουσαν ἐφορῶμεν , ὀρθὴν ἢ χρηστὴν ἤ τι τῶν καλῶν ὀνομάτων αὐτῇ προσθήσομεν ; 
Πρώταρχος ἀλλ’ οὐχ οἷόν τε , εἴπερ ἁμαρτήσεταί γε ἡδονή . 
Σωκράτης καὶ μὴν ἔοικέν γε ἡδονὴ πολλάκις οὐ μετὰ δόξης ὀρθῆς ἀλλὰ μετὰ ψεύδους ἡμῖν γίγνεσθαι . 
Πρώταρχος πῶς γὰρ οὔ ; 
καὶ τὴν μὲν δόξαν γε , ὦ Σώκρατες , ἐν τῷ τοιούτῳ καὶ τότε λέγομεν ψευδῆ , τὴν δ’ ἡδονὴν αὐτὴν οὐδεὶς ἄν ποτε προσείποι ψευδῆ . 
Σωκράτης ἀλλὰ προθύμως ἀμύνεις τῷ τῆς ἡδονῆς , ὦ Πρώταρχε , λόγῳ τὰ νῦν . 
Πρώταρχος οὐδέν γε , ἀλλ’ ἅπερ ἀκούω λέγω . 
Σωκράτης διαφέρει δ’ ἡμῖν οὐδέν , ὦ ἑταῖρε , ἡ μετὰ δόξης τε ὀρθῆς καὶ μετ’ ἐπιστήμης ἡδονὴ τῆς μετὰ τοῦ ψεύδους καὶ ἀγνοίας πολλάκις ἑκάστοις ἡμῶν ἐγγιγνομένης ; 
Πρώταρχος εἰκὸς γοῦν μὴ σμικρὸν διαφέρειν . 
Σωκράτης τῆς δὴ διαφορᾶς αὐτοῖν ἐπὶ θεωρίαν ἔλθωμεν . 
Πρώταρχος ἄγ’ ὅπῃ σοι φαίνεται . 
Σωκράτης τῇδε δὴ ἄγω . 
Πρώταρχος πῇ ; 
Σωκράτης δόξα , φαμέν , ἡμῖν ἔστι μὲν ψευδής , ἔστι δὲ καὶ ἀληθής ; 
Πρώταρχος ἔστιν . 
Σωκράτης ἕπεται μὴν ταύταις , ὃ νυνδὴ ἐλέγομεν , ἡδονὴ καὶ λύπη πολλάκις , ἀληθεῖ καὶ ψευδεῖ δόξῃ λέγω . 
Πρώταρχος πάνυ γε . 
Σωκράτης οὐκοῦν ἐκ μνήμης τε καὶ αἰσθήσεως δόξα ἡμῖν καὶ τὸ διαδοξάζειν ἐγχειρεῖν γίγνεθ’ ἑκάστοτε ; 
Πρώταρχος καὶ μάλα . 
Σωκράτης ἆρ’ οὖν ἡμᾶς ὧδε περὶ ταῦτα ἀναγκαῖον ἡγούμεθ’ ἴσχειν ; 
Πρώταρχος πῶς ; 
Σωκράτης πολλάκις ἰδόντι τινὶ πόρρωθεν μὴ πάνυ σαφῶς τὰ καθορώμενα συμβαίνειν βούλεσθαι κρίνειν φαίης ἂν ταῦθ’ ἅπερ ὁρᾷ ; 
Πρώταρχος φαίην ἄν . 
Σωκράτης οὐκοῦν τὸ μετὰ τοῦτο αὐτὸς αὑτὸν οὗτος ἀνέροιτ’ ἂν ὧδε ; 
Πρώταρχος πῶς ; 
Σωκράτης τί ποτ’ ἄρ’ ἔστι τὸ παρὰ τὴν πέτραν τοῦθ’ ἑστάναι φανταζόμενον ὑπό τινι δένδρῳ ; 
ταῦτ’ εἰπεῖν ἄν τις πρὸς ἑαυτὸν δοκεῖ σοι , τοιαῦτ’ ἄττα κατιδὼν φαντασθέντα αὑτῷ ποτε ; 
Πρώταρχος τί μήν ; 
Σωκράτης ἆρ’ οὖν μετὰ ταῦτα ὁ τοιοῦτος ὡς ἀποκρινόμενος ἂν πρὸς αὑτὸν εἴποι τοῦτο , ὡς ἔστιν ἄνθρωπος , ἐπιτυχῶς εἰπών ; 
Πρώταρχος καὶ πάνυ γε . 
Σωκράτης καὶ παρενεχθείς γ’ αὖ τάχ’ ἂν ὡς ἔστι τινῶν ποιμένων ἔργον τὸ καθορώμενον ἄγαλμα προσείποι . 
Πρώταρχος μάλα γε . 
Σωκράτης κἂν μέν τίς γ’ αὐτῷ παρῇ , τά τε πρὸς αὑτὸν ῥηθέντα ἐντείνας εἰς φωνὴν πρὸς τὸν παρόντα αὐτὰ ταῦτ’ ἂν πάλιν φθέγξαιτο , καὶ λόγος δὴ γέγονεν οὕτως ὃ τότε δόξαν ἐκαλοῦμεν ; 
Πρώταρχος τί μήν ; 
Σωκράτης ἂν δ’ ἄρα μόνος ᾖ τοῦτο ταὐτὸν πρὸς αὑτὸν διανοούμενος , ἐνίοτε καὶ πλείω χρόνον ἔχων ἐν αὑτῷ πορεύεται . 
Πρώταρχος πάνυ μὲν οὖν . 
Σωκράτης τί οὖν ; 
ἆρα σοὶ φαίνεται τὸ περὶ τούτων ὅπερ ἐμοί ; 
Πρώταρχος τὸ ποῖον ; 
Σωκράτης δοκεῖ μοι τότε ἡμῶν ἡ ψυχὴ βιβλίῳ τινὶ προσεοικέναι . 
Πρώταρχος πῶς ; 
Σωκράτης ἡ μνήμη ταῖς αἰσθήσεσι συμπίπτουσα εἰς ταὐτὸν κἀκεῖνα ἃ περὶ ταῦτ’ ἐστὶ τὰ παθήματα φαίνονταί μοι σχεδὸν οἷον γράφειν ἡμῶν ἐν ταῖς ψυχαῖς τότε λόγους · καὶ ὅταν μὲν ἀληθῆ γράφῃ [τοῦτο τὸ πάθημα] , δόξα τε ἀληθὴς καὶ λόγοι ἀπ’ αὐτοῦ συμβαίνουσιν ἀληθεῖς ἐν ἡμῖν γιγνόμενοι · ψευδῆ δ’ ὅταν ὁ τοιοῦτος παρ’ ἡμῖν γραμματεὺς γράψῃ , τἀναντία τοῖς ἀληθέσιν ἀπέβη . 
Πρώταρχος πάνυ μὲν οὖν δοκεῖ μοι , καὶ ἀποδέχομαι τὰ ῥηθέντα οὕτως . 
Σωκράτης ἀποδέχου δὴ καὶ ἕτερον δημιουργὸν ἡμῶν ἐν ταῖς ψυχαῖς ἐν τῷ τότε χρόνῳ γιγνόμενον . 
Πρώταρχος τίνα ; 
Σωκράτης ζωγράφον , ὃς μετὰ τὸν γραμματιστὴν τῶν λεγομένων εἰκόνας ἐν τῇ ψυχῇ τούτων γράφει . 
Πρώταρχος πῶς δὴ τοῦτον αὖ καὶ πότε λέγομεν ; 
Σωκράτης ὅταν ἀπ’ ὄψεως ἤ τινος ἄλλης αἰσθήσεως τὰ τότε δοξαζόμενα καὶ λεγόμενα ἀπαγαγών τις τὰς τῶν δοξασθέντων καὶ λεχθέντων εἰκόνας ἐν αὑτῷ ὁρᾷ πως . 
ἢ τοῦτο οὐκ ἔστι γιγνόμενον παρ’ ἡμῖν ; 
Πρώταρχος σφόδρα μὲν οὖν . 
Σωκράτης οὐκοῦν αἱ μὲν τῶν ἀληθῶν δοξῶν καὶ λόγων εἰκόνες ἀληθεῖς , αἱ δὲ τῶν ψευδῶν ψευδεῖς ; 
Πρώταρχος παντάπασιν . 
Σωκράτης εἰ δὴ ταῦτ’ ὀρθῶς εἰρήκαμεν , ἔτι καὶ τόδε ἐπὶ τούτοις σκεψώμεθα . 
Πρώταρχος τὸ ποῖον ; 
Σωκράτης εἰ περὶ μὲν τῶν ὄντων καὶ τῶν γεγονότων ταῦτα ἡμῖν οὕτω πάσχειν ἀναγκαῖον , περὶ δὲ τῶν μελλόντων οὔ ; 
Πρώταρχος περὶ ἁπάντων μὲν οὖν τῶν χρόνων ὡσαύτως . 
Σωκράτης οὐκοῦν αἵ γε διὰ τῆς ψυχῆς αὐτῆς ἡδοναὶ καὶ λῦπαι ἐλέχθησαν ἐν τοῖς πρόσθεν ὡς πρὸ τῶν διὰ τοῦ σώματος ἡδονῶν καὶ λυπῶν προγίγνοιντ’ ἄν , ὥσθ’ ἡμῖν συμβαίνει τὸ προχαίρειν τε καὶ προλυπεῖσθαι περὶ τὸν μέλλοντα χρόνον εἶναι γιγνόμενον ; 
Πρώταρχος ἀληθέστατα . 
Σωκράτης πότερον οὖν τὰ γράμματά τε καὶ ζωγραφήματα , ἃ σμικρῷ πρότερον ἐτίθεμεν ἐν ἡμῖν γίγνεσθαι , περὶ μὲν τὸν γεγονότα καὶ τὸν παρόντα χρόνον ἐστίν , περὶ δὲ τὸν μέλλοντα οὐκ ἔστιν ; 
Πρώταρχος σφόδρα γε . 
Σωκράτης ἆρα σφόδρα λέγεις , ὅτι πάντ’ ἐστὶ ταῦτα ἐλπίδες εἰς τὸν ἔπειτα χρόνον οὖσαι , ἡμεῖς δ’ αὖ διὰ παντὸς τοῦ βίου ἀεὶ γέμομεν ἐλπίδων ; 
Πρώταρχος παντάπασι μὲν οὖν . 
Σωκράτης ἄγε δή , πρὸς τοῖς νῦν εἰρημένοις καὶ τόδε ἀπόκριναι . 
Πρώταρχος τὸ ποῖον ; 
Σωκράτης δίκαιος ἀνὴρ καὶ εὐσεβὴς καὶ ἀγαθὸς πάντως ἆρ’ οὐ θεοφιλής ἐστιν ; 
Πρώταρχος τί μήν ; 
Σωκράτης τί δέ ; 
ἄδικός τε καὶ παντάπασι κακὸς ἆρ’ οὐ τοὐναντίον ἐκείνῳ ; 
Πρώταρχος πῶς δ’ οὔ ; 
Σωκράτης πολλῶν μὴν ἐλπίδων , ὡς ἐλέγομεν ἄρτι , πᾶς ἄνθρωπος γέμει ; 
Πρώταρχος τί δ’ οὔ ; 
Σωκράτης λόγοι μήν εἰσιν ἐν ἑκάστοις ἡμῶν , ἃς ἐλπίδας ὀνομάζομεν ; 
Πρώταρχος ναί . 
Σωκράτης καὶ δὴ καὶ τὰ φαντάσματα ἐζωγραφημένα · καί τις ὁρᾷ πολλάκις ἑαυτῷ χρυσὸν γιγνόμενον ἄφθονον καὶ ἐπ’ αὐτῷ πολλὰς ἡδονάς · καὶ δὴ καὶ ἐνεζωγραφημένον αὐτὸν ἐφ’ αὑτῷ χαίροντα σφόδρα καθορᾷ . 
Πρώταρχος τί δ’ οὔ ; 
Σωκράτης τούτων οὖν πότερα φῶμεν τοῖς μὲν ἀγαθοῖς ὡς τὸ πολὺ τὰ γεγραμμένα παρατίθεσθαι ἀληθῆ διὰ τὸ θεοφιλεῖς εἶναι , τοῖς δὲ κακοῖς ὡς αὖ <τὸ> 
πολὺ τοὐναντίον , ἢ μὴ φῶμεν ; 
Πρώταρχος καὶ μάλα φατέον . 
Σωκράτης οὐκοῦν καὶ τοῖς κακοῖς ἡδοναί γε οὐδὲν ἧττον πάρεισιν ἐζωγραφημέναι , ψευδεῖς δὲ αὗταί που . 
Πρώταρχος τί μήν ; 
Σωκράτης ψευδέσιν ἄρα ἡδοναῖς τὰ πολλὰ οἱ πονηροὶ χαίρουσιν , οἱ δ’ ἀγαθοὶ τῶν ἀνθρώπων ἀληθέσιν . 
Πρώταρχος ἀναγκαιότατα λέγεις . 
Σωκράτης εἰσὶν δὴ κατὰ τοὺς νῦν λόγους ψευδεῖς ἐν ταῖς τῶν ἀνθρώπων ψυχαῖς ἡδοναί , μεμιμημέναι μέντοι τὰς ἀληθεῖς ἐπὶ τὰ γελοιότερα , καὶ λῦπαι δὲ ὡσαύτως . 
Πρώταρχος εἰσίν . 
Σωκράτης οὐκοῦν ἦν δοξάζειν μὲν ὄντως ἀεὶ τῷ τὸ παράπαν δοξάζοντι , μὴ ἐπ’ οὖσι δὲ μηδ’ ἐπὶ γεγονόσι μηδὲ ἐπ’ ἐσομένοις ἐνίοτε . 
Πρώταρχος πάνυ γε . 
Σωκράτης καὶ ταῦτά γε ἦν οἶμαι τὰ ἀπεργαζόμενα δόξαν ψευδῆ τότε καὶ τὸ ψευδῶς δοξάζειν . 
ἦ γάρ ; 
Πρώταρχος ναί . 
Σωκράτης τί οὖν ; 
οὐκ ἀνταποδοτέον ταῖς λύπαις τε καὶ ἡδοναῖς τὴν τούτων ἀντίστροφον ἕξιν ἐν ἐκείνοις ; 
Πρώταρχος πῶς ; 
Σωκράτης ὡς ἦν μὲν χαίρειν ὄντως ἀεὶ τῷ τὸ παράπαν ὁπωσοῦν καὶ εἰκῇ χαίροντι , μὴ μέντοι ἐπὶ τοῖς οὖσι μηδ’ ἐπὶ τοῖς γεγονόσιν ἐνίοτε , πολλάκις δὲ καὶ ἴσως πλειστάκις ἐπὶ τοῖς μηδὲ μέλλουσί ποτε γενήσεσθαι . 
Πρώταρχος καὶ ταῦθ’ οὕτως ἀναγκαῖον , ὦ Σώκρατες , ἔχειν . 
Σωκράτης οὐκοῦν ὁ αὐτὸς λόγος ἂν εἴη περὶ φόβων τε καὶ θυμῶν καὶ πάντων τῶν τοιούτων , ὡς ἔστι καὶ ψευδῆ πάντα τὰ τοιαῦτα ἐνίοτε ; 
Πρώταρχος πάνυ μὲν οὖν . 
Σωκράτης τί δέ ; 
πονηρὰς δόξας καὶ χρηστὰς ἄλλως ἢ ψευδεῖς γιγνομένας ἔχομεν εἰπεῖν ; 
Πρώταρχος οὐκ ἄλλως . 
Σωκράτης οὐδ’ ἡδονάς γ’ οἶμαι κατανοοῦμεν ὡς ἄλλον τινὰ τρόπον εἰσὶν πονηραὶ πλὴν τῷ ψευδεῖς εἶναι . 
Πρώταρχος πάνυ μὲν οὖν τοὐναντίον , ὦ Σώκρατες , εἴρηκας . 
σχεδὸν γὰρ τῷ ψεύδει μὲν οὐ πάνυ πονηρὰς ἄν τις λύπας τε καὶ ἡδονὰς θείη , μεγάλῃ δὲ ἄλλῃ καὶ πολλῇ συμπιπτούσας πονηρίᾳ . 
Σωκράτης τὰς μὲν τοίνυν πονηρὰς ἡδονὰς καὶ διὰ πονηρίαν οὔσας τοιαύτας ὀλίγον ὕστερον ἐροῦμεν , ἂν ἔτι δοκῇ νῷν · τὰς δὲ ψευδεῖς κατ’ ἄλλον τρόπον ἐν ἡμῖν πολλὰς καὶ πολλάκις ἐνούσας τε καὶ ἐγγιγνομένας λεκτέον . 
τούτῳ γὰρ ἴσως χρησόμεθα πρὸς τὰς κρίσεις . 
Πρώταρχος πῶς γὰρ οὔκ ; 
εἴπερ γε εἰσίν . 
Σωκράτης ἀλλ’ , ὦ Πρώταρχε , εἰσὶν κατά γε τὴν ἐμήν . 
τοῦτο δὲ τὸ δόγμα ἕως ἂν κέηται παρ’ ἡμῖν , ἀδύνατον ἀνέλεγκτον δήπου γίγνεσθαι . 
Πρώταρχος καλῶς . 
Σωκράτης περιιστώμεθα δὴ καθάπερ ἀθληταὶ πρὸς τοῦτον αὖ τὸν λόγον . 
Πρώταρχος ἴωμεν . 
Σωκράτης ἀλλὰ μὴν εἴπομεν , εἴπερ μεμνήμεθα , ὀλίγον ἐν τοῖς πρόσθεν , ὡς ὅταν αἱ λεγόμεναι ἐπιθυμίαι ἐν ἡμῖν ὦσι , δίχα ἄρα τότε τὸ σῶμα καὶ χωρὶς τῆς ψυχῆς τοῖς παθήμασι διείληπται . 
Πρώταρχος μεμνήμεθα καὶ προερρήθη ταῦτα . 
Σωκράτης οὐκοῦν τὸ μὲν ἐπιθυμοῦν ἦν ἡ ψυχὴ τῶν τοῦ σώματος ἐναντίων ἕξεων , τὸ δὲ τὴν ἀλγηδόνα ἤ τινα διὰ πάθος ἡδονὴν τὸ σῶμα ἦν τὸ παρεχόμενον ; 
Πρώταρχος ἦν γὰρ οὖν . 
Σωκράτης συλλογίζου δὴ τὸ γιγνόμενον ἐν τούτοις . 
Πρώταρχος λέγε . 
Σωκράτης γίγνεται τοίνυν , ὁπόταν ᾖ ταῦτα , ἅμα παρακεῖσθαι λύπας τε καὶ ἡδονάς , καὶ τούτων αἰσθήσεις ἅμα παρ’ ἀλλήλας ἐναντίων οὐσῶν γίγνεσθαι , ὃ καὶ νυνδὴ ἐφάνη . 
Πρώταρχος φαίνεται γοῦν . 
Σωκράτης οὐκοῦν καὶ τόδε εἴρηται καὶ συνωμολογημένον ἡμῖν ἔμπροσθε κεῖται ; 
Πρώταρχος τὸ ποῖον ; 
Σωκράτης ὡς τὸ μᾶλλόν τε καὶ ἧττον ἄμφω τούτω δέχεσθον , λύπη τε καὶ ἡδονή , καὶ ὅτι τῶν ἀπείρων εἴτην . 
Πρώταρχος εἴρηται . 
τί μήν ; 
Σωκράτης τίς οὖν μηχανὴ ταῦτ’ ὀρθῶς κρίνεσθαι ; 
Πρώταρχος πῇ δὴ καὶ πῶς ; 
Σωκράτης εἰ τὸ βούλημα ἡμῖν τῆς κρίσεως τούτων ἐν τοιούτοις τισὶ διαγνῶναι βούλεται ἑκάστοτε τίς τούτων πρὸς ἀλλήλας μείζων καὶ τίς ἐλάττων καὶ τίς μᾶλλον καὶ τίς σφοδροτέρα , λύπη τε πρὸς ἡδονὴν καὶ λύπη πρὸς λύπην καὶ ἡδονὴ πρὸς ἡδονήν . 
Πρώταρχος ἀλλ’ ἔστι ταῦτά τε τοιαῦτα καὶ ἡ βούλησις τῆς κρίσεως αὕτη . 
Σωκράτης τί οὖν ; 
ἐν μὲν ὄψει τὸ πόρρωθεν καὶ ἐγγύθεν ὁρᾶν τὰ μεγέθη τὴν ἀλήθειαν ἀφανίζει καὶ ψευδῆ ποιεῖ δοξάζειν , ἐν λύπαις δ’ ἄρα καὶ ἡδοναῖς οὐκ ἔστι ταὐτὸν τοῦτο γιγνόμενον ; 
Πρώταρχος πολὺ μὲν οὖν μᾶλλον , ὦ Σώκρατες . 
Σωκράτης ἐναντίον δὴ τὸ νῦν τῷ σμικρὸν ἔμπροσθε γέγονεν . 
Πρώταρχος τὸ ποῖον λέγεις ; 
Σωκράτης τότε μὲν αἱ δόξαι ψευδεῖς τε καὶ ἀληθεῖς αὗται γιγνόμεναι τὰς λύπας τε καὶ ἡδονὰς ἅμα τοῦ παρ’ αὑταῖς παθήματος ἀνεπίμπλασαν . 
Πρώταρχος ἀληθέστατα . 
Σωκράτης νῦν δέ γε αὐταὶ διὰ τὸ πόρρωθέν τε καὶ ἐγγύθεν ἑκάστοτε μεταβαλλόμεναι θεωρεῖσθαι , καὶ ἅμα τιθέμεναι παρ’ ἀλλήλας , αἱ μὲν ἡδοναὶ παρὰ τὸ λυπηρὸν μείζους φαίνονται καὶ σφοδρότεραι , λῦπαι δ’ αὖ διὰ τὸ παρ’ ἡδονὰς τοὐναντίον ἐκείναις . 
Πρώταρχος ἀνάγκη γίγνεσθαι τὰ τοιαῦτα διὰ ταῦτα . 
Σωκράτης οὐκοῦν ὅσῳ μείζους τῶν οὐσῶν ἑκάτεραι καὶ ἐλάττους φαίνονται , τοῦτο ἀποτεμόμενος ἑκατέρων τὸ φαινόμενον ἀλλ’ οὐκ ὄν , οὔτε αὐτὸ ὀρθῶς φαινόμενον ἐρεῖς , οὐδ’ αὖ ποτε τὸ ἐπὶ τούτῳ μέρος τῆς ἡδονῆς καὶ λύπης γιγνόμενον ὀρθόν τε καὶ ἀληθὲς τολμήσεις λέγειν . 
Πρώταρχος οὐ γὰρ οὖν . 
Σωκράτης τούτων τοίνυν ἑξῆς ὀψόμεθα ἐὰν τῇδε ἀπαντῶμεν ἡδονὰς καὶ λύπας ψευδεῖς ἔτι μᾶλλον ἢ ταύτας φαινομένας τε καὶ οὔσας ἐν τοῖς ζῴοις . 
Πρώταρχος ποίας δὴ καὶ πῶς λέγεις ; 
Σωκράτης εἴρηταί που πολλάκις ὅτι τῆς φύσεως ἑκάστων διαφθειρομένης μὲν συγκρίσεσι καὶ διακρίσεσι καὶ πληρώσεσι καὶ κενώσεσι καί τισιν αὔξαις καὶ φθίσεσι λῦπαί τε καὶ ἀλγηδόνες καὶ ὀδύναι καὶ πάνθ’ ὁπόσα τοιαῦτ’ ὀνόματα ἔχει συμβαίνει γιγνόμενα . 
Πρώταρχος ναί , ταῦτα εἴρηται πολλάκις . 
Σωκράτης εἰς δέ γε τὴν αὑτῶν φύσιν ὅταν καθιστῆται , ταύτην αὖ τὴν κατάστασιν ἡδονὴν ἀπεδεξάμεθα παρ’ ἡμῶν αὐτῶν . 
Πρώταρχος ὀρθῶς . 
Σωκράτης τί δ’ ὅταν περὶ τὸ σῶμα μηδὲν τούτων γιγνόμενον ἡμῶν ᾖ ; 
Πρώταρχος πότε δὲ τοῦτ’ ἂν γένοιτο , ὦ Σώκρατες ; 
Σωκράτης οὐδὲν πρὸς λόγον ἐστίν , ὦ Πρώταρχε , ὃ σὺ νῦν ἤρου τὸ ἐρώτημα . 
Πρώταρχος τί δή ; 
Σωκράτης διότι τὴν ἐμὴν ἐρώτησιν οὐ κωλύεις με διερέσθαι σε πάλιν . 
Πρώταρχος ποίαν ; 
Σωκράτης εἰ δ’ οὖν μὴ γίγνοιτο , ὦ Πρώταρχε , φήσω , τὸ τοιοῦτον , τί ποτε ἀναγκαῖον ἐξ αὐτοῦ συμβαίνειν ἡμῖν ; 
Πρώταρχος μὴ κινουμένου τοῦ σώματος ἐφ’ ἑκάτερα φῄς ; 
Σωκράτης οὕτως . 
Πρώταρχος δῆλον δὴ τοῦτό γε , ὦ Σώκρατες , ὡς οὔτε ἡδονὴ γίγνοιτ’ ἂν ἐν τῷ τοιούτῳ ποτὲ οὔτ’ ἄν τις λύπη . 
Σωκράτης κάλλιστ’ εἶπες . 
ἀλλὰ γὰρ οἶμαι τόδε λέγεις , ὡς ἀεί τι τούτων ἀναγκαῖον ἡμῖν συμβαίνειν , ὡς οἱ σοφοί φασιν · ἀεὶ γὰρ ἅπαντα ἄνω τε καὶ κάτω ῥεῖ . 
Πρώταρχος λέγουσι γὰρ οὖν , καὶ δοκοῦσί γε οὐ φαύλως λέγειν . 
Σωκράτης πῶς γὰρ ἄν , μὴ φαῦλοί γε ὄντες ; 
ἀλλὰ γὰρ ὑπεκστῆναι τὸν λόγον ἐπιφερόμενον τοῦτον βούλομαι . 
τῇδ’ οὖν διανοοῦμαι φεύγειν , καὶ σύ μοι σύμφευγε . 
Πρώταρχος λέγε ὅπῃ . 
Σωκράτης ταῦτα μὲν τοίνυν οὕτως ἔστω , φῶμεν πρὸς τούτους · 
σὺ δ’ ἀπόκριναι πότερον ἀεὶ πάντα , ὁπόσα πάσχει τι τῶν ἐμψύχων , ταῦτ’ αἰσθάνεται τὸ πάσχον , καὶ οὔτ’ αὐξανόμενοι λανθάνομεν ἡμᾶς αὐτοὺς οὔτε τι τῶν τοιούτων οὐδὲν πάσχοντες , ἢ πᾶν τοὐναντίον . 
Πρώταρχος ἅπαν δήπου τοὐναντίον · ὀλίγου γὰρ τά γε τοιαῦτα λέληθε πάνθ’ ἡμᾶς . 
Σωκράτης οὐ τοίνυν καλῶς ἡμῖν εἴρηται τὸ νυνδὴ ῥηθέν , ὡς αἱ μεταβολαὶ κάτω τε καὶ ἄνω γιγνόμεναι λύπας τε καὶ ἡδονὰς ἀπεργάζονται . 
Πρώταρχος τί μήν ; 
Σωκράτης ὧδ’ ἔσται κάλλιον καὶ ἀνεπιληπτότερον τὸ λεγόμενον . 
Πρώταρχος πῶς ; 
Σωκράτης ὡς αἱ μὲν μεγάλαι μεταβολαὶ λύπας τε καὶ ἡδονὰς ποιοῦσιν ἡμῖν , αἱ δ’ αὖ μέτριαί τε καὶ σμικραὶ τὸ παράπαν οὐδέτερα τούτων . 
Πρώταρχος ὀρθότερον οὕτως ἢ ’κείνως , ὦ Σώκρατες . 
Σωκράτης οὐκοῦν εἰ ταῦτα οὕτω , πάλιν ὁ νυνδὴ ῥηθεὶς βίος ἂν ἥκοι . 
Πρώταρχος ποῖος ; 
Σωκράτης ὃν ἄλυπόν τε καὶ ἄνευ χαρμονῶν ἔφαμεν εἶναι . 
Πρώταρχος ἀληθέστατα λέγεις . 
Σωκράτης ἐκ δὴ τούτων τιθῶμεν τριττοὺς ἡμῖν βίους , ἕνα μὲν ἡδύν , τὸν δ’ αὖ λυπηρόν , τὸν δ’ ἕνα μηδέτερα . 
ἢ πῶς ἂν φαίης σὺ περὶ τούτων ; 
Πρώταρχος οὐκ ἄλλως ἔγωγε ἢ ταύτῃ , τρεῖς εἶναι τοὺς βίους . 
Σωκράτης οὐκοῦν οὐκ ἂν εἴη τὸ μὴ λυπεῖσθαί ποτε ταὐτὸν τῷ χαίρειν ; 
Πρώταρχος πῶς γὰρ ἄν ; 
Σωκράτης ὁπόταν οὖν ἀκούσῃς ὡς ἥδιστον πάντων ἐστὶν ἀλύπως διατελεῖν τὸν βίον ἅπαντα , τί τόθ’ ὑπολαμβάνεις λέγειν τὸν τοιοῦτον ; 
Πρώταρχος ἡδὺ λέγειν φαίνεται ἔμοιγε οὗτος τὸ μὴ λυπεῖσθαι . 
Σωκράτης τριῶν ὄντων οὖν ἡμῖν , ὧντινων βούλει , τίθει , καλλίοσιν ἵνα ὀνόμασι χρώμεθα , τὸ μὲν χρυσόν , τὸ δ’ ἄργυρον , τρίτον δὲ τὸ μηδέτερα τούτων . 
Πρώταρχος κεῖται . 
Σωκράτης τὸ δὴ μηδέτερα τούτων ἔσθ’ ἡμῖν ὅπως θάτερα γένοιτο ἄν , χρυσὸς ἢ ἄργυρος ; 
Πρώταρχος καὶ πῶς ἄν ; 
Σωκράτης οὐδ’ ἄρα ὁ μέσος βίος ἡδὺς ἢ λυπηρὸς λεγόμενος ὀρθῶς ἄν ποτε οὔτ’ εἰ δοξάζοι τις , δοξάζοιτο , οὔτ’ εἰ λέγοι , λεχθείη , κατά γε τὸν ὀρθὸν λόγον . 
Πρώταρχος πῶς γὰρ ἄν ; 
Σωκράτης ἀλλὰ μήν , ὦ ἑταῖρε , λεγόντων γε ταῦτα καὶ δοξαζόντων αἰσθανόμεθα . 
Πρώταρχος καὶ μάλα . 
Σωκράτης πότερον οὖν καὶ χαίρειν οἴονται τότε ὅταν μὴ λυπῶνται ; 
Πρώταρχος φασὶ γοῦν . 
Σωκράτης οὐκοῦν οἴονται τότε χαίρειν · οὐ γὰρ ἂν ἔλεγόν που . 
Πρώταρχος κινδυνεύει . 
Σωκράτης ψευδῆ γε μὴν δοξάζουσι περὶ τοῦ χαίρειν , εἴπερ χωρὶς τοῦ μὴ λυπεῖσθαι καὶ τοῦ χαίρειν ἡ φύσις ἑκατέρου . 
Πρώταρχος καὶ μὴν χωρίς γε ἦν . 
Σωκράτης πότερον οὖν αἱρώμεθα παρ’ ἡμῖν ταῦτ’ εἶναι , καθάπερ ἄρτι , τρία , ἢ δύο μόνα , λύπην μὲν κακὸν τοῖς ἀνθρώποις , τὴν δ’ ἀπαλλαγὴν τῶν λυπῶν , αὐτὸ τοῦτο ἀγαθὸν ὄν , ἡδὺ προσαγορεύεσθαι ; 
Πρώταρχος πῶς δὴ νῦν τοῦτο , ὦ Σώκρατες , ἐρωτώμεθα ὑφ’ ἡμῶν αὐτῶν ; 
οὐ γὰρ μανθάνω . 
Σωκράτης ὄντως γὰρ τοὺς πολεμίους Φιλήβου τοῦδε , ὦ Πρώταρχε , οὐ μανθάνεις ; 
Πρώταρχος λέγεις δὲ αὐτοὺς τίνας ; 
Σωκράτης καὶ μάλα δεινοὺς λεγομένους τὰ περὶ φύσιν , οἳ τὸ παράπαν ἡδονὰς οὔ φασιν εἶναι . 
Πρώταρχος τί μήν ; 
Σωκράτης λυπῶν ταύτας εἶναι πάσας ἀποφυγάς , ἃς νῦν οἱ περὶ Φίληβον ἡδονὰς ἐπονομάζουσιν . 
Πρώταρχος τούτοις οὖν ἡμᾶς πότερα πείθεσθαι συμβουλεύεις , ἢ πῶς , ὦ Σώκρατες ; 
Σωκράτης οὔκ , ἀλλ’ ὥσπερ μάντεσι προσχρῆσθαί τισι , μαντευομένοις οὐ τέχνῃ ἀλλά τινι δυσχερείᾳ φύσεως οὐκ ἀγεννοῦς λίαν μεμισηκότων τὴν τῆς ἡδονῆς δύναμιν καὶ νενομικότων οὐδὲν ὑγιές , ὥστε καὶ αὐτὸ τοῦτο αὐτῆς τὸ ἐπαγωγὸν γοήτευμα , οὐχ ἡδονήν , εἶναι . 
τούτοις μὲν οὖν ταῦτα ἂν προσχρήσαιο , σκεψάμενος ἔτι καὶ τὰ ἄλλα αὐτῶν δυσχεράσματα · μετὰ δὲ ταῦτα αἵ γέ μοι δοκοῦσιν ἡδοναὶ ἀληθεῖς εἶναι πεύσῃ , ἵνα ἐξ ἀμφοῖν τοῖν λόγοιν σκεψάμενοι τὴν δύναμιν αὐτῆς παραθώμεθα πρὸς τὴν κρίσιν . 
Πρώταρχος ὀρθῶς λέγεις . 
Σωκράτης μεταδιώκωμεν δὴ τούτους , ὥσπερ συμμάχους , κατὰ τὸ τῆς δυσχερείας αὐτῶν ἴχνος . 
οἶμαι γὰρ τοιόνδε τι λέγειν αὐτούς , ἀρχομένους ποθὲν ἄνωθεν , ὡς εἰ βουληθεῖμεν ὁτουοῦν εἴδους τὴν φύσιν ἰδεῖν , οἷον τὴν τοῦ σκληροῦ , πότερον εἰς τὰ σκληρότατα ἀποβλέποντες οὕτως ἂν μᾶλλον συννοήσαιμεν ἢ πρὸς τὰ πολλοστὰ σκληρότητι ; 
δεῖ δή σε , ὦ Πρώταρχε , καθάπερ ἐμοί , καὶ τούτοις τοῖς δυσχερέσιν ἀποκρίνεσθαι . 
Πρώταρχος πάνυ μὲν οὖν , καὶ λέγω γε αὐτοῖς ὅτι πρὸς τὰ πρῶτα μεγέθει . 
Σωκράτης οὐκοῦν εἰ καὶ τὸ τῆς ἡδονῆς γένος ἰδεῖν ἥντινά ποτ’ ἔχει φύσιν βουληθεῖμεν , οὐκ εἰς τὰς πολλοστὰς ἡδονὰς ἀποβλεπτέον , ἀλλ’ εἰς τὰς ἀκροτάτας καὶ σφοδροτάτας λεγομένας . 
Πρώταρχος πᾶς ἄν σοι ταύτῃ συγχωροίη τὰ νῦν . 
Σωκράτης ἆρ’ οὖν , αἱ πρόχειροί γε αἵπερ καὶ μέγισται τῶν ἡδονῶν , ὃ λέγομεν πολλάκις , αἱ περὶ τὸ σῶμά εἰσιν αὗται ; 
Πρώταρχος πῶς γὰρ οὔ ; 
Σωκράτης πότερον οὖν καὶ μείζους εἰσὶ καὶ γίγνονται περὶ τοὺς κάμνοντας ἐν ταῖς νόσοις ἢ περὶ ὑγιαίνοντας ; 
εὐλαβηθῶμεν δὲ μὴ προπετῶς ἀποκρινόμενοι πταίσωμέν πῃ . 
τάχα γὰρ ἴσως φαῖμεν ἂν περὶ ὑγιαίνοντας . 
Πρώταρχος εἰκός γε . 
Σωκράτης τί δ’ ; 
οὐχ αὗται τῶν ἡδονῶν ὑπερβάλλουσιν , ὧν ἂν καὶ ἐπιθυμίαι μέγισται προγίγνωνται ; 
Πρώταρχος τοῦτο μὲν ἀληθές . 
Σωκράτης ἀλλ’ οὐχ οἱ πυρέττοντες καὶ ἐν τοιούτοις νοσήμασιν ἐχόμενοι μᾶλλον διψῶσι καὶ ῥιγοῦσι καὶ πάντα ὁπόσα διὰ τοῦ σώματος εἰώθασι πάσχειν , μᾶλλόν τ’ ἐνδείᾳ συγγίγνονται καὶ ἀποπληρουμένων μείζους ἡδονὰς ἴσχουσιν ; 
ἢ τοῦτο οὐ φήσομεν ἀληθὲς εἶναι ; 
Πρώταρχος πάνυ μὲν οὖν νῦν ῥηθὲν φαίνεται . 
Σωκράτης τί οὖν ; 
ὀρθῶς ἂν φαινοίμεθα λέγοντες ὡς εἴ τις τὰς μεγίστας ἡδονὰς ἰδεῖν βούλοιτο , οὐκ εἰς ὑγίειαν ἀλλ’ εἰς νόσον ἰόντας δεῖ σκοπεῖν ; 
ὅρα δὲ μή με ἡγῇ διανοούμενον ἐρωτᾶν σε εἰ πλείω χαίρουσιν οἱ σφόδρα νοσοῦντες τῶν ὑγιαινόντων , ἀλλ’ οἴου μέγεθός με ζητεῖν ἡδονῆς , καὶ τὸ σφόδρα περὶ τοῦ τοιούτου ποῦ ποτε γίγνεται ἑκάστοτε . 
νοῆσαι γὰρ δεῖ φαμεν ἥντινα φύσιν ἔχει καὶ τίνα λέγουσιν οἱ φάσκοντες μηδ’ εἶναι τὸ παράπαν αὐτήν . 
Πρώταρχος ἀλλὰ σχεδὸν ἕπομαι τῷ λόγῳ σου . 
Σωκράτης τάχα , ὦ Πρώταρχε , οὐχ ἧττον δείξεις . 
ἀπόκριναι γάρ · ἐν ὕβρει μείζους ἡδονάς—οὐ πλείους λέγω , τῷ σφόδρα δὲ καὶ τῷ μᾶλλον ὑπερεχούσας—ὁρᾷς ἢ ἐν τῷ σώφρονι βίῳ ; 
λέγε δὲ προσέχων τὸν νοῦν . 
Πρώταρχος ἀλλ’ ἔμαθον ὃ λέγεις , καὶ πολὺ τὸ διαφέρον ὁρῶ . 
τοὺς μὲν γὰρ σώφρονάς που καὶ ὁ παροιμιαζόμενος ἐπίσχει λόγος ἑκάστοτε , ὁ τὸ “μηδὲν ἄγαν” 
παρακελευόμενος , ᾧ πείθονται · τὸ δὲ τῶν ἀφρόνων τε καὶ ὑβριστῶν μέχρι μανίας ἡ σφοδρὰ ἡδονὴ κατέχουσα περιβοήτους ἀπεργάζεται . 
Σωκράτης καλῶς · καὶ εἴ γε τοῦθ’ οὕτως ἔχει , δῆλον ὡς ἔν τινι πονηρίᾳ ψυχῆς καὶ τοῦ σώματος , ἀλλ’ οὐκ ἐν ἀρετῇ μέγισται μὲν ἡδοναί , μέγισται δὲ καὶ λῦπαι γίγνονται . 
Πρώταρχος πάνυ μὲν οὖν . 
Σωκράτης οὐκοῦν τούτων τινὰς προελόμενον δεῖ σκοπεῖσθαι τίνα ποτὲ τρόπον ἐχούσας ἐλέγομεν αὐτὰς εἶναι μεγίστας . 
Πρώταρχος ἀνάγκη . 
Σωκράτης σκόπει δὴ τὰς τῶν τοιῶνδε νοσημάτων ἡδονάς , τίνα ποτὲ ἔχουσι τρόπον . 
Πρώταρχος ποίων ; 
Σωκράτης τὰς τῶν ἀσχημόνων , ἃς οὓς εἴπομεν δυσχερεῖς μισοῦσι παντελῶς . 
Πρώταρχος ποίας ; 
Σωκράτης οἷον τὰς τῆς ψώρας ἰάσεις τῷ τρίβειν καὶ ὅσα τοιαῦτα , οὐκ ἄλλης δεόμενα φαρμάξεως · τοῦτο γὰρ δὴ τὸ πάθος ἡμῖν , ὦ πρὸς θεῶν , τί ποτε φῶμεν ἐγγίγνεσθαι ; 
πότερον ἡδονὴν ἢ λύπην ; 
Πρώταρχος σύμμεικτον τοῦτό γ’ ἄρ’ , ὦ Σώκρατες , ἔοικε γίγνεσθαί τι κακόν . 
Σωκράτης οὐ μὲν δὴ Φιλήβου γε ἕνεκα παρεθέμην τὸν λόγον · ἀλλ’ ἄνευ τούτων , ὦ Πρώταρχε , τῶν ἡδονῶν καὶ τῶν ταύταις ἑπομένων , ἂν μὴ κατοφθῶσι , σχεδὸν οὐκ ἄν ποτε δυναίμεθα διακρίνασθαι τὸ νῦν ζητούμενον . 
Πρώταρχος οὐκοῦν ἰτέον ἐπὶ τὰς τούτων συγγενεῖς . 
Σωκράτης τὰς ἐν τῇ μείξει κοινωνούσας λέγεις ; 
Πρώταρχος πάνυ μὲν οὖν . 
Σωκράτης εἰσὶ τοίνυν μείξεις αἱ μὲν κατὰ τὸ σῶμα ἐν αὐτοῖς τοῖς σώμασιν , αἱ δ’ αὐτῆς τῆς ψυχῆς ἐν τῇ ψυχῇ · τὰς δ’ αὖ τῆς ψυχῆς καὶ τοῦ σώματος ἀνευρήσομεν λύπας ἡδοναῖς μειχθείσας τοτὲ μὲν ἡδονὰς τὰ συναμφότερα , τοτὲ δὲ λύπας ἐπικαλουμένας . 
Πρώταρχος πῶς ; 
Σωκράτης ὁπόταν ἐν τῇ καταστάσει τις ἢ τῇ διαφθορᾷ τἀναντία ἅμα πάθη πάσχῃ , ποτὲ ῥιγῶν θέρηται καὶ θερμαινόμενος ἐνίοτε ψύχηται , ζητῶν οἶμαι τὸ μὲν ἔχειν , τοῦ δὲ ἀπαλλάττεσθαι , τὸ δὴ λεγόμενον πικρῷ γλυκὺ μεμειγμένον , μετὰ δυσαπαλλακτίας παρόν , ἀγανάκτησιν καὶ ὕστερον σύντασιν ἀγρίαν ποιεῖ . 
Πρώταρχος καὶ μάλα ἀληθὲς τὸ νῦν λεγόμενον . 
Σωκράτης οὐκοῦν αἱ τοιαῦται μείξεις αἱ μὲν ἐξ ἴσων εἰσὶ λυπῶν τε καὶ ἡδονῶν , αἱ δ’ ἐκ τῶν ἑτέρων πλειόνων ; 
Πρώταρχος πῶς γὰρ οὔ ; 
Σωκράτης λέγε δὴ τὰς μέν , ὅταν πλείους λῦπαι τῶν ἡδονῶν γίγνωνται—τὰς τῆς ψώρας λεγομένας νυνδὴ ταύτας εἶναι καὶ τὰς τῶν γαργαλισμῶν—ὁπόταν <ἐν τοῖς> 
ἐντὸς τὸ ζέον ᾖ καὶ τὸ φλεγμαῖνον , τῇ τρίψει δὲ καὶ τῇ κνήσει μὴ ἐφικνῆταί τις , τὸ δ’ ἐπιπολῆς μόνον διαχέῃ , τοτὲ φέροντες εἰς πῦρ αὐτὰ καὶ εἰς τοὐναντίον πυρίαις μεταβάλλοντες ἐνίοτε ἀμηχάνους ἡδονάς , τοτὲ δὲ τοὐναντίον τοῖς ἐντὸς πρὸς τὰ τῶν ἔξω , λύπας ἡδοναῖς συγκερασθείσας , εἰς ὁπότερ’ ἂν ῥέψῃ , παρέσχοντο τῷ τὰ συγκεκριμένα βίᾳ διαχεῖν ἢ τὰ διακεκριμένα συγχεῖν 
—[καὶ] 
ὁμοῦ λύπας ἡδοναῖς παρατιθέναι . 
Πρώταρχος ἀληθέστατα . 
Σωκράτης οὐκοῦν ὁπόταν αὖ πλείων ἡδονὴ κατὰ <τὰ> 
τοιαῦτα πάντα συμμειχθῇ , τὸ μὲν ὑπομεμειγμένον τῆς λύπης γαργαλίζει τε καὶ ἠρέμα ἀγανακτεῖν ποιεῖ , τὸ δ’ αὖ τῆς ἡδονῆς πολὺ πλέον ἐγκεχυμένον συντείνει τε καὶ ἐνίοτε πηδᾶν ποιεῖ , καὶ παντοῖα μὲν χρώματα , παντοῖα δὲ σχήματα , παντοῖα δὲ πνεύματα ἀπεργαζόμενον πᾶσαν ἔκπληξιν καὶ βοὰς μετὰ ἀφροσύνης ἐνεργάζεται ; 
Πρώταρχος μάλα γε . 
Σωκράτης καὶ λέγειν τε , ὦ ἑταῖρε , αὐτόν τε περὶ ἑαυτοῦ ποιεῖ καὶ ἄλλον ὡς ταύταις ταῖς ἡδοναῖς τερπόμενος οἷον ἀποθνῄσκει · καὶ ταύτας γε δὴ παντάπασιν ἀεὶ μεταδιώκει τοσούτῳ μᾶλλον ὅσῳ ἂν ἀκολαστότερός τε καὶ ἀφρονέστερος ὢν τυγχάνῃ , καὶ καλεῖ δὴ μεγίστας ταύτας , καὶ τὸν ἐν αὐταῖς ὅτι μάλιστ’ ἀεὶ ζῶντα εὐδαιμονέστατον καταριθμεῖται . 
Πρώταρχος πάντα , ὦ Σώκρατες , τὰ συμβαίνοντα πρὸς τῶν πολλῶν ἀνθρώπων εἰς δόξαν διεπέρανας . 
Σωκράτης περί γε τῶν ἡδονῶν , ὦ Πρώταρχε , τῶν ἐν τοῖς κοινοῖς παθήμασιν αὐτοῦ τοῦ σώματος τῶν ἐπιπολῆς τε καὶ ἐντὸς κερασθέντων · περὶ δέ γ’ ὧν ψυχὴ σώματι τἀναντία συμβάλλεται , λύπην τε ἅμα πρὸς ἡδονὴν καὶ ἡδονὴν πρὸς λύπην , ὥστ’ εἰς μίαν ἀμφότερα κρᾶσιν ἰέναι , ταῦτα ἔμπροσθε μὲν διήλθομεν , ὡς , ὁπόταν [αὖ] 
κενῶται , πληρώσεως ἐπιθυμεῖ , καὶ ἐλπίζων μὲν χαίρει , κενούμενος δὲ ἀλγεῖ , ταῦτα δὲ τότε μὲν οὐκ ἐμαρτυράμεθα , νῦν δὲ λέγομεν ὡς ψυχῆς πρὸς σῶμα διαφερομένης ἐν πᾶσι τούτοις πλήθει ἀμηχάνοις οὖσι μεῖξις μία λύπης τε καὶ ἡδονῆς συμπίπτει γενομένη . 
Πρώταρχος κινδυνεύεις ὀρθότατα λέγειν . 
Σωκράτης ἔτι τοίνυν ἡμῖν τῶν μείξεων λύπης τε καὶ ἡδονῆς λοιπὴ μία . 
Πρώταρχος ποία , φῄς ; 
Σωκράτης ἣν αὐτὴν τὴν ψυχὴν αὑτῇ πολλάκις λαμβάνειν σύγκρασιν ἔφαμεν . 
Πρώταρχος πῶς οὖν δὴ τοῦτ’ αὐτὸ λέγομεν ; 
Σωκράτης ὀργὴν καὶ φόβον καὶ πόθον καὶ θρῆνον καὶ ἔρωτα καὶ ζῆλον καὶ φθόνον καὶ ὅσα τοιαῦτα , ἆρ’ οὐκ αὐτῆς τῆς ψυχῆς τίθεσαι ταύτας λύπας τινάς ; 
Πρώταρχος ἔγωγε . 
Σωκράτης οὐκοῦν αὐτὰς ἡδονῶν μεστὰς εὑρήσομεν ἀμηχάνων ; 
ἢ δεόμεθα ὑπομιμνῄσκεσθαι [τὸ <ἐν> 
τοῖς θυμοῖς καὶ ταῖς ὀργαῖς , ] 
τὸὅς τ’ ἐφέηκε πολύφρονά περ χαλεπῆναιὅς τε πολὺ γλυκίων μέλιτος καταλειβομένοιο , υνκνοων καὶ τὰς ἐν τοῖς θρήνοις καὶ πόθοις ἡδονὰς ἐν λύπαις οὔσας ἀναμεμειγμένας ; 
Πρώταρχος οὔκ , ἀλλ’ οὕτω ταῦτά γε καὶ οὐκ ἄλλως ἂν συμβαίνοι γιγνόμενα . 
Σωκράτης καὶ μὴν καὶ τάς γε τραγικὰς θεωρήσεις , ὅταν ἅμα χαίροντες κλάωσι , μέμνησαι ; 
Πρώταρχος τί δ’ οὔ ; 
Σωκράτης τὴν δ’ ἐν ταῖς κωμῳδίαις διάθεσιν ἡμῶν τῆς ψυχῆς , ἆρ’ οἶσθ’ ὡς ἔστι κἀν τούτοις μεῖξις λύπης τε καὶ ἡδονῆς ; 
Πρώταρχος οὐ πάνυ κατανοῶ . 
Σωκράτης παντάπασι γὰρ οὐ ῥᾴδιον , ὦ Πρώταρχε , ἐν τούτῳ συννοεῖν τὸ τοιοῦτον ἑκάστοτε πάθος . 
Πρώταρχος οὔκουν ὥς γ’ ἔοικεν ἐμοί . 
Σωκράτης λάβωμέν γε μὴν αὐτὸ τοσούτῳ μᾶλλον ὅσῳ σκοτεινότερόν ἐστιν , ἵνα καὶ ἐν ἄλλοις ῥᾷον καταμαθεῖν τις οἷός τ’ ᾖ μεῖξιν λύπης τε καὶ ἡδονῆς . 
Πρώταρχος λέγοις ἄν . 
Σωκράτης τό τοι νυνδὴ ῥηθὲν ὄνομα φθόνου πότερα λύπην τινὰ ψυχῆς θήσεις , ἢ πῶς ; 
Πρώταρχος οὕτως . 
Σωκράτης ἀλλὰ μὴν ὁ φθονῶν γε ἐπὶ κακοῖς τοῖς τῶν πέλας ἡδόμενος ἀναφανήσεται . 
Πρώταρχος σφόδρα γε . 
Σωκράτης κακὸν μὴν ἄγνοια καὶ ἣν δὴ λέγομεν ἀβελτέραν ἕξιν . 
Πρώταρχος τί μήν ; 
Σωκράτης ἐκ δὴ τούτων ἰδὲ τὸ γελοῖον ἥντινα φύσιν ἔχει . 
Πρώταρχος λέγε μόνον . 
Σωκράτης ἔστιν δὴ πονηρία μέν τις τὸ κεφάλαιον , ἕξεώς τινος ἐπίκλην λεγομένη · τῆς δ’ αὖ πάσης πονηρίας ἐστὶ τοὐναντίον πάθος ἔχον ἢ τὸ λεγόμενον ὑπὸ τῶν ἐν Δελφοῖς γραμμάτων . 
Πρώταρχος τὸ “γνῶθι σαυτὸν” 
λέγεις , ὦ Σώκρατες ; 
Σωκράτης ἔγωγε . 
τοὐναντίον μὴν ἐκείνῳ δῆλον ὅτι τὸ μηδαμῇ γιγνώσκειν αὑτὸν λεγόμενον ὑπὸ τοῦ γράμματος ἂν εἴη . 
Πρώταρχος τί μήν ; 
Σωκράτης ὦ Πρώταρχε , πειρῶ δὲ αὐτὸ τοῦτο τριχῇ τέμνειν . 
Πρώταρχος πῇ φῄς ; 
οὐ γὰρ μὴ δυνατὸς ὦ . 
Σωκράτης λέγεις δὴ δεῖν ἐμὲ τοῦτο διελέσθαι τὰ νῦν ; 
Πρώταρχος λέγω , καὶ δέομαί γε πρὸς τῷ λέγειν . 
Σωκράτης ἆρ’ οὖν οὐ τῶν ἀγνοούντων αὑτοὺς κατὰ τρία ἀνάγκη τοῦτο τὸ πάθος πάσχειν ἕκαστον ; 
Πρώταρχος πῶς ; 
Σωκράτης πρῶτον μὲν κατὰ χρήματα , δοξάζειν εἶναι πλουσιώτερον ἢ κατὰ τὴν αὑτῶν οὐσίαν . 
Πρώταρχος πολλοὶ γοῦν εἰσὶν τὸ τοιοῦτον πάθος ἔχοντες . 
Σωκράτης πλείους δέ γε οἳ μείζους καὶ καλλίους αὑτοὺς δοξάζουσι , καὶ πάντα ὅσα κατὰ τὸ σῶμα εἶναι διαφερόντως τῆς οὔσης αὐτοῖς ἀληθείας . 
Πρώταρχος πάνυ γε . 
Σωκράτης πολὺ δὲ πλεῖστοί γε οἶμαι περὶ τὸ τρίτον εἶδος τὸ τῶν ἐν ταῖς ψυχαῖς διημαρτήκασιν , ἀρετῇ δοξάζοντες βελτίους ἑαυτούς , οὐκ ὄντες . 
Πρώταρχος σφόδρα μὲν οὖν . 
Σωκράτης τῶν ἀρετῶν δ’ ἆρ’ οὐ σοφίας πέρι τὸ πλῆθος πάντως ἀντεχόμενον μεστὸν ἐρίδων καὶ δοξοσοφίας ἐστὶ ψευδοῦς ; 
Πρώταρχος πῶς δ’ οὔ ; 
Σωκράτης κακὸν μὲν δὴ πᾶν ἄν τις τὸ τοιοῦτον εἰπὼν ὀρθῶς ἂν εἴποι πάθος . 
Πρώταρχος σφόδρα γε . 
Σωκράτης τοῦτο τοίνυν ἔτι διαιρετέον , ὦ Πρώταρχε , δίχα , εἰ μέλλομεν τὸν παιδικὸν ἰδόντες φθόνον ἄτοπον ἡδονῆς καὶ λύπης ὄψεσθαι μεῖξιν . 
πῶς οὖν τέμνομεν δίχα , λέγεις ; 
πάντες ὁπόσοι ταύτην τὴν ψευδῆ δόξαν περὶ ἑαυτῶν ἀνοήτως δοξάζουσι , καθάπερ ἁπάντων ἀνθρώπων , καὶ τούτων ἀναγκαιότατον ἕπεσθαι τοῖς μὲν ῥώμην αὐτῶν καὶ δύναμιν , τοῖς δὲ οἶμαι τοὐναντίον . 
Πρώταρχος ἀνάγκη . 
Σωκράτης ταύτῃ τοίνυν δίελε , καὶ ὅσοι μὲν αὐτῶν εἰσι μετ’ ἀσθενείας τοιοῦτοι καὶ ἀδύνατοι καταγελώμενοι τιμωρεῖσθαι , γελοίους τούτους φάσκων εἶναι τἀληθῆ φθέγξῃ · τοὺς δὲ δυνατοὺς τιμωρεῖσθαι καὶ ἰσχυροὺς φοβεροὺς καὶ ἐχθροὺς προσαγορεύων ὀρθότατον τούτων σαυτῷ λόγον ἀποδώσεις . 
ἄγνοια γὰρ ἡ μὲν τῶν ἰσχυρῶν ἐχθρά τε καὶ αἰσχρά— 
βλαβερὰ γὰρ καὶ τοῖς πέλας αὐτή τε καὶ ὅσαι εἰκόνες αὐτῆς εἰσιν—ἡ δ’ ἀσθενὴς ἡμῖν τὴν τῶν γελοίων εἴληχε τάξιν τε καὶ φύσιν . 
Πρώταρχος ὀρθότατα λέγεις . 
ἀλλὰ γὰρ ἡ τῶν ἡδονῶν καὶ λυπῶν μεῖξις ἐν τούτοις οὔπω μοι καταφανής . 
Σωκράτης τὴν τοίνυν τοῦ φθόνου λαβὲ δύναμιν πρῶτον . 
Πρώταρχος λέγε μόνον . 
Σωκράτης λύπη τις ἄδικός ἐστί που καὶ ἡδονή ; 
Πρώταρχος τοῦτο μὲν ἀνάγκη . 
Σωκράτης οὐκοῦν ἐπὶ μὲν τοῖς τῶν ἐχθρῶν κακοῖς οὔτ’ ἄδικον οὔτε φθονερόν ἐστι τὸ χαίρειν ; 
Πρώταρχος τί μήν ; 
Σωκράτης τὰ δέ γε τῶν φίλων ὁρῶντας ἔστιν ὅτε κακὰ μὴ λυπεῖσθαι , χαίρειν δέ , ἆρα οὐκ ἄδικόν ἐστιν ; 
Πρώταρχος πῶς δ’ οὔ ; 
Σωκράτης οὐκοῦν τὴν ἄγνοιαν εἴπομεν ὅτι κακὸν πᾶσιν ; 
Πρώταρχος ὀρθῶς . 
Σωκράτης τὴν οὖν τῶν φίλων δοξοσοφίαν καὶ δοξοκαλίαν καὶ ὅσα νυνδὴ διήλθομεν , ἐν τρισὶν λέγοντες εἴδεσιν γίγνεσθαι , γελοῖα μὲν ὁπόσα ἀσθενῆ , μισητὰ δ’ ὁπόσα ἐρρωμένα , <φῶμεν> 
ἢ μὴ φῶμεν ὅπερ εἶπον ἄρτι , τὴν τῶν φίλων ἕξιν ταύτην ὅταν ἔχῃ τις τὴν ἀβλαβῆ τοῖς ἄλλοις , γελοίαν εἶναι ; 
Πρώταρχος πάνυ γε . 
Σωκράτης κακὸν δ’ οὐχ ὁμολογοῦμεν αὐτὴν ἄγνοιάν γε οὖσαν εἶναι ; 
Πρώταρχος σφόδρα γε . 
Σωκράτης χαίρομεν δὲ ἢ λυπούμεθα , ὅταν ἐπ’ αὐτῇ γελῶμεν ; 
Πρώταρχος δῆλον ὅτι χαίρομεν . 
Σωκράτης ἡδονὴν δὲ ἐπὶ τοῖς τῶν φίλων κακοῖς , οὐ φθόνον ἔφαμεν εἶναι τὸν τοῦτ’ ἀπεργαζόμενον ; 
Πρώταρχος ἀνάγκη . 
Σωκράτης γελῶντας ἄρα ἡμᾶς ἐπὶ τοῖς τῶν φίλων γελοίοις φησὶν ὁ λόγος , κεραννύντας ἡδονὴν αὖ φθόνῳ , λύπῃ τὴν ἡδονὴν συγκεραννύναι · τὸν γὰρ φθόνον ὡμολογῆσθαι λύπην ψυχῆς ἡμῖν πάλαι , τὸ δὲ γελᾶν ἡδονήν , ἅμα γίγνεσθαι δὲ τούτω ἐν τούτοις τοῖς χρόνοις . 
Πρώταρχος ἀληθῆ . 
Σωκράτης μηνύει δὴ νῦν ὁ λόγος ἡμῖν ἐν θρήνοις τε καὶ ἐν τραγῳδίαις <καὶ κωμῳδίαις> , μὴ τοῖς δράμασι μόνον ἀλλὰ καὶ τῇ τοῦ βίου συμπάσῃ τραγῳδίᾳ καὶ κωμῳδίᾳ , λύπας ἡδοναῖς ἅμα κεράννυσθαι , καὶ ἐν ἄλλοις δὴ μυρίοις . 
Πρώταρχος ἀδύνατον μὴ ὁμολογεῖν ταῦτα , ὦ Σώκρατες , εἰ καί τις φιλονικοῖ πάνυ πρὸς τἀναντία . 
Σωκράτης ὀργὴν μὴν καὶ πόθον καὶ θρῆνον καὶ φόβον καὶ ἔρωτα καὶ ζῆλον καὶ φθόνον προυθέμεθα καὶ ὁπόσα τοιαῦτα , ἐν οἷς ἔφαμεν εὑρήσειν μειγνύμενα τὰ νῦν πολλάκις λεγόμενα . 
ἦ γάρ ; 
Πρώταρχος ναί . 
Σωκράτης μανθάνομεν οὖν ὅτι θρήνου πέρι καὶ φθόνου καὶ ὀργῆς πάντα ἐστὶ τὰ νυνδὴ διαπερανθέντα ; 
Πρώταρχος πῶς γὰρ οὐ μανθάνομεν ; 
Σωκράτης οὐκοῦν πολλὰ ἔτι τὰ λοιπά ; 
Πρώταρχος καὶ πάνυ γε . 
Σωκράτης διὰ δὴ τί μάλισθ’ ὑπολαμβάνεις με δεῖξαί σοι τὴν ἐν τῇ κωμῳδίᾳ μεῖξιν ; 
ἆρ’ οὐ πίστεως χάριν , ὅτι τήν γε ἐν τοῖς φόβοις καὶ ἔρωσι καὶ τοῖς ἄλλοις ῥᾴδιον κρᾶσιν ἐπιδεῖξαι · λαβόντα δὲ τοῦτο παρὰ σαυτῷ ἀφεῖναί με μηκέτι ἐπ’ ἐκεῖνα ἰόντα δεῖν μηκύνειν τοὺς λόγους , ἀλλ’ ἁπλῶς λαβεῖν τοῦτο , ὅτι καὶ σῶμα ἄνευ ψυχῆς καὶ ψυχὴ ἄνευ σώματος καὶ κοινῇ μετ’ ἀλλήλων ἐν τοῖς παθήμασι μεστά ἐστι συγκεκραμένης ἡδονῆς λύπαις ; 
νῦν οὖν λέγε πότερα ἀφίης με ἢ μέσας ποιήσεις νύκτας ; 
εἰπὼν δὲ σμικρὰ οἶμαί σου τεύξεσθαι μεθεῖναί με · τούτων γὰρ ἁπάντων αὔριον ἐθελήσω σοι λόγον δοῦναι , τὰ νῦν δὲ ἐπὶ τὰ λοιπὰ βούλομαι στέλλεσθαι πρὸς τὴν κρίσιν ἣν Φίληβος ἐπιτάττει . 
Πρώταρχος καλῶς εἶπες , ὦ Σώκρατες · ἀλλ’ ὅσα λοιπὰ ἡμῖν διέξελθε ὅπῃ σοι φίλον . 
Σωκράτης κατὰ φύσιν τοίνυν μετὰ τὰς μειχθείσας ἡδονὰς ὑπὸ δή τινος ἀνάγκης ἐπὶ τὰς ἀμείκτους πορευοίμεθ’ ἂν ἐν τῷ μέρει . 
Πρώταρχος κάλλιστ’ εἶπες . 
Σωκράτης ἐγὼ δὴ πειράσομαι μεταβαλὼν σημαίνειν ἡμῖν αὐτάς . 
τοῖς γὰρ φάσκουσι λυπῶν εἶναι παῦλαν πάσας τὰς ἡδονὰς οὐ πάνυ πως πείθομαι , ἀλλ’ ὅπερ εἶπον , μάρτυσι καταχρῶμαι πρὸς τὸ τινὰς ἡδονὰς εἶναι δοκούσας , οὔσας δ’ οὐδαμῶς , καὶ μεγάλας ἑτέρας τινὰς ἅμα καὶ πολλὰς φαντασθείσας , εἶναι δ’ αὐτὰς συμπεφυρμένας ὁμοῦ λύπαις τε καὶ ἀναπαύσεσιν ὀδυνῶν τῶν μεγίστων περί τε σώματος καὶ ψυχῆς ἀπορίας . 
Πρώταρχος ἀληθεῖς δ’ αὖ τίνας , ὦ Σώκρατες , ὑπολαμβάνων ὀρθῶς τις διανοοῖτ’ ἄν ; 
Σωκράτης τὰς περί τε τὰ καλὰ λεγόμενα χρώματα καὶ περὶ τὰ σχήματα καὶ τῶν ὀσμῶν τὰς πλείστας καὶ τὰς τῶν φθόγγων καὶ ὅσα τὰς ἐνδείας ἀναισθήτους ἔχοντα καὶ ἀλύπους τὰς πληρώσεις αἰσθητὰς καὶ ἡδείας [καθαρὰς λυπῶν] 
παραδίδωσιν . 
Πρώταρχος πῶς δὴ ταῦτα , ὦ Σώκρατες , αὖ λέγομεν οὕτω ; 
Σωκράτης πάνυ μὲν οὖν οὐκ εὐθὺς δῆλά ἐστιν ἃ λέγω , πειρατέον μὴν δηλοῦν . 
σχημάτων τε γὰρ κάλλος οὐχ ὅπερ ἂν ὑπολάβοιεν οἱ πολλοὶ πειρῶμαι νῦν λέγειν , ἢ ζῴων ἤ τινων ζωγραφημάτων , ἀλλ’ εὐθύ τι λέγω , φησὶν ὁ λόγος , καὶ περιφερὲς καὶ ἀπὸ τούτων δὴ τά τε τοῖς τόρνοις γιγνόμενα ἐπίπεδά τε καὶ στερεὰ καὶ τὰ τοῖς κανόσι καὶ γωνίαις , εἴ μου μανθάνεις . 
ταῦτα γὰρ οὐκ εἶναι πρός τι καλὰ λέγω , καθάπερ ἄλλα , ἀλλ’ ἀεὶ καλὰ καθ’ αὑτὰ πεφυκέναι καί τινας ἡδονὰς οἰκείας ἔχειν , οὐδὲν ταῖς τῶν κνήσεων προσφερεῖς · καὶ χρώματα δὴ τοῦτον τὸν τύπον ἔχοντα [καλὰ καὶ ἡδονάς] 
ἀλλ’ ἆρα μανθάνομεν , ἢ πῶς ; 
Πρώταρχος πειρῶμαι μέν , ὦ Σώκρατες · πειράθητι δὲ καὶ σὺ σαφέστερον ἔτι λέγειν . 
Σωκράτης λέγω δὴ ἠχὰς τῶν φθόγγων τὰς λείας καὶ λαμπράς , τὰς ἕν τι καθαρὸν ἱείσας μέλος , οὐ πρὸς ἕτερον καλὰς ἀλλ’ αὐτὰς καθ’ αὑτὰς εἶναι , καὶ τούτων συμφύτους ἡδονὰς ἑπομένας . 
Πρώταρχος ἔστι γὰρ οὖν καὶ τοῦτο . 
Σωκράτης τὸ δὲ περὶ τὰς ὀσμὰς ἧττον μὲν τούτων θεῖον γένος ἡδονῶν · τὸ δὲ μὴ συμμεμεῖχθαι ἐν αὐταῖς ἀναγκαίους λύπας , καὶ ὅπῃ τοῦτο καὶ ἐν ὅτῳ τυγχάνει γεγονὸς ἡμῖν , τοῦτ’ ἐκείνοις τίθημι ἀντίστροφον ἅπαν . 
ἀλλ’ , εἰ κατανοεῖς , ταῦτα εἴδη δύο <ὧν> 
λέγομεν ἡδονῶν . 
Πρώταρχος κατανοῶ . 
Σωκράτης ἔτι δὴ τοίνυν τούτοις προσθῶμεν τὰς περὶ τὰ μαθήματα ἡδονάς , εἰ ἄρα δοκοῦσιν ἡμῖν αὗται πείνας μὲν μὴ ἔχειν τοῦ μανθάνειν μηδὲ διὰ μαθημάτων πείνην ἀλγηδόνας ἐξ ἀρχῆς γιγνομένας . 
Πρώταρχος ἀλλ’ οὕτω συνδοκεῖ . 
Σωκράτης τί δέ ; 
μαθημάτων πληρωθεῖσιν ἐὰν ὕστερον ἀποβολαὶ διὰ τῆς λήθης γίγνωνται , καθορᾷς τινας ἐν αὐταῖς ἀλγηδόνας ; 
Πρώταρχος οὔ τι φύσει γε , ἀλλ’ ἔν τισι λογισμοῖς τοῦ παθήματος , ὅταν τις στερηθεὶς λυπηθῇ διὰ τὴν χρείαν . 
Σωκράτης καὶ μήν , ὦ μακάριε , νῦν γε ἡμεῖς αὐτὰ τὰ τῆς φύσεως μόνον παθήματα χωρὶς τοῦ λογισμοῦ διαπεραίνομεν . 
Πρώταρχος ἀληθῆ τοίνυν λέγεις ὅτι χωρὶς λύπης ἡμῖν λήθη γίγνεται ἑκάστοτε ἐν τοῖς μαθήμασιν . 
Σωκράτης ταύτας τοίνυν τὰς τῶν μαθημάτων ἡδονὰς ἀμείκτους τε εἶναι λύπαις ῥητέον καὶ οὐδαμῶς τῶν πολλῶν ἀνθρώπων ἀλλὰ τῶν σφόδρα ὀλίγων . 
Πρώταρχος πῶς γὰρ οὐ ῥητέον ; 
Σωκράτης οὐκοῦν ὅτε μετρίως ἤδη διακεκρίμεθα χωρὶς τάς τε καθαρὰς ἡδονὰς καὶ τὰς σχεδὸν ἀκαθάρτους ὀρθῶς ἂν λεχθείσας , προσθῶμεν τῷ λόγῳ ταῖς μὲν σφοδραῖς ἡδοναῖς ἀμετρίαν , ταῖς δὲ μὴ τοὐναντίον ἐμμετρίαν · καὶ <τὰς> 
τὸ μέγα καὶ τὸ σφοδρὸν αὖ <δεχομένας> , καὶ πολλάκις καὶ ὀλιγάκις γιγνομένας τοιαύτας , τῆς τοῦ ἀπείρου γε ἐκείνου καὶ ἧττον καὶ μᾶλλον διά τε σώματος καὶ ψυχῆς φερομένου 
[προς]θῶμεν αὐτὰς εἶναι γένους , τὰς δὲ μὴ τῶν ἐμμέτρων . 
Πρώταρχος ὀρθότατα λέγεις , ὦ Σώκρατες . 
Σωκράτης ἔτι τοίνυν πρὸς τούτοις μετὰ ταῦτα τόδε αὐτῶν διαθεατέον . 
Πρώταρχος τὸ ποῖον ; 
Σωκράτης τί ποτε χρὴ φάναι πρὸς ἀλήθειαν εἶναι ; 
τὸ καθαρόν τε καὶ εἰλικρινὲς ἢ τὸ σφόδρα τε καὶ τὸ πολὺ καὶ τὸ μέγα καὶ τὸ ἰταμόν ; 
Πρώταρχος τί ποτ’ ἄρα , ὦ Σώκρατες , ἐρωτᾷς βουλόμενος ; 
Σωκράτης μηδέν , ὦ Πρώταρχε , ἐπιλείπειν ἐλέγχων ἡδονῆς τε καὶ ἐπιστήμης , εἰ τὸ μὲν ἄρ’ αὐτῶν ἑκατέρου καθαρόν ἐστι , τὸ δ’ οὐ καθαρόν , ἵνα καθαρὸν ἑκάτερον ἰὸν εἰς τὴν κρίσιν ἐμοὶ καὶ σοὶ καὶ συνάπασι τοῖσδε ῥᾴω παρέχῃ τὴν κρίσιν . 
Πρώταρχος ὀρθότατα . 
Σωκράτης ἴθι δή , περὶ πάντων , ὅσα καθαρὰ γένη λέγομεν , οὑτωσὶ διανοηθῶμεν · προελόμενοι πρῶτον αὐτῶν ἕν τι σκοπῶμεν . 
Πρώταρχος τί οὖν προελώμεθα ; 
Σωκράτης τὸ λευκὸν ἐν τοῖς πρῶτον , εἰ βούλει , θεασώμεθα γένος . 
Πρώταρχος πάνυ μὲν οὖν . 
Σωκράτης πῶς οὖν ἂν λευκοῦ καὶ τίς καθαρότης ἡμῖν εἴη ; 
πότερα τὸ μέγιστόν τε καὶ πλεῖστον ἢ τὸ ἀκρατέστατον , ἐν ᾧ χρώματος μηδεμία μοῖρα ἄλλη μηδενὸς ἐνείη ; 
Πρώταρχος δῆλον ὅτι τὸ μάλιστ’ εἰλικρινὲς ὄν . 
Σωκράτης ὀρθῶς . 
ἆρ’ οὖν οὐ τοῦτο ἀληθέστατον , ὦ Πρώταρχε , καὶ ἅμα δὴ κάλλιστον τῶν λευκῶν πάντων θήσομεν , ἀλλ’ οὐ τὸ πλεῖστον οὐδὲ τὸ μέγιστον ; 
Πρώταρχος ὀρθότατά γε . 
Σωκράτης σμικρὸν ἄρα καθαρὸν λευκὸν μεμειγμένου πολλοῦ λευκοῦ λευκότερον ἅμα καὶ κάλλιον καὶ ἀληθέστερον ἐὰν φῶμεν γίγνεσθαι , παντάπασιν ἐροῦμεν ὀρθῶς . 
Πρώταρχος ὀρθότατα μὲν οὖν . 
Σωκράτης τί οὖν ; 
οὐ δήπου πολλῶν δεησόμεθα παραδειγμάτων τοιούτων ἐπὶ τὸν τῆς ἡδονῆς πέρι λόγον , ἀλλ’ ἀρκεῖ νοεῖν ἡμῖν αὐτόθεν ὡς ἄρα καὶ σύμπασα ἡδονὴ σμικρὰ μεγάλης καὶ ὀλίγη πολλῆς , καθαρὰ λύπης , ἡδίων καὶ ἀληθεστέρα καὶ καλλίων γίγνοιτ’ ἄν . 
Πρώταρχος σφόδρα μὲν οὖν , καὶ τό γε παράδειγμα ἱκανόν . 
Σωκράτης τί δὲ τὸ τοιόνδε ; 
ἆρα περὶ ἡδονῆς οὐκ ἀκηκόαμεν ὡς ἀεὶ γένεσίς ἐστιν , οὐσία δὲ οὐκ ἔστι τὸ παράπαν ἡδονῆς ; 
κομψοὶ γὰρ δή τινες αὖ τοῦτον τὸν λόγον ἐπιχειροῦσι μηνύειν ἡμῖν , οἷς δεῖ χάριν ἔχειν . 
Πρώταρχος τί δή ; 
Σωκράτης διαπερανοῦμαί σοι τοῦτ’ αὐτὸ ἐπανερωτῶν , ὦ 
Πρώταρχε φίλε . 
Πρώταρχος λέγε καὶ ἐρώτα μόνον . 
Σωκράτης ἐστὸν δή τινε δύο , τὸ μὲν αὐτὸ καθ’ αὑτό , τὸ δ’ ἀεὶ ἐφιέμενον ἄλλου . 
Πρώταρχος πῶς τούτω καὶ τίνε λέγεις ; 
Σωκράτης τὸ μὲν σεμνότατον ἀεὶ πεφυκός , τὸ δ’ ἐλλιπὲς ἐκείνου . 
Πρώταρχος λέγ’ ἔτι σαφέστερον . 
Σωκράτης παιδικά που καλὰ καὶ ἀγαθὰ τεθεωρήκαμεν ἅμα καὶ ἐραστὰς ἀνδρείους αὐτῶν . 
Πρώταρχος σφόδρα γε . 
Σωκράτης τούτοις τοίνυν ἐοικότα δυοῖν οὖσι δύο ἄλλα ζήτει κατὰ πάνθ’ ὅσα λέγομεν εἶναι . 
Πρώταρχος τὸ τρίτον ἔτ’ ἐρῶ ; 
λέγε σαφέστερον , ὦ Σώκρατες , ὅτι λέγεις . 
Σωκράτης οὐδέν τι ποικίλον , ὦ Πρώταρχε · ἀλλ’ ὁ λόγος ἐρεσχηλεῖ νῷν , λέγει δ’ ὅτι τὸ μὲν ἕνεκά του τῶν ὄντων ἔστ’ ἀεί , τὸ δ’ οὗ χάριν ἑκάστοτε τὸ τινὸς ἕνεκα γιγνόμενον ἀεὶ γίγνεται . 
Πρώταρχος μόγις ἔμαθον διὰ τὸ πολλάκις λεχθῆναι . 
Σωκράτης τάχα δ’ ἴσως , ὦ παῖ , μᾶλλον μαθησόμεθα προελθόντος τοῦ λόγου . 
Πρώταρχος τί γὰρ οὔ ; 
Σωκράτης δύο δὴ τάδε ἕτερα λάβωμεν . 
Πρώταρχος ποῖα ; 
Σωκράτης ἓν μέν τι γένεσιν πάντων , τὴν δὲ οὐσίαν ἕτερον ἕν . 
Πρώταρχος δύο ἀποδέχομαί σου ταῦτα , οὐσίαν καὶ γένεσιν . 
Σωκράτης ὀρθότατα . 
πότερον οὖν τούτων ἕνεκα ποτέρου , τὴν γένεσιν οὐσίας ἕνεκα φῶμεν ἢ τὴν οὐσίαν εἶναι γενέσεως ἕνεκα ; 
Πρώταρχος τοῦτο ὃ προσαγορεύεται οὐσία εἰ γενέσεως ἕνεκα τοῦτ’ ἔστιν ὅπερ ἐστί , νῦν πυνθάνῃ ; 
Σωκράτης φαίνομαι . 
Πρώταρχος πρὸς θεῶν ἆρ’ [ἂν] 
ἐπανερωτᾷς με τοιόνδε τι ; 
λέγ’ , ὦ Πρώταρχε , μοί , πότερα πλοίων ναυπηγίαν ἕνεκα φὴ|ς γίγνεσθαι μᾶλλον ἢ πλοῖα ἕνεκα ναυπηγίας , καὶ πάνθ’ ὁπόσα τοιαῦτ’ ἐστίν ; 
Σωκράτης λέγω τοῦτ’ αὐτό , ὦ Πρώταρχε . 
Πρώταρχος τί οὖν οὐκ αὐτὸς ἀπεκρίνω σαυτῷ , ὦ Σώκρατες ; 
Σωκράτης οὐδὲν ὅτι οὔ · σὺ μέντοι τοῦ λόγου συμμέτεχε . 
Πρώταρχος πάνυ μὲν οὖν . 
Σωκράτης φημὶ δὴ γενέσεως μὲν ἕνεκα φάρμακά τε καὶ πάντα ὄργανα καὶ πᾶσαν ὕλην παρατίθεσθαι πᾶσιν , ἑκάστην δὲ γένεσιν ἄλλην ἄλλης οὐσίας τινὸς ἑκάστης ἕνεκα γίγνεσθαι , σύμπασαν δὲ γένεσιν οὐσίας ἕνεκα γίγνεσθαι συμπάσης . 
Πρώταρχος σαφέστατα μὲν οὖν . 
Σωκράτης οὐκοῦν ἡδονή γε , εἴπερ γένεσίς ἐστιν , ἕνεκά τινος οὐσίας ἐξ ἀνάγκης γίγνοιτ’ ἄν . 
Πρώταρχος τί μήν ; 
Σωκράτης τό γε μὴν οὗ ἕνεκα τὸ ἕνεκά του γιγνόμενον ἀεὶ γίγνοιτ’ ἄν , ἐν τῇ τοῦ ἀγαθοῦ μοίρᾳ ἐκεῖνό ἐστι · τὸ δὲ τινὸς ἕνεκα γιγνόμενον εἰς ἄλλην , ὦ ἄριστε , μοῖραν θετέον . 
Πρώταρχος ἀναγκαιότατον . 
Σωκράτης ἆρ’ οὖν ἡδονή γε εἴπερ γένεσίς ἐστιν , εἰς ἄλλην ἢ τὴν τοῦ ἀγαθοῦ μοῖραν αὐτὴν τιθέντες ὀρθῶς θήσομεν ; 
Πρώταρχος ὀρθότατα μὲν οὖν . 
Σωκράτης οὐκοῦν ὅπερ ἀρχόμενος εἶπον τούτου τοῦ λόγου , τῷ μηνύσαντι τῆς ἡδονῆς πέρι τὸ γένεσιν μέν , οὐσίαν δὲ μηδ’ ἡντινοῦν αὐτῆς εἶναι , χάριν ἔχειν δεῖ · δῆλον γὰρ ὅτι οὗτος τῶν φασκόντων ἡδονὴν ἀγαθὸν εἶναι καταγελᾷ . 
Πρώταρχος σφόδρα γε . 
Σωκράτης καὶ μὴν αὑτὸς οὗτος ἑκάστοτε καὶ τῶν ἐν ταῖς γενέσεσιν ἀποτελουμένων καταγελάσεται . 
Πρώταρχος πῶς δὴ καὶ ποίων λέγεις ; 
Σωκράτης τῶν ὅσοι ἐξιώμενοι ἢ πείνην ἢ δίψαν ἤ τι τῶν τοιούτων , ὅσα γένεσις ἐξιᾶται , χαίρουσι διὰ τὴν γένεσιν ἅτε ἡδονῆς οὔσης αὐτῆς , καί φασι ζῆν οὐκ ἂν δέξασθαι μὴ διψῶντές τε καὶ πεινῶντες καὶ τἆλλα ἅ τις ἂν εἴποι πάντα τὰ ἑπόμενα τοῖς τοιούτοις παθήμασι μὴ πάσχοντες . 
Πρώταρχος ἐοίκασι γοῦν . 
Σωκράτης οὐκοῦν τῷ γίγνεσθαί γε τοὐναντίον ἅπαντες τὸ φθείρεσθαι φαῖμεν ἄν . 
Πρώταρχος ἀναγκαῖον . 
Σωκράτης τὴν δὴ φθορὰν καὶ γένεσιν αἱροῖτ’ ἄν τις τοῦθ’ αἱρούμενος , ἀλλ’ οὐ τὸν τρίτον ἐκεῖνον βίον , τὸν ἐν ᾧ μήτε χαίρειν μήτε λυπεῖσθαι , φρονεῖν δ’ ἦν [δυνατὸν] 
ὡς οἷόν τε καθαρώτατα . 
Πρώταρχος πολλή τις , ὡς ἔοικεν , ὦ Σώκρατες , ἀλογία συμβαίνει γίγνεσθαι , ἐάν τις τὴν ἡδονὴν ὡς ἀγαθὸν ἡμῖν τιθῆται . 
Σωκράτης πολλή , ἐπεὶ καὶ τῇδε ἔτι λέγωμεν . 
Πρώταρχος πῇ ; 
Σωκράτης πῶς οὐκ ἄλογόν ἐστι μηδὲν ἀγαθὸν εἶναι μηδὲ καλὸν μήτε ἐν σώμασι μήτ’ ἐν πολλοῖς ἄλλοις πλὴν ἐν ψυχῇ , καὶ ἐνταῦθα ἡδονὴν μόνον , ἀνδρείαν δὲ ἢ σωφροσύνην ἢ νοῦν ἤ τι τῶν ἄλλων ὅσα ἀγαθὰ εἴληχε ψυχή , μηδὲν τοιοῦτον εἶναι ; 
πρὸς τούτοις δὲ ἔτι τὸν μὴ χαίροντα , ἀλγοῦντα δέ , ἀναγκάζεσθαι φάναι κακὸν εἶναι τότε ὅταν ἀλγῇ , κἂν ᾖ ἄριστος πάντων , καὶ τὸν χαίροντα αὖ , ὅσῳ μᾶλλον χαίρει , τότε ὅταν χαίρῃ , τοσούτῳ διαφέρειν πρὸς ἀρετήν . 
Πρώταρχος πάντ’ ἐστὶ ταῦτα , ὦ Σώκρατες , ὡς δυνατὸν ἀλογώτατα . 
Σωκράτης μὴ τοίνυν ἡδονῆς μὲν πάντως ἐξέτασιν πᾶσαν ἐπιχειρῶμεν ποιήσασθαι , νοῦ δὲ καὶ ἐπιστήμης οἷον φειδόμενοι σφόδρα φανῶμεν · γενναίως δέ , εἴ πῄ τι σαθρὸν ἔχει , πᾶν περικρούωμεν , ὡς ὅτι καθαρώτατόν ἐστ’ αὐτῶν φύσει , τοῦτο κατιδόντες εἰς τὴν κρίσιν χρώμεθα τὴν κοινὴν τοῖς τε τούτων καὶ τοῖς τῆς ἡδονῆς μέρεσιν ἀληθεστάτοις . 
Πρώταρχος ὀρθῶς . 
Σωκράτης οὐκοῦν ἡμῖν τὸ μὲν οἶμαι δημιουργικόν ἐστι τῆς περὶ τὰ μαθήματα ἐπιστήμης , τὸ δὲ περὶ παιδείαν καὶ τροφήν . 
ἢ πῶς ; 
Πρώταρχος οὕτως . 
Σωκράτης ἐν δὴ ταῖς χειροτεχνικαῖς διανοηθῶμεν πρῶτα εἰ τὸ μὲν ἐπιστήμης αὐτῶν μᾶλλον ἐχόμενον , τὸ δ’ ἧττον ἔνι , καὶ δεῖ τὰ μὲν ὡς καθαρώτατα νομίζειν , τὰ δ’ ὡς ἀκαθαρτότερα . 
Πρώταρχος οὐκοῦν χρή . 
Σωκράτης τὰς τοίνυν ἡγεμονικὰς διαληπτέον ἑκάστων αὐτῶν χωρίς ; 
Πρώταρχος ποίας καὶ πῶς ; 
Σωκράτης οἷον πασῶν που τεχνῶν ἄν τις ἀριθμητικὴν χωρίζῃ καὶ μετρητικὴν καὶ στατικήν , ὡς ἔπος εἰπεῖν φαῦλον τὸ καταλειπόμενον ἑκάστης ἂν γίγνοιτο . 
Πρώταρχος φαῦλον μὲν δή . 
Σωκράτης τὸ γοῦν μετὰ ταῦτ’ εἰκάζειν λείποιτ’ ἂν καὶ τὰς αἰσθήσεις καταμελετᾶν ἐμπειρίᾳ καί τινι τριβῇ , ταῖς τῆς στοχαστικῆς προσχρωμένους δυνάμεσιν ἃς πολλοὶ τέχνας ἐπονομάζουσι , μελέτῃ καὶ πόνῳ τὴν ῥώμην ἀπειργασμένας . 
Πρώταρχος ἀναγκαιότατα λέγεις . 
Σωκράτης οὐκοῦν μεστὴ μέν που μουσικὴ πρῶτον , τὸ σύμφωνον ἁρμόττουσα οὐ μέτρῳ ἀλλὰ μελέτης στοχασμῷ , καὶ σύμπασα αὐτῆς αὐλητική , τὸ μέτρον ἑκάστης χορδῆς τῷ στοχάζεσθαι φερομένης θηρεύουσα , ὥστε πολὺ μεμειγμένον ἔχειν τὸ μὴ σαφές , σμικρὸν δὲ τὸ βέβαιον . 
Πρώταρχος ἀληθέστατα . 
Σωκράτης καὶ μὴν ἰατρικήν τε καὶ γεωργίαν καὶ κυβερνητικὴν καὶ στρατηγικὴν ὡσαύτως εὑρήσομεν ἐχούσας . 
Πρώταρχος καὶ πάνυ γε . 
Σωκράτης τεκτονικὴν δέ γε οἶμαι πλείστοις μέτροις τε καὶ ὀργάνοις χρωμένην τὰ πολλὴν ἀκρίβειαν αὐτῇ πορίζοντα τεχνικωτέραν τῶν πολλῶν ἐπιστημῶν παρέχεται . 
Πρώταρχος πῇ ; 
Σωκράτης κατά τε ναυπηγίαν καὶ κατ’ οἰκοδομίαν καὶ ἐν πολλοῖς ἄλλοις τῆς ξυλουργικῆς . 
κανόνι γὰρ οἶμαι καὶ τόρνῳ χρῆται καὶ διαβήτῃ καὶ στάθμῃ καί τινι προσαγωγίῳ κεκομψευμένῳ . 
Πρώταρχος καὶ πάνυ γε , ὦ Σώκρατες , ὀρθῶς λέγεις . 
Σωκράτης θῶμεν τοίνυν διχῇ τὰς λεγομένας τέχνας , τὰς μὲν μουσικῇ συνεπομένας ἐν τοῖς ἔργοις ἐλάττονος ἀκριβείας μετισχούσας , τὰς δὲ τεκτονικῇ πλείονος . 
Πρώταρχος κείσθω . 
Σωκράτης τούτων δὲ ταύτας ἀκριβεστάτας εἶναι τέχνας , ἃς νυνδὴ πρώτας εἴπομεν . 
Πρώταρχος ἀριθμητικὴν φαίνῃ μοι λέγειν καὶ ὅσας μετὰ ταύτης τέχνας ἐφθέγξω νυνδή . 
Σωκράτης πάνυ μὲν οὖν . 
ἀλλ’ , ὦ Πρώταρχε , ἆρ’ οὐ διττὰς αὖ καὶ ταύτας λεκτέον ; 
ἢ πῶς ; 
Πρώταρχος ποίας δὴ λέγεις ; 
Σωκράτης ἀριθμητικὴν πρῶτον ἆρ’ οὐκ ἄλλην μέν τινα τὴν τῶν πολλῶν φατέον , ἄλλην δ’ αὖ τὴν τῶν φιλοσοφούντων ; 
Πρώταρχος πῇ ποτε διορισάμενος οὖν ἄλλην , τὴν δὲ ἄλλην θείη τις ἂν ἀριθμητικήν ; 
Σωκράτης οὐ σμικρὸς ὅρος , ὦ Πρώταρχε . 
οἱ μὲν γάρ που μονάδας ἀνίσους καταριθμοῦνται τῶν περὶ ἀριθμόν , οἷον στρατόπεδα δύο καὶ βοῦς δύο καὶ δύο τὰ σμικρότατα ἢ καὶ τὰ πάντων μέγιστα · οἱ δ’ οὐκ ἄν ποτε αὐτοῖς συνακολουθήσειαν , εἰ μὴ μονάδα μονάδος ἑκάστης τῶν μυρίων μηδεμίαν ἄλλην ἄλλης διαφέρουσάν τις θήσει . 
Πρώταρχος καὶ μάλα εὖ λέγεις οὐ σμικρὰν διαφορὰν τῶν περὶ ἀριθμὸν τευταζόντων , ὥστε λόγον ἔχειν δύ’ αὐτὰς εἶναι . 
Σωκράτης τί δέ ; 
λογιστικὴ καὶ μετρητικὴ <ἡ> 
κατὰ τεκτονικὴν καὶ κατ’ ἐμπορικὴν τῆς κατὰ φιλοσοφίαν γεωμετρίας τε καὶ λογισμῶν καταμελετωμένων—πότερον ὡς μία ἑκατέρα λεκτέον ἢ δύο τιθῶμεν ; 
Πρώταρχος τῇ πρόσθεν ἑπόμενος ἔγωγ’ ἂν δύο κατὰ τὴν ἐμὴν ψῆφον τιθείην ἑκατέραν τούτων . 
Σωκράτης ὀρθῶς . 
οὗ δ’ ἕνεκα ταῦτα προηνεγκάμεθα εἰς τὸ μέσον , ἆρα ἐννοεῖς ; 
Πρώταρχος ἴσως , ἀλλὰ σὲ βουλοίμην ἂν ἀποφήνασθαι τὸ νῦν ἐρωτώμενον . 
Σωκράτης δοκεῖ τοίνυν ἔμοιγε οὗτος ὁ λόγος , οὐχ ἧττον ἢ ὅτε λέγειν αὐτὸν ἠρχόμεθα , ταῖς ἡδοναῖς ζητῶν ἀντίστροφον ἐνταῦθα προβεβληκέναι σκοπῶν ἆρά ἐστί τις ἑτέρας ἄλλη καθαρωτέρα ἐπιστήμης ἐπιστήμη , καθάπερ ἡδονῆς ἡδονή . 
Πρώταρχος καὶ μάλα σαφὲς τοῦτό γε , ὅτι ταῦθ’ ἕνεκα τούτων ἐπικεχείρηκεν . 
Σωκράτης τί οὖν ; 
ἆρ’ οὐκ ἐν μὲν τοῖς ἔμπροσθεν ἐπ’ ἄλλοις ἄλλην τέχνην οὖσαν ἀνηυρήκειν σαφεστέραν καὶ ἀσαφεστέραν ἄλλην ἄλλης ; 
Πρώταρχος πάνυ μὲν οὖν . 
Σωκράτης ἐν τούτοις δὲ ἆρ’ οὔ τινα τέχνην ὡς ὁμώνυμον φθεγξάμενος , εἰς δόξαν καταστήσας ὡς μιᾶς , πάλιν ὡς δυοῖν ἐπανερωτᾷ τούτοιν αὐτοῖν τὸ σαφὲς καὶ τὸ καθαρὸν περὶ ταῦτα πότερον ἡ τῶν φιλοσοφούντων ἢ μὴ φιλοσοφούντων ἀκριβέστερον ἔχει ; 
Πρώταρχος καὶ μάλα δοκεῖ μοι τοῦτο διερωτᾶν . 
Σωκράτης τίν’ οὖν , ὦ Πρώταρχε , αὐτῷ δίδομεν ἀπόκρισιν ; 
Πρώταρχος ὦ Σώκρατες , εἰς θαυμαστὸν διαφορᾶς μέγεθος εἰς σαφήνειαν προεληλύθαμεν ἐπιστημῶν . 
Σωκράτης οὐκοῦν ἀποκρινούμεθα ῥᾷον ; 
Πρώταρχος τί μήν ; 
καὶ εἰρήσθω γε ὅτι πολὺ μὲν αὗται τῶν ἄλλων τεχνῶν διαφέρουσι , τούτων δ’ αὐτῶν αἱ περὶ τὴν τῶν ὄντως φιλοσοφούντων ὁρμὴν ἀμήχανον ἀκριβείᾳ καὶ ἀληθείᾳ περὶ μέτρα τε καὶ ἀριθμοὺς διαφέρουσιν . 
Σωκράτης ἔστω ταῦτα κατὰ σέ , καὶ σοὶ δὴ πιστεύοντες θαρροῦντες ἀποκρινόμεθα τοῖς δεινοῖς περὶ λόγων ὁλκήν— 
Πρώταρχος τὸ ποῖον ; 
Σωκράτης ὡς εἰσὶ δύο ἀριθμητικαὶ καὶ δύο μετρητικαὶ καὶ ταύταις ἄλλαι τοιαῦται συνεπόμεναι συχναί , τὴν διδυμότητα ἔχουσαι ταύτην , ὀνόματος δὲ ἑνὸς κεκοινωμέναι . 
Πρώταρχος διδῶμεν τύχῃ ἀγαθῇ τούτοις οὓς φὴ|ς δεινοὺς εἶναι ταύτην τὴν ἀπόκρισιν , ὦ Σώκρατες . 
Σωκράτης ταύτας οὖν λέγομεν ἐπιστήμας ἀκριβεῖς μάλιστ’ εἶναι ; 
Πρώταρχος πάνυ μὲν οὖν . 
Σωκράτης ἀλλ’ ἡμᾶς , ὦ Πρώταρχε , ἀναίνοιτ’ ἂν ἡ τοῦ διαλέγεσθαι δύναμις , εἴ τινα πρὸ αὐτῆς ἄλλην κρίναιμεν . 
Πρώταρχος τίνα δὲ ταύτην αὖ δεῖ λέγειν ; 
Σωκράτης δῆλον ὁτιὴ πᾶς ἂν τήν γε νῦν λεγομένην γνοίη · τὴν γὰρ περὶ τὸ ὂν καὶ τὸ ὄντως καὶ τὸ κατὰ ταὐτὸν ἀεὶ πεφυκὸς πάντως ἔγωγε οἶμαι ἡγεῖσθαι σύμπαντας ὅσοις νοῦ καὶ σμικρὸν προσήρτηται μακρῷ ἀληθεστάτην εἶναι γνῶσιν . 
σὺ δὲ τί ; 
πῶς τοῦτο , ὦ Πρώταρχε , διακρίνοις ἄν ; 
Πρώταρχος ἤκουον μὲν ἔγωγε , ὦ Σώκρατες , ἑκάστοτε Γοργίου πολλάκις ὡς ἡ τοῦ πείθειν πολὺ διαφέροι πασῶν τεχνῶν 
—πάντα γὰρ ὑφ’ αὑτῇ δοῦλα δῑ ἑκόντων ἀλλ’ οὐ διὰ βίας ποιοῖτο , καὶ μακρῷ ἀρίστη πασῶν εἴη τῶν τεχνῶν—νῦν δ’ οὔτε σοὶ οὔτε δὴ ἐκείνῳ βουλοίμην ἂν ἐναντία τίθεσθαι . 
Σωκράτης 
“τὰ ὅπλα” 
μοι δοκεῖς βουληθεὶς εἰπεῖν αἰσχυνθεὶς ἀπολιπεῖν . 
Πρώταρχος ἔστω νῦν ταῦτα ταύτῃ ὅπῃ σοι δοκεῖ . 
Σωκράτης ἆρ’ οὖν αἴτιος ἐγὼ τοῦ μὴ καλῶς ὑπολαβεῖν σε ; 
Πρώταρχος τὸ ποῖον ; 
Σωκράτης οὐκ , ὦ φίλε Πρώταρχε , τοῦτο ἔγωγε ἐζήτουν πω , τίς τέχνη ἢ τίς ἐπιστήμη πασῶν διαφέρει τῷ μεγίστη καὶ ἀρίστη καὶ πλεῖστα ὠφελοῦσα ἡμᾶς , ἀλλὰ τίς ποτε τὸ σαφὲς καὶ τἀκριβὲς καὶ τὸ ἀληθέστατον ἐπισκοπεῖ , κἂν εἰ σμικρὰ καὶ σμικρὰ ὀνινᾶσα , τοῦτ’ ἔστιν ὃ νῦν δὴ ζητοῦμεν . 
ἀλλ’ ὅρα—οὐδὲ γὰρ ἀπεχθήσῃ Γοργίᾳ , τῇ μὲν ἐκείνου ὑπάρχειν τέχνῃ διδοὺς πρὸς χρείαν τοῖς ἀνθρώποις κρατεῖν , ᾗ δ’ εἶπον ἐγὼ νῦν πραγματείᾳ , καθάπερ τοῦ λευκοῦ πέρι τότε ἔλεγον , κἂν εἰ σμικρόν , καθαρὸν δ’ εἴη , τοῦ πολλοῦ καὶ μὴ τοιούτου διαφέρειν , τούτῳ γ’ αὐτῷ τῷ ἀληθεστάτῳ , καὶ νῦν δὴ σφόδρα διανοηθέντες καὶ ἱκανῶς διαλογισάμενοι , μήτ’ εἴς τινας ὠφελίας ἐπιστημῶν βλέψαντες μήτε τινὰς εὐδοκιμίας , ἀλλ’ εἴ τις πέφυκε τῆς ψυχῆς ἡμῶν δύναμις ἐρᾶν τε τοῦ ἀληθοῦς καὶ πάντα ἕνεκα τούτου πράττειν , ταύτην εἴπωμεν διεξερευνησάμενοι—τὸ καθαρὸν νοῦ τε καὶ φρονήσεως εἰ ταύτην μάλιστα ἐκ τῶν εἰκότων ἐκτῆσθαι φαῖμεν ἂν ἤ τινα ἑτέραν ταύτης κυριωτέραν ἡμῖν ζητητέον . 
Πρώταρχος ἀλλὰ σκοπῶ , καὶ χαλεπὸν οἶμαι συγχωρῆσαί τινα ἄλλην ἐπιστήμην ἢ τέχνην τῆς ἀληθείας ἀντέχεσθαι μᾶλλον ἢ ταύτην . 
Σωκράτης ἆρ’ οὖν ἐννοήσας τὸ τοιόνδε εἴρηκας ὃ λέγεις νῦν , ὡς αἱ πολλαὶ τέχναι , καὶ ὅσοι περὶ ταῦτα πεπόνηνται , πρῶτον μὲν δόξαις χρῶνται καὶ τὰ περὶ δόξαν ζητοῦσι συντεταμένως ; 
εἴ τε καὶ περὶ φύσεως ἡγεῖταί τις ζητεῖν , οἶσθ’ ὅτι τὰ περὶ τὸν κόσμον τόνδε , ὅπῃ τε γέγονεν καὶ ὅπῃ πάσχει τι καὶ ὅπῃ ποιεῖ , ταῦτα ζητεῖ διὰ βίου ; 
φαῖμεν ἂν ταῦτα , ἢ πῶς ; 
Πρώταρχος οὕτως . 
Σωκράτης οὐκοῦν οὐ περὶ τὰ ὄντα ἀεί , περὶ δὲ τὰ γιγνόμενα καὶ γενησόμενα καὶ γεγονότα ἡμῶν ὁ τοιοῦτος ἀνῄρηται τὸν πόνον ; 
Πρώταρχος ἀληθέστατα . 
Σωκράτης τούτων οὖν τι σαφὲς ἂν φαῖμεν τῇ ἀκριβεστάτῃ ἀληθείᾳ γίγνεσθαι , ὧν μήτε ἔσχε μηδὲν πώποτε κατὰ ταὐτὰ μήθ’ ἕξει μήτε εἰς τὸ νῦν παρὸν ἔχει ; 
Πρώταρχος καὶ πῶς ; 
Σωκράτης περὶ οὖν τὰ μὴ κεκτημένα βεβαιότητα μηδ’ ἡντινοῦν πῶς ἄν ποτε βέβαιον γίγνοιθ’ ἡμῖν καὶ ὁτιοῦν ; 
Πρώταρχος οἶμαι μὲν οὐδαμῶς . 
Σωκράτης οὐδ’ ἄρα νοῦς οὐδέ τις ἐπιστήμη περὶ αὐτά ἐστιν τὸ ἀληθέστατον ἔχουσα . 
Πρώταρχος οὔκουν εἰκός γε . 
Σωκράτης τὸν μὲν δὴ σὲ καὶ ἐμὲ καὶ Γοργίαν καὶ Φίληβον χρὴ συχνὰ χαίρειν ἐᾶν , τόδε δὲ διαμαρτύρασθαι τῷ λόγῳ . 
Πρώταρχος τὸ ποῖον ; 
Σωκράτης ὡς ἢ περὶ ἐκεῖνα ἔσθ’ ἡμῖν τό τε βέβαιον καὶ τὸ καθαρὸν καὶ ἀληθὲς καὶ ὃ δὴ λέγομεν εἰλικρινές , περὶ τὰ ἀεὶ κατὰ τὰ αὐτὰ ὡσαύτως ἀμεικτότατα ἔχοντα , ἢ [δεύτερος] 
ἐκείνων ὅτι μάλιστά ἐστι συγγενές · τὰ δ’ ἄλλα πάντα δεύτερά τε καὶ ὕστερα λεκτέον . 
Πρώταρχος ἀληθέστατα λέγεις . 
Σωκράτης τὰ δὴ τῶν ὀνομάτων περὶ τὰ τοιαῦτα κάλλιστα ἆρ’ οὐ τοῖς καλλίστοις δικαιότατον ἀπονέμειν ; 
Πρώταρχος εἰκός γε . 
Σωκράτης οὐκοῦν νοῦς ἐστι καὶ φρόνησις ἅ γ’ ἄν τις τιμήσειε μάλιστα ὀνόματα ; 
Πρώταρχος ναί . 
Σωκράτης ταῦτ’ ἄρα ἐν ταῖς περὶ τὸ ὂν ὄντως ἐννοίαις ἐστὶν ἀπηκριβωμένα ὀρθῶς κείμενα καλεῖσθαι . 
Πρώταρχος πάνυ μὲν οὖν . 
Σωκράτης καὶ μὴν ἅ γε εἰς τὴν κρίσιν ἐγὼ τότε παρεσχόμην οὐκ ἄλλ’ ἐστὶν ἢ ταῦτα τὰ ὀνόματα . 
Πρώταρχος τί μήν , ὦ Σώκρατες ; 
Σωκράτης εἶεν . 
τὸ μὲν δὴ φρονήσεώς τε καὶ ἡδονῆς πέρι πρὸς τὴν ἀλλήλων μεῖξιν εἴ τις φαίη καθαπερεὶ δημιουργοῖς ἡμῖν ἐξ ὧν ἢ ἐν οἷς δεῖ δημιουργεῖν τι παρακεῖσθαι , καλῶς ἂν τῷ λόγῳ ἀπεικάζοι . 
Πρώταρχος καὶ μάλα . 
Σωκράτης τὸ δὴ μετὰ ταῦτα ἆρ’ οὐ μειγνύναι ἐπιχειρητέον ; 
Πρώταρχος τί μήν ; 
Σωκράτης οὐκοῦν τάδε προειποῦσι καὶ ἀναμνήσασιν ἡμᾶς αὐτοὺς ὀρθότερον ἂν ἔχοι ; 
Πρώταρχος τὰ ποῖα ; 
Σωκράτης ἃ καὶ πρότερον ἐμνήσθημεν · εὖ δ’ ἡ παροιμία δοκεῖ ἔχειν , τὸ καὶ δὶς καὶ τρὶς τό γε καλῶς ἔχον ἐπαναπολεῖν τῷ λόγῳ δεῖν . 
Πρώταρχος τί μήν ; 
Σωκράτης φέρε δὴ πρὸς Διός · οἶμαι γὰρ οὑτωσί πως τὰ τότε λεχθέντα ῥηθῆναι . 
Πρώταρχος πῶς ; 
Σωκράτης 
Φίληβός φησι τὴν ἡδονὴν σκοπὸν ὀρθὸν πᾶσι ζῴοις γεγονέναι καὶ δεῖν πάντας τούτου στοχάζεσθαι , καὶ δὴ καὶ τἀγαθὸν τοῦτ’ αὐτὸ εἶναι σύμπασι , καὶ δύο ὀνόματα , ἀγαθὸν καὶ ἡδύ , ἑνί τινι καὶ φύσει μιᾷ τούτω ὀρθῶς τεθέντ’ ἔχειν · Σωκράτης δ’ ἓν μὲν οὔ φησι τοῦτ’ εἶναι , δύο δὲ καθάπερ τὰ ὀνόματα , καὶ τό τε ἀγαθὸν καὶ ἡδὺ διάφορον ἀλλήλων φύσιν ἔχειν , μᾶλλον δὲ μέτοχον εἶναι τῆς τοῦ ἀγαθοῦ μοίρας τὴν φρόνησιν ἢ τὴν ἡδονήν . 
οὐ ταῦτ’ ἔστιν τε καὶ ἦν τὰ τότε λεγόμενα , ὦ Πρώταρχε ; 
Πρώταρχος σφόδρα μὲν οὖν . 
Σωκράτης οὐκοῦν καὶ τόδε καὶ τότε καὶ νῦν ἡμῖν ἂν συνομολογοῖτο ; 
Πρώταρχος τὸ ποῖον ; 
Σωκράτης τὴν τἀγαθοῦ διαφέρειν φύσιν τῷδε τῶν ἄλλων . 
Πρώταρχος τίνι ; 
Σωκράτης ὧι παρείη τοῦτ’ ἀεὶ τῶν ζῴων διὰ τέλους πάντως καὶ πάντῃ , μηδενὸς ἑτέρου ποτὲ ἔτι προσδεῖσθαι , τὸ δὲ ἱκανὸν τελεώτατον ἔχειν . 
οὐχ οὕτως ; 
Πρώταρχος οὕτω μὲν οὖν . 
Σωκράτης οὐκοῦν τῷ λόγῳ ἐπειράθημεν χωρὶς ἑκάτερον ἑκατέρου θέντες εἰς τὸν βίον ἑκάστων , ἄμεικτον μὲν ἡδονὴν φρονήσει , φρόνησιν δὲ ὡσαύτως ἡδονῆς μηδὲ τὸ σμικρότατον ἔχουσαν ; 
Πρώταρχος ἦν ταῦτα . 
Σωκράτης μῶν οὖν ἡμῖν αὐτῶν τότε πότερον ἱκανὸν ἔδοξεν εἶναί τῳ ; 
Πρώταρχος καὶ πῶς ; 
Σωκράτης εἰ δέ γε παρηνέχθημέν τι τότε , νῦν ὁστισοῦν ἐπαναλαβὼν ὀρθότερον εἰπάτω , μνήμην καὶ φρόνησιν καὶ ἐπιστήμην καὶ ἀληθῆ δόξαν τῆς αὐτῆς ἰδέας τιθέμενος καὶ σκοπῶν εἴ τις ἄνευ τούτων δέξαιτ’ ἄν οἱ καὶ ὁτιοῦν εἶναι ἢ καὶ γίγνεσθαι , μὴ ὅτι δή γε ἡδονὴν εἴθ’ ὡς πλείστην εἴθ’ ὡς σφοδροτάτην , ἣν μήτε ἀληθῶς δοξάζοι χαίρειν μήτε τὸ παράπαν γιγνώσκοι τί ποτε πέπονθε πάθος μήτ’ αὖ μνήμην τοῦ πάθους μηδ’ ὁντινοῦν χρόνον ἔχοι . 
ταὐτὰ δὲ λεγέτω καὶ περὶ φρονήσεως , εἴ τις ἄνευ πάσης ἡδονῆς καὶ τῆς βραχυτάτης δέξαιτ’ ἂν φρόνησιν ἔχειν μᾶλλον ἢ μετά τινων ἡδονῶν ἢ πάσας ἡδονὰς χωρὶς φρονήσεως μᾶλλον ἢ μετὰ φρονήσεως αὖ τινος . 
Πρώταρχος οὐκ ἔστιν , ὦ Σώκρατες , ἀλλ’ οὐδὲν δεῖ ταῦτά γε πολλάκις ἐπερωτᾶν . 
Σωκράτης οὐκοῦν τό γε τέλεον καὶ πᾶσιν αἱρετὸν καὶ τὸ παντάπασιν ἀγαθὸν οὐδέτερον ἂν τούτων εἴη ; 
Πρώταρχος πῶς γὰρ ἄν ; 
Σωκράτης τὸ τοίνυν ἀγαθὸν ἤτοι σαφῶς ἢ καί τινα τύπον αὐτοῦ ληπτέον , ἵν’ , ὅπερ ἐλέγομεν , δευτερεῖα ὅτῳ δώσομεν ἔχωμεν . 
Πρώταρχος ὀρθότατα λέγεις . 
Σωκράτης οὐκοῦν ὁδὸν μέν τινα ἐπὶ τἀγαθὸν εἰλήφαμεν ; 
Πρώταρχος τίνα ; 
Σωκράτης καθάπερ εἴ τίς τινα ἄνθρωπον ζητῶν τὴν οἴκησιν πρῶτον ὀρθῶς ἵν’ οἰκεῖ πύθοιτο αὐτοῦ , μέγα τι δήπου πρὸς τὴν εὕρεσιν ἂν ἔχοι τοῦ ζητουμένου . 
Πρώταρχος πῶς δ’ οὔ ; 
Σωκράτης καὶ νῦν δή τις λόγος ἐμήνυσεν ἡμῖν , ὥσπερ καὶ κατ’ ἀρχάς , μὴ ζητεῖν ἐν τῷ ἀμείκτῳ βίῳ τἀγαθὸν ἀλλ’ ἐν τῷ μεικτῷ . 
Πρώταρχος πάνυ γε . 
Σωκράτης ἐλπὶς μὴν πλείων ἐν τῷ μειχθέντι καλῶς τὸ ζητούμενον ἔσεσθαι φανερώτερον ἢ ἐν τῷ μή ; 
Πρώταρχος πολύ γε . 
Σωκράτης τοῖς δὴ θεοῖς , ὦ Πρώταρχε , εὐχόμενοι κεραννύωμεν , εἴτε Διόνυσος εἴτε Ἥφαιστος εἴθ’ ὅστις θεῶν ταύτην τὴν τιμὴν εἴληχε τῆς συγκράσεως . 
Πρώταρχος πάνυ μὲν οὖν . 
Σωκράτης καὶ μὴν καθάπερ ἡμῖν οἰνοχόοις τισὶ παρεστᾶσι κρῆναι—μέλιτος μὲν ἂν ἀπεικάζοι τις τὴν τῆς ἡδονῆς , τὴν δὲ τῆς φρονήσεως νηφαντικὴν καὶ ἄοινον αὐστηροῦ καὶ ὑγιεινοῦ τινος ὕδατος—ἃς προθυμητέον ὡς κάλλιστα συμμειγνύναι . 
Πρώταρχος πῶς γὰρ οὔ ; 
Σωκράτης φέρε δὴ πρότερον · ἆρα πᾶσαν ἡδονὴν πάσῃ φρονήσει μειγνύντες τοῦ καλῶς ἂν μάλιστα ἐπιτύχοιμεν ; 
Πρώταρχος ἴσως . 
Σωκράτης ἀλλ’ οὐκ ἀσφαλές . 
ᾗ δὲ ἀκινδυνότερον ἂν μειγνύοιμεν , δόξαν μοι δοκῶ τινα ἀποφήνασθαι ἄν . 
Πρώταρχος λέγε τίνα . 
Σωκράτης ἦν ἡμῖν ἡδονή τε ἀληθῶς , ὡς οἰόμεθα , μᾶλλον ἑτέρας ἄλλη καὶ δὴ καὶ τέχνη τέχνης ἀκριβεστέρα ; 
Πρώταρχος πῶς γὰρ οὔ ; 
Σωκράτης καὶ ἐπιστήμη δὴ ἐπιστήμης διάφορος , ἡ μὲν ἐπὶ τὰ γιγνόμενα καὶ ἀπολλύμενα ἀποβλέπουσα , ἡ δ’ ἐπὶ τὰ μήτε γιγνόμενα μήτε ἀπολλύμενα , κατὰ ταὐτὰ δὲ καὶ ὡσαύτως ὄντα ἀεί . 
ταύτην εἰς τὸ ἀληθὲς ἐπισκοπούμενοι ἡγησάμεθα ἐκείνης ἀληθεστέραν εἶναι . 
Πρώταρχος πάνυ μὲν οὖν ὀρθῶς . 
Σωκράτης οὐκοῦν εἰ τἀληθέστατα τμήματα ἑκατέρας ἴδοιμεν πρῶτον συμμείξαντες , ἆρα ἱκανὰ ταῦτα συγκεκραμένα τὸν ἀγαπητότατον βίον ἀπεργασάμενα παρέχειν ἡμῖν , ἤ τινος ἔτι προσδεόμεθα καὶ τῶν μὴ τοιούτων ; 
Πρώταρχος ἐμοὶ γοῦν δοκεῖ δρᾶν οὕτως . 
Σωκράτης ἔστω δή τις ἡμῖν φρονῶν ἄνθρωπος αὐτῆς περὶ δικαιοσύνης ὅτι ἔστιν , καὶ λόγον ἔχων ἑπόμενον τῷ νοεῖν , καὶ δὴ καὶ περὶ τῶν ἄλλων πάντων τῶν ὄντων ὡσαύτως διανοούμενος . 
Πρώταρχος ἔστω γὰρ οὖν . 
Σωκράτης ἆρ’ οὖν οὗτος ἱκανῶς ἐπιστήμης ἕξει , κύκλου μὲν καὶ σφαίρας αὐτῆς τῆς θείας τὸν λόγον ἔχων , τὴν δὲ ἀνθρωπίνην ταύτην σφαῖραν καὶ τοὺς κύκλους τούτους ἀγνοῶν , καὶ χρώμενος ἐν οἰκοδομίᾳ καὶ τοῖς ἄλλοις ὁμοίως κανόσι καὶ τοῖς κύκλοις ; 
Πρώταρχος γελοίαν διάθεσιν ἡμῶν , ὦ Σώκρατες , ἐν ταῖς θείαις οὖσαν μόνον ἐπιστήμαις λέγομεν . 
Σωκράτης πῶς φῄς ; 
ἦ τοῦ ψευδοῦς κανόνος ἅμα καὶ τοῦ κύκλου τὴν οὐ βέβαιον οὐδὲ καθαρὰν τέχνην ἐμβλητέον κοινῇ καὶ συγκρατέον ; 
Πρώταρχος ἀναγκαῖον γάρ , εἰ μέλλει τις ἡμῶν καὶ τὴν ὁδὸν ἑκάστοτε ἐξευρήσειν οἴκαδε . 
Σωκράτης ἦ καὶ μουσικήν , ἣν ὀλίγον ἔμπροσθεν ἔφαμεν στοχάσεώς τε καὶ μιμήσεως μεστὴν οὖσαν καθαρότητος ἐνδεῖν ; 
Πρώταρχος ἀναγκαῖον φαίνεται ἔμοιγε , εἴπερ γε ἡμῶν ὁ βίος ἔσται καὶ ὁπωσοῦν ποτε βίος . 
Σωκράτης βούλει δῆτα , ὥσπερ θυρωρὸς ὑπ’ ὄχλου τις ὠθούμενος καὶ βιαζόμενος , ἡττηθεὶς ἀναπετάσας τὰς θύρας ἀφῶ πάσας τὰς ἐπιστήμας εἰσρεῖν καὶ μείγνυσθαι ὁμοῦ καθαρᾷ τὴν ἐνδεεστέραν ; 
Πρώταρχος οὔκουν ἔγωγε οἶδα , ὦ Σώκρατες , ὅτι τις ἂν βλάπτοιτο πάσας λαβὼν τὰς ἄλλας ἐπιστήμας , ἔχων τὰς πρώτας . 
Σωκράτης μεθιῶ δὴ τὰς συμπάσας ῥεῖν εἰς τὴν τῆς Ὁμήρου καὶ μάλα ποιητικῆς μισγαγκείας ὑποδοχήν ; 
Πρώταρχος πάνυ μὲν οὖν . 
Σωκράτης μεθεῖνται · καὶ πάλιν ἐπὶ τὴν τῶν ἡδονῶν πηγὴν ἰτέον . 
ὡς γὰρ διενοήθημεν αὐτὰς μειγνύναι , τὰ τῶν ἀληθῶν μόρια πρῶτον , οὐκ ἐξεγένεθ’ ἡμῖν , ἀλλὰ διὰ τὸ πᾶσαν ἀγαπᾶν ἐπιστήμην εἰς ταὐτὸν μεθεῖμεν ἁθρόας καὶ πρόσθεν τῶν ἡδονῶν . 
Πρώταρχος ἀληθέστατα λέγεις . 
Σωκράτης ὥρα δὴ βουλεύεσθαι νῷν καὶ περὶ τῶν ἡδονῶν , πότερα καὶ ταύτας πάσας ἁθρόας ἀφετέον ἢ καὶ τούτων πρώτας μεθετέον ἡμῖν ὅσαι ἀληθεῖς . 
Πρώταρχος πολύ τι διαφέρει πρός γε ἀσφάλειαν πρώτας τὰς ἀληθεῖς ἀφεῖναι . 
Σωκράτης μεθείσθων δή . 
τί δὲ μετὰ ταῦτα ; 
ἆρ’ οὐκ εἰ μέν τινες ἀναγκαῖαι , καθάπερ ἐκεῖ , συμμεικτέον καὶ ταύτας ; 
Πρώταρχος τί δ’ οὔ ; 
τάς γε ἀναγκαίας δήπουθεν . 
Σωκράτης εἰ δέ γε καί , καθάπερ τὰς τέχνας πάσας ἀβλαβές τε καὶ ὠφέλιμον ἦν ἐπίστασθαι διὰ βίου , καὶ νῦν δὴ ταὐτὰ λέγομεν περὶ τῶν ἡδονῶν , εἴπερ πάσας ἡδονὰς ἥδεσθαι διὰ βίου συμφέρον τε ἡμῖν ἐστι καὶ ἀβλαβὲς ἅπασι , πάσας συγκρατέον . 
Πρώταρχος πῶς οὖν δὴ περὶ αὐτῶν τούτων λέγωμεν ; 
καὶ πῶς ποιῶμεν ; 
Σωκράτης οὐχ ἡμᾶς , ὦ Πρώταρχε , διερωτᾶν χρή , τὰς ἡδονὰς δὲ αὐτὰς καὶ τὰς φρονήσεις διαπυνθανομένους τὸ τοιόνδε ἀλλήλων πέρι . 
Πρώταρχος τὸ ποῖον ; 
Σωκράτης 
“ὦ φίλαι , εἴτε ἡδονὰς ὑμᾶς χρὴ προσαγορεύειν εἴτε ἄλλῳ ὁτῳοῦν ὀνόματι , μῶν οὐκ ἂν δέξαισθε οἰκεῖν μετὰ φρονήσεως πάσης ἢ χωρὶς τοῦ φρονεῖν ; ” 
οἶμαι μὲν πρὸς ταῦτα τόδ’ αὐτὰς ἀναγκαιότατον εἶναι λέγειν . 
Πρώταρχος τὸ ποῖον ; 
Σωκράτης ὅτι καθάπερ ἔμπροσθεν ἐρρήθη , “τὸ μόνον καὶ ἔρημον εἰλικρινὲς εἶναί τι γένος οὔτε πάνυ τι δυνατὸν οὔτ’ ὠφέλιμον · πάντων γε μὴν ἡγούμεθα γενῶν ἄριστον ἓν ἀνθ’ ἑνὸς συνοικεῖν ἡμῖν τὸ τοῦ γιγνώσκειν τἆλλά τε πάντα καὶ [αὖ τὴν] 
αὐτὴν ἡμῶν τελέως εἰς δύναμιν ἑκάστην.” 
Πρώταρχος 
“καὶ καλῶς γε εἰρήκατε τὰ νῦν , ” 
φήσομεν . 
Σωκράτης ὀρθῶς . 
πάλιν τοίνυν μετὰ τοῦτο τὴν φρόνησιν καὶ τὸν νοῦν ἀνερωτητέον · “ἆρ’ ἡδονῶν τι προσδεῖσθε ἐν τῇ συγκράσει ; ” 
φαῖμεν ἂν αὖ τὸν νοῦν τε καὶ τὴν φρόνησιν ἀνερωτῶντες . 
“ποίων , ” 
φαῖεν ἂν ἴσως , “ἡδονῶν ; ” 
Πρώταρχος εἰκός . 
Σωκράτης ὁ δέ γ’ ἡμέτερος λόγος μετὰ τοῦτ’ ἐστὶν ὅδε . 
“πρὸς ταῖς ἀληθέσιν ἐκείναις ἡδοναῖς , ” 
φήσομεν , “ἆρ’ ἔτι προσδεῖσθ’ ὑμῖν τὰς μεγίστας ἡδονὰς συνοίκους εἶναι καὶ τὰς σφοδροτάτας ; ” 
“καὶ πῶς , ὦ Σώκρατες , ” 
ἴσως φαῖεν ἄν , “αἵ γ’ ἐμποδίσματά τε μυρία ἡμῖν ἔχουσι , τὰς ψυχὰς ἐν αἷς οἰκοῦμεν ταράττουσαι διὰ μανίας [ἡδονάς] , καὶ γίγνεσθαί τε ἡμᾶς τὴν ἀρχὴν οὐκ ἐῶσι , τά τε γιγνόμενα ἡμῶν τέκνα ὡς τὸ πολύ , δῑ ἀμέλειαν λήθην ἐμποιοῦσαι , παντάπασι διαφθείρουσιν ; 
ἀλλ’ ἅς τε ἡδονὰς ἀληθεῖς καὶ καθαρὰς [ἃς] 
εἶπες , σχεδὸν οἰκείας ἡμῖν νόμιζε , καὶ πρὸς ταύταις τὰς μεθ’ ὑγιείας καὶ τοῦ σωφρονεῖν , καὶ δὴ καὶ συμπάσης ἀρετῆς ὁπόσαι καθάπερ θεοῦ ὀπαδοὶ γιγνόμεναι αὐτῇ συνακολουθοῦσι πάντῃ , ταύτας μείγνυ · τὰς δ’ ἀεὶ μετ’ ἀφροσύνης καὶ τῆς ἄλλης κακίας ἑπομένας πολλή που ἀλογία τῷ νῷ μειγνύναι τὸν βουλόμενον ὅτι καλλίστην ἰδόντα καὶ ἀστασιαστοτάτην μεῖξιν καὶ κρᾶσιν , ἐν ταύτῃ μαθεῖν πειρᾶσθαι τί ποτε ἔν τ’ ἀνθρώπῳ καὶ τῷ παντὶ πέφυκεν ἀγαθὸν καὶ τίνα ἰδέαν αὐτὴν εἶναί ποτε μαντευτέον.” 
ἆρ’ οὐκ ἐμφρόνως ταῦτα καὶ ἐχόντως ἑαυτὸν τὸν νοῦν φήσομεν ὑπέρ τε αὑτοῦ καὶ μνήμης καὶ δόξης ὀρθῆς ἀποκρίνασθαι τὰ νῦν ῥηθέντα ; 
Πρώταρχος παντάπασι μὲν οὖν . 
Σωκράτης ἀλλὰ μὴν καὶ τόδε γε ἀναγκαῖον , καὶ οὐκ ἄλλως ἄν ποτε γένοιτο οὐδ’ ἂν ἕν . 
Πρώταρχος τὸ ποῖον ; 
Σωκράτης ὧι μὴ μείξομεν ἀλήθειαν , οὐκ ἄν ποτε τοῦτο ἀληθῶς γίγνοιτο οὐδ’ ἂν γενόμενον εἴη . 
Πρώταρχος πῶς γὰρ ἄν ; 
Σωκράτης οὐδαμῶς . 
ἀλλ’ εἴ τινος ἔτι προσδεῖ τῇ συγκράσει ταύτῃ , λέγετε σὺ καὶ Φίληβος . 
ἐμοὶ μὲν γὰρ καθαπερεὶ κόσμος τις ἀσώματος ἄρξων καλῶς ἐμψύχου σώματος ὁ νῦν λόγος ἀπειργάσθαι φαίνεται . 
Πρώταρχος καὶ ἐμοὶ τοίνυν , ὦ Σώκρατες , οὕτω λέγε δεδόχθαι . 
Σωκράτης ἆρ’ οὖν ἐπὶ μὲν τοῖς τοῦ ἀγαθοῦ νῦν ἤδη προθύροις [καὶ] 
τῆς οἰκήσεως ἐφεστάναι [τῆς τοῦ τοιούτου] 
λέγοντες ἴσως ὀρθῶς ἄν τινα τρόπον φαῖμεν ; 
Πρώταρχος ἐμοὶ γοῦν δοκεῖ . 
Σωκράτης τί δῆτα ἐν τῇ συμμείξει τιμιώτατον ἅμα καὶ μάλιστ’ αἴτιον εἶναι δόξειεν ἂν ἡμῖν τοῦ πᾶσιν γεγονέναι προσφιλῆ τὴν τοιαύτην διάθεσιν ; 
τοῦτο γὰρ ἰδόντες μετὰ τοῦτ’ ἐπισκεψόμεθα εἴθ’ ἡδονῇ εἴτε τῷ νῷ προσφυέστερον καὶ οἰκειότερον ἐν τῷ παντὶ συνέστηκεν . 
Πρώταρχος ὀρθῶς · τοῦτο γὰρ εἰς τὴν κρίσιν ἡμῖν ἐστι συμφορώτατον . 
Σωκράτης καὶ μὴν καὶ συμπάσης γε μείξεως οὐ χαλεπὸν ἰδεῖν τὴν αἰτίαν , δῑ ἣν ἢ παντὸς ἀξία γίγνεται ἡτισοῦν ἢ τὸ παράπαν οὐδενός . 
Πρώταρχος πῶς λέγεις ; 
Σωκράτης οὐδείς που τοῦτο ἀνθρώπων ἀγνοεῖ . 
Πρώταρχος τὸ ποῖον ; 
Σωκράτης ὅτι μέτρου καὶ τῆς συμμέτρου φύσεως μὴ τυχοῦσα ἡτισοῦν καὶ ὁπωσοῦν σύγκρασις πᾶσα ἐξ ἀνάγκης ἀπόλλυσι τά τε κεραννύμενα καὶ πρώτην αὑτήν · οὐδὲ γὰρ κρᾶσις ἀλλά τις ἄκρατος συμπεφορημένη ἀληθῶς ἡ τοιαύτη γίγνεται ἑκάστοτε ὄντως τοῖς κεκτημένοις συμφορά . 
Πρώταρχος ἀληθέστατα . 
Σωκράτης νῦν δὴ καταπέφευγεν ἡμῖν ἡ τοῦ ἀγαθοῦ δύναμις εἰς τὴν τοῦ καλοῦ φύσιν · μετριότης γὰρ καὶ συμμετρία κάλλος δήπου καὶ ἀρετὴ πανταχοῦ συμβαίνει γίγνεσθαι . 
Πρώταρχος πάνυ μὲν οὖν . 
Σωκράτης καὶ μὴν ἀλήθειάν γε ἔφαμεν αὐτοῖς ἐν τῇ κράσει μεμεῖχθαι . 
Πρώταρχος πάνυ γε . 
Σωκράτης οὐκοῦν εἰ μὴ μιᾷ δυνάμεθα ἰδέᾳ τὸ ἀγαθὸν θηρεῦσαι , σὺν τρισὶ λαβόντες , κάλλει καὶ συμμετρίᾳ καὶ ἀληθείᾳ , λέγωμεν ὡς τοῦτο οἷον ἓν ὀρθότατ’ ἂν αἰτιασαίμεθ’ ἂν τῶν ἐν τῇ συμμείξει , καὶ διὰ τοῦτο ὡς ἀγαθὸν ὂν τοιαύτην αὐτὴν γεγονέναι . 
Πρώταρχος ὀρθότατα μὲν οὖν . 
Σωκράτης ἤδη τοίνυν , ὦ Πρώταρχε , ἱκανὸς ἡμῖν γένοιτ’ ἂν ὁστισοῦν κριτὴς ἡδονῆς τε πέρι καὶ φρονήσεως , ὁπότερον αὐτοῖν τοῦ ἀρίστου συγγενέστερόν τε καὶ τιμιώτερον ἐν ἀνθρώποις τέ ἐστι καὶ θεοῖς . 
Πρώταρχος δῆλον μέν , ὅμως δ’ οὖν τῷ λόγῳ ἐπεξελθεῖν βέλτιον . 
Σωκράτης καθ’ ἓν ἕκαστον τοίνυν τῶν τριῶν πρὸς τὴν ἡδονὴν καὶ τὸν νοῦν κρίνωμεν · δεῖ γὰρ ἰδεῖν ποτέρῳ <ὡς> 
μᾶλλον συγγενὲς ἕκαστον αὐτῶν ἀπονεμοῦμεν . 
Πρώταρχος κάλλους καὶ ἀληθείας καὶ μετριότητος πέρι λέγεις ; 
Σωκράτης ναί . 
πρῶτον δέ γε ἀληθείας λαβοῦ , ὦ Πρώταρχε · 
καὶ λαβόμενος βλέψας εἰς τρία , νοῦν καὶ ἀλήθειαν καὶ ἡδονήν , πολὺν ἐπισχὼν χρόνον ἀπόκριναι σαυτῷ πότερον ἡδονὴ συγγενέστερον ἢ νοῦς ἀληθείᾳ . 
Πρώταρχος τί δὲ χρόνου δεῖ ; 
πολὺ γὰρ οἶμαι διαφέρετον . 
ἡδονὴ μὲν γὰρ ἁπάντων ἀλαζονίστατον , ὡς δὲ λόγος , καὶ ἐν ταῖς ἡδοναῖς ταῖς περὶ τἀφροδίσια , αἳ δὴ μέγισται δοκοῦσιν εἶναι , καὶ τὸ ἐπιορκεῖν συγγνώμην εἴληφε παρὰ θεῶν , ὡς καθάπερ παίδων τῶν ἡδονῶν νοῦν οὐδὲ τὸν ὀλίγιστον κεκτημένων · νοῦς δὲ ἤτοι ταὐτὸν καὶ ἀλήθειά ἐστιν ἢ πάντων ὁμοιότατόν τε καὶ ἀληθέστατον . 
Σωκράτης οὐκοῦν τὸ μετὰ τοῦτο τὴν μετριότητα ὡσαύτως σκέψαι , πότερον ἡδονὴ φρονήσεως ἢ φρόνησις ἡδονῆς πλείω κέκτηται ; 
Πρώταρχος εὔσκεπτόν γε καὶ ταύτην σκέψιν προβέβληκας · οἶμαι γὰρ ἡδονῆς μὲν καὶ περιχαρείας οὐδὲν τῶν ὄντων πεφυκὸς ἀμετρώτερον εὑρεῖν ἄν τινα , νοῦ δὲ καὶ ἐπιστήμης ἐμμετρώτερον οὐδ’ ἂν ἕν ποτε . 
Σωκράτης καλῶς εἴρηκας . 
ὅμως δ’ ἔτι λέγε τὸ τρίτον . 
νοῦς ἡμῖν κάλλους μετείληφε πλεῖον ἢ τὸ τῆς ἡδονῆς γένος , ὥστε εἶναι καλλίω νοῦν ἡδονῆς , ἢ τοὐναντίον ; 
Πρώταρχος ἀλλ’ οὖν φρόνησιν μὲν καὶ νοῦν , ὦ Σώκρατες , οὐδεὶς πώποτε οὔθ’ ὕπαρ οὔτ’ ὄναρ αἰσχρὸν οὔτε εἶδεν οὔτε ἐπενόησεν οὐδαμῇ οὐδαμῶς οὔτε γιγνόμενον οὔτε ὄντα οὔτε ἐσόμενον . 
Σωκράτης ὀρθῶς . 
Πρώταρχος ἡδονὰς δέ γέ που , καὶ ταῦτα σχεδὸν τὰς μεγίστας , ὅταν ἴδωμεν ἡδόμενον ὁντινοῦν , ἢ τὸ γελοῖον ἐπ’ αὐταῖς ἢ τὸ πάντων αἴσχιστον ἑπόμενον ὁρῶντες αὐτοί τε αἰσχυνόμεθα καὶ ἀφανίζοντες κρύπτομεν ὅτι μάλιστα , νυκτὶ πάντα τὰ τοιαῦτα διδόντες , ὡς φῶς οὐ δέον ὁρᾶν αὐτά . 
Σωκράτης πάντῃ δὴ φήσεις , ὦ Πρώταρχε , ὑπό τε ἀγγέλων πέμπων καὶ παροῦσι φράζων , ὡς ἡδονὴ κτῆμα οὐκ ἔστι πρῶτον οὐδ’ αὖ δεύτερον , ἀλλὰ πρῶτον μέν πῃ περὶ μέτρον καὶ τὸ μέτριον καὶ καίριον καὶ πάντα ὁπόσα χρὴ τοιαῦτα νομίζειν , τὴν †ἀίδιον ᾑρῆσθαι . 
Πρώταρχος φαίνεται γοῦν ἐκ τῶν νῦν λεγομένων . 
Σωκράτης δεύτερον μὴν περὶ τὸ σύμμετρον καὶ καλὸν καὶ τὸ τέλεον καὶ ἱκανὸν καὶ πάνθ’ ὁπόσα τῆς γενεᾶς αὖ ταύτης ἐστίν . 
Πρώταρχος ἔοικε γοῦν . 
Σωκράτης τὸ τοίνυν τρίτον , ὡς ἡ ἐμὴ μαντεία , νοῦν καὶ φρόνησιν τιθεὶς οὐκ ἂν μέγα τι τῆς ἀληθείας παρεξέλθοις . 
Πρώταρχος ἴσως . 
Σωκράτης ἆρ’ οὖν οὐ τέταρτα , ἃ τῆς ψυχῆς αὐτῆς ἔθεμεν , ἐπιστήμας τε καὶ τέχνας καὶ δόξας ὀρθὰς λεχθείσας , ταῦτ’ εἶναι τὰ πρὸς τοῖς τρισὶ τέταρτα , εἴπερ τοῦ ἀγαθοῦ γέ ἐστι μᾶλλον [ἢ] 
τῆς ἡδονῆς συγγενῆ ; 
Πρώταρχος τάχ’ ἄν . 
Σωκράτης πέμπτας τοίνυν , ἃς ἡδονὰς ἔθεμεν ἀλύπους ὁρισάμενοι , καθαρὰς ἐπονομάσαντες τῆς ψυχῆς αὐτῆς , ἐπιστήμαις , τὰς δὲ αἰσθήσεσιν ἑπομένας ; 
Πρώταρχος ἴσως . 
Σωκράτης 
“ἕκτῃ δ’ ἐν γενεᾷ , ” 
φησὶν Ὀρφεύς , “καταπαύσατε κόσμον ἀοιδῆς · ” 
ἀτὰρ κινδυνεύει καὶ ὁ ἡμέτερος λόγος ἐν ἕκτῃ καταπεπαυμένος εἶναι κρίσει . 
τὸ δὴ μετὰ ταῦθ’ ἡμῖν οὐδὲν λοιπὸν πλὴν ὥσπερ κεφαλὴν ἀποδοῦναι τοῖς εἰρημένοις . 
Πρώταρχος οὐκοῦν χρή . 
Σωκράτης ἴθι δή , τὸ τρίτον τῷ σωτῆρι τὸν αὐτὸν διαμαρτυράμενοι λόγον ἐπεξέλθωμεν . 
Πρώταρχος ποῖον δή ; 
Σωκράτης 
Φίληβος τἀγαθὸν ἐτίθετο ἡμῖν ἡδονὴν εἶναι πᾶσαν καὶ παντελῆ . 
Πρώταρχος τὸ τρίτον , ὦ Σώκρατες , ὡς ἔοικας , ἔλεγες ἀρτίως τὸν ἐξ ἀρχῆς ἐπαναλαβεῖν δεῖν λόγον . 
Σωκράτης ναί , τὸ δέ γε μετὰ τοῦτο ἀκούωμεν . 
ἐγὼ γὰρ δὴ κατιδὼν ἅπερ νυνδὴ διελήλυθα , καὶ δυσχεράνας τὸν Φιλήβου λόγον οὐ μόνον ἀλλὰ καὶ ἄλλων πολλάκις μυρίων , εἶπον ὡς ἡδονῆς γε νοῦς εἴη μακρῷ βέλτιόν τε καὶ ἄμεινον τῷ τῶν ἀνθρώπων βίῳ . 
Πρώταρχος ἦν ταῦτα . 
Σωκράτης ὑποπτεύων δέ γε καὶ ἄλλα εἶναι πολλὰ εἶπον ὡς εἰ φανείη τι τούτοιν ἀμφοῖν βέλτιον , ὑπὲρ τῶν δευτερείων νῷ πρὸς ἡδονὴν συνδιαμαχοίμην , ἡδονὴ δὲ καὶ δευτερείων στερήσοιτο . 
Πρώταρχος εἶπες γὰρ οὖν . 
Σωκράτης καὶ μετὰ ταῦτά γε πάντων ἱκανώτατα τούτοιν οὐδέτερον ἱκανὸν ἐφάνη . 
Πρώταρχος ἀληθέστατα . 
Σωκράτης οὐκοῦν παντάπασιν ἐν τούτῳ τῷ λόγῳ καὶ νοῦς ἀπήλλακτο καὶ ἡδονὴ μή τοι τἀγαθόν γε αὐτὸ μηδ’ ἕτερον αὐτοῖν εἶναι , στερομένοιν αὐταρκείας καὶ τῆς τοῦ ἱκανοῦ καὶ τελέου δυνάμεως ; 
Πρώταρχος ὀρθότατα . 
Σωκράτης φανέντος δέ γε ἄλλου τρίτου κρείττονος τούτοιν ἑκατέρου , μυρίῳ γ’ αὖ νοῦς ἡδονῆς οἰκειότερον καὶ προσφυέστερον πέφανται νῦν τῇ τοῦ νικῶντος ἰδέᾳ . 
Πρώταρχος πῶς γὰρ οὔ ; 
Σωκράτης οὐκοῦν πέμπτον κατὰ τὴν κρίσιν , ἣν νῦν ὁ λόγος ἀπεφήνατο , γίγνοιτ’ ἂν ἡ τῆς ἡδονῆς δύναμις . 
Πρώταρχος ἔοικεν . 
Σωκράτης πρῶτον δέ γε οὐδ’ ἂν οἱ πάντες βόες τε καὶ ἵπποι καὶ τἆλλα σύμπαντα θηρία φῶσι τῷ τὸ χαίρειν διώκειν · οἷς πιστεύοντες , ὥσπερ μάντεις ὄρνισιν , οἱ πολλοὶ κρίνουσι τὰς ἡδονὰς εἰς τὸ ζῆν ἡμῖν εὖ κρατίστας εἶναι , καὶ τοὺς θηρίων ἔρωτας οἴονται κυρίους εἶναι μάρτυρας μᾶλλον ἢ τοὺς τῶν ἐν μούσῃ φιλοσόφῳ μεμαντευμένων ἑκάστοτε λόγων . 
Πρώταρχος ἀληθέστατα , ὦ Σώκρατες , εἰρῆσθαί σοι νῦν ἤδη φαμὲν ἅπαντες . 
Σωκράτης οὐκοῦν καὶ ἀφίετέ με ; 
Πρώταρχος σμικρὸν ἔτι τὸ λοιπόν , ὦ Σώκρατες · οὐ γὰρ δήπου σύ γε ἀπερεῖς πρότερος ἡμῶν , ὑπομνήσω δέ σε τὰ λειπόμενα . 
Συμποσίον 
ἈπολλόδωροσἙταῖρος 
Ἀπολλόδωρος δοκῶ μοι περὶ ὧν πυνθάνεσθε οὐκ ἀμελέτητος εἶναι . 
καὶ γὰρ ἐτύγχανον πρῴην εἰς ἄστυ οἴκοθεν ἀνιὼν Φαληρόθεν · τῶν οὖν γνωρίμων τις ὄπισθεν κατιδών με πόρρωθεν ἐκάλεσε , καὶ παίζων ἅμα τῇ κλήσει , “ὦ Φαληρεύς , ” 
ἔφη , “οὗτος Ἀπολλόδωρος , οὐ περιμένεις ; ” 
κἀγὼ ἐπιστὰς περιέμεινα . 
καὶ ὅς , “Ἀπολλόδωρε , ” 
ἔφη , “καὶ μὴν καὶ ἔναγχός σε ἐζήτουν βουλόμενος διαπυθέσθαι τὴν Ἀγάθωνος συνουσίαν καὶ Σωκράτους καὶ Ἀλκιβιάδου καὶ τῶν ἄλλων τῶν τότε ἐν τῷ συνδείπνῳ παραγενομένων , περὶ τῶν ἐρωτικῶν λόγων τίνες ἦσαν · ἄλλος γάρ τίς μοι διηγεῖτο ἀκηκοὼς Φοίνικος τοῦ Φιλίππου , ἔφη δὲ καὶ σὲ εἰδέναι . 
ἀλλὰ γὰρ οὐδὲν εἶχε σαφὲς λέγειν . 
σὺ οὖν μοι διήγησαι · δικαιότατος γὰρ εἶ τοὺς τοῦ ἑταίρου λόγους ἀπαγγέλλειν . 
πρότερον δέ μοι , ” 
ἦ δ’ ὅς , “εἰπέ , σὺ αὐτὸς παρεγένου τῇ συνουσίᾳ ταύτῃ ἢ οὔ ; ” 
κἀγὼ εἶπον ὅτι “παντάπασιν ἔοικέ σοι οὐδὲν διηγεῖσθαι σαφὲς ὁ διηγούμενος , εἰ νεωστὶ ἡγῇ τὴν συνουσίαν γεγονέναι ταύτην ἣν ἐρωτᾷς , ὥστε καὶ ἐμὲ παραγενέσθαι.” 
“ἐγώ γε δή , ” 
ἔφη . 
“πόθεν , ἦν δ’ ἐγώ , ὦ Γλαύκων ; 
οὐκ οἶσθ’ ὅτι πολλῶν ἐτῶν Ἀγάθων ἐνθάδε οὐκ ἐπιδεδήμηκεν , ἀφ’ οὗ δ’ ἐγὼ Σωκράτει συνδιατρίβω καὶ ἐπιμελὲς πεποίημαι ἑκάστης ἡμέρας εἰδέναι ὅτι ἂν λέγῃ ἢ πράττῃ , οὐδέπω τρία ἔτη ἐστίν ; 
πρὸ τοῦ δὲ περιτρέχων ὅπῃ τύχοιμι καὶ οἰόμενος τὶ ποιεῖν ἀθλιώτερος ἦ ὁτουοῦν , οὐχ ἧττον ἢ σὺ νυνί , οἰόμενος δεῖν πάντα μᾶλλον πράττειν ἢ φιλοσοφεῖν.” 
καὶ ὅς , “μὴ σκῶπτ’ , ” 
ἔφη , “ἀλλ’ εἰπέ μοι πότε ἐγένετο ἡ συνουσία αὕτη.” 
κἀγὼ εἶπον ὅτι “παίδων ὄντων ἡμῶν ἔτι , ὅτε τῇ πρώτῃ τραγῳδίᾳ ἐνίκησεν Ἀγάθων , τῇ ὑστεραίᾳ ἢ ᾗ τὰ ἐπινίκια ἔθυεν αὐτός τε καὶ οἱ χορευταί.” 
“πάνυ , ” 
ἔφη , “ἄρα πάλαι , ὡς ἔοικεν . 
ἀλλὰ τίς σοι διηγεῖτο ; 
ἢ αὐτὸς Σωκράτης ; ” 
“οὐ μὰ τὸν Δία , ” 
ἦν δ’ ἐγώ , “ἀλλ’ ὅσπερ Φοίνικι . 
Ἀριστόδημος ἦν τις , Κυδαθηναιεύς , σμικρός , ἀνυπόδητος ἀεί · παρεγεγόνει δ’ ἐν τῇ συνουσίᾳ , Σωκράτους ἐραστὴς ὢν ἐν τοῖς μάλιστα τῶν τότε , ὡς ἐμοὶ δοκεῖ . 
οὐ μέντοι ἀλλὰ καὶ Σωκράτη γε ἔνια ἤδη ἀνηρόμην ὧν ἐκείνου ἤκουσα , καί μοι ὡμολόγει καθάπερ ἐκεῖνος διηγεῖτο.” 
“τί οὖν , ” 
ἔφη , “οὐ διηγήσω μοι ; 
πάντως δὲ ἡ ὁδὸς ἡ εἰς ἄστυ ἐπιτηδεία πορευομένοις καὶ λέγειν καὶ ἀκούειν.”οὕτω δὴ ἰόντες ἅμα τοὺς λόγους περὶ αὐτῶν ἐποιούμεθα , ὥστε , ὅπερ ἀρχόμενος εἶπον , οὐκ ἀμελετήτως ἔχω . 
εἰ οὖν δεῖ καὶ ὑμῖν διηγήσασθαι , ταῦτα χρὴ ποιεῖν . 
καὶ γὰρ ἔγωγε καὶ ἄλλως , ὅταν μέν τινας περὶ φιλοσοφίας λόγους ἢ αὐτὸς ποιῶμαι ἢ ἄλλων ἀκούω , χωρὶς τοῦ οἴεσθαι ὠφελεῖσθαι ὑπερφυῶς ὡς χαίρω · ὅταν δὲ ἄλλους τινάς , ἄλλως τε καὶ τοὺς ὑμετέρους τοὺς τῶν πλουσίων καὶ χρηματιστικῶν , αὐτός τε ἄχθομαι ὑμᾶς τε τοὺς ἑταίρους ἐλεῶ , ὅτι οἴεσθε τὶ ποιεῖν οὐδὲν ποιοῦντες . 
καὶ ἴσως αὖ ὑμεῖς ἐμὲ ἡγεῖσθε κακοδαίμονα εἶναι , καὶ οἴομαι ὑμᾶς ἀληθῆ οἴεσθαι · ἐγὼ μέντοι ὑμᾶς οὐκ οἴομαι ἀλλ’ εὖ οἶδα . 
Ἑταῖρος ἀεὶ ὅμοιος εἶ , ὦ Ἀπολλόδωρε · ἀεὶ γὰρ σαυτόν τε κακηγορεῖς καὶ τοὺς ἄλλους , καὶ δοκεῖς μοι ἀτεχνῶς πάντας ἀθλίους ἡγεῖσθαι πλὴν Σωκράτους , ἀπὸ σαυτοῦ ἀρξάμενος . 
καὶ ὁπόθεν ποτὲ ταύτην τὴν ἐπωνυμίαν ἔλαβες τὸ μαλακὸς καλεῖσθαι , οὐκ οἶδα ἔγωγε · ἐν μὲν γὰρ τοῖς λόγοις ἀεὶ τοιοῦτος εἶ , σαυτῷ τε καὶ τοῖς ἄλλοις ἀγριαίνεις πλὴν Σωκράτους . 
Ἀπολλόδωρος ὦ φίλτατε , καὶ δῆλόν γε δὴ ὅτι οὕτω διανοούμενος καὶ περὶ ἐμαυτοῦ καὶ περὶ ὑμῶν μαίνομαι καὶ παραπαίω ; 
Ἑταῖρος οὐκ ἄξιον περὶ τούτων , Ἀπολλόδωρε , νῦν ἐρίζειν · ἀλλ’ ὅπερ ἐδεόμεθά σου , μὴ ἄλλως ποιήσῃς , ἀλλὰ διήγησαι τίνες ἦσαν οἱ λόγοι . 
Ἀπολλόδωρος ἦσαν τοίνυν ἐκεῖνοι τοιοίδε τινές—μᾶλλον δ’ ἐξ ἀρχῆς ὑμῖν ὡς ἐκεῖνος διηγεῖτο καὶ ἐγὼ πειράσομαι διηγήσασθαι.ἔφη γάρ οἱ Σωκράτη ἐντυχεῖν λελουμένον τε καὶ τὰς βλαύτας ὑποδεδεμένον , ἃ ἐκεῖνος ὀλιγάκις ἐποίει · καὶ ἐρέσθαι αὐτὸν ὅποι ἴοι οὕτω καλὸς γεγενημένος.καὶ τὸν εἰπεῖν ὅτι ἐπὶ δεῖπνον εἰς Ἀγάθωνος . 
χθὲς γὰρ αὐτὸν διέφυγον τοῖς ἐπινικίοις , φοβηθεὶς τὸν ὄχλον · ὡμολόγησα δ’ εἰς τήμερον παρέσεσθαι . 
ταῦτα δὴ ἐκαλλωπισάμην , ἵνα καλὸς παρὰ καλὸν ἴω . 
ἀλλὰ σύ , ἦ δ’ ὅς , πῶς ἔχεις πρὸς τὸ ἐθέλειν ἂν ἰέναι ἄκλητος ἐπὶ δεῖπνον ; κἀγώ , ἔφη , εἶπον ὅτι οὕτως ὅπως ἂν σὺ κελεύῃς.ἕπου τοίνυν , ἔφη , ἵνα καὶ τὴν παροιμίαν διαφθείρωμεν μεταβαλόντες , ὡς ἄρα καὶ Ἀγάθων’ ἐπὶ δαῖτας ἴασιν αὐτόματοι ἀγαθοί . 
Ὅμηρος μὲν γὰρ κινδυνεύει οὐ μόνον διαφθεῖραι ἀλλὰ καὶ ὑβρίσαι εἰς ταύτην τὴν παροιμίαν · ποιήσας γὰρ τὸν Ἀγαμέμνονα διαφερόντως ἀγαθὸν ἄνδρα 
τὰ πολεμικά , τὸν δὲ Μενέλεων “μαλθακὸν αἰχμητήνηομ . 
ιλ . 
17.587 , ” 
θυσίαν ποιουμένου καὶ ἑστιῶντος τοῦ Ἀγαμέμνονος ἄκλητον ἐποίησεν ἐλθόντα τὸν Μενέλεων ἐπὶ τὴν θοίνην , χείρω ὄντα ἐπὶ τὴν τοῦ ἀμείνονος.ταῦτ’ ἀκούσας εἰπεῖν ἔφη ἴσως μέντοι κινδυνεύσω καὶ ἐγὼ οὐχ ὡς σὺ λέγεις , ὦ Σώκρατες , ἀλλὰ καθ’ Ὅμηρον φαῦλος ὢν ἐπὶ σοφοῦ ἀνδρὸς ἰέναι θοίνην ἄκλητος . 
ὅρα οὖν ἄγων με τί ἀπολογήσῃ , ὡς ἐγὼ μὲν οὐχ ὁμολογήσω ἄκλητος ἥκειν , ἀλλ’ ὑπὸ σοῦ κεκλημένος.“σύν τε δύ’ , ” 
ἔφη , “ἐρχομένω πρὸ ὁδοῦ” 
βουλευσόμεθα ὅτι ἐροῦμεν . 
ἀλλ’ ἴωμεν.τοιαῦτ’ ἄττα σφᾶς ἔφη διαλεχθέντας ἰέναι . 
τὸν οὖν Σωκράτη ἑαυτῷ πως προσέχοντα τὸν νοῦν κατὰ τὴν ὁδὸν πορεύεσθαι ὑπολειπόμενον , καὶ περιμένοντος οὗ κελεύειν προϊέναι εἰς τὸ πρόσθεν . 
ἐπειδὴ δὲ γενέσθαι ἐπὶ τῇ οἰκίᾳ τῇ Ἀγάθωνος , ἀνεῳγμένην καταλαμβάνειν τὴν θύραν , καί τι ἔφη αὐτόθι γελοῖον παθεῖν . 
οἷ μὲν γὰρ εὐθὺς παῖδά τινα τῶν ἔνδοθεν ἀπαντήσαντα ἄγειν οὗ κατέκειντο οἱ ἄλλοι , καὶ καταλαμβάνειν ἤδη μέλλοντας δειπνεῖν · εὐθὺς δ’ οὖν ὡς ἰδεῖν τὸν Ἀγάθωνα , ὦ , φάναι , Ἀριστόδημε , εἰς καλὸν ἥκεις ὅπως συνδειπνήσῃς · εἰ δ’ ἄλλου τινὸς ἕνεκα ἦλθες , εἰς αὖθις ἀναβαλοῦ , ὡς καὶ χθὲς ζητῶν σε ἵνα καλέσαιμι , οὐχ οἷός τ’ ἦ ἰδεῖν . 
ἀλλὰ Σωκράτη ἡμῖν πῶς οὐκ ἄγεις ; καὶ ἐγώ , ἔφη , μεταστρεφόμενος οὐδαμοῦ ὁρῶ Σωκράτη ἑπόμενον · εἶπον οὖν ὅτι καὶ αὐτὸς μετὰ Σωκράτους ἥκοιμι , κληθεὶς ὑπ’ ἐκείνου δεῦρ’ ἐπὶ δεῖπνον.καλῶς γ’ , ἔφη , ποιῶν σύ · ἀλλὰ ποῦ ἔστιν οὗτος ; 
ὄπισθεν ἐμοῦ ἄρτι εἰσῄει · ἀλλὰ θαυμάζω καὶ αὐτὸς ποῦ ἂν εἴη.οὐ σκέψῃ , ἔφη , παῖ , φάναι τὸν Ἀγάθωνα , καὶ εἰσάξεις Σωκράτη ; 
σὺ δ’ , ἦ δ’ ὅς , Ἀριστόδημε , παρ’ Ἐρυξίμαχον κατακλίνου.καὶ ἓ μὲν ἔφη ἀπονίζειν τὸν παῖδα ἵνα κατακέοιτο · ἄλλον δέ τινα τῶν παίδων ἥκειν ἀγγέλλοντα ὅτι “Σωκράτης οὗτος ἀναχωρήσας ἐν τῷ τῶν γειτόνων προθύρῳ ἕστηκεν , κἀμοῦ καλοῦντος οὐκ ἐθέλει εἰσιέναι.”ἄτοπόν γ’ , ἔφη , λέγεις · οὔκουν καλεῖς αὐτὸν καὶ μὴ ἀφήσεις ; 
καὶ ὃς ἔφη εἰπεῖν μηδαμῶς , ἀλλ’ ἐᾶτε αὐτόν . 
ἔθος γάρ τι τοῦτ’ ἔχει · ἐνίοτε ἀποστὰς ὅποι ἂν τύχῃ ἕστηκεν . 
ἥξει δ’ αὐτίκα , ὡς ἐγὼ οἶμαι . 
μὴ οὖν κινεῖτε , ἀλλ’ ἐᾶτε.ἀλλ’ οὕτω χρὴ ποιεῖν , εἰ σοὶ δοκεῖ , ἔφη φάναι τὸν Ἀγάθωνα . 
ἀλλ’ ἡμᾶς , ὦ παῖδες , τοὺς ἄλλους ἑστιᾶτε . 
πάντως παρατίθετε ὅτι ἂν βούλησθε , ἐπειδάν τις ὑμῖν μὴ ἐφεστήκῃ—ὃ ἐγὼ οὐδεπώποτε ἐποίησα—νῦν οὖν , νομίζοντες καὶ ἐμὲ ὑφ’ ὑμῶν κεκλῆσθαι ἐπὶ δεῖπνον καὶ τούσδε τοὺς ἄλλους , θεραπεύετε , ἵν’ ὑμᾶς ἐπαινῶμεν.μετὰ ταῦτα ἔφη σφᾶς μὲν δειπνεῖν , τὸν δὲ Σωκράτη οὐκ εἰσιέναι . 
τὸν οὖν Ἀγάθωνα πολλάκις κελεύειν μεταπέμψασθαι τὸν Σωκράτη , ἓ δὲ οὐκ ἐᾶν . 
ἥκειν οὖν αὐτὸν οὐ πολὺν χρόνον ὡς εἰώθει διατρίψαντα , ἀλλὰ μάλιστα σφᾶς μεσοῦν δειπνοῦντας . 
τὸν οὖν Ἀγάθωνα—τυγχάνειν γὰρ ἔσχατον κατακείμενον μόνον—δεῦρ’ , ἔφη φάναι , Σώκρατες , παρ’ ἐμὲ κατάκεισο , ἵνα καὶ τοῦ σοφοῦ ἁπτόμενός σου ἀπολαύσω , ὅ σοι προσέστη ἐν τοῖς προθύροις . 
δῆλον γὰρ ὅτι ηὗρες αὐτὸ καὶ ἔχεις · οὐ γὰρ ἂν προαπέστης.καὶ τὸν Σωκράτη καθίζεσθαι καὶ εἰπεῖν ὅτι εὖ ἂν ἔχοι , φάναι , ὦ Ἀγάθων , εἰ τοιοῦτον εἴη ἡ σοφία ὥστ’ ἐκ τοῦ πληρεστέρου εἰς τὸ κενώτερον ῥεῖν ἡμῶν , ἐὰν ἁπτώμεθα ἀλλήλων , ὥσπερ τὸ ἐν ταῖς κύλιξιν ὕδωρ τὸ διὰ τοῦ ἐρίου ῥέον ἐκ τῆς πληρεστέρας εἰς τὴν κενωτέραν . 
εἰ γὰρ οὕτως ἔχει καὶ ἡ σοφία , πολλοῦ τιμῶμαι τὴν παρὰ σοὶ κατάκλισιν · οἶμαι γάρ με παρὰ σοῦ πολλῆς καὶ καλῆς σοφίας πληρωθήσεσθαι . 
ἡ μὲν γὰρ ἐμὴ φαύλη τις ἂν εἴη , ἢ καὶ ἀμφισβητήσιμος ὥσπερ ὄναρ οὖσα , ἡ δὲ σὴ λαμπρά τε καὶ πολλὴν ἐπίδοσιν ἔχουσα , ἥ γε παρὰ σοῦ νέου ὄντος οὕτω σφόδρα ἐξέλαμψεν καὶ ἐκφανὴς ἐγένετο πρῴην ἐν μάρτυσι τῶν Ἑλλήνων πλέον ἢ τρισμυρίοις.ὑβριστὴς εἶ , ἔφη , ὦ Σώκρατες , ὁ Ἀγάθων . 
καὶ ταῦτα μὲν καὶ ὀλίγον ὕστερον διαδικασόμεθα ἐγώ τε καὶ σὺ περὶ τῆς σοφίας , δικαστῇ χρώμενοι τῷ Διονύσῳ · νῦν δὲ πρὸς τὸ δεῖπνον πρῶτα τρέπου . 
μετὰ ταῦτα , ἔφη , κατακλινέντος τοῦ Σωκράτους καὶ δειπνήσαντος καὶ τῶν ἄλλων , σπονδάς τε σφᾶς ποιήσασθαι , καὶ ᾄσαντας τὸν θεὸν καὶ τἆλλα τὰ νομιζόμενα , τρέπεσθαι πρὸς τὸν πότον · τὸν οὖν Παυσανίαν ἔφη λόγου τοιούτου τινὸς κατάρχειν . 
εἶεν , ἄνδρες , φάναι , τίνα τρόπον ῥᾷστα πιόμεθα ; 
ἐγὼ μὲν οὖν λέγω ὑμῖν ὅτι τῷ ὄντι πάνυ χαλεπῶς ἔχω ὑπὸ τοῦ χθὲς πότου καὶ δέομαι ἀναψυχῆς τινος—οἶμαι δὲ καὶ ὑμῶν τοὺς πολλούς · παρῆστε γὰρ χθές—σκοπεῖσθε οὖν τίνι τρόπῳ ἂν ὡς ῥᾷστα πίνοιμεν.τὸν οὖν Ἀριστοφάνη εἰπεῖν , τοῦτο μέντοι εὖ λέγεις , ὦ Παυσανία , τὸ παντὶ τρόπῳ παρασκευάσασθαι ῥᾳστώνην τινὰ τῆς πόσεως · καὶ γὰρ αὐτός εἰμι τῶν χθὲς βεβαπτισμένων.ἀκούσαντα οὖν αὐτῶν ἔφη Ἐρυξίμαχον τὸν Ἀκουμενοῦ ἦ καλῶς , φάναι , λέγετε . 
καὶ ἔτι ἑνὸς δέομαι ὑμῶν ἀκοῦσαι πῶς ἔχει πρὸς τὸ ἐρρῶσθαι πίνειν , Ἀγάθων<ος>.οὐδαμῶς , φάναι , οὐδ’ αὐτὸς ἔρρωμαι . 
Ἕρμαιον ἂν εἴη ἡμῖν , ἦ δ’ ὅς , ὡς ἔοικεν , ἐμοί τε καὶ Ἀριστοδήμῳ καὶ Φαίδρῳ καὶ τοῖσδε , εἰ ὑμεῖς οἱ δυνατώτατοι πίνειν νῦν ἀπειρήκατε · ἡμεῖς μὲν γὰρ ἀεὶ ἀδύνατοι . 
Σωκράτη δ’ ἐξαιρῶ λόγου · ἱκανὸς γὰρ καὶ ἀμφότερα , ὥστ’ ἐξαρκέσει αὐτῷ ὁπότερ’ ἂν ποιῶμεν . 
ἐπειδὴ οὖν μοι δοκεῖ οὐδεὶς τῶν παρόντων προθύμως ἔχειν πρὸς τὸ πολὺν πίνειν οἶνον , ἴσως ἂν ἐγὼ περὶ τοῦ μεθύσκεσθαι οἷόν ἐστι τἀληθῆ λέγων ἧττον ἂν εἴην ἀηδής . 
ἐμοὶ γὰρ δὴ τοῦτό γε οἶμαι κατάδηλον γεγονέναι ἐκ τῆς ἰατρικῆς , ὅτι χαλεπὸν τοῖς ἀνθρώποις ἡ μέθη ἐστίν · καὶ οὔτε αὐτὸς ἑκὼν εἶναι πόρρω ἐθελήσαιμι ἂν πιεῖν οὔτε ἄλλῳ συμβουλεύσαιμι , ἄλλως τε καὶ κραιπαλῶντα ἔτι ἐκ τῆς προτεραίας.ἀλλὰ μήν , ἔφη φάναι ὑπολαβόντα Φαῖδρον τὸν Μυρρινούσιον , ἔγωγέ σοι εἴωθα πείθεσθαι ἄλλως τε καὶ ἅττ’ ἂν περὶ ἰατρικῆς λέγῃς · νῦν δ’ , ἂν εὖ βουλεύωνται , καὶ οἱ λοιποί . 
ταῦτα δὴ ἀκούσαντας συγχωρεῖν πάντας μὴ διὰ μέθης ποιήσασθαι τὴν ἐν τῷ παρόντι συνουσίαν , ἀλλ’ οὕτω πίνοντας πρὸς ἡδονήν.ἐπειδὴ τοίνυν , φάναι τὸν Ἐρυξίμαχον , τοῦτο μὲν δέδοκται , πίνειν ὅσον ἂν ἕκαστος βούληται , ἐπάναγκες δὲ μηδὲν εἶναι , τὸ μετὰ τοῦτο εἰσηγοῦμαι τὴν μὲν ἄρτι εἰσελθοῦσαν αὐλητρίδα χαίρειν ἐᾶν , αὐλοῦσαν ἑαυτῇ ἢ ἂν βούληται ταῖς γυναιξὶ ταῖς ἔνδον , ἡμᾶς δὲ διὰ λόγων ἀλλήλοις συνεῖναι τὸ τήμερον · καὶ δῑ οἵων λόγων , εἰ βούλεσθε , ἐθέλω ὑμῖν εἰσηγήσασθαι . 
φάναι δὴ πάντας καὶ βούλεσθαι καὶ κελεύειν αὐτὸν εἰσηγεῖσθαι . 
εἰπεῖν οὖν τὸν Ἐρυξίμαχον ὅτι ἡ μέν μοι ἀρχὴ τοῦ λόγου ἐστὶ κατὰ τὴν Εὐριπίδου Μελανίππην · οὐ γὰρ ἐμὸς ὁ μῦθος , ἀλλὰ Φαίδρου τοῦδε , ὃν μέλλω λέγειν . 
Φαῖδρος γὰρ ἑκάστοτε πρός με ἀγανακτῶν λέγει οὐ δεινόν , φησίν , ὦ Ἐρυξίμαχε , ἄλλοις μέν τισι θεῶν ὕμνους καὶ παίωνας εἶναι ὑπὸ τῶν ποιητῶν πεποιημένους , τῷ δὲ Ἔρωτι , τηλικούτῳ ὄντι καὶ τοσούτῳ θεῷ , μηδὲ ἕνα πώποτε τοσούτων γεγονότων ποιητῶν πεποιηκέναι μηδὲν ἐγκώμιον ; 
εἰ δὲ βούλει αὖ σκέψασθαι τοὺς χρηστοὺς σοφιστάς , Ἡρακλέους μὲν καὶ ἄλλων ἐπαίνους καταλογάδην συγγράφειν , ὥσπερ ὁ βέλτιστος Πρόδικος—καὶ τοῦτο μὲν ἧττον καὶ θαυμαστόν , ἀλλ’ ἔγωγε ἤδη τινὶ ἐνέτυχον βιβλίῳ ἀνδρὸς σοφοῦ , ἐν ᾧ ἐνῆσαν ἅλες ἔπαινον θαυμάσιον ἔχοντες πρὸς ὠφελίαν , καὶ ἄλλα τοιαῦτα συχνὰ ἴδοις ἂν ἐγκεκωμιασμένα—τὸ οὖν τοιούτων μὲν πέρι πολλὴν σπουδὴν ποιήσασθαι , ἔρωτα δὲ μηδένα πω ἀνθρώπων τετολμηκέναι εἰς ταυτηνὶ τὴν ἡμέραν ἀξίως ὑμνῆσαι · ἀλλ’ οὕτως ἠμέληται τοσοῦτος θεός . 
ταῦτα δή μοι δοκεῖ εὖ λέγειν Φαῖδρος . 
ἐγὼ οὖν ἐπιθυμῶ ἅμα μὲν τούτῳ ἔρανον εἰσενεγκεῖν καὶ χαρίσασθαι , ἅμα δ’ ἐν τῷ παρόντι πρέπον μοι δοκεῖ εἶναι ἡμῖν τοῖς παροῦσι κοσμῆσαι τὸν θεόν . 
εἰ οὖν συνδοκεῖ καὶ ὑμῖν , γένοιτ’ ἂν ἡμῖν ἐν λόγοις ἱκανὴ διατριβή · δοκεῖ γάρ μοι χρῆναι ἕκαστον ἡμῶν λόγον εἰπεῖν ἔπαινον Ἔρωτος ἐπὶ δεξιὰ ὡς ἂν δύνηται κάλλιστον , ἄρχειν δὲ Φαῖδρον πρῶτον , ἐπειδὴ καὶ πρῶτος κατάκειται καὶ ἔστιν ἅμα πατὴρ τοῦ λόγου.οὐδείς σοι , ὦ Ἐρυξίμαχε , φάναι τὸν Σωκράτη , ἐναντία ψηφιεῖται . 
οὔτε γὰρ ἄν που ἐγὼ ἀποφήσαιμι , ὃς οὐδέν φημι ἄλλο ἐπίστασθαι ἢ τὰ ἐρωτικά , οὔτε που Ἀγάθων καὶ 
Παυσανίας , οὐδὲ μὴν Ἀριστοφάνης , ᾧ περὶ Διόνυσον καὶ Ἀφροδίτην πᾶσα ἡ διατριβή , οὐδὲ ἄλλος οὐδεὶς τουτωνὶ ὧν ἐγὼ ὁρῶ . 
καίτοι οὐκ ἐξ ἴσου γίγνεται ἡμῖν τοῖς ὑστάτοις κατακειμένοις · ἀλλ’ ἐὰν οἱ πρόσθεν ἱκανῶς καὶ καλῶς εἴπωσιν , ἐξαρκέσει ἡμῖν . 
ἀλλὰ τύχῃ ἀγαθῇ καταρχέτω Φαῖδρος καὶ ἐγκωμιαζέτω τὸν ἔρωτα.ταῦτα δὴ καὶ οἱ ἄλλοι πάντες ἄρα συνέφασάν τε καὶ ἐκέλευον ἅπερ ὁ Σωκράτης . 
πάντων μὲν οὖν ἃ ἕκαστος εἶπεν , οὔτε πάνυ ὁ Ἀριστόδημος ἐμέμνητο οὔτ’ αὖ ἐγὼ ἃ ἐκεῖνος ἔλεγε πάντα · ἃ δὲ μάλιστα καὶ ὧν ἔδοξέ μοι ἀξιομνημόνευτον , τούτων ὑμῖν ἐρῶ ἑκάστου τὸν λόγον.πρῶτον μὲν γάρ , ὥσπερ λέγω , ἔφη Φαῖδρον ἀρξάμενον ἐνθένδε ποθὲν λέγειν , ὅτι μέγας θεὸς εἴη ὁ Ἔρως καὶ θαυμαστὸς ἐν ἀνθρώποις τε καὶ θεοῖς , πολλαχῇ μὲν καὶ ἄλλῃ , οὐχ ἥκιστα δὲ κατὰ τὴν γένεσιν . 
τὸ γὰρ ἐν τοῖς πρεσβύτατον 
εἶναι τὸν θεὸν τίμιον , ἦ δ’ ὅς , τεκμήριον δὲ τούτου · γονῆς γὰρ Ἔρωτος οὔτ’ εἰσὶν οὔτε λέγονται ὑπ’ οὐδενὸς οὔτε ἰδιώτου οὔτε ποιητοῦ , ἀλλ’ Ἡσίοδος πρῶτον μὲν Χάος φησὶ γενέσθαι— . 
. . αὐτὰρ ἔπειταΓαῖ’ εὐρύστερνος , πάντων ἕδος ἀσφαλὲς αἰεί , ἠδ’ Ἔρος . . .ηες . 
τηεογ . 
116Ἡσιόδῳ δὲ καὶ Ἀκουσίλεως σύμφησιν μετὰ τὸ Χάος δύο τούτω γενέσθαι , Γῆν τε καὶ ἔρωτα . 
Παρμενίδης δὲ τὴν γένεσιν λέγει—πρώτιστον μὲν ἔρωτα θεῶν μητίσατο πάντων.παρμενιδες φρ . 
132 οὕτω πολλαχόθεν ὁμολογεῖται ὁ Ἔρως ἐν τοῖς πρεσβύτατος εἶναι . 
πρεσβύτατος δὲ ὢν μεγίστων ἀγαθῶν ἡμῖν αἴτιός ἐστιν . 
οὐ γὰρ ἔγωγ’ ἔχω εἰπεῖν ὅτι μεῖζόν ἐστιν ἀγαθὸν εὐθὺς νέῳ ὄντι ἢ ἐραστὴς χρηστὸς καὶ ἐραστῇ παιδικά . 
ὃ γὰρ χρὴ ἀνθρώποις ἡγεῖσθαι παντὸς τοῦ βίου τοῖς μέλλουσι καλῶς βιώσεσθαι , τοῦτο οὔτε συγγένεια οἵα τε ἐμποιεῖν οὕτω καλῶς οὔτε τιμαὶ οὔτε πλοῦτος οὔτ’ ἄλλο οὐδὲν ὡς ἔρως . 
λέγω δὲ δὴ τί τοῦτο ; 
τὴν ἐπὶ μὲν τοῖς αἰσχροῖς αἰσχύνην , ἐπὶ δὲ τοῖς καλοῖς φιλοτιμίαν · οὐ γὰρ ἔστιν ἄνευ τούτων οὔτε πόλιν οὔτε ἰδιώτην μεγάλα καὶ καλὰ ἔργα ἐξεργάζεσθαι . 
φημὶ τοίνυν ἐγὼ ἄνδρα ὅστις ἐρᾷ , εἴ τι αἰσχρὸν ποιῶν κατάδηλος γίγνοιτο ἢ πάσχων ὑπό του δῑ ἀνανδρίαν μὴ ἀμυνόμενος , οὔτ’ ἂν ὑπὸ πατρὸς ὀφθέντα οὕτως ἀλγῆσαι οὔτε ὑπὸ ἑταίρων οὔτε ὑπ’ ἄλλου οὐδενὸς ὡς ὑπὸ παιδικῶν . 
ταὐτὸν δὲ τοῦτο καὶ τὸν ἐρώμενον ὁρῶμεν , ὅτι διαφερόντως τοὺς ἐραστὰς αἰσχύνεται , ὅταν ὀφθῇ ἐν αἰσχρῷ τινι ὤν . 
εἰ οὖν μηχανή τις γένοιτο ὥστε πόλιν γενέσθαι ἢ στρατόπεδον ἐραστῶν τε καὶ παιδικῶν , οὐκ ἔστιν ὅπως ἂν ἄμεινον οἰκήσειαν τὴν ἑαυτῶν ἢ ἀπεχόμενοι πάντων τῶν αἰσχρῶν καὶ φιλοτιμούμενοι πρὸς ἀλλήλους , καὶ μαχόμενοί γ’ ἂν μετ’ ἀλλήλων οἱ τοιοῦτοι νικῷεν ἂν ὀλίγοι ὄντες ὡς ἔπος εἰπεῖν πάντας ἀνθρώπους . 
ἐρῶν γὰρ ἀνὴρ ὑπὸ παιδικῶν ὀφθῆναι ἢ λιπὼν τάξιν ἢ ὅπλα ἀποβαλὼν ἧττον ἂν δήπου δέξαιτο ἢ ὑπὸ πάντων τῶν ἄλλων , καὶ πρὸ τούτου τεθνάναι ἂν πολλάκις ἕλοιτο . 
καὶ μὴν ἐγκαταλιπεῖν γε τὰ παιδικὰ ἢ μὴ βοηθῆσαι κινδυνεύοντι— 
οὐδεὶς οὕτω κακὸς ὅντινα οὐκ ἂν αὐτὸς ὁ Ἔρως ἔνθεον ποιήσειε πρὸς ἀρετήν , ὥστε ὅμοιον εἶναι τῷ ἀρίστῳ φύσει · 
καὶ ἀτεχνῶς , ὃ ἔφη Ὅμηρος , μένος ἐμπνεῦσαιηομ . 
ιλ . 
10.482 ; 
ηομ . 
ιλ . 
15.262 ἐνίοις τῶν ἡρώων τὸν θεόν , τοῦτο ὁ Ἔρως τοῖς ἐρῶσι παρέχει γιγνόμενον παρ’ αὑτοῦ.καὶ μὴν ὑπεραποθνῄσκειν γε μόνοι ἐθέλουσιν οἱ ἐρῶντες , οὐ μόνον ὅτι ἄνδρες , ἀλλὰ καὶ αἱ γυναῖκες . 
τούτου δὲ καὶ ἡ Πελίου θυγάτηρ Ἄλκηστις ἱκανὴν μαρτυρίαν παρέχεται ὑπὲρ τοῦδε τοῦ λόγου εἰς τοὺς Ἕλληνας , ἐθελήσασα μόνη ὑπὲρ τοῦ αὑτῆς ἀνδρὸς ἀποθανεῖν , ὄντων αὐτῷ πατρός τε καὶ μητρός , οὓς ἐκείνη τοσοῦτον ὑπερεβάλετο τῇ φιλίᾳ διὰ τὸν ἔρωτα , ὥστε ἀποδεῖξαι αὐτοὺς ἀλλοτρίους ὄντας τῷ ὑεῖ καὶ ὀνόματι μόνον προσήκοντας , καὶ τοῦτ’ ἐργασαμένη τὸ ἔργον οὕτω καλὸν ἔδοξεν ἐργάσασθαι οὐ μόνον ἀνθρώποις ἀλλὰ καὶ θεοῖς , ὥστε πολλῶν πολλὰ καὶ καλὰ ἐργασαμένων εὐαριθμήτοις δή τισιν ἔδοσαν τοῦτο γέρας οἱ θεοί , ἐξ Ἅιδου ἀνεῖναι πάλιν τὴν ψυχήν , ἀλλὰ τὴν ἐκείνης ἀνεῖσαν ἀγασθέντες τῷ ἔργῳ · οὕτω καὶ θεοὶ τὴν περὶ τὸν ἔρωτα σπουδήν τε καὶ ἀρετὴν μάλιστα τιμῶσιν . 
Ὀρφέα δὲ τὸν Οἰάγρου ἀτελῆ ἀπέπεμψαν ἐξ Ἅιδου , φάσμα δείξαντες τῆς γυναικὸς ἐφ’ ἣν ἧκεν , αὐτὴν δὲ οὐ δόντες , ὅτι μαλθακίζεσθαι ἐδόκει , ἅτε ὢν κιθαρῳδός , καὶ οὐ τολμᾶν ἕνεκα τοῦ ἔρωτος ἀποθνῄσκειν ὥσπερ Ἄλκηστις , ἀλλὰ διαμηχανᾶσθαι ζῶν εἰσιέναι εἰς Ἅιδου . 
τοιγάρτοι διὰ ταῦτα δίκην αὐτῷ ἐπέθεσαν , καὶ ἐποίησαν τὸν θάνατον αὐτοῦ ὑπὸ γυναικῶν γενέσθαι , οὐχ ὥσπερ Ἀχιλλέα τὸν τῆς Θέτιδος ὑὸν ἐτίμησαν καὶ εἰς μακάρων νήσους ἀπέπεμψαν , ὅτι πεπυσμένος παρὰ τῆς μητρὸς ὡς ἀποθανοῖτο ἀποκτείνας Ἕκτορα , μὴ ποιήσας δὲ τοῦτο οἴκαδε ἐλθὼν γηραιὸς τελευτήσοι , ἐτόλμησεν ἑλέσθαι βοηθήσας τῷ ἐραστῇ Πατρόκλῳ καὶ τιμωρήσας οὐ μόνον ὑπεραποθανεῖν ἀλλὰ καὶ ἐπαποθανεῖν τετελευτηκότι · ὅθεν δὴ καὶ ὑπεραγασθέντες οἱ θεοὶ διαφερόντως αὐτὸν ἐτίμησαν , ὅτι τὸν ἐραστὴν οὕτω περὶ πολλοῦ ἐποιεῖτο . 
Αἰσχύλος δὲ φλυαρεῖ φάσκων Ἀχιλλέα Πατρόκλου ἐρᾶν , ὃς ἦν καλλίων οὐ μόνον Πατρόκλου ἀλλ’ ἅμα καὶ τῶν ἡρώων ἁπάντων , καὶ ἔτι ἀγένειος , ἔπειτα νεώτερος πολύ , ὥς φησιν Ὅμηρος . 
ἀλλὰ γὰρ τῷ ὄντι μάλιστα μὲν ταύτην τὴν ἀρετὴν οἱ θεοὶ τιμῶσιν τὴν περὶ τὸν ἔρωτα , μᾶλλον μέντοι θαυμάζουσιν καὶ ἄγανται καὶ εὖ ποιοῦσιν ὅταν ὁ ἐρώμενος τὸν ἐραστὴν ἀγαπᾷ , ἢ ὅταν ὁ ἐραστὴς τὰ παιδικά . 
θειότερον γὰρ ἐραστὴς παιδικῶν · ἔνθεος γάρ ἐστι . 
διὰ ταῦτα καὶ τὸν Ἀχιλλέα τῆς Ἀλκήστιδος μᾶλλον ἐτίμησαν , εἰς μακάρων νήσους ἀποπέμψαντες.οὕτω δὴ ἔγωγέ φημι ἔρωτα θεῶν καὶ πρεσβύτατον καὶ τιμιώτατον καὶ κυριώτατον εἶναι εἰς ἀρετῆς καὶ εὐδαιμονίας κτῆσιν ἀνθρώποις καὶ ζῶσι καὶ τελευτήσασιν . 
Φαῖδρον μὲν τοιοῦτόν τινα λόγον ἔφη εἰπεῖν , μετὰ δὲ Φαῖδρον ἄλλους τινὰς εἶναι ὧν οὐ πάνυ διεμνημόνευε · οὓς παρεὶς τὸν Παυσανίου λόγον διηγεῖτο . 
εἰπεῖν δ’ αὐτὸν ὅτι οὐ καλῶς μοι δοκεῖ , ὦ Φαῖδρε , προβεβλῆσθαι ἡμῖν ὁ λόγος , τὸ ἁπλῶς οὕτως παρηγγέλθαι ἐγκωμιάζειν ἔρωτα . 
εἰ μὲν γὰρ εἷς ἦν ὁ Ἔρως , καλῶς ἂν εἶχε , νῦν δὲ οὐ γάρ ἐστιν εἷς · μὴ ὄντος δὲ ἑνὸς ὀρθότερόν ἐστι πρότερον προρρηθῆναι ὁποῖον δεῖ ἐπαινεῖν . 
ἐγὼ οὖν πειράσομαι τοῦτο ἐπανορθώσασθαι , πρῶτον μὲν ἔρωτα φράσαι ὃν δεῖ ἐπαινεῖν , ἔπειτα ἐπαινέσαι ἀξίως τοῦ θεοῦ . 
πάντες γὰρ ἴσμεν ὅτι οὐκ ἔστιν ἄνευ Ἔρωτος Ἀφροδίτη . 
μιᾶς μὲν οὖν οὔσης εἷς ἂν ἦν Ἔρως · ἐπεὶ δὲ δὴ δύο ἐστόν , δύο ἀνάγκη καὶ Ἔρωτε εἶναι . 
πῶς δ’ οὐ δύο τὼ θεά ; 
ἡ μέν γέ που πρεσβυτέρα καὶ ἀμήτωρ Οὐρανοῦ θυγάτηρ , ἣν δὴ καὶ Οὐρανίαν ἐπονομάζομεν · ἡ δὲ νεωτέρα Διὸς καὶ Διώνης , ἣν δὴ Πάνδημον καλοῦμεν . 
ἀναγκαῖον δὴ καὶ ἔρωτα τὸν μὲν τῇ ἑτέρᾳ συνεργὸν Πάνδημον ὀρθῶς καλεῖσθαι , τὸν δὲ Οὐράνιον . 
ἐπαινεῖν μὲν οὖν δεῖ πάντας θεούς , ἃ δ’ οὖν ἑκάτερος εἴληχε πειρατέον εἰπεῖν . 
πᾶσα γὰρ πρᾶξις ὧδ’ ἔχει · αὐτὴ ἐφ’ ἑαυτῆς πραττομένη οὔτε καλὴ οὔτε αἰσχρά . 
οἷον ὃ νῦν ἡμεῖς ποιοῦμεν , ἢ πίνειν ἢ ᾄδειν ἢ διαλέγεσθαι , οὐκ ἔστι τούτων αὐτὸ καλὸν οὐδέν , ἀλλ’ ἐν τῇ πράξει , ὡς ἂν πραχθῇ , τοιοῦτον ἀπέβη · καλῶς μὲν γὰρ πραττόμενον καὶ ὀρθῶς καλὸν γίγνεται , μὴ ὀρθῶς δὲ αἰσχρόν . 
οὕτω δὴ καὶ τὸ ἐρᾶν καὶ ὁ Ἔρως οὐ πᾶς ἐστι καλὸς οὐδὲ ἄξιος ἐγκωμιάζεσθαι , ἀλλὰ ὁ καλῶς προτρέπων ἐρᾶν.ὁ μὲν οὖν τῆς Πανδήμου Ἀφροδίτης ὡς ἀληθῶς πάνδημός ἐστι καὶ ἐξεργάζεται ὅτι ἂν τύχῃ · καὶ οὗτός ἐστιν ὃν οἱ φαῦλοι τῶν ἀνθρώπων ἐρῶσιν . 
ἐρῶσι δὲ οἱ τοιοῦτοι πρῶτον μὲν οὐχ ἧττον γυναικῶν ἢ παίδων , ἔπειτα ὧν καὶ ἐρῶσι τῶν σωμάτων μᾶλλον ἢ τῶν ψυχῶν , ἔπειτα ὡς ἂν δύνωνται ἀνοητοτάτων , πρὸς τὸ διαπράξασθαι μόνον βλέποντες , ἀμελοῦντες δὲ τοῦ καλῶς ἢ μή · ὅθεν δὴ συμβαίνει αὐτοῖς ὅτι ἂν τύχωσι τοῦτο πράττειν , ὁμοίως μὲν ἀγαθόν , ὁμοίως δὲ τοὐναντίον . 
ἔστι γὰρ καὶ ἀπὸ τῆς θεοῦ νεωτέρας τε οὔσης πολὺ ἢ τῆς ἑτέρας , καὶ μετεχούσης ἐν τῇ γενέσει καὶ θήλεος καὶ ἄρρενος . 
ὁ δὲ τῆς Οὐρανίας πρῶτον μὲν οὐ μετεχούσης θήλεος ἀλλ’ ἄρρενος μόνον—καὶ ἔστιν οὗτος ὁ τῶν παίδων ἔρως—ἔπειτα πρεσβυτέρας , ὕβρεως ἀμοίρου · ὅθεν δὴ ἐπὶ τὸ ἄρρεν τρέπονται οἱ ἐκ τούτου τοῦ ἔρωτος ἔπιπνοι , τὸ φύσει ἐρρωμενέστερον καὶ νοῦν μᾶλλον ἔχον ἀγαπῶντες . 
καί τις ἂν γνοίη καὶ ἐν αὐτῇ τῇ παιδεραστίᾳ τοὺς εἰλικρινῶς ὑπὸ τούτου τοῦ ἔρωτος ὡρμημένους · οὐ γὰρ ἐρῶσι παίδων , ἀλλ’ ἐπειδὰν ἤδη ἄρχωνται νοῦν ἴσχειν , τοῦτο δὲ πλησιάζει τῷ γενειάσκειν . 
παρεσκευασμένοι γὰρ οἶμαί εἰσιν οἱ ἐντεῦθεν ἀρχόμενοι ἐρᾶν ὡς τὸν βίον ἅπαντα συνεσόμενοι καὶ κοινῇ συμβιωσόμενοι , ἀλλ’ οὐκ ἐξαπατήσαντες , ἐν ἀφροσύνῃ λαβόντες ὡς νέον , καταγελάσαντες οἰχήσεσθαι ἐπ’ ἄλλον ἀποτρέχοντες . 
χρῆν δὲ καὶ νόμον εἶναι μὴ ἐρᾶν παίδων , ἵνα μὴ εἰς ἄδηλον πολλὴ σπουδὴ ἀνηλίσκετο · τὸ γὰρ τῶν παίδων τέλος ἄδηλον οἷ τελευτᾷ κακίας καὶ ἀρετῆς ψυχῆς τε πέρι καὶ σώματος . 
οἱ μὲν οὖν ἀγαθοὶ τὸν νόμον τοῦτον αὐτοὶ αὑτοῖς ἑκόντες τίθενται , χρῆν δὲ καὶ τούτους τοὺς πανδήμους ἐραστὰς προσαναγκάζειν τὸ τοιοῦτον , ὥσπερ καὶ τῶν ἐλευθέρων γυναικῶν προσαναγκάζομεν αὐτοὺς καθ’ ὅσον δυνάμεθα μὴ ἐρᾶν . 
οὗτοι γάρ εἰσιν οἱ καὶ τὸ ὄνειδος πεποιηκότες , ὥστε τινὰς τολμᾶν λέγειν ὡς αἰσχρὸν χαρίζεσθαι ἐρασταῖς · λέγουσι δὲ εἰς τούτους ἀποβλέποντες , ὁρῶντες αὐτῶν τὴν ἀκαιρίαν καὶ ἀδικίαν , ἐπεὶ οὐ δήπου κοσμίως γε καὶ νομίμως ὁτιοῦν <πρᾶγμα> 
πραττόμενον ψόγον ἂν δικαίως φέροι.καὶ δὴ καὶ ὁ περὶ τὸν ἔρωτα νόμος ἐν μὲν ταῖς ἄλλαις πόλεσι νοῆσαι ῥᾴδιος , ἁπλῶς γὰρ ὥρισται · ὁ δ’ ἐνθάδε καὶ ἐν Λακεδαίμονι ποικίλος . 
ἐν Ἤλιδι μὲν γὰρ καὶ ἐν Βοιωτοῖς , καὶ οὗ μὴ σοφοὶ λέγειν , ἁπλῶς νενομοθέτηται καλὸν τὸ χαρίζεσθαι ἐρασταῖς , καὶ οὐκ ἄν τις εἴποι οὔτε νέος οὔτε παλαιὸς ὡς αἰσχρόν , ἵνα οἶμαι μὴ πράγματ’ ἔχωσιν λόγῳ πειρώμενοι πείθειν τοὺς νέους , ἅτε ἀδύνατοι λέγειν · τῆς δὲ Ἰωνίας καὶ ἄλλοθι πολλαχοῦ αἰσχρὸν νενόμισται , ὅσοι ὑπὸ βαρβάροις οἰκοῦσιν . 
τοῖς γὰρ βαρβάροις διὰ τὰς τυραννίδας αἰσχρὸν τοῦτό γε καὶ ἥ γε φιλοσοφία καὶ ἡ φιλογυμναστία · οὐ γὰρ οἶμαι συμφέρει τοῖς ἄρχουσι φρονήματα μεγάλα ἐγγίγνεσθαι τῶν ἀρχομένων , οὐδὲ φιλίας ἰσχυρὰς καὶ κοινωνίας , ὃ δὴ μάλιστα φιλεῖ τά τε ἄλλα πάντα καὶ ὁ ἔρως ἐμποιεῖν . 
ἔργῳ δὲ τοῦτο ἔμαθον καὶ οἱ ἐνθάδε τύραννοι · ὁ γὰρ Ἀριστογείτονος ἔρως καὶ ἡ Ἁρμοδίου φιλία βέβαιος γενομένη κατέλυσεν αὐτῶν τὴν ἀρχήν . 
οὕτως οὗ μὲν αἰσχρὸν ἐτέθη χαρίζεσθαι ἐρασταῖς , κακίᾳ τῶν θεμένων κεῖται , τῶν μὲν ἀρχόντων πλεονεξίᾳ , τῶν δὲ ἀρχομένων ἀνανδρίᾳ · οὗ δὲ καλὸν ἁπλῶς ἐνομίσθη , διὰ τὴν τῶν θεμένων τῆς ψυχῆς ἀργίαν . 
ἐνθάδε δὲ πολὺ τούτων κάλλιον νενομοθέτηται , καὶ ὅπερ εἶπον , οὐ ῥᾴδιον κατανοῆσαι . 
ἐνθυμηθέντι γὰρ ὅτι λέγεται κάλλιον τὸ φανερῶς ἐρᾶν τοῦ λάθρᾳ , καὶ μάλιστα τῶν γενναιοτάτων καὶ ἀρίστων , κἂν αἰσχίους ἄλλων ὦσι , καὶ ὅτι αὖ ἡ παρακέλευσις τῷ ἐρῶντι παρὰ πάντων θαυμαστή , οὐχ ὥς τι αἰσχρὸν ποιοῦντι , καὶ ἑλόντι τε καλὸν δοκεῖ εἶναι καὶ μὴ ἑλόντι αἰσχρόν , καὶ πρὸς τὸ ἐπιχειρεῖν ἑλεῖν ἐξουσίαν ὁ νόμος δέδωκε τῷ ἐραστῇ θαυμαστὰ ἔργα ἐργαζομένῳ ἐπαινεῖσθαι , ἃ εἴ τις τολμῴη ποιεῖν ἄλλ’ ὁτιοῦν διώκων καὶ βουλόμενος διαπράξασθαι πλὴν τοῦτο , †φιλοσοφίας τὰ μέγιστα καρποῖτ’ ἂν ὀνείδη—εἰ γὰρ ἢ χρήματα βουλόμενος παρά του λαβεῖν ἢ ἀρχὴν ἄρξαι ἤ τινα ἄλλην δύναμιν ἐθέλοι ποιεῖν οἷάπερ οἱ ἐρασταὶ πρὸς τὰ παιδικά , ἱκετείας τε καὶ ἀντιβολήσεις ἐν ταῖς δεήσεσιν ποιούμενοι , καὶ ὅρκους ὀμνύντες , καὶ κοιμήσεις ἐπὶ θύραις , καὶ ἐθέλοντες δουλείας δουλεύειν οἵας οὐδ’ ἂν δοῦλος οὐδείς , ἐμποδίζοιτο ἂν μὴ πράττειν οὕτω τὴν πρᾶξιν καὶ ὑπὸ φίλων καὶ ὑπὸ ἐχθρῶν , τῶν μὲν ὀνειδιζόντων κολακείας καὶ ἀνελευθερίας , τῶν δὲ νουθετούντων καὶ αἰσχυνομένων ὑπὲρ αὐτῶν—τῷ δ’ ἐρῶντι πάντα ταῦτα ποιοῦντι χάρις ἔπεστι , καὶ δέδοται ὑπὸ τοῦ νόμου ἄνευ ὀνείδους πράττειν , ὡς πάγκαλόν τι πρᾶγμα διαπραττομένου · ὃ δὲ δεινότατον , ὥς γε λέγουσιν οἱ πολλοί , ὅτι καὶ ὀμνύντι μόνῳ συγγνώμη παρὰ θεῶν ἐκβάντι τῶν ὅρκων—ἀφροδίσιον γὰρ ὅρκον οὔ φασιν εἶναι · οὕτω καὶ οἱ θεοὶ καὶ οἱ ἄνθρωποι πᾶσαν ἐξουσίαν πεποιήκασι τῷ ἐρῶντι , ὡς ὁ νόμος φησὶν ὁ ἐνθάδε—ταύτῃ μὲν οὖν οἰηθείη ἄν τις πάγκαλον νομίζεσθαι ἐν τῇδε τῇ πόλει καὶ τὸ ἐρᾶν καὶ τὸ φίλους γίγνεσθαι τοῖς ἐρασταῖς . 
ἐπειδὰν δὲ παιδαγωγοὺς ἐπιστήσαντες οἱ πατέρες τοῖς ἐρωμένοις μὴ ἐῶσι διαλέγεσθαι τοῖς ἐρασταῖς , καὶ τῷ παιδαγωγῷ ταῦτα προστεταγμένα ᾖ , ἡλικιῶται δὲ καὶ ἑταῖροι ὀνειδίζωσιν ἐάν τι ὁρῶσιν τοιοῦτον γιγνόμενον , καὶ τοὺς ὀνειδίζοντας αὖ οἱ πρεσβύτεροι μὴ διακωλύωσι μηδὲ λοιδορῶσιν ὡς οὐκ ὀρθῶς λέγοντας , εἰς δὲ ταῦτά τις αὖ βλέψας ἡγήσαιτ’ ἂν πάλιν αἴσχιστον τὸ τοιοῦτον ἐνθάδε νομίζεσθαι . 
τὸ δὲ οἶμαι ὧδ’ ἔχει · οὐχ ἁπλοῦν ἐστιν , ὅπερ ἐξ ἀρχῆς ἐλέχθη οὔτε καλὸν εἶναι αὐτὸ καθ’ αὑτὸ οὔτε αἰσχρόν , ἀλλὰ καλῶς μὲν πραττόμενον καλόν , αἰσχρῶς δὲ αἰσχρόν . 
αἰσχρῶς μὲν οὖν ἐστι πονηρῷ τε καὶ πονηρῶς χαρίζεσθαι , καλῶς δὲ χρηστῷ τε καὶ καλῶς . 
πονηρὸς δ’ ἐστὶν ἐκεῖνος ὁ ἐραστὴς ὁ πάνδημος , ὁ τοῦ σώματος μᾶλλον ἢ τῆς ψυχῆς ἐρῶν · καὶ γὰρ οὐδὲ μόνιμός ἐστιν , ἅτε οὐδὲ μονίμου ἐρῶν πράγματος . 
ἅμα γὰρ τῷ τοῦ σώματος ἄνθει λήγοντι , οὗπερ ἤρα , “οἴχεται ἀποπτάμενος , ” 
πολλοὺς λόγους καὶ ὑποσχέσεις καταισχύνας · ὁ δὲ τοῦ ἤθους χρηστοῦ ὄντος ἐραστὴς διὰ βίου μένει , ἅτε μονίμῳ συντακείς . 
τούτους δὴ βούλεται ὁ ἡμέτερος νόμος εὖ καὶ καλῶς βασανίζειν , καὶ τοῖς μὲν χαρίσασθαι , τοὺς δὲ διαφεύγειν . 
διὰ ταῦτα οὖν τοῖς μὲν διώκειν παρακελεύεται , τοῖς δὲ φεύγειν , ἀγωνοθετῶν καὶ βασανίζων ποτέρων ποτέ ἐστιν ὁ ἐρῶν καὶ ποτέρων ὁ ἐρώμενος . 
οὕτω δὴ ὑπὸ ταύτης τῆς αἰτίας πρῶτον μὲν τὸ ἁλίσκεσθαι ταχὺ αἰσχρὸν νενόμισται , ἵνα χρόνος ἐγγένηται , ὃς δὴ δοκεῖ τὰ πολλὰ καλῶς βασανίζειν , ἔπειτα τὸ ὑπὸ χρημάτων καὶ ὑπὸ πολιτικῶν δυνάμεων ἁλῶναι αἰσχρόν , ἐάν τε κακῶς πάσχων πτήξῃ καὶ μὴ καρτερήσῃ , ἄν τ’ εὐεργετούμενος εἰς χρήματα ἢ εἰς διαπράξεις πολιτικὰς μὴ καταφρονήσῃ · οὐδὲν γὰρ δοκεῖ τούτων οὔτε βέβαιον οὔτε μόνιμον εἶναι , χωρὶς τοῦ μηδὲ πεφυκέναι ἀπ’ αὐτῶν γενναίαν φιλίαν . 
μία δὴ λείπεται τῷ ἡμετέρῳ νόμῳ ὁδός , εἰ μέλλει καλῶς χαριεῖσθαι ἐραστῇ παιδικά . 
ἔστι γὰρ ἡμῖν νόμος , ὥσπερ ἐπὶ τοῖς ἐρασταῖς ἦν δουλεύειν ἐθέλοντα ἡντινοῦν δουλείαν παιδικοῖς μὴ κολακείαν εἶναι μηδὲ ἐπονείδιστον , οὕτω δὴ καὶ ἄλλη μία μόνη δουλεία ἑκούσιος λείπεται οὐκ ἐπονείδιστος · αὕτη δ’ ἐστὶν ἡ περὶ τὴν ἀρετήν . 
νενόμισται γὰρ δὴ ἡμῖν , ἐάν τις ἐθέλῃ τινὰ θεραπεύειν ἡγούμενος δῑ ἐκεῖνον ἀμείνων ἔσεσθαι ἢ κατὰ σοφίαν τινὰ ἢ κατὰ ἄλλο ὁτιοῦν μέρος ἀρετῆς , αὕτη αὖ ἡ ἐθελοδουλεία οὐκ αἰσχρὰ εἶναι οὐδὲ κολακεία . 
δεῖ δὴ τὼ νόμω τούτω συμβαλεῖν εἰς ταὐτόν , τόν τε περὶ τὴν παιδεραστίαν καὶ τὸν περὶ τὴν φιλοσοφίαν τε καὶ τὴν ἄλλην ἀρετήν , εἰ μέλλει συμβῆναι καλὸν γενέσθαι τὸ ἐραστῇ παιδικὰ χαρίσασθαι . 
ὅταν γὰρ εἰς τὸ αὐτὸ ἔλθωσιν ἐραστής τε καὶ παιδικά , νόμον ἔχων ἑκάτερος , ὁ μὲν χαρισαμένοις παιδικοῖς ὑπηρετῶν ὁτιοῦν δικαίως ἂν ὑπηρετεῖν , ὁ δὲ τῷ ποιοῦντι αὐτὸν σοφόν τε καὶ ἀγαθὸν δικαίως αὖ ὁτιοῦν ἂν ὑπουργῶν <ὑπουργεῖν> , καὶ ὁ μὲν δυνάμενος εἰς φρόνησιν καὶ τὴν ἄλλην ἀρετὴν συμβάλλεσθαι , ὁ δὲ δεόμενος εἰς παίδευσιν καὶ τὴν ἄλλην σοφίαν κτᾶσθαι , τότε δὴ τούτων συνιόντων εἰς ταὐτὸν τῶν νόμων μοναχοῦ ἐνταῦθα συμπίπτει τὸ καλὸν εἶναι παιδικὰ ἐραστῇ χαρίσασθαι , ἄλλοθι δὲ οὐδαμοῦ . 
ἐπὶ τούτῳ καὶ ἐξαπατηθῆναι οὐδὲν αἰσχρόν · ἐπὶ δὲ τοῖς ἄλλοις πᾶσι καὶ ἐξαπατωμένῳ αἰσχύνην φέρει καὶ μή . 
εἰ γάρ τις ἐραστῇ ὡς πλουσίῳ πλούτου ἕνεκα χαρισάμενος ἐξαπατηθείη καὶ μὴ λάβοι χρήματα , ἀναφανέντος τοῦ ἐραστοῦ πένητος , οὐδὲν ἧττον αἰσχρόν · δοκεῖ γὰρ ὁ τοιοῦτος τό γε αὑτοῦ ἐπιδεῖξαι , ὅτι ἕνεκα χρημάτων ὁτιοῦν ἂν ὁτῳοῦν ὑπηρετοῖ , τοῦτο δὲ οὐ καλόν . 
κατὰ τὸν αὐτὸν δὴ λόγον κἂν εἴ τις ὡς ἀγαθῷ χαρισάμενος καὶ αὐτὸς ὡς ἀμείνων ἐσόμενος διὰ τὴν φιλίαν ἐραστοῦ ἐξαπατηθείη , ἀναφανέντος ἐκείνου κακοῦ καὶ οὐ κεκτημένου ἀρετήν , ὅμως καλὴ ἡ ἀπάτη · δοκεῖ γὰρ αὖ καὶ οὗτος τὸ καθ’ αὑτὸν δεδηλωκέναι , ὅτι ἀρετῆς γ’ ἕνεκα καὶ τοῦ βελτίων γενέσθαι πᾶν ἂν παντὶ προθυμηθείη , τοῦτο δὲ αὖ πάντων κάλλιστον · οὕτω πᾶν πάντως γε καλὸν ἀρετῆς γ’ ἕνεκα χαρίζεσθαι . 
οὗτός ἐστιν ὁ τῆς οὐρανίας θεοῦ ἔρως καὶ οὐράνιος καὶ πολλοῦ ἄξιος καὶ πόλει καὶ ἰδιώταις , πολλὴν ἐπιμέλειαν ἀναγκάζων ποιεῖσθαι πρὸς ἀρετὴν τόν τε ἐρῶντα αὐτὸν αὑτοῦ καὶ τὸν ἐρώμενον · οἱ δ’ ἕτεροι πάντες τῆς ἑτέρας , τῆς πανδήμου . 
ταῦτά σοι , ἔφη , ὡς ἐκ τοῦ παραχρῆμα , ὦ Φαῖδρε , περὶ Ἔρωτος συμβάλλομαι.Παυσανίου δὲ παυσαμένου—διδάσκουσι γάρ με ἴσα λέγειν οὑτωσὶ οἱ σοφοί—ἔφη ὁ Ἀριστόδημος δεῖν μὲν Ἀριστοφάνη λέγειν , τυχεῖν δὲ αὐτῷ τινα ἢ ὑπὸ πλησμονῆς ἢ ὑπό τινος ἄλλου λύγγα ἐπιπεπτωκυῖαν καὶ οὐχ οἷόν τε εἶναι λέγειν , ἀλλ’ εἰπεῖν αὐτόν—ἐν τῇ κάτω γὰρ αὐτοῦ τὸν ἰατρὸν Ἐρυξίμαχον κατακεῖσθαι—“ὦ Ἐρυξίμαχε , δίκαιος εἶ ἢ παῦσαί με τῆς λυγγὸς ἢ λέγειν ὑπὲρ ἐμοῦ , ἕως ἂν ἐγὼ παύσωμαι.” 
καὶ τὸν Ἐρυξίμαχον εἰπεῖν “ἀλλὰ ποιήσω ἀμφότερα ταῦτα · ἐγὼ μὲν γὰρ ἐρῶ ἐν τῷ σῷ μέρει , σὺ δ’ ἐπειδὰν παύσῃ , ἐν τῷ ἐμῷ . 
ἐν ᾧ δ’ ἂν ἐγὼ λέγω , ἐὰν μέν σοι ἐθέλῃ ἀπνευστὶ ἔχοντι πολὺν χρόνον παύεσθαι ἡ λύγξ · εἰ δὲ μή , ὕδατι ἀνακογχυλίασον . 
εἰ δ’ ἄρα πάνυ ἰσχυρά ἐστιν , ἀναλαβών τι τοιοῦτον οἵῳ κινήσαις ἂν τὴν ῥῖνα , πτάρε · καὶ ἐὰν τοῦτο ποιήσῃς ἅπαξ ἢ δίς , καὶ εἰ πάνυ ἰσχυρά ἐστι , παύσεται.” 
“οὐκ ἂν φθάνοις λέγων , ” 
φάναι τὸν Ἀριστοφάνη · “ἐγὼ δὲ ταῦτα ποιήσω.”εἰπεῖν δὴ τὸν Ἐρυξίμαχον , δοκεῖ τοίνυν μοι ἀναγκαῖον εἶναι , ἐπειδὴ Παυσανίας ὁρμήσας ἐπὶ τὸν λόγον καλῶς οὐχ ἱκανῶς ἀπετέλεσε , δεῖν ἐμὲ πειρᾶσθαι τέλος ἐπιθεῖναι τῷ λόγῳ . 
τὸ μὲν γὰρ διπλοῦν εἶναι τὸν ἔρωτα δοκεῖ μοι καλῶς διελέσθαι · ὅτι δὲ οὐ μόνον ἐστὶν ἐπὶ ταῖς ψυχαῖς τῶν ἀνθρώπων πρὸς τοὺς καλοὺς ἀλλὰ καὶ πρὸς ἄλλα πολλὰ καὶ ἐν τοῖς ἄλλοις , τοῖς τε σώμασι τῶν πάντων ζῴων καὶ τοῖς ἐν τῇ γῇ φυομένοις καὶ ὡς ἔπος εἰπεῖν ἐν πᾶσι τοῖς οὖσι , καθεωρακέναι μοι δοκῶ ἐκ τῆς ἰατρικῆς , τῆς ἡμετέρας τέχνης , ὡς μέγας καὶ θαυμαστὸς καὶ ἐπὶ πᾶν ὁ θεὸς τείνει καὶ κατ’ ἀνθρώπινα καὶ κατὰ θεῖα πράγματα . 
ἄρξομαι δὲ ἀπὸ τῆς ἰατρικῆς λέγων , ἵνα καὶ πρεσβεύωμεν τὴν τέχνην . 
ἡ γὰρ φύσις τῶν σωμάτων τὸν διπλοῦν ἔρωτα τοῦτον ἔχει · τὸ γὰρ ὑγιὲς τοῦ σώματος καὶ τὸ νοσοῦν ὁμολογουμένως ἕτερόν τε καὶ ἀνόμοιόν ἐστι , τὸ δὲ ἀνόμοιον ἀνομοίων ἐπιθυμεῖ καὶ ἐρᾷ . 
ἄλλος μὲν οὖν ὁ ἐπὶ τῷ ὑγιεινῷ ἔρως , ἄλλος δὲ ὁ ἐπὶ τῷ νοσώδει . 
ἔστιν δή , ὥσπερ ἄρτι Παυσανίας ἔλεγεν τοῖς μὲν ἀγαθοῖς καλὸν χαρίζεσθαι τῶν ἀνθρώπων , τοῖς δ’ ἀκολάστοις αἰσχρόν , οὕτω καὶ ἐν αὐτοῖς τοῖς σώμασιν τοῖς μὲν ἀγαθοῖς ἑκάστου τοῦ σώματος καὶ ὑγιεινοῖς καλὸν χαρίζεσθαι καὶ δεῖ , καὶ τοῦτό ἐστιν ᾧ ὄνομα τὸ ἰατρικόν , τοῖς δὲ κακοῖς καὶ νοσώδεσιν αἰσχρόν τε καὶ δεῖ ἀχαριστεῖν , εἰ μέλλει τις τεχνικὸς εἶναι . 
ἔστι γὰρ ἰατρική , ὡς ἐν κεφαλαίῳ εἰπεῖν , ἐπιστήμη τῶν τοῦ σώματος ἐρωτικῶν πρὸς πλησμονὴν καὶ κένωσιν , καὶ ὁ διαγιγνώσκων ἐν τούτοις τὸν καλόν τε καὶ αἰσχρὸν ἔρωτα , οὗτός ἐστιν ὁ ἰατρικώτατος , καὶ ὁ μεταβάλλειν ποιῶν , ὥστε ἀντὶ τοῦ ἑτέρου ἔρωτος τὸν ἕτερον κτᾶσθαι , καὶ οἷς μὴ ἔνεστιν ἔρως , δεῖ δ’ ἐγγενέσθαι , ἐπιστάμενος ἐμποιῆσαι καὶ ἐνόντα ἐξελεῖν , ἀγαθὸς ἂν εἴη δημιουργός . 
δεῖ γὰρ δὴ τὰ ἔχθιστα ὄντα ἐν τῷ σώματι φίλα οἷόν τ’ εἶναι ποιεῖν καὶ ἐρᾶν ἀλλήλων . 
ἔστι δὲ ἔχθιστα τὰ ἐναντιώτατα , ψυχρὸν θερμῷ , πικρὸν γλυκεῖ , ξηρὸν ὑγρῷ , πάντα τὰ τοιαῦτα · τούτοις ἐπιστηθεὶς ἔρωτα ἐμποιῆσαι καὶ ὁμόνοιαν ὁ ἡμέτερος πρόγονος Ἀσκληπιός , ὥς φασιν οἵδε οἱ ποιηταὶ καὶ ἐγὼ πείθομαι , συνέστησεν τὴν ἡμετέραν τέχνην . 
ἥ τε οὖν ἰατρική , ὥσπερ λέγω , πᾶσα διὰ τοῦ θεοῦ τούτου κυβερνᾶται , ὡσαύτως δὲ καὶ γυμναστικὴ καὶ γεωργία · μουσικὴ δὲ καὶ παντὶ κατάδηλος τῷ καὶ σμικρὸν προσέχοντι τὸν νοῦν ὅτι κατὰ ταὐτὰ ἔχει τούτοις , ὥσπερ ἴσως καὶ Ἡράκλειτος βούλεται λέγειν , ἐπεὶ τοῖς γε ῥήμασιν οὐ καλῶς λέγει . 
τὸ ἓν γάρ φησι “διαφερόμενον αὐτὸ αὑτῷ συμφέρεσθαι , ” 
“ὥσπερ ἁρμονίαν τόξου τε καὶ λύρας.” 
ἔστι δὲ πολλὴ ἀλογία ἁρμονίαν φάναι διαφέρεσθαι ἢ ἐκ διαφερομένων ἔτι εἶναι . 
ἀλλὰ ἴσως τόδε ἐβούλετο λέγειν , ὅτι ἐκ διαφερομένων πρότερον τοῦ ὀξέος καὶ βαρέος , ἔπειτα ὕστερον ὁμολογησάντων γέγονεν ὑπὸ τῆς μουσικῆς τέχνης . 
οὐ γὰρ δήπου ἐκ διαφερομένων γε ἔτι τοῦ ὀξέος καὶ βαρέος ἁρμονία ἂν εἴη · ἡ γὰρ ἁρμονία συμφωνία ἐστίν , συμφωνία δὲ ὁμολογία τις—ὁμολογίαν δὲ ἐκ διαφερομένων , ἕως ἂν διαφέρωνται , ἀδύνατον εἶναι · διαφερόμενον δὲ αὖ καὶ μὴ ὁμολογοῦν ἀδύνατον ἁρμόσαι—ὥσπερ γε καὶ ὁ ῥυθμὸς ἐκ τοῦ ταχέος καὶ βραδέος , ἐκ διενηνεγμένων πρότερον , ὕστερον δὲ ὁμολογησάντων γέγονε . 
τὴν δὲ ὁμολογίαν πᾶσι τούτοις , ὥσπερ ἐκεῖ ἡ ἰατρική , ἐνταῦθα ἡ μουσικὴ ἐντίθησιν , ἔρωτα καὶ ὁμόνοιαν ἀλλήλων ἐμποιήσασα · καὶ ἔστιν αὖ μουσικὴ περὶ ἁρμονίαν καὶ ῥυθμὸν ἐρωτικῶν ἐπιστήμη . 
καὶ ἐν μέν γε αὐτῇ τῇ συστάσει ἁρμονίας τε καὶ ῥυθμοῦ οὐδὲν χαλεπὸν τὰ ἐρωτικὰ διαγιγνώσκειν , οὐδὲ ὁ διπλοῦς ἔρως ἐνταῦθά πω ἔστιν · ἀλλ’ ἐπειδὰν δέῃ πρὸς τοὺς ἀνθρώπους καταχρῆσθαι ῥυθμῷ τε καὶ ἁρμονίᾳ ἢ ποιοῦντα , ὃ δὴ μελοποιίαν καλοῦσιν , ἢ χρώμενον ὀρθῶς τοῖς πεποιημένοις μέλεσί τε καὶ μέτροις , ὃ δὴ παιδεία ἐκλήθη , ἐνταῦθα δὴ καὶ χαλεπὸν καὶ ἀγαθοῦ δημιουργοῦ δεῖ . 
πάλιν γὰρ ἥκει ὁ αὐτὸς λόγος , ὅτι τοῖς μὲν κοσμίοις τῶν ἀνθρώπων , καὶ ὡς ἂν κοσμιώτεροι γίγνοιντο οἱ μήπω ὄντες , δεῖ χαρίζεσθαι καὶ φυλάττειν τὸν τούτων ἔρωτα , καὶ οὗτός ἐστιν ὁ καλός , ὁ οὐράνιος , ὁ τῆς Οὐρανίας μούσης Ἔρως · ὁ δὲ Πολυμνίας ὁ πάνδημος , ὃν δεῖ εὐλαβούμενον προσφέρειν οἷς ἂν προσφέρῃ , ὅπως ἂν τὴν μὲν ἡδονὴν αὐτοῦ καρπώσηται , ἀκολασίαν δὲ μηδεμίαν ἐμποιήσῃ , ὥσπερ ἐν τῇ ἡμετέρᾳ τέχνῃ μέγα ἔργον ταῖς περὶ τὴν ὀψοποιικὴν τέχνην ἐπιθυμίαις καλῶς χρῆσθαι , ὥστ’ ἄνευ νόσου τὴν ἡδονὴν καρπώσασθαι . 
καὶ ἐν μουσικῇ δὴ καὶ ἐν ἰατρικῇ καὶ ἐν τοῖς ἄλλοις πᾶσι καὶ τοῖς ἀνθρωπείοις καὶ τοῖς θείοις , καθ’ ὅσον παρείκει , φυλακτέον ἑκάτερον τὸν ἔρωτα · ἔνεστον γάρ . 
ἐπεὶ καὶ ἡ τῶν ὡρῶν τοῦ ἐνιαυτοῦ σύστασις μεστή ἐστιν ἀμφοτέρων τούτων , καὶ ἐπειδὰν μὲν πρὸς ἄλληλα τοῦ κοσμίου τύχῃ ἔρωτος ἃ νυνδὴ ἐγὼ ἔλεγον , τά τε θερμὰ καὶ τὰ ψυχρὰ καὶ ξηρὰ καὶ ὑγρά , καὶ ἁρμονίαν καὶ κρᾶσιν λάβῃ σώφρονα , ἥκει φέροντα εὐετηρίαν τε καὶ ὑγίειαν ἀνθρώποις καὶ τοῖς ἄλλοις ζῴοις τε καὶ φυτοῖς , καὶ οὐδὲν ἠδίκησεν · ὅταν δὲ ὁ μετὰ τῆς ὕβρεως Ἔρως ἐγκρατέστερος περὶ τὰς τοῦ ἐνιαυτοῦ ὥρας γένηται , διέφθειρέν τε πολλὰ καὶ ἠδίκησεν . 
οἵ τε γὰρ λοιμοὶ φιλοῦσι γίγνεσθαι ἐκ τῶν τοιούτων καὶ ἄλλα ἀνόμοια πολλὰ νοσήματα καὶ τοῖς θηρίοις καὶ τοῖς φυτοῖς · καὶ γὰρ πάχναι καὶ χάλαζαι καὶ ἐρυσῖβαι ἐκ πλεονεξίας καὶ ἀκοσμίας περὶ ἄλληλα τῶν τοιούτων γίγνεται ἐρωτικῶν , ὧν ἐπιστήμη περὶ ἄστρων τε φορὰς καὶ ἐνιαυτῶν ὥρας ἀστρονομία καλεῖται . 
ἔτι τοίνυν καὶ αἱ θυσίαι πᾶσαι καὶ οἷς μαντικὴ ἐπιστατεῖ—ταῦτα δ’ ἐστὶν ἡ περὶ θεούς τε καὶ ἀνθρώπους πρὸς ἀλλήλους κοινωνία—οὐ περὶ ἄλλο τί ἐστιν ἢ περὶ Ἔρωτος φυλακήν τε καὶ ἴασιν . 
πᾶσα γὰρ ἀσέβεια φιλεῖ γίγνεσθαι ἐὰν μή τις τῷ κοσμίῳ Ἔρωτι χαρίζηται μηδὲ τιμᾷ τε αὐτὸν καὶ πρεσβεύῃ ἐν παντὶ ἔργῳ , ἀλλὰ τὸν ἕτερον , καὶ περὶ γονέας καὶ ζῶντας καὶ τετελευτηκότας καὶ περὶ θεούς · ἃ δὴ προστέτακται τῇ μαντικῇ ἐπισκοπεῖν τοὺς ἐρῶντας καὶ ἰατρεύειν , καὶ ἔστιν αὖ ἡ μαντικὴ φιλίας θεῶν καὶ ἀνθρώπων δημιουργὸς τῷ ἐπίστασθαι τὰ κατὰ ἀνθρώπους ἐρωτικά , ὅσα τείνει πρὸς θέμιν καὶ εὐσέβειαν.οὕτω πολλὴν καὶ μεγάλην , μᾶλλον δὲ πᾶσαν δύναμιν ἔχει συλλήβδην μὲν ὁ πᾶς Ἔρως , ὁ δὲ περὶ τἀγαθὰ μετὰ σωφροσύνης καὶ δικαιοσύνης ἀποτελούμενος καὶ παρ’ ἡμῖν καὶ παρὰ θεοῖς , οὗτος τὴν μεγίστην δύναμιν ἔχει καὶ πᾶσαν ἡμῖν εὐδαιμονίαν παρασκευάζει καὶ ἀλλήλοις δυναμένους ὁμιλεῖν καὶ φίλους εἶναι καὶ τοῖς κρείττοσιν ἡμῶν θεοῖς . 
ἴσως μὲν οὖν καὶ ἐγὼ τὸν ἔρωτα ἐπαινῶν πολλὰ παραλείπω , οὐ μέντοι ἑκών γε . 
ἀλλ’ εἴ τι ἐξέλιπον , σὸν ἔργον , ὦ Ἀριστόφανες , ἀναπληρῶσαι · ἢ εἴ πως ἄλλως ἐν νῷ ἔχεις ἐγκωμιάζειν τὸν θεόν , ἐγκωμίαζε , ἐπειδὴ καὶ τῆς λυγγὸς πέπαυσαι . 
ἐκδεξάμενον οὖν ἔφη εἰπεῖν τὸν Ἀριστοφάνη ὅτι καὶ μάλ’ ἐπαύσατο , οὐ μέντοι πρίν γε τὸν πταρμὸν προσενεχθῆναι αὐτῇ , ὥστε με θαυμάζειν εἰ τὸ κόσμιον τοῦ σώματος ἐπιθυμεῖ τοιούτων ψόφων καὶ γαργαλισμῶν , οἷον καὶ ὁ πταρμός ἐστιν · πάνυ γὰρ εὐθὺς ἐπαύσατο , ἐπειδὴ αὐτῷ τὸν πταρμὸν προσήνεγκα.καὶ τὸν Ἐρυξίμαχον , ὠγαθέ , φάναι , Ἀριστόφανες , ὅρα τί ποιεῖς . 
γελωτοποιεῖς μέλλων λέγειν , καὶ φύλακά με τοῦ λόγου ἀναγκάζεις γίγνεσθαι τοῦ σεαυτοῦ , ἐάν τι γελοῖον εἴπῃς , ἐξόν σοι ἐν εἰρήνῃ λέγειν.καὶ τὸν Ἀριστοφάνη γελάσαντα εἰπεῖν εὖ λέγεις , ὦ Ἐρυξίμαχε , καί μοι ἔστω ἄρρητα τὰ εἰρημένα . 
ἀλλὰ μή με φύλαττε , ὡς ἐγὼ φοβοῦμαι περὶ τῶν μελλόντων ῥηθήσεσθαι , οὔ τι μὴ γελοῖα εἴπω — 
τοῦτο μὲν γὰρ ἂν κέρδος εἴη καὶ τῆς ἡμετέρας μούσης ἐπιχώριον — 
ἀλλὰ μὴ καταγέλαστα.βαλών γε , φάναι , ὦ Ἀριστόφανες , οἴει ἐκφεύξεσθαι · ἀλλὰ πρόσεχε τὸν νοῦν καὶ οὕτως λέγε ὡς δώσων λόγον . 
ἴσως μέντοι , ἂν δόξῃ μοι , ἀφήσω σε.καὶ μήν , ὦ Ἐρυξίμαχε , εἰπεῖν τὸν Ἀριστοφάνη , ἄλλῃ γέ πῃ ἐν νῷ ἔχω λέγειν ἢ ᾗ σύ τε καὶ Παυσανίας εἰπέτην . 
ἐμοὶ γὰρ δοκοῦσιν ἅνθρωποι παντάπασι τὴν τοῦ ἔρωτος δύναμιν οὐκ ᾐσθῆσθαι , ἐπεὶ αἰσθανόμενοί γε μέγιστ’ ἂν αὐτοῦ ἱερὰ κατασκευάσαι καὶ βωμούς , καὶ θυσίας ἂν ποιεῖν μεγίστας , οὐχ ὥσπερ νῦν τούτων οὐδὲν γίγνεται περὶ αὐτόν , δέον πάντων μάλιστα γίγνεσθαι . 
ἔστι γὰρ θεῶν φιλανθρωπότατος , ἐπίκουρός τε ὢν τῶν ἀνθρώπων καὶ ἰατρὸς τούτων ὧν ἰαθέντων μεγίστη εὐδαιμονία ἂν τῷ ἀνθρωπείῳ γένει εἴη . 
ἐγὼ οὖν πειράσομαι ὑμῖν εἰσηγήσασθαι τὴν δύναμιν αὐτοῦ , ὑμεῖς δὲ τῶν ἄλλων διδάσκαλοι ἔσεσθε . 
δεῖ δὲ πρῶτον ὑμᾶς μαθεῖν τὴν ἀνθρωπίνην φύσιν καὶ τὰ παθήματα αὐτῆς . 
ἡ γὰρ πάλαι ἡμῶν φύσις οὐχ αὑτὴ ἦν ἥπερ νῦν , ἀλλ’ ἀλλοία . 
πρῶτον μὲν γὰρ τρία ἦν τὰ γένη τὰ τῶν ἀνθρώπων , οὐχ ὥσπερ νῦν δύο , ἄρρεν καὶ θῆλυ , ἀλλὰ καὶ τρίτον προσῆν κοινὸν ὂν ἀμφοτέρων τούτων , οὗ νῦν ὄνομα λοιπόν , αὐτὸ δὲ ἠφάνισται · ἀνδρόγυνον γὰρ ἓν τότε μὲν ἦν καὶ εἶδος καὶ ὄνομα ἐξ ἀμφοτέρων κοινὸν τοῦ τε ἄρρενος καὶ θήλεος , νῦν δὲ οὐκ ἔστιν ἀλλ’ ἢ ἐν ὀνείδει ὄνομα κείμενον . 
ἔπειτα ὅλον ἦν ἑκάστου τοῦ ἀνθρώπου τὸ εἶδος στρογγύλον , νῶτον καὶ πλευρὰς κύκλῳ ἔχον , χεῖρας δὲ τέτταρας εἶχε , καὶ σκέλη τὰ ἴσα ταῖς χερσίν , καὶ πρόσωπα δύ’ ἐπ’ αὐχένι κυκλοτερεῖ , ὅμοια πάντῃ · κεφαλὴν δ’ ἐπ’ ἀμφοτέροις τοῖς προσώποις ἐναντίοις κειμένοις μίαν , καὶ ὦτα τέτταρα , καὶ αἰδοῖα δύο , καὶ τἆλλα πάντα ὡς ἀπὸ τούτων ἄν τις εἰκάσειεν . 
ἐπορεύετο δὲ καὶ ὀρθὸν ὥσπερ νῦν , ὁποτέρωσε βουληθείη · καὶ ὁπότε ταχὺ ὁρμήσειεν θεῖν , ὥσπερ οἱ κυβιστῶντες καὶ εἰς ὀρθὸν τὰ σκέλη περιφερόμενοι κυβιστῶσι κύκλῳ , ὀκτὼ τότε οὖσι τοῖς μέλεσιν ἀπερειδόμενοι ταχὺ ἐφέροντο κύκλῳ . 
ἦν δὲ διὰ ταῦτα τρία τὰ γένη καὶ τοιαῦτα , ὅτι τὸ μὲν ἄρρεν ἦν τοῦ ἡλίου τὴν ἀρχὴν ἔκγονον , τὸ δὲ θῆλυ τῆς γῆς , τὸ δὲ ἀμφοτέρων μετέχον τῆς σελήνης , ὅτι καὶ ἡ σελήνη ἀμφοτέρων μετέχει · περιφερῆ δὲ δὴ ἦν καὶ αὐτὰ καὶ ἡ πορεία αὐτῶν διὰ τὸ τοῖς γονεῦσιν ὅμοια εἶναι . 
ἦν οὖν τὴν ἰσχὺν δεινὰ καὶ τὴν ῥώμην , καὶ τὰ φρονήματα μεγάλα εἶχον , ἐπεχείρησαν δὲ τοῖς θεοῖς , καὶ ὃ λέγει Ὅμηρος περὶ Ἐφιάλτου τε καὶ Ὤτου , περὶ ἐκείνων λέγεται , τὸ εἰς τὸν οὐρανὸν ἀνάβασιν ἐπιχειρεῖν ποιεῖν , ὡς ἐπιθησομένων τοῖς θεοῖς . 
ὁ οὖν Ζεὺς καὶ οἱ ἄλλοι θεοὶ ἐβουλεύοντο ὅτι χρὴ αὐτοὺς ποιῆσαι , καὶ ἠπόρουν · οὔτε γὰρ ὅπως ἀποκτείναιεν εἶχον καὶ ὥσπερ τοὺς γίγαντας κεραυνώσαντες τὸ γένος ἀφανίσαιεν—αἱ τιμαὶ γὰρ αὐτοῖς καὶ ἱερὰ τὰ παρὰ τῶν ἀνθρώπων ἠφανίζετο— 
οὔτε ὅπως ἐῷεν ἀσελγαίνειν . 
μόγις δὴ ὁ Ζεὺς ἐννοήσας λέγει ὅτι “δοκῶ μοι , ” 
ἔφη , “ἔχειν μηχανήν , ὡς ἂν εἶέν τε ἅνθρωποι καὶ παύσαιντο τῆς ἀκολασίας ἀσθενέστεροι γενόμενοι . 
νῦν μὲν γὰρ αὐτούς , ἔφη , διατεμῶ δίχα ἕκαστον , καὶ ἅμα μὲν ἀσθενέστεροι ἔσονται , ἅμα δὲ χρησιμώτεροι ἡμῖν διὰ τὸ πλείους τὸν ἀριθμὸν γεγονέναι · καὶ βαδιοῦνται ὀρθοὶ ἐπὶ δυοῖν σκελοῖν . 
ἐὰν δ’ ἔτι δοκῶσιν ἀσελγαίνειν καὶ μὴ ’θέλωσιν ἡσυχίαν ἄγειν , πάλιν αὖ , ἔφη , τεμῶ δίχα , ὥστ’ ἐφ’ ἑνὸς πορεύσονται σκέλους ἀσκωλιάζοντες.” 
ταῦτα εἰπὼν ἔτεμνε τοὺς ἀνθρώπους δίχα , ὥσπερ οἱ τὰ ὄα τέμνοντες καὶ μέλλοντες ταριχεύειν , ἢ ὥσπερ οἱ τὰ ᾠὰ ταῖς θριξίν · ὅντινα δὲ τέμοι , τὸν Ἀπόλλω ἐκέλευεν τό τε πρόσωπον μεταστρέφειν καὶ τὸ τοῦ αὐχένος ἥμισυ πρὸς τὴν τομήν , ἵνα θεώμενος τὴν αὑτοῦ τμῆσιν κοσμιώτερος εἴη ὁ ἄνθρωπος , καὶ τἆλλα ἰᾶσθαι ἐκέλευεν . 
ὁ δὲ τό τε πρόσωπον μετέστρεφε , καὶ συνέλκων πανταχόθεν τὸ δέρμα ἐπὶ τὴν γαστέρα νῦν καλουμένην , ὥσπερ τὰ σύσπαστα βαλλάντια , ἓν στόμα ποιῶν ἀπέδει κατὰ μέσην τὴν γαστέρα , ὃ δὴ τὸν ὀμφαλὸν καλοῦσι . 
καὶ τὰς μὲν ἄλλας ῥυτίδας τὰς πολλὰς ἐξελέαινε καὶ τὰ στήθη διήρθρου , ἔχων τι τοιοῦτον ὄργανον οἷον οἱ σκυτοτόμοι περὶ τὸν καλάποδα λεαίνοντες τὰς τῶν σκυτῶν ῥυτίδας · ὀλίγας δὲ κατέλιπε , τὰς περὶ αὐτὴν τὴν γαστέρα καὶ τὸν ὀμφαλόν , μνημεῖον εἶναι τοῦ παλαιοῦ πάθους . 
ἐπειδὴ οὖν ἡ φύσις δίχα ἐτμήθη , ποθοῦν ἕκαστον τὸ ἥμισυ τὸ αὑτοῦ συνῄει , καὶ περιβάλλοντες τὰς χεῖρας καὶ συμπλεκόμενοι ἀλλήλοις , ἐπιθυμοῦντες συμφῦναι , ἀπέθνῃσκον ὑπὸ λιμοῦ καὶ τῆς ἄλλης ἀργίας διὰ τὸ μηδὲν ἐθέλειν χωρὶς ἀλλήλων ποιεῖν . 
καὶ ὁπότε τι ἀποθάνοι τῶν ἡμίσεων , τὸ δὲ λειφθείη , τὸ λειφθὲν ἄλλο ἐζήτει καὶ συνεπλέκετο , εἴτε γυναικὸς τῆς ὅλης ἐντύχοι ἡμίσει—ὃ δὴ νῦν γυναῖκα καλοῦμεν—εἴτε ἀνδρός · καὶ οὕτως ἀπώλλυντο . 
ἐλεήσας δὲ ὁ Ζεὺς ἄλλην μηχανὴν πορίζεται , καὶ μετατίθησιν αὐτῶν τὰ αἰδοῖα εἰς τὸ πρόσθεν—τέως γὰρ καὶ ταῦτα ἐκτὸς εἶχον , καὶ ἐγέννων καὶ ἔτικτον οὐκ εἰς ἀλλήλους ἀλλ’ εἰς γῆν , ὥσπερ οἱ τέττιγες—μετέθηκέ τε οὖν οὕτω αὐτῶν εἰς τὸ πρόσθεν καὶ διὰ τούτων τὴν γένεσιν ἐν ἀλλήλοις ἐποίησεν , διὰ τοῦ ἄρρενος ἐν τῷ θήλει , τῶνδε ἕνεκα , ἵνα ἐν τῇ συμπλοκῇ ἅμα μὲν εἰ ἀνὴρ γυναικὶ ἐντύχοι , γεννῷεν καὶ γίγνοιτο τὸ γένος , ἅμα δ’ εἰ καὶ ἄρρην ἄρρενι , πλησμονὴ γοῦν γίγνοιτο τῆς συνουσίας καὶ διαπαύοιντο καὶ ἐπὶ τὰ ἔργα τρέποιντο καὶ τοῦ ἄλλου βίου ἐπιμελοῖντο . 
ἔστι δὴ οὖν ἐκ τόσου ὁ ἔρως ἔμφυτος ἀλλήλων τοῖς ἀνθρώποις καὶ τῆς ἀρχαίας φύσεως συναγωγεὺς καὶ ἐπιχειρῶν ποιῆσαι ἓν ἐκ δυοῖν καὶ ἰάσασθαι τὴν φύσιν τὴν ἀνθρωπίνην . 
ἕκαστος οὖν ἡμῶν ἐστιν ἀνθρώπου σύμβολον , ἅτε τετμημένος ὥσπερ αἱ ψῆτται , ἐξ ἑνὸς δύο · ζητεῖ δὴ ἀεὶ τὸ αὑτοῦ ἕκαστος σύμβολον . 
ὅσοι μὲν οὖν τῶν ἀνδρῶν τοῦ κοινοῦ τμῆμά εἰσιν , ὃ δὴ τότε ἀνδρόγυνον ἐκαλεῖτο , φιλογύναικές τέ εἰσι καὶ οἱ πολλοὶ τῶν μοιχῶν ἐκ τούτου τοῦ γένους γεγόνασιν , καὶ ὅσαι αὖ γυναῖκες φίλανδροί τε καὶ μοιχεύτριαι ἐκ τούτου τοῦ γένους γίγνονται . 
ὅσαι δὲ τῶν γυναικῶν γυναικὸς τμῆμά εἰσιν , οὐ πάνυ αὗται τοῖς ἀνδράσι τὸν νοῦν προσέχουσιν , ἀλλὰ μᾶλλον πρὸς τὰς γυναῖκας τετραμμέναι εἰσί , καὶ αἱ ἑταιρίστριαι ἐκ τούτου τοῦ γένους γίγνονται . 
ὅσοι δὲ ἄρρενος τμῆμά εἰσι , τὰ ἄρρενα διώκουσι , καὶ τέως μὲν ἂν παῖδες ὦσιν , ἅτε τεμάχια ὄντα τοῦ ἄρρενος , φιλοῦσι τοὺς ἄνδρας καὶ χαίρουσι συγκατακείμενοι καὶ συμπεπλεγμένοι τοῖς ἀνδράσι , καί εἰσιν οὗτοι βέλτιστοι τῶν παίδων καὶ μειρακίων , ἅτε ἀνδρειότατοι ὄντες φύσει . 
φασὶ δὲ δή τινες αὐτοὺς ἀναισχύντους εἶναι , ψευδόμενοι · οὐ γὰρ ὑπ’ ἀναισχυντίας τοῦτο δρῶσιν ἀλλ’ ὑπὸ θάρρους καὶ ἀνδρείας καὶ ἀρρενωπίας , τὸ ὅμοιον αὐτοῖς ἀσπαζόμενοι . 
μέγα δὲ τεκμήριον · καὶ γὰρ τελεωθέντες μόνοι ἀποβαίνουσιν εἰς τὰ πολιτικὰ ἄνδρες οἱ τοιοῦτοι . 
ἐπειδὰν δὲ ἀνδρωθῶσι , παιδεραστοῦσι καὶ πρὸς γάμους καὶ παιδοποιίας οὐ προσέχουσι τὸν νοῦν φύσει , ἀλλ’ ὑπὸ τοῦ νόμου ἀναγκάζονται · ἀλλ’ ἐξαρκεῖ αὐτοῖς μετ’ ἀλλήλων καταζῆν ἀγάμοις . 
πάντως μὲν οὖν ὁ τοιοῦτος παιδεραστής τε καὶ φιλεραστὴς γίγνεται , ἀεὶ τὸ συγγενὲς ἀσπαζόμενος . 
ὅταν μὲν οὖν καὶ αὐτῷ ἐκείνῳ ἐντύχῃ τῷ αὑτοῦ ἡμίσει καὶ ὁ παιδεραστὴς καὶ ἄλλος πᾶς , τότε καὶ θαυμαστὰ ἐκπλήττονται φιλίᾳ τε καὶ οἰκειότητι καὶ ἔρωτι , οὐκ ἐθέλοντες ὡς ἔπος εἰπεῖν χωρίζεσθαι ἀλλήλων οὐδὲ σμικρὸν χρόνον . 
καὶ οἱ διατελοῦντες μετ’ ἀλλήλων διὰ βίου οὗτοί εἰσιν , οἳ οὐδ’ ἂν ἔχοιεν εἰπεῖν ὅτι βούλονται σφίσι παρ’ ἀλλήλων γίγνεσθαι . 
οὐδενὶ γὰρ ἂν δόξειεν τοῦτ’ εἶναι ἡ τῶν ἀφροδισίων συνουσία , ὡς ἄρα τούτου ἕνεκα ἕτερος ἑτέρῳ χαίρει συνὼν οὕτως ἐπὶ μεγάλης σπουδῆς · ἀλλ’ ἄλλο τι βουλομένη ἑκατέρου ἡ ψυχὴ δήλη ἐστίν , ὃ οὐ δύναται εἰπεῖν , ἀλλὰ μαντεύεται ὃ βούλεται , καὶ αἰνίττεται . 
καὶ εἰ αὐτοῖς ἐν τῷ αὐτῷ κατακειμένοις ἐπιστὰς ὁ Ἥφαιστος , ἔχων τὰ ὄργανα , ἔροιτο · “τί ἔσθ’ ὃ βούλεσθε , ὦ ἄνθρωποι , ὑμῖν παρ’ ἀλλήλων γενέσθαι ; ” 
καὶ εἰ ἀποροῦντας αὐτοὺς πάλιν ἔροιτο · “ἆρά γε τοῦδε ἐπιθυμεῖτε , ἐν τῷ αὐτῷ γενέσθαι ὅτι μάλιστα ἀλλήλοις , ὥστε καὶ νύκτα καὶ ἡμέραν μὴ ἀπολείπεσθαι ἀλλήλων ; 
εἰ γὰρ τούτου ἐπιθυμεῖτε , θέλω ὑμᾶς συντῆξαι καὶ συμφυσῆσαι εἰς τὸ αὐτό , ὥστε δύ’ ὄντας ἕνα γεγονέναι καὶ ἕως τ’ ἂν ζῆτε , ὡς ἕνα ὄντα , κοινῇ ἀμφοτέρους ζῆν , καὶ ἐπειδὰν ἀποθάνητε , ἐκεῖ αὖ ἐν Ἅιδου ἀντὶ δυοῖν ἕνα εἶναι κοινῇ τεθνεῶτε · ἀλλ’ ὁρᾶτε εἰ τούτου ἐρᾶτε καὶ ἐξαρκεῖ ὑμῖν ἂν τούτου τύχητε · ” 
ταῦτ’ ἀκούσας ἴσμεν ὅτι οὐδ’ ἂν εἷς ἐξαρνηθείη οὐδ’ ἄλλο τι ἂν φανείη βουλόμενος , ἀλλ’ ἀτεχνῶς οἴοιτ’ ἂν ἀκηκοέναι τοῦτο ὃ πάλαι ἄρα ἐπεθύμει , συνελθὼν καὶ συντακεὶς τῷ ἐρωμένῳ ἐκ δυοῖν εἷς γενέσθαι . 
τοῦτο γάρ ἐστι τὸ αἴτιον , ὅτι ἡ ἀρχαία φύσις ἡμῶν ἦν αὕτη καὶ ἦμεν ὅλοι · τοῦ ὅλου οὖν τῇ ἐπιθυμίᾳ καὶ διώξει ἔρως ὄνομα . 
καὶ πρὸ τοῦ , ὥσπερ λέγω , ἓν ἦμεν , νυνὶ δὲ διὰ τὴν ἀδικίαν διῳκίσθημεν ὑπὸ τοῦ θεοῦ , καθάπερ Ἀρκάδες ὑπὸ Λακεδαιμονίων · φόβος οὖν ἔστιν , ἐὰν μὴ κόσμιοι ὦμεν πρὸς τοὺς θεούς , ὅπως μὴ καὶ αὖθις διασχισθησόμεθα , καὶ περίιμεν ἔχοντες ὥσπερ οἱ ἐν ταῖς στήλαις καταγραφὴν ἐκτετυπωμένοι , διαπεπρισμένοι κατὰ τὰς ῥῖνας , γεγονότες ὥσπερ λίσπαι . 
ἀλλὰ τούτων ἕνεκα πάντ’ ἄνδρα χρὴ ἅπαντα παρακελεύεσθαι εὐσεβεῖν περὶ θεούς , ἵνα τὰ μὲν ἐκφύγωμεν , τῶν δὲ τύχωμεν , ὡς ὁ Ἔρως ἡμῖν ἡγεμὼν καὶ στρατηγός . 
ᾧ μηδεὶς ἐναντία πραττέτω— 
πράττει δ’ ἐναντία ὅστις θεοῖς ἀπεχθάνεται—φίλοι γὰρ γενόμενοι καὶ διαλλαγέντες τῷ θεῷ ἐξευρήσομέν τε καὶ ἐντευξόμεθα τοῖς παιδικοῖς τοῖς ἡμετέροις αὐτῶν , ὃ τῶν νῦν ὀλίγοι ποιοῦσι . 
καὶ μή μοι ὑπολάβῃ Ἐρυξίμαχος , κωμῳδῶν τὸν λόγον , ὡς Παυσανίαν καὶ Ἀγάθωνα λέγω—ἴσως μὲν γὰρ καὶ οὗτοι τούτων τυγχάνουσιν ὄντες καί εἰσιν ἀμφότεροι τὴν φύσιν ἄρρενες—λέγω δὲ οὖν ἔγωγε καθ’ ἁπάντων καὶ ἀνδρῶν καὶ γυναικῶν , ὅτι οὕτως ἂν ἡμῶν τὸ γένος εὔδαιμον γένοιτο , εἰ ἐκτελέσαιμεν τὸν ἔρωτα καὶ τῶν παιδικῶν τῶν αὑτοῦ ἕκαστος τύχοι εἰς τὴν ἀρχαίαν ἀπελθὼν φύσιν . 
εἰ δὲ τοῦτο ἄριστον , ἀναγκαῖον καὶ τῶν νῦν παρόντων τὸ τούτου ἐγγυτάτω ἄριστον εἶναι · τοῦτο δ’ ἐστὶ παιδικῶν τυχεῖν κατὰ νοῦν αὐτῷ πεφυκότων · οὗ δὴ τὸν αἴτιον θεὸν ὑμνοῦντες δικαίως ἂν ὑμνοῖμεν ἔρωτα , ὃς ἔν τε τῷ παρόντι ἡμᾶς πλεῖστα ὀνίνησιν εἰς τὸ οἰκεῖον ἄγων , καὶ εἰς τὸ ἔπειτα ἐλπίδας μεγίστας παρέχεται , ἡμῶν παρεχομένων πρὸς θεοὺς εὐσέβειαν , καταστήσας ἡμᾶς εἰς τὴν ἀρχαίαν φύσιν καὶ ἰασάμενος μακαρίους καὶ εὐδαίμονας ποιῆσαι.οὗτος , ἔφη , ὦ Ἐρυξίμαχε , ὁ ἐμὸς λόγος ἐστὶ περὶ Ἔρωτος , ἀλλοῖος ἢ ὁ σός . 
ὥσπερ οὖν ἐδεήθην σου , μὴ κωμῳδήσῃς αὐτόν , ἵνα καὶ τῶν λοιπῶν ἀκούσωμεν τί ἕκαστος ἐρεῖ , μᾶλλον δὲ τί ἑκάτερος · Ἀγάθων γὰρ καὶ Σωκράτης λοιποί.ἀλλὰ πείσομαί σοι , ἔφη φάναι τὸν Ἐρυξίμαχον · καὶ γάρ μοι ὁ λόγος ἡδέως ἐρρήθη . 
καὶ εἰ μὴ συνῄδη Σωκράτει τε καὶ Ἀγάθωνι δεινοῖς οὖσι περὶ τὰ ἐρωτικά , πάνυ ἂν ἐφοβούμην μὴ ἀπορήσωσι λόγων διὰ τὸ πολλὰ καὶ παντοδαπὰ εἰρῆσθαι · νῦν δὲ ὅμως θαρρῶ . 
τὸν οὖν Σωκράτη εἰπεῖν καλῶς γὰρ αὐτὸς ἠγώνισαι , ὦ Ἐρυξίμαχε · εἰ δὲ γένοιο οὗ νῦν ἐγώ εἰμι , μᾶλλον δὲ ἴσως οὗ ἔσομαι ἐπειδὰν καὶ Ἀγάθων εἴπῃ εὖ , καὶ μάλ’ ἂν φοβοῖο καὶ ἐν παντὶ εἴης ὥσπερ ἐγὼ νῦν.φαρμάττειν βούλει με , ὦ Σώκρατες , εἰπεῖν τὸν Ἀγάθωνα , ἵνα θορυβηθῶ διὰ τὸ οἴεσθαι τὸ θέατρον προσδοκίαν μεγάλην ἔχειν ὡς εὖ ἐροῦντος ἐμοῦ.ἐπιλήσμων μεντἂν εἴην , ὦ Ἀγάθων , εἰπεῖν τὸν Σωκράτη , εἰ ἰδὼν τὴν σὴν ἀνδρείαν καὶ μεγαλοφροσύνην ἀναβαίνοντος ἐπὶ τὸν ὀκρίβαντα μετὰ τῶν ὑποκριτῶν , καὶ βλέψαντος ἐναντία τοσούτῳ θεάτρῳ , μέλλοντος ἐπιδείξεσθαι σαυτοῦ λόγους , καὶ οὐδ’ ὁπωστιοῦν ἐκπλαγέντος , νῦν οἰηθείην σε θορυβήσεσθαι ἕνεκα ἡμῶν ὀλίγων ἀνθρώπων.τί δέ , ὦ Σώκρατες ; 
τὸν Ἀγάθωνα φάναι , οὐ δήπου με οὕτω θεάτρου μεστὸν ἡγῇ ὥστε καὶ ἀγνοεῖν ὅτι νοῦν ἔχοντι ὀλίγοι ἔμφρονες πολλῶν ἀφρόνων φοβερώτεροι ; 
οὐ μεντἂν καλῶς ποιοίην , φάναι , ὦ Ἀγάθων , περὶ σοῦ τι ἐγὼ ἄγροικον δοξάζων · ἀλλ’ εὖ οἶδα ὅτι εἴ τισιν ἐντύχοις οὓς ἡγοῖο σοφούς , μᾶλλον ἂν αὐτῶν φροντίζοις ἢ τῶν πολλῶν . 
ἀλλὰ μὴ οὐχ οὗτοι ἡμεῖς ὦμεν—ἡμεῖς μὲν γὰρ καὶ ἐκεῖ παρῆμεν καὶ ἦμεν τῶν πολλῶν—εἰ δὲ ἄλλοις ἐντύχοις σοφοῖς , τάχ’ ἂν αἰσχύνοιο αὐτούς , εἴ τι ἴσως οἴοιο αἰσχρὸν ὂν ποιεῖν · ἢ πῶς λέγεις ; ἀληθῆ λέγεις , φάναι.τοὺς δὲ πολλοὺς οὐκ ἂν αἰσχύνοιο εἴ τι οἴοιο αἰσχρὸν ποιεῖν ; 
καὶ τὸν Φαῖδρον ἔφη ὑπολαβόντα εἰπεῖν ὦ φίλε Ἀγάθων , ἐὰν ἀποκρίνῃ Σωκράτει , οὐδὲν ἔτι διοίσει αὐτῷ ὁπῃοῦν τῶν ἐνθάδε ὁτιοῦν γίγνεσθαι , ἐὰν μόνον ἔχῃ ὅτῳ διαλέγηται , ἄλλως τε καὶ καλῷ . 
ἐγὼ δὲ ἡδέως μὲν ἀκούω Σωκράτους διαλεγομένου , ἀναγκαῖον δέ μοι ἐπιμεληθῆναι τοῦ ἐγκωμίου τῷ Ἔρωτι καὶ ἀποδέξασθαι παρ’ ἑνὸς ἑκάστου ὑμῶν τὸν λόγον · ἀποδοὺς οὖν ἑκάτερος τῷ θεῷ οὕτως ἤδη διαλεγέσθω . 
ἀλλὰ καλῶς λέγεις , ὦ Φαῖδρε , φάναι τὸν Ἀγάθωνα , καὶ οὐδέν με κωλύει λέγειν · Σωκράτει γὰρ καὶ αὖθις ἔσται πολλάκις διαλέγεσθαι.ἐγὼ δὲ δὴ βούλομαι πρῶτον μὲν εἰπεῖν ὡς χρή με εἰπεῖν , ἔπειτα εἰπεῖν . 
δοκοῦσι γάρ μοι πάντες οἱ πρόσθεν εἰρηκότες οὐ τὸν θεὸν ἐγκωμιάζειν ἀλλὰ τοὺς ἀνθρώπους εὐδαιμονίζειν τῶν ἀγαθῶν ὧν ὁ θεὸς αὐτοῖς αἴτιος · ὁποῖος δέ τις αὐτὸς ὢν ταῦτα ἐδωρήσατο , οὐδεὶς εἴρηκεν . 
εἷς δὲ τρόπος ὀρθὸς παντὸς ἐπαίνου περὶ παντός , λόγῳ διελθεῖν οἷος οἵων αἴτιος ὢν τυγχάνει περὶ οὗ ἂν ὁ λόγος ᾖ . 
οὕτω δὴ τὸν ἔρωτα καὶ ἡμᾶς δίκαιον ἐπαινέσαι πρῶτον αὐτὸν οἷός ἐστιν , ἔπειτα τὰς δόσεις . 
φημὶ οὖν ἐγὼ πάντων θεῶν εὐδαιμόνων ὄντων ἔρωτα , εἰ θέμις καὶ ἀνεμέσητον εἰπεῖν , εὐδαιμονέστατον εἶναι αὐτῶν , κάλλιστον ὄντα καὶ ἄριστον . 
ἔστι δὲ κάλλιστος ὢν τοιόσδε . 
πρῶτον μὲν νεώτατος θεῶν , ὦ Φαῖδρε . 
μέγα δὲ τεκμήριον τῷ λόγῳ αὐτὸς παρέχεται , φεύγων φυγῇ τὸ γῆρας , ταχὺ ὂν δῆλον ὅτι · θᾶττον γοῦν τοῦ δέοντος ἡμῖν προσέρχεται . 
ὃ δὴ πέφυκεν Ἔρως μισεῖν καὶ οὐδ’ ἐντὸς πολλοῦ πλησιάζειν . 
μετὰ δὲ νέων ἀεὶ σύνεστί τε καὶ ἔστιν · ὁ γὰρ παλαιὸς λόγος εὖ ἔχει , ὡς ὅμοιον ὁμοίῳ ἀεὶ πελάζει . 
ἐγὼ δὲ Φαίδρῳ πολλὰ ἄλλα ὁμολογῶν τοῦτο οὐχ ὁμολογῶ , ὡς Ἔρως Κρόνου καὶ Ἰαπετοῦ ἀρχαιότερός ἐστιν , ἀλλά φημι νεώτατον αὐτὸν εἶναι θεῶν καὶ ἀεὶ νέον , τὰ δὲ παλαιὰ πράγματα περὶ θεούς , ἃ Ἡσίοδος καὶ Παρμενίδης λέγουσιν , Ἀνάγκῃ καὶ οὐκ Ἔρωτι γεγονέναι , εἰ ἐκεῖνοι ἀληθῆ ἔλεγον · οὐ γὰρ ἂν ἐκτομαὶ οὐδὲ δεσμοὶ ἀλλήλων ἐγίγνοντο καὶ ἄλλα πολλὰ καὶ βίαια , εἰ Ἔρως ἐν αὐτοῖς ἦν , ἀλλὰ φιλία καὶ εἰρήνη , ὥσπερ νῦν , ἐξ οὗ Ἔρως τῶν θεῶν βασιλεύει . 
νέος μὲν οὖν ἐστι , πρὸς δὲ τῷ νέῳ ἁπαλός · ποιητοῦ δ’ ἔστιν 
ἐνδεὴς οἷος ἦν Ὅμηρος πρὸς τὸ ἐπιδεῖξαι θεοῦ ἁπαλότητα . 
Ὅμηρος γὰρ Ἄτην θεόν τέ φησιν εἶναι καὶ ἁπαλήν—τοὺς γοῦν πόδας αὐτῆς ἁπαλοὺς εἶναι—λέγων . 
. . τῆς μένθ’ ἁπαλοὶ πόδες · οὐ γὰρ ἐπ’ οὔδεοσπίλναται , ἀλλ’ ἄρα ἥ γε κατ’ ἀνδρῶν κράατα βαίνει.ηομ . 
ιλ . 
19.92‐93καλῷ οὖν δοκεῖ μοι τεκμηρίῳ τὴν ἁπαλότητα ἀποφαίνειν , ὅτι οὐκ ἐπὶ σκληροῦ βαίνει , ἀλλ’ ἐπὶ μαλθακοῦ . 
τῷ αὐτῷ δὴ καὶ ἡμεῖς χρησόμεθα τεκμηρίῳ περὶ ἔρωτα ὅτι ἁπαλός . 
οὐ γὰρ ἐπὶ γῆς βαίνει οὐδ’ ἐπὶ κρανίων , ἅ ἐστιν οὐ πάνυ μαλακά , ἀλλ’ ἐν τοῖς μαλακωτάτοις τῶν ὄντων καὶ βαίνει καὶ οἰκεῖ . 
ἐν γὰρ ἤθεσι καὶ ψυχαῖς θεῶν καὶ ἀνθρώπων τὴν οἴκησιν ἵδρυται , καὶ οὐκ αὖ ἑξῆς ἐν πάσαις ταῖς ψυχαῖς , ἀλλ’ ᾗτινι ἂν σκληρὸν ἦθος ἐχούσῃ ἐντύχῃ , ἀπέρχεται , ᾗ δ’ ἂν μαλακόν , οἰκίζεται . 
ἁπτόμενον οὖν ἀεὶ καὶ ποσὶν καὶ πάντῃ ἐν μαλακωτάτοις τῶν μαλακωτάτων , ἁπαλώτατον ἀνάγκη εἶναι . 
νεώτατος μὲν δή ἐστι καὶ ἁπαλώτατος , πρὸς δὲ τούτοις ὑγρὸς τὸ εἶδος . 
οὐ γὰρ ἂν οἷός τ’ ἦν πάντῃ περιπτύσσεσθαι οὐδὲ διὰ πάσης ψυχῆς καὶ εἰσιὼν τὸ πρῶτον λανθάνειν καὶ ἐξιών , εἰ σκληρὸς ἦν . 
συμμέτρου δὲ καὶ ὑγρᾶς ἰδέας μέγα τεκμήριον ἡ εὐσχημοσύνη , ὃ δὴ διαφερόντως ἐκ πάντων ὁμολογουμένως Ἔρως ἔχει · ἀσχημοσύνῃ γὰρ καὶ Ἔρωτι πρὸς ἀλλήλους ἀεὶ πόλεμος . 
χρόας δὲ κάλλος ἡ κατ’ ἄνθη δίαιτα τοῦ θεοῦ σημαίνει · ἀνανθεῖ γὰρ καὶ ἀπηνθηκότι καὶ σώματι καὶ ψυχῇ καὶ ἄλλῳ ὁτῳοῦν οὐκ ἐνίζει Ἔρως , οὗ δ’ ἂν εὐανθής τε καὶ εὐώδης τόπος ᾖ , ἐνταῦθα δὲ καὶ ἵζει καὶ μένει.περὶ μὲν οὖν κάλλους τοῦ θεοῦ καὶ ταῦτα ἱκανὰ καὶ ἔτι πολλὰ λείπεται , περὶ δὲ ἀρετῆς Ἔρωτος μετὰ ταῦτα λεκτέον , τὸ μὲν μέγιστον ὅτι Ἔρως οὔτ’ ἀδικεῖ οὔτ’ ἀδικεῖται οὔτε ὑπὸ θεοῦ οὔτε θεόν , οὔτε ὑπ’ ἀνθρώπου οὔτε ἄνθρωπον . 
οὔτε γὰρ αὐτὸς βίᾳ πάσχει , εἴ τι πάσχει—βία γὰρ Ἔρωτος οὐχ ἅπτεται · οὔτε ποιῶν ποιεῖ—πᾶς γὰρ ἑκὼν Ἔρωτι πᾶν ὑπηρετεῖ , ἃ δ’ ἂν ἑκὼν ἑκόντι ὁμολογήσῃ , φασὶν “οἱ πόλεως βασιλῆς νόμοι”αλξιδαμας , α στψλιστ οφ τηε σξηοολ οφ γοργιας δίκαια εἶναι . 
πρὸς δὲ τῇ δικαιοσύνῃ σωφροσύνης πλείστης μετέχει . 
εἶναι γὰρ ὁμολογεῖται σωφροσύνη τὸ κρατεῖν ἡδονῶν καὶ ἐπιθυμιῶν , Ἔρωτος δὲ μηδεμίαν ἡδονὴν κρείττω εἶναι · εἰ δὲ ἥττους , κρατοῖντ’ ἂν ὑπὸ Ἔρωτος , ὁ δὲ κρατοῖ , κρατῶν δὲ ἡδονῶν καὶ ἐπιθυμιῶν ὁ Ἔρως διαφερόντως ἂν σωφρονοῖ . 
καὶ μὴν εἴς γε ἀνδρείαν Ἔρωτι 
“οὐδ’ Ἄρης ἀνθίσταται.”σοπη . 
τηψεστ . 
φρ . 
235οὐ γὰρ ἔχει ἔρωτα Ἄρης , ἀλλ’ Ἔρως Ἄρη—Ἀφροδίτης , ὡς λόγος—κρείττων δὲ ὁ ἔχων τοῦ ἐχομένου · τοῦ δ’ ἀνδρειοτάτου τῶν ἄλλων κρατῶν πάντων ἂν ἀνδρειότατος εἴη . 
περὶ μὲν οὖν δικαιοσύνης καὶ σωφροσύνης καὶ ἀνδρείας τοῦ θεοῦ εἴρηται , περὶ δὲ σοφίας λείπεται · ὅσον οὖν δυνατόν , πειρατέον μὴ ἐλλείπειν . 
καὶ πρῶτον μέν , ἵν’ αὖ καὶ ἐγὼ τὴν ἡμετέραν τέχνην τιμήσω ὥσπερ Ἐρυξίμαχος τὴν αὑτοῦ , ποιητὴς ὁ θεὸς σοφὸς οὕτως ὥστε καὶ ἄλλον ποιῆσαι · πᾶς γοῦν ποιητὴς γίγνεται , “κἂν ἄμουσος ᾖ τὸ πρίν , ”ευρ . 
στηεν . 
φρ . 
663 οὗ ἂν Ἔρως ἅψηται . 
ᾧ δὴ πρέπει ἡμᾶς μαρτυρίῳ χρῆσθαι , ὅτι ποιητὴς ὁ Ἔρως ἀγαθὸς ἐν κεφαλαίῳ πᾶσαν ποίησιν τὴν κατὰ μουσικήν · ἃ γάρ τις ἢ μὴ ἔχει ἢ μὴ οἶδεν , οὔτ’ ἂν ἑτέρῳ δοίη οὔτ’ ἂν ἄλλον διδάξειεν . 
καὶ μὲν δὴ τήν γε τῶν ζῴων ποίησιν πάντων τίς ἐναντιώσεται μὴ οὐχὶ Ἔρωτος εἶναι σοφίαν , ᾗ γίγνεταί τε καὶ φύεται πάντα τὰ ζῷα ; 
ἀλλὰ τὴν τῶν τεχνῶν δημιουργίαν οὐκ ἴσμεν , ὅτι οὗ μὲν ἂν ὁ θεὸς οὗτος διδάσκαλος γένηται , ἐλλόγιμος καὶ φανὸς ἀπέβη , οὗ δ’ ἂν Ἔρως μὴ ἐφάψηται , σκοτεινός ; 
τοξικήν γε μὴν καὶ ἰατρικὴν καὶ μαντικὴν Ἀπόλλων ἀνηῦρεν ἐπιθυμίας καὶ ἔρωτος ἡγεμονεύσαντος , ὥστε καὶ οὗτος Ἔρωτος ἂν εἴη μαθητής , καὶ Μοῦσαι μουσικῆς καὶ Ἥφαιστος χαλκείας καὶ Ἀθηνᾶ ἱστουργίας καὶ Ζεὺς κυβερνᾶν θεῶν τε καὶ ἀνθρώπωνυνκνοων . 
ὅθεν δὴ καὶ κατεσκευάσθη τῶν θεῶν τὰ πράγματα Ἔρωτος ἐγγενομένου , δῆλον ὅτι κάλλους—αἴσχει γὰρ οὐκ ἔπι ἔρως—πρὸ τοῦ δέ , ὥσπερ ἐν ἀρχῇ εἶπον , πολλὰ καὶ δεινὰ θεοῖς ἐγίγνετο , ὡς λέγεται , διὰ τὴν τῆς ἀνάγκης βασιλείαν · ἐπειδὴ δ’ ὁ θεὸς οὗτος ἔφυ , ἐκ τοῦ ἐρᾶν τῶν καλῶν πάντ’ ἀγαθὰ γέγονεν καὶ θεοῖς καὶ ἀνθρώποις . 
οὕτως ἐμοὶ δοκεῖ , ὦ Φαῖδρε , Ἔρως πρῶτος αὐτὸς ὢν κάλλιστος καὶ ἄριστος μετὰ τοῦτο τοῖς ἄλλοις ἄλλων τοιούτων αἴτιος εἶναι . 
ἐπέρχεται δέ μοί τι καὶ ἔμμετρον εἰπεῖν , ὅτι οὗτός ἐστιν ὁ ποιῶνεἰρήνην μὲν ἐν ἀνθρώποις , πελάγει δὲ γαλήνηννηνεμίαν , ἀνέμων κοίτην ὕπνον τ’ ἐνὶ κήδει.πλατο οὗτος δὲ ἡμᾶς ἀλλοτριότητος μὲν κενοῖ , οἰκειότητος δὲ πληροῖ , τὰς τοιάσδε συνόδους μετ’ ἀλλήλων πάσας τιθεὶς συνιέναι , ἐν ἑορταῖς , ἐν χοροῖς , ἐν θυσίαισι γιγνόμενος ἡγεμών · πρᾳότητα μὲν πορίζων , ἀγριότητα δ’ ἐξορίζων · φιλόδωρος εὐμενείας , ἄδωρος δυσμενείας · ἵλεως ἀγαθός · θεατὸς σοφοῖς , ἀγαστὸς θεοῖς · ζηλωτὸς ἀμοίροις , κτητὸς εὐμοίροις · τρυφῆς , ἁβρότητος , χλιδῆς , χαρίτων , ἱμέρου , πόθου πατήρ · ἐπιμελὴς ἀγαθῶν , ἀμελὴς κακῶν · ἐν πόνῳ , ἐν φόβῳ , ἐν πόθῳ , ἐν λόγῳ κυβερνήτης , ἐπιβάτης , παραστάτης τε καὶ σωτὴρ ἄριστος , συμπάντων τε θεῶν καὶ ἀνθρώπων κόσμος , ἡγεμὼν κάλλιστος καὶ ἄριστος , ᾧ χρὴ ἕπεσθαι πάντα ἄνδρα ἐφυμνοῦντα καλῶς , ᾠδῆς μετέχοντα ἣν ᾄδει θέλγων πάντων θεῶν τε καὶ ἀνθρώπων νόημα.οὗτος , ἔφη , ὁ παρ’ ἐμοῦ λόγος , ὦ Φαῖδρε , τῷ θεῷ ἀνακείσθω , τὰ μὲν παιδιᾶς , τὰ δὲ σπουδῆς μετρίας , καθ’ ὅσον ἐγὼ δύναμαι , μετέχων . 
εἰπόντος δὲ τοῦ Ἀγάθωνος πάντας ἔφη ὁ Ἀριστόδημος ἀναθορυβῆσαι τοὺς παρόντας , ὡς πρεπόντως τοῦ νεανίσκου εἰρηκότος καὶ αὑτῷ καὶ τῷ θεῷ . 
τὸν οὖν Σωκράτη εἰπεῖν βλέψαντα εἰς τὸν Ἐρυξίμαχον , ἆρά σοι δοκῶ , φάναι , ὦ παῖ Ἀκουμενοῦ , ἀδεὲς πάλαι δέος δεδιέναι , ἀλλ’ οὐ μαντικῶς ἃ νυνδὴ ἔλεγον εἰπεῖν , ὅτι Ἀγάθων θαυμαστῶς ἐροῖ , ἐγὼ δ’ ἀπορήσοιμι ; τὸ μὲν ἕτερον , φάναι τὸν Ἐρυξίμαχον , μαντικῶς μοι δοκεῖς εἰρηκέναι , ὅτι Ἀγάθων εὖ ἐρεῖ · τὸ δὲ σὲ ἀπορήσειν , οὐκ οἶμαι . 
καὶ πῶς , ὦ μακάριε , εἰπεῖν τὸν Σωκράτη , οὐ μέλλω ἀπορεῖν καὶ ἐγὼ καὶ ἄλλος ὁστισοῦν , μέλλων λέξειν μετὰ καλὸν οὕτω καὶ παντοδαπὸν λόγον ῥηθέντα ; 
καὶ τὰ μὲν ἄλλα οὐχ ὁμοίως μὲν θαυμαστά · τὸ δὲ ἐπὶ τελευτῆς τοῦ κάλλους τῶν ὀνομάτων καὶ ῥημάτων τίς οὐκ ἂν ἐξεπλάγη ἀκούων ; 
ἐπεὶ ἔγωγε ἐνθυμούμενος ὅτι αὐτὸς οὐχ οἷός τ’ ἔσομαι οὐδ’ ἐγγὺς τούτων οὐδὲν καλὸν εἰπεῖν , ὑπ’ αἰσχύνης ὀλίγου ἀποδρὰς ᾠχόμην , εἴ πῃ εἶχον . 
καὶ γάρ με Γοργίου ὁ λόγος ἀνεμίμνῃσκεν , ὥστε ἀτεχνῶς τὸ τοῦ Ὁμήρου ἐπεπόνθη · ἐφοβούμην μή μοι τελευτῶν ὁ Ἀγάθων Γοργίου κεφαλὴν δεινοῦ λέγειν ἐν τῷ λόγῳ ἐπὶ τὸν ἐμὸν λόγον πέμψας αὐτόν με λίθον τῇ ἀφωνίᾳ ποιήσειεν . 
καὶ ἐνενόησα τότε ἄρα καταγέλαστος ὤν , ἡνίκα ὑμῖν ὡμολόγουν ἐν τῷ μέρει μεθ’ ὑμῶν ἐγκωμιάσεσθαι τὸν ἔρωτα καὶ ἔφην εἶναι δεινὸς τὰ ἐρωτικά , οὐδὲν εἰδὼς ἄρα τοῦ πράγματος , ὡς ἔδει ἐγκωμιάζειν ὁτιοῦν . 
ἐγὼ μὲν γὰρ ὑπ’ ἀβελτερίας ᾤμην δεῖν τἀληθῆ λέγειν περὶ ἑκάστου τοῦ ἐγκωμιαζομένου , καὶ τοῦτο μὲν ὑπάρχειν , ἐξ αὐτῶν δὲ τούτων τὰ κάλλιστα ἐκλεγομένους ὡς εὐπρεπέστατα τιθέναι · καὶ πάνυ δὴ μέγα ἐφρόνουν ὡς εὖ ἐρῶν , ὡς εἰδὼς τὴν ἀλήθειαν τοῦ ἐπαινεῖν ὁτιοῦν . 
τὸ δὲ ἄρα , ὡς ἔοικεν , οὐ τοῦτο ἦν τὸ καλῶς ἐπαινεῖν ὁτιοῦν , ἀλλὰ τὸ ὡς μέγιστα ἀνατιθέναι τῷ πράγματι καὶ ὡς κάλλιστα , ἐάν τε ᾖ οὕτως ἔχοντα ἐάν τε μή · εἰ δὲ ψευδῆ , οὐδὲν ἄρ’ ἦν πρᾶγμα . 
προυρρήθη γάρ , ὡς ἔοικεν , ὅπως ἕκαστος ἡμῶν τὸν ἔρωτα ἐγκωμιάζειν δόξει , οὐχ ὅπως ἐγκωμιάσεται . 
διὰ ταῦτα δὴ οἶμαι πάντα λόγον κινοῦντες ἀνατίθετε τῷ Ἔρωτι , καί φατε αὐτὸν τοιοῦτόν τε εἶναι καὶ τοσούτων αἴτιον , ὅπως ἂν 
φαίνηται ὡς κάλλιστος καὶ ἄριστος , δῆλον ὅτι τοῖς μὴ γιγνώσκουσιν—οὐ γὰρ δήπου τοῖς γε εἰδόσιν—καὶ καλῶς γ’ ἔχει καὶ σεμνῶς ὁ ἔπαινος . 
ἀλλὰ γὰρ ἐγὼ οὐκ ᾔδη ἄρα τὸν τρόπον τοῦ ἐπαίνου , οὐ δ’ εἰδὼς ὑμῖν ὡμολόγησα καὶ αὐτὸς ἐν τῷ μέρει ἐπαινέσεσθαι . 
ἡ γλῶσσαευρ . 
ηιππολ . 
612 οὖν ὑπέσχετο , ἡ δὲ φρὴν οὔ · χαιρέτω δή . 
οὐ γὰρ ἔτι ἐγκωμιάζω τοῦτον τὸν τρόπον—οὐ γὰρ ἂν δυναίμην—οὐ μέντοι ἀλλὰ τά γε ἀληθῆ , εἰ βούλεσθε , ἐθέλω εἰπεῖν κατ’ ἐμαυτόν , οὐ πρὸς τοὺς ὑμετέρους λόγους , ἵνα μὴ γέλωτα ὄφλω . 
ὅρα οὖν , ὦ Φαῖδρε , εἴ τι καὶ τοιούτου λόγου δέῃ , περὶ Ἔρωτος τἀληθῆ λεγόμενα ἀκούειν , ὀνομάσει δὲ καὶ θέσει ῥημάτων τοιαύτῃ ὁποία δἄν τις τύχῃ ἐπελθοῦσα.τὸν οὖν Φαῖδρον ἔφη καὶ τοὺς ἄλλους κελεύειν λέγειν , ὅπῃ αὐτὸς οἴοιτο δεῖν εἰπεῖν , ταύτῃ.ἔτι τοίνυν , φάναι , ὦ Φαῖδρε , πάρες μοι Ἀγάθωνα σμίκρ’ ἄττα ἐρέσθαι , ἵνα ἀνομολογησάμενος παρ’ αὐτοῦ οὕτως ἤδη λέγω . 
ἀλλὰ παρίημι , φάναι τὸν Φαῖδρον , ἀλλ’ ἐρώτα . 
μετὰ ταῦτα δὴ τὸν Σωκράτη ἔφη ἐνθένδε ποθὲν ἄρξασθαι.καὶ μήν , ὦ φίλε Ἀγάθων , καλῶς μοι ἔδοξας καθηγήσασθαι τοῦ λόγου , λέγων ὅτι πρῶτον μὲν δέοι αὐτὸν ἐπιδεῖξαι ὁποῖός τίς ἐστιν ὁ Ἔρως , ὕστερον δὲ τὰ ἔργα αὐτοῦ . 
ταύτην τὴν ἀρχὴν πάνυ ἄγαμαι . 
ἴθι οὖν μοι περὶ Ἔρωτος , ἐπειδὴ καὶ τἆλλα καλῶς καὶ μεγαλοπρεπῶς διῆλθες οἷός ἐστι , καὶ τόδε εἰπέ · πότερόν ἐστι τοιοῦτος οἷος εἶναί τινος ὁ Ἔρως ἔρως , ἢ οὐδενός ; 
ἐρωτῶ δ’ οὐκ εἰ μητρός τινος ἢ πατρός ἐστιν—γελοῖον γὰρ ἂν εἴη τὸ ἐρώτημα εἰ Ἔρως ἐστὶν ἔρως μητρὸς ἢ πατρός—ἀλλ’ ὥσπερ ἂν εἰ αὐτὸ τοῦτο πατέρα ἠρώτων , ἆρα ὁ πατήρ ἐστι πατήρ τινος ἢ οὔ ; 
εἶπες ἂν δήπου μοι , εἰ ἐβούλου καλῶς ἀποκρίνασθαι , ὅτι ἔστιν ὑέος γε ἢ θυγατρὸς ὁ πατὴρ πατήρ · ἢ οὔ ; πάνυ γε , φάναι τὸν Ἀγάθωνα.οὐκοῦν καὶ ἡ μήτηρ ὡσαύτως ; 
Ὁμολογεῖσθαι καὶ τοῦτο . 
ἔτι τοίνυν , εἰπεῖν τὸν Σωκράτη , ἀπόκριναι ὀλίγῳ πλείω , ἵνα μᾶλλον καταμάθῃς ὃ βούλομαι . 
εἰ γὰρ ἐροίμην , “τί δέ ; 
ἀδελφός , αὐτὸ τοῦθ’ ὅπερ ἔστιν , ἔστι τινὸς ἀδελφὸς ἢ οὔ ; ” 
φάναι εἶναι.οὐκοῦν ἀδελφοῦ ἢ ἀδελφῆς ; 
Ὁμολογεῖν.πειρῶ δή , φάναι , καὶ τὸν ἔρωτα εἰπεῖν . 
ὁ Ἔρως ἔρως ἐστὶν οὐδενὸς ἢ τινός ; πάνυ μὲν οὖν ἔστιν . 
τοῦτο μὲν τοίνυν , εἰπεῖν τὸν Σωκράτη , φύλαξον παρὰ σαυτῷ μεμνημένος ὅτου · τοσόνδε δὲ εἰπέ , πότερον ὁ Ἔρως ἐκείνου οὗ ἔστιν ἔρως , ἐπιθυμεῖ αὐτοῦ ἢ οὔ ; πάνυ γε , φάναι.πότερον ἔχων αὐτὸ οὗ ἐπιθυμεῖ τε καὶ ἐρᾷ , εἶτα ἐπιθυμεῖ τε καὶ ἐρᾷ , ἢ οὐκ ἔχων ; οὐκ ἔχων , ὡς τὸ εἰκός γε , φάναι.σκόπει δή , εἰπεῖν τὸν Σωκράτη , ἀντὶ τοῦ εἰκότος εἰ ἀνάγκη οὕτως , τὸ ἐπιθυμοῦν ἐπιθυμεῖν οὗ ἐνδεές ἐστιν , ἢ μὴ ἐπιθυμεῖν , ἐὰν μὴ ἐνδεὲς ᾖ ; 
ἐμοὶ μὲν γὰρ θαυμαστῶς δοκεῖ , ὦ Ἀγάθων , ὡς ἀνάγκη εἶναι · σοὶ δὲ πῶς ; κἀμοί , φάναι , δοκεῖ.καλῶς λέγεις . 
ἆρ’ οὖν βούλοιτ’ ἄν τις μέγας ὢν μέγας εἶναι , ἢ ἰσχυρὸς ὢν ἰσχυρός ; ἀδύνατον ἐκ τῶν ὡμολογημένων.οὐ γάρ που ἐνδεὴς ἂν εἴη τούτων ὅ γε ὤν.ἀληθῆ λέγεις.εἰ γὰρ καὶ ἰσχυρὸς ὢν βούλοιτο ἰσχυρὸς εἶναι , φάναι τὸν Σωκράτη , καὶ ταχὺς ὢν ταχύς , καὶ ὑγιὴς ὢν ὑγιής—ἴσως γὰρ ἄν τις ταῦτα οἰηθείη καὶ πάντα τὰ τοιαῦτα τοὺς ὄντας τε τοιούτους καὶ ἔχοντας ταῦτα τούτων ἅπερ ἔχουσι καὶ ἐπιθυμεῖν , ἵν’ οὖν μὴ ἐξαπατηθῶμεν , τούτου ἕνεκα λέγω— 
τούτοις γάρ , ὦ Ἀγάθων , εἰ ἐννοεῖς , ἔχειν μὲν ἕκαστα τούτων ἐν τῷ παρόντι ἀνάγκη ἃ ἔχουσιν , ἐάντε βούλωνται ἐάντε μή , καὶ τούτου γε δήπου τίς ἂν ἐπιθυμήσειεν ; 
ἀλλ’ ὅταν τις λέγῃ ὅτι ἐγὼ ὑγιαίνων βούλομαι καὶ ὑγιαίνειν , καὶ πλουτῶν βούλομαι καὶ πλουτεῖν , καὶ ἐπιθυμῶ αὐτῶν τούτων ἃ ἔχω , εἴποιμεν ἂν αὐτῷ ὅτι σύ , ὦ ἄνθρωπε , πλοῦτον κεκτημένος καὶ ὑγίειαν καὶ ἰσχὺν βούλει καὶ εἰς τὸν ἔπειτα χρόνον ταῦτα κεκτῆσθαι , ἐπεὶ ἐν τῷ γε νῦν παρόντι , εἴτε βούλει εἴτε μή , ἔχεις · σκόπει οὖν , ὅταν τοῦτο λέγῃς , ὅτι ἐπιθυμῶ τῶν παρόντων , εἰ ἄλλο τι λέγεις ἢ τόδε , ὅτι βούλομαι τὰ νῦν παρόντα καὶ εἰς τὸν ἔπειτα χρόνον παρεῖναι . 
ἄλλο τι ὁμολογοῖ ἄν ; 
Συμφάναι ἔφη τὸν Ἀγάθωνα.εἰπεῖν δὴ τὸν Σωκράτη , οὐκοῦν τοῦτό γ’ ἐστὶν ἐκείνου ἐρᾶν , ὃ οὔπω ἕτοιμον αὐτῷ ἐστιν οὐδὲ ἔχει , τὸ εἰς τὸν ἔπειτα χρόνον ταῦτα εἶναι αὐτῷ σῳζόμενα καὶ παρόντα ; 
πάνυ γε , φάναι.καὶ οὗτος ἄρα καὶ ἄλλος πᾶς ὁ ἐπιθυμῶν τοῦ μὴ ἑτοίμου ἐπιθυμεῖ καὶ τοῦ μὴ παρόντος , καὶ ὃ μὴ ἔχει καὶ ὃ μὴ ἔστιν αὐτὸς καὶ οὗ ἐνδεής ἐστι , τοιαῦτ’ ἄττα ἐστὶν ὧν ἡ ἐπιθυμία τε καὶ ὁ ἔρως ἐστίν ; πάνυ γ’ , εἰπεῖν.ἴθι δή , φάναι τὸν Σωκράτη , ἀνομολογησώμεθα τὰ εἰρημένα . 
ἄλλο τι ἔστιν ὁ Ἔρως πρῶτον μὲν τινῶν , ἔπειτα τούτων ὧν ἂν ἔνδεια παρῇ αὐτῷ ; 
ναί , φάναι.ἐπὶ δὴ τούτοις ἀναμνήσθητι τίνων ἔφησθα ἐν τῷ λόγῳ εἶναι τὸν ἔρωτα · εἰ δὲ βούλει , ἐγώ σε ἀναμνήσω . 
οἶμαι γάρ σε οὑτωσί πως εἰπεῖν , ὅτι τοῖς θεοῖς κατεσκευάσθη τὰ πράγματα δῑ ἔρωτα καλῶν · αἰσχρῶν γὰρ οὐκ εἴη ἔρως . 
οὐχ οὑτωσί πως ἔλεγες ; εἶπον γάρ , φάναι τὸν Ἀγάθωνα.καὶ ἐπιεικῶς γε λέγεις , ὦ ἑταῖρε , φάναι τὸν Σωκράτη · καὶ εἰ τοῦτο οὕτως ἔχει , ἄλλο τι ὁ Ἔρως κάλλους ἂν εἴη ἔρως , αἴσχους δὲ οὔ ; 
ὡμολόγει . 
οὐκοῦν ὡμολόγηται , οὗ ἐνδεής ἐστι καὶ μὴ ἔχει , τούτου ἐρᾶν ; ναί , εἰπεῖν.ἐνδεὴς ἄρ’ ἐστὶ καὶ οὐκ ἔχει ὁ Ἔρως κάλλος.ἀνάγκη , φάναι.τί δέ ; 
τὸ ἐνδεὲς κάλλους καὶ μηδαμῇ κεκτημένον κάλλος ἆρα λέγεις σὺ καλὸν εἶναι ; οὐ δῆτα.ἔτι οὖν ὁμολογεῖς ἔρωτα καλὸν εἶναι , εἰ ταῦτα οὕτως ἔχει ; καὶ τὸν Ἀγάθωνα εἰπεῖν κινδυνεύω , ὦ Σώκρατες , οὐδὲν εἰδέναι ὧν τότε εἶπον . 
καὶ μὴν καλῶς γε εἶπες , φάναι , ὦ Ἀγάθων . 
ἀλλὰ σμικρὸν ἔτι εἰπέ · τἀγαθὰ οὐ καὶ καλὰ δοκεῖ σοι εἶναι ; ἔμοιγε.εἰ ἄρα ὁ Ἔρως τῶν καλῶν ἐνδεής ἐστι , τὰ δὲ ἀγαθὰ καλά , κἂν τῶν ἀγαθῶν ἐνδεὴς εἴη.ἐγώ , φάναι , ὦ Σώκρατες , σοὶ οὐκ ἂν δυναίμην ἀντιλέγειν , ἀλλ’ οὕτως ἐχέτω ὡς σὺ λέγεις.οὐ μὲν οὖν τῇ ἀληθείᾳ , φάναι , ὦ φιλούμενε Ἀγάθων , δύνασαι ἀντιλέγειν , ἐπεὶ Σωκράτει γε οὐδὲν χαλεπόν . 
καὶ σὲ μέν γε ἤδη ἐάσω · τὸν δὲ λόγον τὸν περὶ τοῦ Ἔρωτος , ὅν ποτ’ ἤκουσα γυναικὸς Μαντινικῆς Διοτίμας , ἣ ταῦτά τε σοφὴ ἦν καὶ ἄλλα πολλά—καὶ Ἀθηναίοις ποτὲ θυσαμένοις πρὸ τοῦ λοιμοῦ δέκα ἔτη ἀναβολὴν ἐποίησε τῆς νόσου , ἣ δὴ καὶ ἐμὲ τὰ ἐρωτικὰ ἐδίδαξεν—ὃν οὖν ἐκείνη ἔλεγε λόγον , πειράσομαι ὑμῖν διελθεῖν ἐκ τῶν ὡμολογημένων ἐμοὶ καὶ Ἀγάθωνι , αὐτὸς ἐπ’ ἐμαυτοῦ , ὅπως ἂν δύνωμαι . 
δεῖ δή , ὦ Ἀγάθων , ὥσπερ σὺ διηγήσω , διελθεῖν αὐτὸν πρῶτον , τίς ἐστιν ὁ Ἔρως καὶ ποῖός τις , ἔπειτα τὰ ἔργα αὐτοῦ . 
δοκεῖ οὖν μοι ῥᾷστον εἶναι οὕτω διελθεῖν , ὥς ποτέ με ἡ ξένη ἀνακρίνουσα διῄει . 
σχεδὸν γάρ τι καὶ ἐγὼ πρὸς αὐτὴν ἕτερα τοιαῦτα ἔλεγον οἷάπερ νῦν πρὸς ἐμὲ Ἀγάθων , ὡς εἴη ὁ Ἔρως μέγας θεός , εἴη δὲ τῶν καλῶν · ἤλεγχε δή με τούτοις τοῖς λόγοις οἷσπερ ἐγὼ τοῦτον , ὡς οὔτε καλὸς εἴη κατὰ τὸν ἐμὸν λόγον οὔτε ἀγαθός.καὶ ἐγώ , πῶς λέγεις , ἔφην , ὦ Διοτίμα ; 
αἰσχρὸς ἄρα ὁ Ἔρως ἐστὶ καὶ κακός ; καὶ ἥ , οὐκ εὐφημήσεις ; 
ἔφη · ἢ οἴει , ὅτι ἂν μὴ καλὸν ᾖ , ἀναγκαῖον αὐτὸ εἶναι αἰσχρόν ; 
μάλιστά γε.ἦ καὶ ἂν μὴ σοφόν , ἀμαθές ; 
ἢ οὐκ ᾔσθησαι ὅτι ἔστιν τι μεταξὺ σοφίας καὶ ἀμαθίας ; τί τοῦτο ; τὸ ὀρθὰ δοξάζειν καὶ ἄνευ τοῦ ἔχειν λόγον δοῦναι οὐκ οἶσθ’ , ἔφη , ὅτι οὔτε ἐπίστασθαί ἐστιν—ἄλογον γὰρ πρᾶγμα πῶς ἂν εἴη ἐπιστήμη ; 
—οὔτε ἀμαθία—τὸ γὰρ τοῦ ὄντος τυγχάνον πῶς ἂν εἴη ἀμαθία ; 
—ἔστι δὲ δήπου τοιοῦτον ἡ ὀρθὴ δόξα , μεταξὺ φρονήσεως καὶ ἀμαθίας.ἀληθῆ , ἦν δ’ ἐγώ , λέγεις . 
μὴ τοίνυν ἀνάγκαζε ὃ μὴ καλόν ἐστιν αἰσχρὸν εἶναι , μηδὲ ὃ μὴ ἀγαθόν , κακόν . 
οὕτω δὲ καὶ τὸν ἔρωτα ἐπειδὴ αὐτὸς ὁμολογεῖς μὴ εἶναι ἀγαθὸν μηδὲ καλόν , μηδέν τι μᾶλλον οἴου δεῖν αὐτὸν αἰσχρὸν καὶ κακὸν εἶναι , ἀλλά τι μεταξύ , ἔφη , τούτοιν.καὶ μήν , ἦν δ’ ἐγώ , ὁμολογεῖταί γε παρὰ πάντων μέγας θεὸς εἶναι.τῶν μὴ εἰδότων , ἔφη , πάντων λέγεις , ἢ καὶ τῶν εἰδότων ; συμπάντων μὲν οὖν.καὶ ἣ γελάσασα καὶ πῶς ἄν , ἔφη , ὦ Σώκρατες , ὁμολογοῖτο μέγας θεὸς εἶναι παρὰ τούτων , οἵ φασιν αὐτὸν οὐδὲ θεὸν εἶναι ; τίνες οὗτοι ; 
ἦν δ’ ἐγώ.εἷς μέν , ἔφη , σύ , μία δ’ ἐγώ.κἀγὼ εἶπον , πῶς τοῦτο , ἔφην , λέγεις ; καὶ ἥ , ῥᾳδίως , ἔφη . 
λέγε γάρ μοι , οὐ πάντας θεοὺς φὴ|ς εὐδαίμονας εἶναι καὶ καλούς ; 
ἢ τολμήσαις ἄν τινα μὴ φάναι καλόν τε καὶ εὐδαίμονα θεῶν εἶναι ; μὰ Δί’ οὐκ ἔγωγ’ , ἔφην.εὐδαίμονας δὲ δὴ λέγεις οὐ τοὺς τἀγαθὰ καὶ τὰ καλὰ κεκτημένους ; πάνυ γε . 
ἀλλὰ μὴν Ἔρωτά γε ὡμολόγηκας δῑ ἔνδειαν τῶν ἀγαθῶν καὶ καλῶν ἐπιθυμεῖν αὐτῶν τούτων ὧν ἐνδεής ἐστιν.ὡμολόγηκα γάρ.πῶς ἂν οὖν θεὸς εἴη ὅ γε τῶν καλῶν καὶ ἀγαθῶν ἄμοιρος ; οὐδαμῶς , ὥς γ’ ἔοικεν.ὁρᾷς οὖν , ἔφη , ὅτι καὶ σὺ ἔρωτα οὐ θεὸν νομίζεις ; τί οὖν ἄν , ἔφην , εἴη ὁ Ἔρως ; 
θνητός ; ἥκιστά γε.ἀλλὰ τί μήν ; ὥσπερ τὰ πρότερα , ἔφη , μεταξὺ θνητοῦ καὶ ἀθανάτου.τί οὖν , ὦ Διοτίμα ; δαίμων μέγας , ὦ Σώκρατες · καὶ γὰρ πᾶν τὸ δαιμόνιον μεταξύ ἐστι θεοῦ τε καὶ θνητοῦ.τίνα , ἦν δ’ ἐγώ , δύναμιν ἔχον ; ἑρμηνεῦον καὶ διαπορθμεῦον θεοῖς τὰ παρ’ ἀνθρώπων καὶ ἀνθρώποις τὰ παρὰ θεῶν , τῶν μὲν τὰς δεήσεις καὶ θυσίας , τῶν δὲ τὰς ἐπιτάξεις τε καὶ ἀμοιβὰς τῶν θυσιῶν , ἐν μέσῳ δὲ ὂν ἀμφοτέρων συμπληροῖ , ὥστε τὸ πᾶν αὐτὸ αὑτῷ συνδεδέσθαι . 
διὰ τούτου καὶ ἡ μαντικὴ πᾶσα χωρεῖ καὶ ἡ τῶν ἱερέων τέχνη τῶν τε περὶ τὰς θυσίας καὶ τελετὰς καὶ τὰς ἐπῳδὰς καὶ τὴν μαντείαν πᾶσαν καὶ γοητείαν . 
θεὸς δὲ ἀνθρώπῳ οὐ μείγνυται , ἀλλὰ διὰ τούτου πᾶσά ἐστιν ἡ ὁμιλία καὶ ἡ διάλεκτος θεοῖς πρὸς ἀνθρώπους , καὶ ἐγρηγορόσι καὶ καθεύδουσι · καὶ ὁ μὲν περὶ τὰ τοιαῦτα σοφὸς δαιμόνιος ἀνήρ , ὁ δὲ ἄλλο τι σοφὸς ὢν ἢ περὶ τέχνας ἢ χειρουργίας τινὰς βάναυσος . 
οὗτοι δὴ οἱ δαίμονες πολλοὶ καὶ παντοδαποί εἰσιν , εἷς δὲ τούτων ἐστὶ καὶ ὁ Ἔρως.πατρὸς δέ , ἦν δ’ ἐγώ , τίνος ἐστὶ καὶ μητρός ; 
μακρότερον μέν , ἔφη , διηγήσασθαι · ὅμως δέ σοι ἐρῶ . 
ὅτε γὰρ ἐγένετο ἡ Ἀφροδίτη , ἡστιῶντο οἱ θεοὶ οἵ τε ἄλλοι καὶ ὁ τῆς Μήτιδος ὑὸς Πόρος . 
ἐπειδὴ δὲ ἐδείπνησαν , προσαιτήσουσα οἷον δὴ εὐωχίας οὔσης ἀφίκετο ἡ Πενία , καὶ ἦν περὶ τὰς θύρας . 
ὁ οὖν Πόρος μεθυσθεὶς τοῦ νέκταρος— 
οἶνος γὰρ οὔπω ἦν—εἰς τὸν τοῦ Διὸς κῆπον εἰσελθὼν βεβαρημένος ηὗδεν . 
ἡ οὖν Πενία ἐπιβουλεύουσα διὰ τὴν αὑτῆς ἀπορίαν παιδίον ποιήσασθαι ἐκ τοῦ Πόρου , κατακλίνεταί τε παρ’ αὐτῷ καὶ ἐκύησε τὸν ἔρωτα . 
διὸ δὴ καὶ τῆς Ἀφροδίτης ἀκόλουθος καὶ θεράπων γέγονεν ὁ Ἔρως , γεννηθεὶς ἐν τοῖς ἐκείνης γενεθλίοις , καὶ ἅμα φύσει ἐραστὴς ὢν περὶ τὸ καλὸν καὶ τῆς Ἀφροδίτης καλῆς οὔσης . 
ἅτε οὖν Πόρου καὶ Πενίας ὑὸς ὢν ὁ Ἔρως ἐν τοιαύτῃ τύχῃ καθέστηκεν . 
πρῶτον μὲν πένης ἀεί ἐστι , καὶ πολλοῦ δεῖ ἁπαλός τε καὶ καλός , οἷον οἱ πολλοὶ οἴονται , ἀλλὰ σκληρὸς καὶ αὐχμηρὸς καὶ ἀνυπόδητος καὶ ἄοικος , χαμαιπετὴς ἀεὶ ὢν καὶ ἄστρωτος , ἐπὶ θύραις καὶ ἐν ὁδοῖς ὑπαίθριος κοιμώμενος , τὴν τῆς μητρὸς φύσιν ἔχων , ἀεὶ ἐνδείᾳ σύνοικος . 
κατὰ δὲ αὖ τὸν πατέρα ἐπίβουλός ἐστι τοῖς καλοῖς καὶ τοῖς ἀγαθοῖς , ἀνδρεῖος ὢν καὶ ἴτης καὶ σύντονος , θηρευτὴς δεινός , ἀεί τινας πλέκων μηχανάς , καὶ φρονήσεως ἐπιθυμητὴς καὶ πόριμος , φιλοσοφῶν διὰ παντὸς τοῦ βίου , δεινὸς γόης καὶ φαρμακεὺς καὶ σοφιστής · καὶ οὔτε ὡς ἀθάνατος πέφυκεν οὔτε ὡς θνητός , ἀλλὰ τοτὲ μὲν τῆς αὐτῆς ἡμέρας θάλλει τε καὶ ζῇ , ὅταν εὐπορήσῃ , τοτὲ δὲ ἀποθνῄσκει , πάλιν δὲ ἀναβιώσκεται διὰ τὴν τοῦ πατρὸς φύσιν , τὸ δὲ ποριζόμενον ἀεὶ ὑπεκρεῖ , ὥστε οὔτε ἀπορεῖ Ἔρως ποτὲ οὔτε πλουτεῖ , σοφίας τε αὖ καὶ ἀμαθίας ἐν μέσῳ ἐστίν . 
ἔχει γὰρ ὧδε . 
θεῶν οὐδεὶς φιλοσοφεῖ οὐδ’ ἐπιθυμεῖ σοφὸς γενέσθαι—ἔστι γάρ—οὐδ’ εἴ τις ἄλλος σοφός , οὐ φιλοσοφεῖ . 
οὐδ’ αὖ οἱ ἀμαθεῖς φιλοσοφοῦσιν οὐδ’ ἐπιθυμοῦσι σοφοὶ γενέσθαι · αὐτὸ γὰρ τοῦτό ἐστι χαλεπὸν ἀμαθία , τὸ μὴ ὄντα καλὸν κἀγαθὸν μηδὲ φρόνιμον δοκεῖν αὑτῷ εἶναι ἱκανόν . 
οὔκουν ἐπιθυμεῖ ὁ μὴ οἰόμενος ἐνδεὴς εἶναι οὗ ἂν μὴ οἴηται ἐπιδεῖσθαι.τίνες οὖν , ἔφην ἐγώ , ὦ Διοτίμα , οἱ φιλοσοφοῦντες , εἰ μήτε οἱ σοφοὶ μήτε οἱ ἀμαθεῖς ; 
δῆλον δή , ἔφη , τοῦτό γε ἤδη καὶ παιδί , ὅτι οἱ μεταξὺ τούτων ἀμφοτέρων , ὧν ἂν εἴη καὶ ὁ Ἔρως . 
ἔστιν γὰρ δὴ τῶν καλλίστων ἡ σοφία , Ἔρως δ’ ἐστὶν ἔρως περὶ τὸ καλόν , ὥστε ἀναγκαῖον ἔρωτα φιλόσοφον εἶναι , φιλόσοφον δὲ ὄντα μεταξὺ εἶναι σοφοῦ καὶ ἀμαθοῦς . 
αἰτία δὲ αὐτῷ καὶ τούτων ἡ γένεσις · πατρὸς μὲν γὰρ σοφοῦ ἐστι καὶ εὐπόρου , μητρὸς δὲ οὐ σοφῆς καὶ ἀπόρου . 
ἡ μὲν οὖν φύσις τοῦ δαίμονος , ὦ φίλε Σώκρατες , αὕτη · ὃν δὲ σὺ ᾠήθης ἔρωτα εἶναι , θαυμαστὸν οὐδὲν ἔπαθες . 
ᾠήθης δέ , ὡς ἐμοὶ δοκεῖ τεκμαιρομένῃ ἐξ ὧν σὺ λέγεις , τὸ ἐρώμενον ἔρωτα εἶναι , οὐ τὸ ἐρῶν · διὰ ταῦτά σοι οἶμαι πάγκαλος ἐφαίνετο ὁ Ἔρως . 
καὶ γὰρ ἔστι τὸ ἐραστὸν τὸ τῷ ὄντι καλὸν καὶ ἁβρὸν καὶ τέλεον καὶ μακαριστόν · τὸ δέ γε ἐρῶν ἄλλην ἰδέαν τοιαύτην ἔχον , οἵαν ἐγὼ διῆλθον.καὶ ἐγὼ εἶπον , εἶεν δή , ὦ ξένη , καλῶς γὰρ λέγεις · τοιοῦτος ὢν ὁ Ἔρως τίνα χρείαν ἔχει τοῖς ἀνθρώποις ; 
τοῦτο δὴ μετὰ ταῦτ’ , ἔφη , ὦ Σώκρατες , πειράσομαί σε διδάξαι . 
ἔστι μὲν γὰρ δὴ τοιοῦτος καὶ οὕτω γεγονὼς ὁ Ἔρως , ἔστι δὲ τῶν καλῶν , ὡς σὺ φῄς . 
εἰ δέ τις ἡμᾶς ἔροιτο · τί τῶν καλῶν ἐστιν ὁ Ἔρως , ὦ Σώκρατές τε καὶ Διοτίμα ; 
ὧδε δὲ σαφέστερον · ἐρᾷ ὁ ἐρῶν τῶν καλῶν · τί ἐρᾷ ; καὶ ἐγὼ εἶπον ὅτι γενέσθαι αὑτῷ.ἀλλ’ ἔτι ποθεῖ , ἔφη , ἡ ἀπόκρισις ἐρώτησιν τοιάνδε · τί ἔσται ἐκείνῳ ᾧ ἂν γένηται τὰ καλά ; οὐ πάνυ ἔφην ἔτι ἔχειν ἐγὼ πρὸς ταύτην τὴν ἐρώτησιν προχείρως ἀποκρίνασθαι . 
ἀλλ’ , ἔφη , ὥσπερ ἂν εἴ τις μεταβαλὼν ἀντὶ τοῦ καλοῦ τῷ ἀγαθῷ χρώμενος πυνθάνοιτο · φέρε , ὦ Σώκρατες , ἐρᾷ ὁ ἐρῶν τῶν ἀγαθῶν · τί ἐρᾷ ; γενέσθαι , ἦν δ’ ἐγώ , αὑτῷ.καὶ τί ἔσται ἐκείνῳ ᾧ ἂν γένηται τἀγαθά ; τοῦτ’ εὐπορώτερον , ἦν δ’ ἐγώ , ἔχω ἀποκρίνασθαι , ὅτι εὐδαίμων ἔσται . 
κτήσει γάρ , ἔφη , ἀγαθῶν οἱ εὐδαίμονες εὐδαίμονες , καὶ οὐκέτι προσδεῖ ἐρέσθαι ἵνα τί δὲ βούλεται εὐδαίμων εἶναι ὁ βουλόμενος ; 
ἀλλὰ τέλος δοκεῖ ἔχειν ἡ ἀπόκρισις.ἀληθῆ λέγεις , εἶπον ἐγώ.ταύτην δὴ τὴν βούλησιν καὶ τὸν ἔρωτα τοῦτον πότερα κοινὸν οἴει εἶναι πάντων ἀνθρώπων , καὶ πάντας τἀγαθὰ βούλεσθαι αὑτοῖς εἶναι ἀεί , ἢ πῶς λέγεις ; οὕτως , ἦν δ’ ἐγώ · κοινὸν εἶναι πάντων.τί δὴ οὖν , ἔφη , ὦ Σώκρατες , οὐ πάντας ἐρᾶν φαμεν , εἴπερ γε πάντες τῶν αὐτῶν ἐρῶσι καὶ ἀεί , ἀλλά τινάς φαμεν ἐρᾶν , τοὺς δ’ οὔ ; θαυμάζω , ἦν δ’ ἐγώ , καὶ αὐτός.ἀλλὰ μὴ θαύμαζ’ , ἔφη · ἀφελόντες γὰρ ἄρα τοῦ ἔρωτός τι εἶδος ὀνομάζομεν , τὸ τοῦ ὅλου ἐπιτιθέντες ὄνομα , ἔρωτα , τὰ δὲ ἄλλα ἄλλοις καταχρώμεθα ὀνόμασιν.ὥσπερ τί ; 
ἦν δ’ ἐγώ.ὥσπερ τόδε . 
οἶσθ’ ὅτι ποίησίς ἐστί τι πολύ · ἡ γάρ τοι ἐκ τοῦ μὴ ὄντος εἰς τὸ ὂν ἰόντι ὁτῳοῦν αἰτία πᾶσά ἐστι ποίησις , ὥστε καὶ αἱ ὑπὸ πάσαις ταῖς τέχναις ἐργασίαι ποιήσεις εἰσὶ καὶ οἱ τούτων δημιουργοὶ πάντες ποιηταί.ἀληθῆ λέγεις.ἀλλ’ ὅμως , ἦ δ’ ἥ , οἶσθ’ ὅτι οὐ καλοῦνται ποιηταὶ ἀλλὰ ἄλλα ἔχουσιν ὀνόματα , ἀπὸ δὲ πάσης τῆς ποιήσεως ἓν μόριον ἀφορισθὲν τὸ περὶ τὴν μουσικὴν καὶ τὰ μέτρα τῷ τοῦ ὅλου ὀνόματι προσαγορεύεται . 
ποίησις γὰρ τοῦτο μόνον καλεῖται , καὶ οἱ ἔχοντες τοῦτο τὸ μόριον τῆς ποιήσεως ποιηταί.ἀληθῆ λέγεις , ἔφην . 
οὕτω τοίνυν καὶ περὶ τὸν ἔρωτα . 
τὸ μὲν κεφάλαιόν ἐστι πᾶσα ἡ τῶν ἀγαθῶν ἐπιθυμία καὶ τοῦ εὐδαιμονεῖν ὁ μέγιστός τε καὶ δολερὸς ἔρως παντί · ἀλλ’ οἱ μὲν ἄλλῃ τρεπόμενοι πολλαχῇ ἐπ’ αὐτόν , ἢ κατὰ χρηματισμὸν ἢ κατὰ φιλογυμναστίαν ἢ κατὰ φιλοσοφίαν , οὔτε ἐρᾶν καλοῦνται οὔτε ἐρασταί , οἱ δὲ κατὰ ἕν τι εἶδος ἰόντες τε καὶ ἐσπουδακότες τὸ τοῦ ὅλου ὄνομα ἴσχουσιν , ἔρωτά τε καὶ ἐρᾶν καὶ ἐρασταί.κινδυνεύεις ἀληθῆ , ἔφην ἐγώ , λέγειν.καὶ λέγεται μέν γέ τις , ἔφη , λόγος , ὡς οἳ ἂν τὸ ἥμισυ ἑαυτῶν ζητῶσιν , οὗτοι ἐρῶσιν · ὁ δ’ ἐμὸς λόγος οὔτε ἡμίσεός φησιν εἶναι τὸν ἔρωτα οὔτε ὅλου , ἐὰν μὴ τυγχάνῃ γέ που , ὦ ἑταῖρε , ἀγαθὸν ὄν , ἐπεὶ αὑτῶν γε καὶ πόδας καὶ χεῖρας ἐθέλουσιν ἀποτέμνεσθαι οἱ ἄνθρωποι , ἐὰν αὐτοῖς δοκῇ τὰ ἑαυτῶν πονηρὰ εἶναι . 
οὐ γὰρ τὸ ἑαυτῶν οἶμαι ἕκαστοι ἀσπάζονται , εἰ μὴ εἴ τις τὸ μὲν ἀγαθὸν οἰκεῖον καλεῖ καὶ ἑαυτοῦ , τὸ δὲ κακὸν ἀλλότριον · ὡς οὐδέν γε ἄλλο ἐστὶν οὗ ἐρῶσιν ἅνθρωποι ἢ τοῦ ἀγαθοῦ . 
ἢ σοὶ δοκοῦσιν ; μὰ Δί’ οὐκ ἔμοιγε , ἦν δ’ ἐγώ.ἆρ’ οὖν , ἦ δ’ ἥ , οὕτως ἁπλοῦν ἐστι λέγειν ὅτι οἱ ἄνθρωποι τἀγαθοῦ ἐρῶσιν ; ναί , ἔφην.τί δέ ; 
οὐ προσθετέον , ἔφη , ὅτι καὶ εἶναι τὸ ἀγαθὸν αὑτοῖς ἐρῶσιν ; προσθετέον.ἆρ’ οὖν , ἔφη , καὶ οὐ μόνον εἶναι , ἀλλὰ καὶ ἀεὶ εἶναι ; καὶ τοῦτο προσθετέον.ἔστιν ἄρα συλλήβδην , ἔφη , ὁ ἔρως τοῦ τὸ ἀγαθὸν αὑτῷ εἶναι ἀεί.ἀληθέστατα , ἔφην ἐγώ , λέγεις . 
ὅτε δὴ τοῦτο ὁ ἔρως ἐστὶν ἀεί , ἦ δ’ ἥ , τῶν τίνα τρόπον διωκόντων αὐτὸ καὶ ἐν τίνι πράξει ἡ σπουδὴ καὶ ἡ σύντασις ἔρως ἂν καλοῖτο ; 
τί τοῦτο τυγχάνει ὂν τὸ ἔργον ; 
ἔχεις εἰπεῖν ; οὐ μεντἂν σέ , ἔφην ἐγώ , ὦ Διοτίμα , ἐθαύμαζον ἐπὶ σοφίᾳ καὶ ἐφοίτων παρὰ σὲ αὐτὰ ταῦτα μαθησόμενος.ἀλλὰ ἐγώ σοι , ἔφη , ἐρῶ . 
ἔστι γὰρ τοῦτο τόκος ἐν καλῷ καὶ κατὰ τὸ σῶμα καὶ κατὰ τὴν ψυχήν.μαντείας , ἦν δ’ ἐγώ , δεῖται ὅτι ποτε λέγεις , καὶ οὐ μανθάνω . 
ἀλλ’ ἐγώ , ἦ δ’ ἥ , σαφέστερον ἐρῶ . 
κυοῦσιν γάρ , ἔφη , ὦ Σώκρατες , πάντες ἄνθρωποι καὶ κατὰ τὸ σῶμα καὶ κατὰ τὴν ψυχήν , καὶ ἐπειδὰν ἔν τινι ἡλικίᾳ γένωνται , τίκτειν ἐπιθυμεῖ ἡμῶν ἡ φύσις . 
τίκτειν δὲ ἐν μὲν αἰσχρῷ οὐ δύναται , ἐν δὲ τῷ καλῷ . 
ἡ γὰρ ἀνδρὸς καὶ γυναικὸς συνουσία τόκος ἐστίν . 
ἔστι δὲ τοῦτο θεῖον τὸ πρᾶγμα , καὶ τοῦτο ἐν θνητῷ ὄντι τῷ ζῴῳ ἀθάνατον ἔνεστιν , ἡ κύησις καὶ ἡ γέννησις . 
τὰ δὲ ἐν τῷ ἀναρμόστῳ ἀδύνατον γενέσθαι . 
ἀνάρμοστον δ’ ἐστὶ τὸ αἰσχρὸν παντὶ τῷ θείῳ , τὸ δὲ καλὸν ἁρμόττον . 
Μοῖρα οὖν καὶ Εἰλείθυια ἡ Καλλονή ἐστι τῇ γενέσει . 
διὰ ταῦτα ὅταν μὲν καλῷ προσπελάζῃ τὸ κυοῦν , ἵλεών τε γίγνεται καὶ εὐφραινόμενον διαχεῖται καὶ τίκτει τε καὶ γεννᾷ · ὅταν δὲ αἰσχρῷ , σκυθρωπόν τε καὶ λυπούμενον συσπειρᾶται καὶ ἀποτρέπεται καὶ ἀνείλλεται καὶ οὐ γεννᾷ , ἀλλὰ ἴσχον τὸ κύημα χαλεπῶς φέρει . 
ὅθεν δὴ τῷ κυοῦντί τε καὶ ἤδη σπαργῶντι πολλὴ ἡ πτοίησις γέγονε περὶ τὸ καλὸν διὰ τὸ μεγάλης ὠδῖνος ἀπολύειν τὸν ἔχοντα . 
ἔστιν γάρ , ὦ Σώκρατες , ἔφη , οὐ τοῦ καλοῦ ὁ ἔρως , ὡς σὺ οἴει.ἀλλὰ τί μήν ; τῆς γεννήσεως καὶ τοῦ τόκου ἐν τῷ καλῷ.εἶεν , ἦν δ’ ἐγώ.πάνυ μὲν οὖν , ἔφη . 
τί δὴ οὖν τῆς γεννήσεως ; 
ὅτι ἀειγενές ἐστι καὶ ἀθάνατον ὡς θνητῷ ἡ γέννησις . 
ἀθανασίας δὲ ἀναγκαῖον ἐπιθυμεῖν μετὰ ἀγαθοῦ ἐκ τῶν ὡμολογημένων , εἴπερ τοῦ ἀγαθοῦ ἑαυτῷ εἶναι ἀεὶ ἔρως ἐστίν . 
ἀναγκαῖον δὴ ἐκ τούτου τοῦ λόγου καὶ τῆς ἀθανασίας τὸν ἔρωτα εἶναι.ταῦτά τε οὖν πάντα ἐδίδασκέ με , ὁπότε περὶ τῶν ἐρωτικῶν λόγους ποιοῖτο , καί ποτε ἤρετο τί οἴει , ὦ Σώκρατες , αἴτιον εἶναι τούτου τοῦ ἔρωτος καὶ τῆς ἐπιθυμίας ; 
ἢ οὐκ αἰσθάνῃ ὡς δεινῶς διατίθεται πάντα τὰ θηρία ἐπειδὰν γεννᾶν ἐπιθυμήσῃ , καὶ τὰ πεζὰ καὶ τὰ πτηνά , νοσοῦντά τε πάντα καὶ ἐρωτικῶς διατιθέμενα , πρῶτον μὲν περὶ τὸ συμμιγῆναι ἀλλήλοις , ἔπειτα περὶ τὴν τροφὴν τοῦ γενομένου , καὶ ἕτοιμά ἐστιν ὑπὲρ τούτων καὶ διαμάχεσθαι τὰ ἀσθενέστατα τοῖς ἰσχυροτάτοις καὶ ὑπεραποθνῄσκειν , καὶ αὐτὰ τῷ λιμῷ παρατεινόμενα ὥστ’ ἐκεῖνα ἐκτρέφειν , καὶ ἄλλο πᾶν ποιοῦντα . 
τοὺς μὲν γὰρ ἀνθρώπους , ἔφη , οἴοιτ’ ἄν τις ἐκ λογισμοῦ ταῦτα ποιεῖν · τὰ δὲ θηρία τίς αἰτία οὕτως ἐρωτικῶς διατίθεσθαι ; 
ἔχεις λέγειν ; καὶ ἐγὼ αὖ ἔλεγον ὅτι οὐκ εἰδείην · ἣ δ’ εἶπεν , Διανοῇ οὖν δεινός ποτε γενήσεσθαι τὰ ἐρωτικά , ἐὰν ταῦτα μὴ ἐννοῇς ; ἀλλὰ διὰ ταῦτά τοι , ὦ Διοτίμα , ὅπερ νυνδὴ εἶπον , παρὰ σὲ ἥκω , γνοὺς ὅτι διδασκάλων δέομαι . 
ἀλλά μοι λέγε καὶ τούτων τὴν αἰτίαν καὶ τῶν ἄλλων τῶν περὶ τὰ ἐρωτικά.εἰ τοίνυν , ἔφη , πιστεύεις ἐκείνου εἶναι φύσει τὸν ἔρωτα , οὗ πολλάκις ὡμολογήκαμεν , μὴ θαύμαζε . 
ἐνταῦθα γὰρ τὸν αὐτὸν ἐκείνῳ λόγον ἡ θνητὴ φύσις ζητεῖ κατὰ τὸ δυνατὸν ἀεί τε εἶναι καὶ ἀθάνατος . 
δύναται δὲ ταύτῃ μόνον , τῇ γενέσει , ὅτι ἀεὶ καταλείπει ἕτερον νέον ἀντὶ τοῦ παλαιοῦ , ἐπεὶ καὶ ἐν ᾧ ἓν ἕκαστον τῶν ζῴων ζῆν καλεῖται καὶ εἶναι τὸ αὐτό—οἷον ἐκ παιδαρίου ὁ αὐτὸς λέγεται ἕως ἂν πρεσβύτης γένηται · οὗτος μέντοι οὐδέποτε τὰ αὐτὰ ἔχων ἐν αὑτῷ ὅμως ὁ αὐτὸς καλεῖται , ἀλλὰ νέος ἀεὶ γιγνόμενος , τὰ δὲ ἀπολλύς , καὶ κατὰ τὰς τρίχας καὶ σάρκα καὶ ὀστᾶ καὶ αἷμα καὶ σύμπαν τὸ σῶμα . 
καὶ μὴ ὅτι κατὰ τὸ σῶμα , ἀλλὰ καὶ κατὰ τὴν ψυχὴν οἱ τρόποι , τὰ ἤθη , δόξαι , ἐπιθυμίαι , ἡδοναί , λῦπαι , φόβοι , τούτων ἕκαστα οὐδέποτε τὰ αὐτὰ πάρεστιν ἑκάστῳ , ἀλλὰ τὰ μὲν γίγνεται , τὰ δὲ ἀπόλλυται . 
πολὺ δὲ τούτων ἀτοπώτερον ἔτι , ὅτι καὶ αἱ ἐπιστῆμαι μὴ ὅτι αἱ μὲν γίγνονται , αἱ δὲ ἀπόλλυνται ἡμῖν , καὶ οὐδέποτε οἱ αὐτοί ἐσμεν οὐδὲ κατὰ τὰς ἐπιστήμας , ἀλλὰ καὶ μία ἑκάστη τῶν ἐπιστημῶν ταὐτὸν πάσχει . 
ὃ γὰρ καλεῖται μελετᾶν , ὡς ἐξιούσης ἐστὶ τῆς ἐπιστήμης · λήθη γὰρ ἐπιστήμης ἔξοδος , μελέτη δὲ πάλιν καινὴν ἐμποιοῦσα ἀντὶ τῆς ἀπιούσης μνήμην σῴζει τὴν ἐπιστήμην , ὥστε τὴν αὐτὴν δοκεῖν εἶναι . 
τούτῳ γὰρ τῷ τρόπῳ πᾶν τὸ θνητὸν σῴζεται , οὐ τῷ παντάπασιν τὸ αὐτὸ ἀεὶ εἶναι ὥσπερ τὸ θεῖον , ἀλλὰ τῷ τὸ ἀπιὸν καὶ παλαιούμενον ἕτερον νέον ἐγκαταλείπειν οἷον αὐτὸ ἦν . 
ταύτῃ τῇ μηχανῇ , ὦ Σώκρατες , ἔφη , θνητὸν ἀθανασίας μετέχει , καὶ σῶμα καὶ τἆλλα πάντα · ἀθάνατον δὲ ἄλλῃ . 
μὴ οὖν θαύμαζε εἰ τὸ αὑτοῦ ἀποβλάστημα φύσει πᾶν τιμᾷ · ἀθανασίας γὰρ χάριν παντὶ αὕτη ἡ σπουδὴ καὶ ὁ ἔρως ἕπεται.καὶ ἐγὼ ἀκούσας τὸν λόγον ἐθαύμασά τε καὶ εἶπον εἶεν , ἦν δ’ ἐγώ , ὦ σοφωτάτη Διοτίμα , ταῦτα ὡς ἀληθῶς οὕτως ἔχει ; 
καὶ ἥ , ὥσπερ οἱ τέλεοι σοφισταί , εὖ ἴσθι , ἔφη , ὦ Σώκρατες · ἐπεί γε καὶ τῶν ἀνθρώπων εἰ ἐθέλεις εἰς τὴν φιλοτιμίαν βλέψαι , θαυμάζοις ἂν τῆς ἀλογίας περὶ ἃ ἐγὼ εἴρηκα εἰ μὴ ἐννοεῖς , ἐνθυμηθεὶς ὡς δεινῶς διάκεινται ἔρωτι τοῦ ὀνομαστοὶ γενέσθαι καὶ κλέος ἐς τὸν ἀεὶ χρόνον ἀθάνατον καταθέσθαι , καὶ ὑπὲρ τούτου κινδύνους τε κινδυνεύειν ἕτοιμοί εἰσι πάντας ἔτι μᾶλλον ἢ ὑπὲρ τῶν παίδων , καὶ χρήματα ἀναλίσκειν καὶ πόνους πονεῖν οὑστινασοῦν καὶ ὑπεραποθνῄσκειν . 
ἐπεὶ οἴει σύ , ἔφη , Ἄλκηστιν ὑπὲρ Ἀδμήτου ἀποθανεῖν ἄν , ἢ Ἀχιλλέα Πατρόκλῳ ἐπαποθανεῖν , ἢ προαποθανεῖν τὸν ὑμέτερον Κόδρον ὑπὲρ τῆς βασιλείας τῶν παίδων , μὴ οἰομένους ἀθάνατον μνήμην ἀρετῆς πέρι ἑαυτῶν ἔσεσθαι , ἣν νῦν ἡμεῖς ἔχομεν ; 
πολλοῦ γε δεῖ , ἔφη , ἀλλ’ οἶμαι ὑπὲρ ἀρετῆς ἀθανάτου καὶ τοιαύτης δόξης εὐκλεοῦς πάντες πάντα ποιοῦσιν , ὅσῳ ἂν ἀμείνους ὦσι , τοσούτῳ μᾶλλον · τοῦ γὰρ ἀθανάτου ἐρῶσιν . 
οἱ μὲν οὖν ἐγκύμονες , ἔφη , κατὰ τὰ σώματα ὄντες πρὸς τὰς γυναῖκας μᾶλλον τρέπονται καὶ ταύτῃ ἐρωτικοί εἰσιν , διὰ παιδογονίας ἀθανασίαν καὶ μνήμην καὶ εὐδαιμονίαν , ὡς οἴονται , αὑτοῖς εἰς τὸν ἔπειτα χρόνον πάντα ποριζόμενοι · οἱ δὲ κατὰ τὴν ψυχήν—εἰσὶ γὰρ οὖν , ἔφη , οἳ ἐν ταῖς ψυχαῖς κυοῦσιν ἔτι μᾶλλον ἢ ἐν τοῖς σώμασιν , ἃ ψυχῇ προσήκει καὶ κυῆσαι καὶ τεκεῖν · τί οὖν προσήκει ; 
φρόνησίν τε καὶ τὴν ἄλλην ἀρετήν—ὧν δή εἰσι καὶ οἱ ποιηταὶ πάντες γεννήτορες καὶ τῶν δημιουργῶν ὅσοι λέγονται εὑρετικοὶ εἶναι · πολὺ δὲ μεγίστη , ἔφη , καὶ καλλίστη τῆς φρονήσεως ἡ περὶ τὰ τῶν πόλεών τε καὶ οἰκήσεων διακόσμησις , ᾗ δὴ ὄνομά ἐστι σωφροσύνη τε καὶ δικαιοσύνη—τούτων δ’ αὖ ὅταν τις ἐκ νέου ἐγκύμων ᾖ τὴν ψυχήν , ᾔθεος ὢν καὶ ἡκούσης τῆς ἡλικίας , τίκτειν τε καὶ γεννᾶν ἤδη ἐπιθυμῇ , ζητεῖ δὴ οἶμαι καὶ οὗτος περιιὼν τὸ καλὸν ἐν ᾧ ἂν γεννήσειεν · ἐν τῷ γὰρ αἰσχρῷ οὐδέποτε γεννήσει . 
τά τε οὖν σώματα τὰ καλὰ μᾶλλον ἢ τὰ αἰσχρὰ ἀσπάζεται ἅτε κυῶν , καὶ ἂν ἐντύχῃ ψυχῇ καλῇ καὶ γενναίᾳ καὶ εὐφυεῖ , πάνυ δὴ ἀσπάζεται τὸ συναμφότερον , καὶ πρὸς τοῦτον τὸν ἄνθρωπον εὐθὺς εὐπορεῖ λόγων περὶ ἀρετῆς καὶ περὶ οἷον χρὴ εἶναι τὸν ἄνδρα τὸν ἀγαθὸν καὶ ἃ ἐπιτηδεύειν , καὶ ἐπιχειρεῖ παιδεύειν . 
ἁπτόμενος γὰρ οἶμαι τοῦ καλοῦ καὶ ὁμιλῶν αὐτῷ , ἃ πάλαι ἐκύει τίκτει καὶ γεννᾷ , καὶ παρὼν καὶ ἀπὼν μεμνημένος , καὶ τὸ γεννηθὲν συνεκτρέφει κοινῇ μετ’ ἐκείνου , ὥστε πολὺ μείζω κοινωνίαν τῆς τῶν παίδων πρὸς ἀλλήλους οἱ τοιοῦτοι ἴσχουσι καὶ φιλίαν βεβαιοτέραν , ἅτε καλλιόνων καὶ ἀθανατωτέρων παίδων κεκοινωνηκότες . 
καὶ πᾶς ἂν δέξαιτο ἑαυτῷ τοιούτους παῖδας μᾶλλον γεγονέναι ἢ τοὺς ἀνθρωπίνους , καὶ εἰς Ὅμηρον ἀποβλέψας καὶ Ἡσίοδον καὶ τοὺς ἄλλους ποιητὰς τοὺς ἀγαθοὺς ζηλῶν , οἷα ἔκγονα ἑαυτῶν καταλείπουσιν , ἃ ἐκείνοις ἀθάνατον κλέος καὶ μνήμην παρέχεται αὐτὰ τοιαῦτα ὄντα · εἰ δὲ βούλει , ἔφη , οἵους Λυκοῦργος παῖδας κατελίπετο ἐν Λακεδαίμονι σωτῆρας τῆς Λακεδαίμονος καὶ ὡς ἔπος εἰπεῖν τῆς Ἑλλάδος . 
τίμιος δὲ παρ’ ὑμῖν καὶ Σόλων διὰ τὴν τῶν νόμων γέννησιν , καὶ ἄλλοι ἄλλοθι πολλαχοῦ ἄνδρες , καὶ ἐν Ἕλλησι καὶ ἐν βαρβάροις , πολλὰ καὶ καλὰ ἀποφηνάμενοι ἔργα , γεννήσαντες παντοίαν ἀρετήν · ὧν καὶ ἱερὰ πολλὰ ἤδη γέγονε διὰ τοὺς τοιούτους παῖδας , διὰ δὲ τοὺς ἀνθρωπίνους οὐδενός πω.ταῦτα μὲν οὖν τὰ ἐρωτικὰ ἴσως , ὦ Σώκρατες , κἂν σὺ μυηθείης · τὰ δὲ τέλεα καὶ ἐποπτικά , ὧν ἕνεκα καὶ ταῦτα ἔστιν , ἐάν τις ὀρθῶς μετίῃ , οὐκ οἶδ’ εἰ οἷός τ’ ἂν εἴης . 
ἐρῶ μὲν οὖν , ἔφη , ἐγὼ καὶ προθυμίας οὐδὲν ἀπολείψω · πειρῶ δὲ ἕπεσθαι , ἂν οἷός τε ᾖς . 
δεῖ γάρ , ἔφη , τὸν ὀρθῶς ἰόντα ἐπὶ τοῦτο τὸ πρᾶγμα ἄρχεσθαι μὲν νέον ὄντα ἰέναι ἐπὶ τὰ καλὰ σώματα , καὶ πρῶτον μέν , ἐὰν ὀρθῶς ἡγῆται ὁ ἡγούμενος , ἑνὸς αὐτὸν σώματος ἐρᾶν καὶ ἐνταῦθα γεννᾶν λόγους καλούς , ἔπειτα δὲ αὐτὸν κατανοῆσαι ὅτι τὸ κάλλος τὸ ἐπὶ ὁτῳοῦν σώματι τῷ ἐπὶ ἑτέρῳ σώματι ἀδελφόν ἐστι , καὶ εἰ δεῖ διώκειν τὸ ἐπ’ εἴδει καλόν , πολλὴ ἄνοια μὴ οὐχ ἕν τε καὶ ταὐτὸν ἡγεῖσθαι τὸ ἐπὶ πᾶσιν τοῖς σώμασι κάλλος · τοῦτο δ’ ἐννοήσαντα καταστῆναι πάντων τῶν καλῶν σωμάτων ἐραστήν , ἑνὸς δὲ τὸ σφόδρα τοῦτο χαλάσαι καταφρονήσαντα καὶ σμικρὸν ἡγησάμενον · μετὰ δὲ ταῦτα τὸ ἐν ταῖς ψυχαῖς κάλλος τιμιώτερον ἡγήσασθαι τοῦ ἐν τῷ σώματι , ὥστε καὶ ἐὰν ἐπιεικὴς ὢν τὴν ψυχήν τις κἂν σμικρὸν ἄνθος ἔχῃ , ἐξαρκεῖν αὐτῷ καὶ ἐρᾶν καὶ κήδεσθαι καὶ τίκτειν λόγους τοιούτους καὶ ζητεῖν , οἵτινες ποιήσουσι βελτίους τοὺς νέους , ἵνα ἀναγκασθῇ αὖ θεάσασθαι τὸ ἐν τοῖς ἐπιτηδεύμασι καὶ τοῖς νόμοις καλὸν καὶ τοῦτ’ ἰδεῖν ὅτι πᾶν αὐτὸ αὑτῷ συγγενές ἐστιν , ἵνα τὸ περὶ τὸ σῶμα καλὸν σμικρόν τι ἡγήσηται εἶναι · μετὰ δὲ τὰ ἐπιτηδεύματα ἐπὶ τὰς ἐπιστήμας ἀγαγεῖν , ἵνα ἴδῃ αὖ ἐπιστημῶν κάλλος , καὶ βλέπων πρὸς πολὺ ἤδη τὸ καλὸν μηκέτι τὸ παρ’ ἑνί , ὥσπερ οἰκέτης , ἀγαπῶν παιδαρίου κάλλος ἢ ἀνθρώπου τινὸς ἢ ἐπιτηδεύματος ἑνός , δουλεύων φαῦλος ᾖ καὶ σμικρολόγος , ἀλλ’ ἐπὶ τὸ πολὺ πέλαγος τετραμμένος τοῦ καλοῦ καὶ θεωρῶν πολλοὺς καὶ καλοὺς λόγους καὶ μεγαλοπρεπεῖς τίκτῃ καὶ διανοήματα ἐν φιλοσοφίᾳ ἀφθόνῳ , ἕως ἂν ἐνταῦθα ῥωσθεὶς καὶ αὐξηθεὶς κατίδῃ τινὰ ἐπιστήμην μίαν τοιαύτην , ἥ ἐστι καλοῦ τοιοῦδε . 
πειρῶ δέ μοι , ἔφη , τὸν νοῦν προσέχειν ὡς οἷόν τε μάλιστα . 
ὃς γὰρ ἂν μέχρι ἐνταῦθα πρὸς τὰ ἐρωτικὰ παιδαγωγηθῇ , θεώμενος ἐφεξῆς τε καὶ ὀρθῶς τὰ καλά , πρὸς τέλος ἤδη ἰὼν τῶν ἐρωτικῶν ἐξαίφνης κατόψεταί τι θαυμαστὸν τὴν φύσιν καλόν , τοῦτο ἐκεῖνο , ὦ Σώκρατες , οὗ δὴ ἕνεκεν καὶ οἱ ἔμπροσθεν πάντες πόνοι ἦσαν , πρῶτον μὲν ἀεὶ ὂν καὶ οὔτε γιγνόμενον οὔτε ἀπολλύμενον , οὔτε αὐξανόμενον οὔτε φθίνον , ἔπειτα οὐ τῇ μὲν καλόν , τῇ δ’ αἰσχρόν , οὐδὲ τοτὲ μέν , τοτὲ δὲ οὔ , οὐδὲ πρὸς μὲν τὸ καλόν , πρὸς δὲ τὸ αἰσχρόν , οὐδ’ ἔνθα μὲν καλόν , ἔνθα δὲ αἰσχρόν , ὡς τισὶ μὲν ὂν καλόν , τισὶ δὲ αἰσχρόν · οὐδ’ αὖ φαντασθήσεται αὐτῷ τὸ καλὸν οἷον πρόσωπόν τι οὐδὲ χεῖρες οὐδὲ ἄλλο οὐδὲν ὧν σῶμα μετέχει , οὐδέ τις λόγος οὐδέ τις ἐπιστήμη , οὐδέ που ὂν ἐν ἑτέρῳ τινι , οἷον ἐν ζῴῳ ἢ ἐν γῇ ἢ ἐν οὐρανῷ ἢ ἔν τῳ ἄλλῳ , ἀλλ’ αὐτὸ καθ’ αὑτὸ μεθ’ αὑτοῦ μονοειδὲς ἀεὶ ὄν , τὰ δὲ ἄλλα πάντα καλὰ ἐκείνου μετέχοντα τρόπον τινὰ τοιοῦτον , οἷον γιγνομένων τε τῶν ἄλλων καὶ ἀπολλυμένων μηδὲν ἐκεῖνο μήτε τι πλέον μήτε ἔλαττον γίγνεσθαι μηδὲ πάσχειν μηδέν . 
ὅταν δή τις ἀπὸ τῶνδε διὰ τὸ ὀρθῶς παιδεραστεῖν ἐπανιὼν ἐκεῖνο τὸ καλὸν ἄρχηται καθορᾶν , σχεδὸν ἄν τι ἅπτοιτο τοῦ τέλους . 
τοῦτο γὰρ δή ἐστι τὸ ὀρθῶς ἐπὶ τὰ ἐρωτικὰ ἰέναι ἢ ὑπ’ ἄλλου ἄγεσθαι , ἀρχόμενον ἀπὸ τῶνδε τῶν καλῶν ἐκείνου ἕνεκα τοῦ καλοῦ ἀεὶ ἐπανιέναι , ὥσπερ ἐπαναβασμοῖς χρώμενον , ἀπὸ ἑνὸς ἐπὶ δύο καὶ ἀπὸ δυοῖν ἐπὶ πάντα τὰ καλὰ σώματα , καὶ ἀπὸ τῶν καλῶν σωμάτων ἐπὶ τὰ καλὰ ἐπιτηδεύματα , καὶ ἀπὸ τῶν ἐπιτηδευμάτων ἐπὶ τὰ καλὰ μαθήματα , καὶ ἀπὸ τῶν μαθημάτων ἐπ’ ἐκεῖνο τὸ μάθημα τελευτῆσαι , ὅ ἐστιν οὐκ ἄλλου ἢ αὐτοῦ ἐκείνου τοῦ καλοῦ μάθημα , καὶ γνῷ αὐτὸ τελευτῶν ὃ ἔστι καλόν . 
ἐνταῦθα τοῦ βίου , ὦ φίλε Σώκρατες , ἔφη ἡ Μαντινικὴ ξένη , εἴπερ που ἄλλοθι , βιωτὸν ἀνθρώπῳ , θεωμένῳ αὐτὸ τὸ καλόν . 
ὃ ἐάν ποτε ἴδῃς , οὐ κατὰ χρυσίον τε καὶ ἐσθῆτα καὶ τοὺς καλοὺς παῖδάς τε καὶ νεανίσκους δόξει σοι εἶναι , οὓς νῦν ὁρῶν ἐκπέπληξαι καὶ ἕτοιμος εἶ καὶ σὺ καὶ ἄλλοι πολλοί , ὁρῶντες τὰ παιδικὰ καὶ συνόντες ἀεὶ αὐτοῖς , εἴ πως οἷόν τ’ ἦν , μήτ’ ἐσθίειν μήτε πίνειν , ἀλλὰ θεᾶσθαι μόνον καὶ συνεῖναι . 
τί δῆτα , ἔφη , οἰόμεθα , εἴ τῳ γένοιτο αὐτὸ τὸ καλὸν ἰδεῖν εἰλικρινές , καθαρόν , ἄμεικτον , ἀλλὰ μὴ ἀνάπλεων σαρκῶν τε ἀνθρωπίνων καὶ χρωμάτων καὶ ἄλλης πολλῆς φλυαρίας θνητῆς , ἀλλ’ αὐτὸ τὸ θεῖον καλὸν δύναιτο μονοειδὲς κατιδεῖν ; 
ἆρ’ οἴει , ἔφη , φαῦλον βίον γίγνεσθαι ἐκεῖσε βλέποντος ἀνθρώπου καὶ ἐκεῖνο ᾧ δεῖ θεωμένου καὶ συνόντος αὐτῷ ; 
ἢ οὐκ ἐνθυμῇ , ἔφη , ὅτι ἐνταῦθα αὐτῷ μοναχοῦ γενήσεται , ὁρῶντι ᾧ ὁρατὸν τὸ καλόν , τίκτειν οὐκ εἴδωλα ἀρετῆς , ἅτε οὐκ εἰδώλου ἐφαπτομένῳ , ἀλλὰ ἀληθῆ , ἅτε τοῦ ἀληθοῦς ἐφαπτομένῳ · τεκόντι δὲ ἀρετὴν ἀληθῆ καὶ θρεψαμένῳ ὑπάρχει θεοφιλεῖ γενέσθαι , καὶ εἴπέρ τῳ ἄλλῳ ἀνθρώπων ἀθανάτῳ καὶ ἐκείνῳ ; 
ταῦτα δή , ὦ Φαῖδρέ τε καὶ οἱ ἄλλοι , ἔφη μὲν Διοτίμα , πέπεισμαι δ’ ἐγώ · πεπεισμένος δὲ πειρῶμαι καὶ τοὺς ἄλλους πείθειν ὅτι τούτου τοῦ κτήματος τῇ ἀνθρωπείᾳ φύσει συνεργὸν ἀμείνω Ἔρωτος οὐκ ἄν τις ῥᾳδίως λάβοι . 
διὸ δὴ ἔγωγέ φημι χρῆναι πάντα ἄνδρα τὸν ἔρωτα τιμᾶν , καὶ αὐτὸς τιμῶ τὰ ἐρωτικὰ καὶ διαφερόντως ἀσκῶ , καὶ τοῖς ἄλλοις παρακελεύομαι , καὶ νῦν τε καὶ ἀεὶ ἐγκωμιάζω τὴν δύναμιν καὶ ἀνδρείαν τοῦ Ἔρωτος καθ’ ὅσον οἷός τ’ εἰμί . 
τοῦτον οὖν τὸν λόγον , ὦ Φαῖδρε , εἰ μὲν βούλει , ὡς ἐγκώμιον εἰς ἔρωτα νόμισον εἰρῆσθαι , εἰ δέ , ὅτι καὶ ὅπῃ χαίρεις ὀνομάζων , τοῦτο ὀνόμαζε.εἰπόντος δὲ ταῦτα τοῦ Σωκράτους τοὺς μὲν ἐπαινεῖν , τὸν δὲ Ἀριστοφάνη λέγειν τι ἐπιχειρεῖν , ὅτι ἐμνήσθη αὐτοῦ λέγων ὁ Σωκράτης περὶ τοῦ λόγου · καὶ ἐξαίφνης τὴν αὔλειον θύραν κρουομένην πολὺν ψόφον παρασχεῖν ὡς κωμαστῶν , καὶ αὐλητρίδος φωνὴν ἀκούειν . 
τὸν οὖν Ἀγάθωνα , παῖδες , φάναι , οὐ σκέψεσθε ; 
καὶ ἐὰν μέν τις τῶν ἐπιτηδείων ᾖ , καλεῖτε · εἰ δὲ μή , λέγετε ὅτι οὐ πίνομεν ἀλλ’ ἀναπαυόμεθα ἤδη.καὶ οὐ πολὺ ὕστερον Ἀλκιβιάδου τὴν φωνὴν ἀκούειν ἐν τῇ αὐλῇ σφόδρα μεθύοντος καὶ μέγα βοῶντος , ἐρωτῶντος ὅπου Ἀγάθων καὶ κελεύοντος ἄγειν παρ’ Ἀγάθωνα . 
ἄγειν οὖν αὐτὸν παρὰ σφᾶς τήν τε αὐλητρίδα ὑπολαβοῦσαν καὶ ἄλλους τινὰς τῶν ἀκολούθων , καὶ ἐπιστῆναι ἐπὶ τὰς θύρας ἐστεφανωμένον αὐτὸν κιττοῦ τέ τινι στεφάνῳ δασεῖ καὶ ἴων , καὶ ταινίας ἔχοντα ἐπὶ τῆς κεφαλῆς πάνυ πολλάς , καὶ εἰπεῖν · ἄνδρες , χαίρετε · μεθύοντα ἄνδρα πάνυ σφόδρα δέξεσθε συμπότην , ἢ ἀπίωμεν ἀναδήσαντες μόνον Ἀγάθωνα , ἐφ’ ᾧπερ ἤλθομεν ; 
ἐγὼ γάρ τοι , φάναι , χθὲς μὲν οὐχ οἷός τ’ ἐγενόμην ἀφικέσθαι , νῦν δὲ ἥκω ἐπὶ τῇ κεφαλῇ ἔχων τὰς ταινίας , ἵνα ἀπὸ τῆς ἐμῆς κεφαλῆς τὴν τοῦ σοφωτάτου καὶ καλλίστου κεφαλὴν ἐὰν εἴπω οὑτωσὶ ἀναδήσω . 
ἆρα καταγελάσεσθέ μου ὡς μεθύοντος ; 
ἐγὼ δέ , κἂν ὑμεῖς γελᾶτε , ὅμως εὖ οἶδ’ ὅτι ἀληθῆ λέγω . 
ἀλλά μοι λέγετε αὐτόθεν , ἐπὶ ῥητοῖς εἰσίω ἢ μή ; 
συμπίεσθε ἢ οὔ ; πάντας οὖν ἀναθορυβῆσαι καὶ κελεύειν εἰσιέναι καὶ κατακλίνεσθαι , καὶ τὸν Ἀγάθωνα καλεῖν αὐτόν . 
καὶ τὸν ἰέναι ἀγόμενον ὑπὸ τῶν ἀνθρώπων , καὶ περιαιρούμενον ἅμα τὰς ταινίας ὡς ἀναδήσοντα , ἐπίπροσθε τῶν ὀφθαλμῶν ἔχοντα οὐ κατιδεῖν τὸν Σωκράτη , ἀλλὰ καθίζεσθαι παρὰ τὸν Ἀγάθωνα ἐν μέσῳ Σωκράτους τε καὶ ἐκείνου · παραχωρῆσαι γὰρ τὸν Σωκράτη ὡς ἐκεῖνον κατιδεῖν . 
παρακαθεζόμενον δὲ αὐτὸν ἀσπάζεσθαί τε τὸν Ἀγάθωνα καὶ ἀναδεῖν.εἰπεῖν οὖν τὸν Ἀγάθωνα Ὑπολύετε , παῖδες , Ἀλκιβιάδην , ἵνα ἐκ τρίτων κατακέηται.πάνυ γε , εἰπεῖν τὸν Ἀλκιβιάδην · ἀλλὰ τίς ἡμῖν ὅδε τρίτος συμπότης ; 
καὶ ἅμα μεταστρεφόμενον αὐτὸν ὁρᾶν τὸν Σωκράτη , ἰδόντα δὲ ἀναπηδῆσαι καὶ εἰπεῖν ὦ Ἡράκλεις , τουτὶ τί ἦν ; 
Σωκράτης οὗτος ; 
ἐλλοχῶν αὖ με ἐνταῦθα κατέκεισο , ὥσπερ εἰώθεις ἐξαίφνης ἀναφαίνεσθαι ὅπου ἐγὼ ᾤμην ἥκιστά σε ἔσεσθαι . 
καὶ νῦν τί ἥκεις ; 
καὶ τί αὖ ἐνταῦθα κατεκλίνης ; 
ὡς οὐ παρὰ Ἀριστοφάνει οὐδὲ εἴ τις ἄλλος γελοῖος ἔστι τε καὶ βούλεται , ἀλλὰ διεμηχανήσω ὅπως παρὰ τῷ καλλίστῳ τῶν ἔνδον κατακείσῃ.καὶ τὸν Σωκράτη , Ἀγάθων , φάναι , ὅρα εἴ μοι ἐπαμύνεις · ὡς ἐμοὶ ὁ τούτου ἔρως τοῦ ἀνθρώπου οὐ φαῦλον πρᾶγμα γέγονεν . 
ἀπ’ ἐκείνου γὰρ τοῦ χρόνου , ἀφ’ οὗ τούτου ἠράσθην , οὐκέτι ἔξεστίν μοι οὔτε προσβλέψαι οὔτε διαλεχθῆναι καλῷ οὐδ’ ἑνί , ἢ οὑτοσὶ ζηλοτυπῶν με καὶ φθονῶν θαυμαστὰ ἐργάζεται καὶ λοιδορεῖταί τε καὶ τὼ χεῖρε μόγις ἀπέχεται . 
ὅρα οὖν μή τι καὶ νῦν ἐργάσηται , ἀλλὰ διάλλαξον ἡμᾶς , ἢ ἐὰν ἐπιχειρῇ βιάζεσθαι , ἐπάμυνε , ὡς ἐγὼ τὴν τούτου μανίαν τε καὶ φιλεραστίαν πάνυ ὀρρωδῶ.ἀλλ’ οὐκ ἔστι , φάναι τὸν Ἀλκιβιάδην , ἐμοὶ καὶ σοὶ διαλλαγή . 
ἀλλὰ τούτων μὲν εἰς αὖθίς σε τιμωρήσομαι · νῦν δέ μοι , Ἀγάθων , φάναι , μετάδος τῶν ταινιῶν , ἵνα ἀναδήσω καὶ τὴν τούτου ταυτηνὶ τὴν θαυμαστὴν κεφαλήν , καὶ μή μοι μέμφηται ὅτι σὲ μὲν ἀνέδησα , αὐτὸν δὲ νικῶντα ἐν λόγοις πάντας ἀνθρώπους , οὐ μόνον πρῴην ὥσπερ σύ , ἀλλ’ ἀεί , ἔπειτα οὐκ ἀνέδησα . 
καὶ ἅμ’ αὐτὸν λαβόντα τῶν ταινιῶν ἀναδεῖν τὸν Σωκράτη καὶ κατακλίνεσθαι.ἐπειδὴ δὲ κατεκλίνη , εἰπεῖν · εἶεν δή , ἄνδρες · δοκεῖτε γάρ μοι νήφειν . 
οὐκ ἐπιτρεπτέον οὖν ὑμῖν , ἀλλὰ ποτέον · ὡμολόγηται γὰρ ταῦθ’ ἡμῖν . 
ἄρχοντα οὖν αἱροῦμαι τῆς πόσεως , ἕως ἂν ὑμεῖς ἱκανῶς πίητε , ἐμαυτόν . 
ἀλλὰ φερέτω , Ἀγάθων , εἴ τι ἔστιν ἔκπωμα μέγα . 
μᾶλλον δὲ οὐδὲν δεῖ , ἀλλὰ φέρε , παῖ , φάναι , τὸν ψυκτῆρα ἐκεῖνον , ἰδόντα αὐτὸν πλέον ἢ ὀκτὼ κοτύλας χωροῦντα . 
τοῦτον ἐμπλησάμενον πρῶτον μὲν αὐτὸν ἐκπιεῖν , ἔπειτα τῷ Σωκράτει κελεύειν ἐγχεῖν καὶ ἅμα εἰπεῖν · πρὸς μὲν Σωκράτη , ὦ ἄνδρες , τὸ σόφισμά μοι οὐδέν · ὁπόσον γὰρ ἂν κελεύῃ τις , τοσοῦτον ἐκπιὼν οὐδὲν μᾶλλον μή ποτε μεθυσθῇ.τὸν μὲν οὖν Σωκράτη ἐγχέαντος τοῦ παιδὸς πίνειν · τὸν δ’ Ἐρυξίμαχον πῶς οὖν , φάναι , ὦ Ἀλκιβιάδη , ποιοῦμεν ; 
οὕτως οὔτε τι λέγομεν ἐπὶ τῇ κύλικι οὔτε τι ᾄδομεν , ἀλλ’ ἀτεχνῶς ὥσπερ οἱ διψῶντες πιόμεθα ; τὸν οὖν Ἀλκιβιάδην εἰπεῖν ὦ Ἐρυξίμαχε , βέλτιστε βελτίστου πατρὸς καὶ σωφρονεστάτου , χαῖρε.καὶ γὰρ σύ , φάναι τὸν Ἐρυξίμαχον · ἀλλὰ τί ποιῶμεν ; ὅτι ἂν σὺ κελεύῃς . 
δεῖ γάρ σοι πείθεσθαι · ἰητρὸς γὰρ ἀνὴρ πολλῶν ἀντάξιος ἄλλων · ηομ . 
ιλ . 
11.514ἐπίταττε οὖν ὅτι βούλει.ἄκουσον δή , εἰπεῖν τὸν Ἐρυξίμαχον . 
ἡμῖν πρὶν σὲ εἰσελθεῖν ἔδοξε χρῆναι ἐπὶ δεξιὰ ἕκαστον ἐν μέρει λόγον περὶ Ἔρωτος εἰπεῖν ὡς δύναιτο κάλλιστον , καὶ ἐγκωμιάσαι . 
οἱ μὲν οὖν ἄλλοι πάντες ἡμεῖς εἰρήκαμεν · σὺ δ’ ἐπειδὴ οὐκ εἴρηκας καὶ ἐκπέπωκας , δίκαιος εἶ εἰπεῖν , εἰπὼν δὲ ἐπιτάξαι Σωκράτει ὅτι ἂν βούλῃ , καὶ τοῦτον τῷ ἐπὶ δεξιὰ καὶ οὕτω τοὺς ἄλλους.ἀλλά , φάναι , ὦ Ἐρυξίμαχε , τὸν Ἀλκιβιάδην , καλῶς μὲν λέγεις , μεθύοντα δὲ ἄνδρα παρὰ νηφόντων λόγους παραβάλλειν μὴ οὐκ ἐξ ἴσου ᾖ . 
καὶ ἅμα , ὦ μακάριε , πείθει τί σε Σωκράτης ὧν ἄρτι εἶπεν ; 
ἢ οἶσθα ὅτι τοὐναντίον ἐστὶ πᾶν ἢ ὃ ἔλεγεν ; 
οὗτος γάρ , ἐάν τινα ἐγὼ ἐπαινέσω τούτου παρόντος ἢ θεὸν ἢ ἄνθρωπον ἄλλον ἢ τοῦτον , οὐκ ἀφέξεταί μου τὼ χεῖρε.οὐκ εὐφημήσεις ; 
φάναι τὸν Σωκράτη.μὰ τὸν Ποσειδῶ , εἰπεῖν τὸν Ἀλκιβιάδην , μηδὲν λέγε πρὸς ταῦτα , ὡς ἐγὼ οὐδ’ ἂν ἕνα ἄλλον ἐπαινέσαιμι σοῦ παρόντος.ἀλλ’ οὕτω ποίει , φάναι τὸν Ἐρυξίμαχον , εἰ βούλει · Σωκράτη ἐπαίνεσον . 
πῶς λέγεις ; 
εἰπεῖν τὸν Ἀλκιβιάδην · δοκεῖ χρῆναι , ὦ Ἐρυξίμαχε ; 
ἐπιθῶμαι τῷ ἀνδρὶ καὶ τιμωρήσωμαι ὑμῶν ἐναντίον ; οὗτος , φάναι τὸν Σωκράτη , τί ἐν νῷ ἔχεις ; 
ἐπὶ τὰ γελοιότερά με ἐπαινέσαι ; 
ἢ τί ποιήσεις ; τἀληθῆ ἐρῶ . 
ἀλλ’ ὅρα εἰ παρίης.ἀλλὰ μέντοι , φάναι , τά γε ἀληθῆ παρίημι καὶ κελεύω λέγειν.οὐκ ἂν φθάνοιμι , εἰπεῖν τὸν Ἀλκιβιάδην . 
καὶ μέντοι οὑτωσὶ ποίησον . 
ἐάν τι μὴ ἀληθὲς λέγω , μεταξὺ ἐπιλαβοῦ , ἂν βούλῃ , καὶ εἰπὲ ὅτι τοῦτο ψεύδομαι · ἑκὼν γὰρ εἶναι οὐδὲν ψεύσομαι . 
ἐὰν μέντοι ἀναμιμνῃσκόμενος ἄλλο ἄλλοθεν λέγω , μηδὲν θαυμάσῃς · οὐ γάρ τι ῥᾴδιον τὴν σὴν ἀτοπίαν ὧδ’ ἔχοντι εὐπόρως καὶ ἐφεξῆς καταριθμῆσαι.Σωκράτη δ’ ἐγὼ ἐπαινεῖν , ὦ ἄνδρες , οὕτως ἐπιχειρήσω , δῑ εἰκόνων . 
οὗτος μὲν οὖν ἴσως οἰήσεται ἐπὶ τὰ γελοιότερα , ἔσται δ’ ἡ εἰκὼν τοῦ ἀληθοῦς ἕνεκα , οὐ τοῦ γελοίου . 
φημὶ γὰρ δὴ ὁμοιότατον αὐτὸν εἶναι τοῖς σιληνοῖς τούτοις τοῖς ἐν τοῖς ἑρμογλυφείοις καθημένοις , οὕστινας ἐργάζονται οἱ δημιουργοὶ σύριγγας ἢ αὐλοὺς ἔχοντας , οἳ διχάδε διοιχθέντες φαίνονται ἔνδοθεν ἀγάλματα ἔχοντες θεῶν . 
καὶ φημὶ αὖ ἐοικέναι αὐτὸν τῷ σατύρῳ τῷ Μαρσύᾳ . 
ὅτι μὲν οὖν τό γε εἶδος ὅμοιος εἶ τούτοις , ὦ Σώκρατες , οὐδ’ αὐτὸς ἄν που ἀμφισβητήσαις · ὡς δὲ καὶ τἆλλα ἔοικας , μετὰ τοῦτο ἄκουε . 
ὑβριστὴς εἶ · ἢ οὔ ; 
ἐὰν γὰρ μὴ ὁμολογῇς , μάρτυρας παρέξομαι . 
ἀλλ’ οὐκ αὐλητής ; 
πολύ γε θαυμασιώτερος ἐκείνου . 
ὁ μέν γε δῑ ὀργάνων ἐκήλει τοὺς ἀνθρώπους τῇ ἀπὸ τοῦ στόματος δυνάμει , καὶ ἔτι νυνὶ ὃς ἂν τὰ ἐκείνου αὐλῇ—ἃ γὰρ Ὄλυμπος ηὔλει , Μαρσύου λέγω , τούτου διδάξαντος—τὰ οὖν ἐκείνου ἐάντε ἀγαθὸς αὐλητὴς αὐλῇ ἐάντε φαύλη αὐλητρίς , μόνα κατέχεσθαι ποιεῖ καὶ δηλοῖ τοὺς τῶν θεῶν τε καὶ τελετῶν δεομένους διὰ τὸ θεῖα εἶναι . 
σὺ δ’ ἐκείνου τοσοῦτον μόνον διαφέρεις , ὅτι ἄνευ ὀργάνων ψιλοῖς λόγοις ταὐτὸν τοῦτο ποιεῖς . 
ἡμεῖς γοῦν ὅταν μέν του ἄλλου ἀκούωμεν λέγοντος καὶ πάνυ ἀγαθοῦ ῥήτορος ἄλλους λόγους , οὐδὲν μέλει ὡς ἔπος εἰπεῖν οὐδενί · ἐπειδὰν δὲ σοῦ τις ἀκούῃ ἢ τῶν σῶν λόγων ἄλλου λέγοντος , κἂν πάνυ φαῦλος ᾖ ὁ λέγων , ἐάντε γυνὴ ἀκούῃ ἐάντε ἀνὴρ ἐάντε μειράκιον , ἐκπεπληγμένοι ἐσμὲν καὶ κατεχόμεθα . 
ἐγὼ γοῦν , ὦ ἄνδρες , εἰ μὴ ἔμελλον κομιδῇ δόξειν μεθύειν , εἶπον ὀμόσας ἂν ὑμῖν οἷα δὴ πέπονθα αὐτὸς ὑπὸ τῶν τούτου λόγων καὶ πάσχω ἔτι καὶ νυνί . 
ὅταν γὰρ ἀκούω , πολύ μοι μᾶλλον ἢ τῶν κορυβαντιώντων ἥ τε καρδία πηδᾷ καὶ δάκρυα ἐκχεῖται ὑπὸ τῶν λόγων τῶν τούτου , ὁρῶ δὲ καὶ ἄλλους παμπόλλους τὰ αὐτὰ πάσχοντας · Περικλέους δὲ ἀκούων καὶ ἄλλων ἀγαθῶν ῥητόρων εὖ μὲν ἡγούμην λέγειν , τοιοῦτον δ’ οὐδὲν ἔπασχον , οὐδ’ ἐτεθορύβητό μου ἡ ψυχὴ οὐδ’ ἠγανάκτει ὡς ἀνδραποδωδῶς διακειμένου , ἀλλ’ ὑπὸ τουτουῒ τοῦ Μαρσύου πολλάκις δὴ οὕτω διετέθην ὥστε μοι δόξαι μὴ βιωτὸν εἶναι ἔχοντι ὡς ἔχω . 
καὶ ταῦτα , ὦ Σώκρατες , οὐκ ἐρεῖς ὡς οὐκ ἀληθῆ . 
καὶ ἔτι γε νῦν σύνοιδ’ ἐμαυτῷ ὅτι εἰ ἐθέλοιμι παρέχειν τὰ ὦτα , οὐκ ἂν καρτερήσαιμι ἀλλὰ ταὐτὰ ἂν πάσχοιμι . 
ἀναγκάζει γάρ με ὁμολογεῖν ὅτι πολλοῦ ἐνδεὴς ὢν αὐτὸς ἔτι ἐμαυτοῦ μὲν ἀμελῶ , τὰ δ’ Ἀθηναίων πράττω . 
βίᾳ οὖν ὥσπερ ἀπὸ τῶν Σειρήνων ἐπισχόμενος τὰ ὦτα οἴχομαι φεύγων , ἵνα μὴ αὐτοῦ καθήμενος παρὰ τούτῳ καταγηράσω . 
πέπονθα δὲ πρὸς τοῦτον μόνον ἀνθρώπων , ὃ οὐκ ἄν τις οἴοιτο ἐν ἐμοὶ ἐνεῖναι , τὸ αἰσχύνεσθαι ὁντινοῦν · ἐγὼ δὲ τοῦτον μόνον αἰσχύνομαι . 
σύνοιδα γὰρ ἐμαυτῷ ἀντιλέγειν μὲν οὐ δυναμένῳ ὡς οὐ δεῖ ποιεῖν ἃ οὗτος κελεύει , ἐπειδὰν δὲ ἀπέλθω , ἡττημένῳ τῆς τιμῆς τῆς ὑπὸ τῶν πολλῶν . 
δραπετεύω οὖν αὐτὸν καὶ φεύγω , καὶ ὅταν ἴδω , αἰσχύνομαι τὰ ὡμολογημένα . 
καὶ πολλάκις μὲν ἡδέως ἂν ἴδοιμι αὐτὸν μὴ ὄντα ἐν ἀνθρώποις · εἰ δ’ αὖ τοῦτο γένοιτο , εὖ οἶδα ὅτι πολὺ μεῖζον ἂν ἀχθοίμην , ὥστε οὐκ ἔχω ὅτι χρήσωμαι τούτῳ τῷ ἀνθρώπῳ.καὶ ὑπὸ μὲν δὴ τῶν αὐλημάτων καὶ ἐγὼ καὶ ἄλλοι πολλοὶ τοιαῦτα πεπόνθασιν ὑπὸ τοῦδε τοῦ σατύρου · ἄλλα δὲ ἐμοῦ ἀκούσατε ὡς ὅμοιός τ’ ἐστὶν οἷς ἐγὼ ᾔκασα αὐτὸν καὶ τὴν δύναμιν ὡς θαυμασίαν ἔχει . 
εὖ γὰρ ἴστε ὅτι οὐδεὶς ὑμῶν τοῦτον γιγνώσκει · ἀλλὰ ἐγὼ δηλώσω , ἐπείπερ ἠρξάμην . 
ὁρᾶτε γὰρ ὅτι Σωκράτης ἐρωτικῶς διάκειται τῶν καλῶν καὶ ἀεὶ περὶ τούτους ἐστὶ καὶ ἐκπέπληκται , καὶ αὖ ἀγνοεῖ πάντα καὶ οὐδὲν οἶδεν . 
ὡς τὸ σχῆμα αὐτοῦ τοῦτο οὐ σιληνῶδες ; 
σφόδρα γε . 
τοῦτο γὰρ οὗτος ἔξωθεν περιβέβληται , ὥσπερ ὁ γεγλυμμένος σιληνός · ἔνδοθεν δὲ ἀνοιχθεὶς πόσης οἴεσθε γέμει , ὦ ἄνδρες συμπόται , σωφροσύνης ; 
ἴστε ὅτι οὔτε εἴ τις καλός ἐστι μέλει αὐτῷ οὐδέν , ἀλλὰ καταφρονεῖ τοσοῦτον ὅσον οὐδ’ ἂν εἷς οἰηθείη , οὔτ’ εἴ τις πλούσιος , οὔτ’ εἰ ἄλλην τινὰ τιμὴν ἔχων τῶν ὑπὸ πλήθους μακαριζομένων · ἡγεῖται δὲ πάντα ταῦτα τὰ κτήματα οὐδενὸς ἄξια καὶ ἡμᾶς οὐδὲν εἶναι—λέγω ὑμῖν—εἰρωνευόμενος δὲ καὶ παίζων πάντα τὸν βίον πρὸς τοὺς ἀνθρώπους διατελεῖ . 
σπουδάσαντος δὲ αὐτοῦ καὶ ἀνοιχθέντος οὐκ οἶδα εἴ τις ἑώρακεν τὰ ἐντὸς ἀγάλματα · ἀλλ’ ἐγὼ ἤδη ποτ’ εἶδον , καί μοι ἔδοξεν οὕτω θεῖα καὶ χρυσᾶ εἶναι καὶ πάγκαλα καὶ θαυμαστά , ὥστε ποιητέον εἶναι ἔμβραχυ ὅτι κελεύοι Σωκράτης . 
ἡγούμενος δὲ αὐτὸν ἐσπουδακέναι ἐπὶ τῇ ἐμῇ ὥρᾳ ἕρμαιον ἡγησάμην εἶναι καὶ εὐτύχημα ἐμὸν θαυμαστόν , ὡς ὑπάρχον μοι χαρισαμένῳ Σωκράτει πάντ’ ἀκοῦσαι ὅσαπερ οὗτος ᾔδει · ἐφρόνουν γὰρ δὴ ἐπὶ τῇ ὥρᾳ θαυμάσιον ὅσον . 
ταῦτα οὖν διανοηθείς , πρὸ τοῦ οὐκ εἰωθὼς ἄνευ ἀκολούθου μόνος μετ’ αὐτοῦ γίγνεσθαι , τότε ἀποπέμπων τὸν ἀκόλουθον μόνος συνεγιγνόμην—δεῖ γὰρ πρὸς ὑμᾶς πάντα τἀληθῆ εἰπεῖν · ἀλλὰ προσέχετε τὸν νοῦν , καὶ εἰ ψεύδομαι , Σώκρατες , ἐξέλεγχε—συνεγιγνόμην γάρ , ὦ ἄνδρες , μόνος μόνῳ , καὶ ᾤμην αὐτίκα διαλέξεσθαι αὐτόν μοι ἅπερ ἂν ἐραστὴς παιδικοῖς ἐν ἐρημίᾳ διαλεχθείη , καὶ ἔχαιρον . 
τούτων δ’ οὐ μάλα ἐγίγνετο οὐδέν , ἀλλ’ ὥσπερ εἰώθει διαλεχθεὶς ἄν μοι καὶ συνημερεύσας ᾤχετο ἀπιών . 
μετὰ ταῦτα συγγυμνάζεσθαι προυκαλούμην αὐτὸν καὶ συνεγυμναζόμην , ὥς τι ἐνταῦθα περανῶν . 
συνεγυμνάζετο οὖν μοι καὶ προσεπάλαιεν πολλάκις οὐδενὸς παρόντος · καὶ τί δεῖ λέγειν ; 
οὐδὲν γάρ μοι πλέον ἦν . 
ἐπειδὴ δὲ οὐδαμῇ ταύτῃ ἥνυτον , ἔδοξέ μοι ἐπιθετέον εἶναι τῷ ἀνδρὶ κατὰ τὸ καρτερὸν καὶ οὐκ ἀνετέον , ἐπειδήπερ ἐνεκεχειρήκη , ἀλλὰ ἰστέον ἤδη τί ἐστι τὸ πρᾶγμα . 
προκαλοῦμαι δὴ αὐτὸν πρὸς τὸ συνδειπνεῖν , ἀτεχνῶς ὥσπερ ἐραστὴς παιδικοῖς ἐπιβουλεύων . 
καί μοι οὐδὲ τοῦτο ταχὺ ὑπήκουσεν , ὅμως δ’ οὖν χρόνῳ ἐπείσθη . 
ἐπειδὴ δὲ ἀφίκετο τὸ πρῶτον , δειπνήσας ἀπιέναι ἐβούλετο . 
καὶ τότε μὲν αἰσχυνόμενος ἀφῆκα αὐτόν · αὖθις δ’ ἐπιβουλεύσας , ἐπειδὴ ἐδεδειπνήκεμεν διελεγόμην ἀεὶ πόρρω τῶν νυκτῶν , καὶ ἐπειδὴ ἐβούλετο ἀπιέναι , σκηπτόμενος ὅτι ὀψὲ εἴη , προσηνάγκασα αὐτὸν μένειν . 
ἀνεπαύετο οὖν ἐν τῇ ἐχομένῃ ἐμοῦ κλίνῃ , ἐν ᾗπερ ἐδείπνει , καὶ οὐδεὶς ἐν τῷ οἰκήματι ἄλλος καθηῦδεν ἢ ἡμεῖς . 
μέχρι μὲν οὖν δὴ δεῦρο τοῦ λόγου καλῶς ἂν ἔχοι καὶ πρὸς ὁντινοῦν λέγειν · τὸ δ’ ἐντεῦθεν οὐκ ἄν μου ἠκούσατε λέγοντος , εἰ μὴ πρῶτον μέν , τὸ λεγόμενον , οἶνος ἄνευ τε παίδων καὶ μετὰ παίδων ἦν ἀληθής , ἔπειτα ἀφανίσαι Σωκράτους ἔργον ὑπερήφανον εἰς ἔπαινον ἐλθόντα ἄδικόν μοι φαίνεται . 
ἔτι δὲ τὸ τοῦ δηχθέντος ὑπὸ τοῦ ἔχεως πάθος κἄμ’ ἔχει . 
φασὶ γάρ πού τινα τοῦτο παθόντα οὐκ ἐθέλειν λέγειν οἷον ἦν πλὴν τοῖς δεδηγμένοις , ὡς μόνοις γνωσομένοις τε καὶ συγγνωσομένοις εἰ πᾶν ἐτόλμα δρᾶν τε καὶ λέγειν ὑπὸ τῆς ὀδύνης . 
ἐγὼ οὖν δεδηγμένος τε ὑπὸ ἀλγεινοτέρου καὶ τὸ ἀλγεινότατον ὧν ἄν τις δηχθείη—τὴν καρδίαν γὰρ ἢ ψυχὴν ἢ ὅτι δεῖ αὐτὸ ὀνομάσαι πληγείς τε καὶ δηχθεὶς ὑπὸ τῶν ἐν φιλοσοφίᾳ λόγων , οἳ ἔχονται ἐχίδνης ἀγριώτερον , νέου ψυχῆς μὴ ἀφυοῦς ὅταν λάβωνται , καὶ ποιοῦσι δρᾶν τε καὶ λέγειν ὁτιοῦν—καὶ ὁρῶν αὖ Φαίδρους , Ἀγάθωνας , 
Ἐρυξιμάχους , Παυσανίας , Ἀριστοδήμους τε καὶ Ἀριστοφάνας · Σωκράτη δὲ αὐτὸν τί δεῖ λέγειν , καὶ ὅσοι ἄλλοι ; 
πάντες γὰρ κεκοινωνήκατε τῆς φιλοσόφου μανίας τε καὶ βακχείας—διὸ πάντες ἀκούσεσθε · συγγνώσεσθε γὰρ τοῖς τε τότε πραχθεῖσι καὶ τοῖς νῦν λεγομένοις . 
οἱ δὲ οἰκέται , καὶ εἴ τις ἄλλος ἐστὶν βέβηλός τε καὶ ἄγροικος , πύλας πάνυ μεγάλας τοῖς ὠσὶν ἐπίθεσθε.ἐπειδὴ γὰρ οὖν , ὦ ἄνδρες , ὅ τε λύχνος ἀπεσβήκει καὶ οἱ παῖδες ἔξω ἦσαν , ἔδοξέ μοι χρῆναι μηδὲν ποικίλλειν πρὸς αὐτόν , ἀλλ’ ἐλευθέρως εἰπεῖν ἅ μοι ἐδόκει · καὶ εἶπον κινήσας αὐτόν , Σώκρατες , καθεύδεις ; οὐ δῆτα , ἦ δ’ ὅς.οἶσθα οὖν ἅ μοι δέδοκται ; τί μάλιστα , ἔφη.σὺ ἐμοὶ δοκεῖς , ἦν δ’ ἐγώ , ἐμοῦ ἐραστὴς ἄξιος γεγονέναι μόνος , καί μοι φαίνῃ ὀκνεῖν μνησθῆναι πρός με . 
ἐγὼ δὲ οὑτωσὶ ἔχω · πάνυ ἀνόητον ἡγοῦμαι εἶναι σοὶ μὴ οὐ καὶ τοῦτο χαρίζεσθαι καὶ εἴ τι ἄλλο ἢ τῆς οὐσίας τῆς ἐμῆς δέοιο ἢ τῶν φίλων τῶν ἐμῶν . 
ἐμοὶ μὲν γὰρ οὐδέν ἐστι πρεσβύτερον τοῦ ὡς ὅτι βέλτιστον ἐμὲ γενέσθαι , τούτου δὲ οἶμαί μοι συλλήπτορα οὐδένα κυριώτερον εἶναι σοῦ . 
ἐγὼ δὴ τοιούτῳ ἀνδρὶ πολὺ μᾶλλον ἂν μὴ χαριζόμενος αἰσχυνοίμην τοὺς φρονίμους , ἢ χαριζόμενος τούς τε πολλοὺς καὶ ἄφρονας.καὶ οὗτος ἀκούσας μάλα εἰρωνικῶς καὶ σφόδρα ἑαυτοῦ τε καὶ εἰωθότως ἔλεξεν ὦ φίλε Ἀλκιβιάδη , κινδυνεύεις τῷ ὄντι οὐ φαῦλος εἶναι , εἴπερ ἀληθῆ τυγχάνει ὄντα ἃ λέγεις περὶ ἐμοῦ , καί τις ἔστ’ ἐν ἐμοὶ δύναμις δῑ ἧς ἂν σὺ γένοιο ἀμείνων · ἀμήχανόν τοι κάλλος ὁρῴης ἂν ἐν ἐμοὶ καὶ τῆς παρὰ σοὶ εὐμορφίας πάμπολυ διαφέρον . 
εἰ δὴ καθορῶν αὐτὸ κοινώσασθαί τέ μοι ἐπιχειρεῖς καὶ ἀλλάξασθαι κάλλος ἀντὶ κάλλους , οὐκ ὀλίγῳ μου πλεονεκτεῖν διανοῇ , ἀλλ’ ἀντὶ δόξης ἀλήθειαν καλῶν κτᾶσθαι ἐπιχειρεῖς καὶ τῷ 
ὄντι “χρύσεα χαλκείων”ηομ . 
ιλ . 
6.236 διαμείβεσθαι νοεῖς . 
ἀλλ’ , ὦ μακάριε , ἄμεινον σκόπει , μή σε λανθάνω οὐδὲν ὤν . 
ἥ τοι τῆς διανοίας ὄψις ἄρχεται ὀξὺ βλέπειν ὅταν ἡ τῶν ὀμμάτων τῆς ἀκμῆς λήγειν ἐπιχειρῇ · σὺ δὲ τούτων ἔτι πόρρω.κἀγὼ ἀκούσας , τὰ μὲν παρ’ ἐμοῦ , ἔφην , ταῦτά ἐστιν , ὧν οὐδὲν ἄλλως εἴρηται ἢ ὡς διανοοῦμαι · σὺ δὲ αὐτὸς οὕτω βουλεύου ὅτι σοί τε ἄριστον καὶ ἐμοὶ ἡγῇ.ἀλλ’ , ἔφη , τοῦτό γ’ εὖ λέγεις · ἐν γὰρ τῷ ἐπιόντι χρόνῳ βουλευόμενοι πράξομεν ὃ ἂν φαίνηται νῷν περί τε τούτων καὶ περὶ τῶν ἄλλων ἄριστον.ἐγὼ μὲν δὴ ταῦτα ἀκούσας τε καὶ εἰπών , καὶ ἀφεὶς ὥσπερ βέλη , τετρῶσθαι αὐτὸν ᾤμην · καὶ ἀναστάς γε , οὐδ’ ἐπιτρέψας τούτῳ εἰπεῖν οὐδὲν ἔτι , ἀμφιέσας τὸ ἱμάτιον τὸ ἐμαυτοῦ τοῦτον—καὶ γὰρ ἦν χειμών—ὑπὸ τὸν τρίβωνα κατακλινεὶς τὸν τουτουί , περιβαλὼν τὼ χεῖρε τούτῳ τῷ δαιμονίῳ ὡς ἀληθῶς καὶ θαυμαστῷ , κατεκείμην τὴν νύκτα ὅλην . 
καὶ οὐδὲ ταῦτα αὖ , ὦ Σώκρατες , ἐρεῖς ὅτι ψεύδομαι . 
ποιήσαντος δὲ δὴ ταῦτα ἐμοῦ οὗτος τοσοῦτον περιεγένετό τε καὶ κατεφρόνησεν καὶ κατεγέλασεν τῆς ἐμῆς ὥρας καὶ ὕβρισεν—καὶ περὶ ἐκεῖνό γε ᾤμην τὶ εἶναι , ὦ ἄνδρες δικασταί · δικασταὶ γάρ ἐστε τῆς Σωκράτους ὑπερηφανίας—εὖ γὰρ ἴστε μὰ θεούς , μὰ θεάς , οὐδὲν περιττότερον καταδεδαρθηκὼς ἀνέστην μετὰ Σωκράτους , ἢ εἰ μετὰ πατρὸς καθηῦδον ἢ ἀδελφοῦ πρεσβυτέρου.τὸ δὴ μετὰ τοῦτο τίνα οἴεσθέ με διάνοιαν ἔχειν , ἡγούμενον μὲν ἠτιμάσθαι , ἀγάμενον δὲ τὴν τούτου φύσιν τε καὶ σωφροσύνην καὶ ἀνδρείαν , ἐντετυχηκότα ἀνθρώπῳ τοιούτῳ οἵῳ ἐγὼ οὐκ ἂν ᾤμην ποτ’ ἐντυχεῖν εἰς φρόνησιν καὶ εἰς καρτερίαν ; 
ὥστε οὔθ’ ὅπως οὖν ὀργιζοίμην εἶχον καὶ ἀποστερηθείην τῆς τούτου συνουσίας , οὔτε ὅπῃ προσαγαγοίμην αὐτὸν ηὐπόρουν . 
εὖ γὰρ ᾔδη ὅτι χρήμασί γε πολὺ μᾶλλον ἄτρωτος ἦν πανταχῇ ἢ σιδήρῳ ὁ Αἴας , ᾧ τε ᾤμην αὐτὸν μόνῳ ἁλώσεσθαι , διεπεφεύγει με . 
ἠπόρουν δή , καταδεδουλωμένος τε ὑπὸ τοῦ ἀνθρώπου ὡς οὐδεὶς ὑπ’ οὐδενὸς ἄλλου περιῇα . 
ταῦτά τε γάρ μοι ἅπαντα προυγεγόνει , καὶ μετὰ ταῦτα στρατεία ἡμῖν εἰς Ποτείδαιαν ἐγένετο κοινὴ καὶ συνεσιτοῦμεν ἐκεῖ . 
πρῶτον μὲν οὖν τοῖς πόνοις οὐ μόνον ἐμοῦ περιῆν , ἀλλὰ καὶ τῶν ἄλλων ἁπάντων—ὁπότ’ ἀναγκασθεῖμεν ἀποληφθέντες που , οἷα δὴ ἐπὶ στρατείας , ἀσιτεῖν , οὐδὲν ἦσαν οἱ ἄλλοι πρὸς τὸ καρτερεῖν—ἔν τ’ αὖ ταῖς εὐωχίαις μόνος ἀπολαύειν οἷός τ’ ἦν τά τ’ ἄλλα καὶ πίνειν οὐκ ἐθέλων , ὁπότε ἀναγκασθείη , πάντας ἐκράτει , καὶ ὃ πάντων θαυμαστότατον , Σωκράτη μεθύοντα οὐδεὶς πώποτε ἑώρακεν ἀνθρώπων . 
τούτου μὲν οὖν μοι δοκεῖ καὶ αὐτίκα ὁ ἔλεγχος ἔσεσθαι . 
πρὸς δὲ αὖ τὰς τοῦ χειμῶνος καρτερήσεις —δεινοὶ γὰρ αὐτόθι χειμῶνες—θαυμάσια ἠργάζετο τά τε ἄλλα , καί ποτε ὄντος πάγου οἵου δεινοτάτου , καὶ πάντων ἢ οὐκ ἐξιόντων ἔνδοθεν , ἢ εἴ τις ἐξίοι , ἠμφιεσμένων τε θαυμαστὰ δὴ ὅσα καὶ ὑποδεδεμένων καὶ ἐνειλιγμένων τοὺς πόδας εἰς πίλους καὶ ἀρνακίδας , οὗτος δ’ ἐν τούτοις ἐξῄει ἔχων ἱμάτιον μὲν τοιοῦτον οἷόνπερ καὶ πρότερον εἰώθει φορεῖν , ἀνυπόδητος δὲ διὰ τοῦ κρυστάλλου ῥᾷον ἐπορεύετο ἢ οἱ ἄλλοι ὑποδεδεμένοι , οἱ δὲ στρατιῶται ὑπέβλεπον 
αὐτὸν ὡς καταφρονοῦντα σφῶν . 
καὶ ταῦτα μὲν δὴ ταῦτα · οἷον δ’ αὖ τόδ’ ἔρεξε καὶ ἔτλη καρτερὸς ἀνὴρηομ . 
οδ . 
4.242ἐκεῖ ποτε ἐπὶ στρατιᾶς , ἄξιον ἀκοῦσαι . 
συννοήσας γὰρ αὐτόθι ἕωθέν τι εἱστήκει σκοπῶν , καὶ ἐπειδὴ οὐ προυχώρει αὐτῷ , οὐκ ἀνίει ἀλλὰ εἱστήκει ζητῶν . 
καὶ ἤδη ἦν μεσημβρία , καὶ ἅνθρωποι ᾐσθάνοντο , καὶ θαυμάζοντες ἄλλος ἄλλῳ ἔλεγεν ὅτι Σωκράτης ἐξ ἑωθινοῦ φροντίζων τι ἕστηκε . 
τελευτῶντες δέ τινες τῶν Ἰώνων , ἐπειδὴ ἑσπέρα ἦν , δειπνήσαντες—καὶ γὰρ θέρος τότε γ’ ἦν—χαμεύνια ἐξενεγκάμενοι ἅμα μὲν ἐν τῷ ψύχει καθηῦδον , ἅμα δ’ ἐφύλαττον αὐτὸν εἰ καὶ τὴν νύκτα ἑστήξοι . 
ὁ δὲ εἱστήκει μέχρι ἕως ἐγένετο καὶ ἥλιος ἀνέσχεν · ἔπειτα ᾤχετ’ ἀπιὼν προσευξάμενος τῷ ἡλίῳ . 
εἰ δὲ βούλεσθε ἐν ταῖς μάχαις—τοῦτο γὰρ δὴ δίκαιόν γε αὐτῷ ἀποδοῦναι—ὅτε γὰρ ἡ μάχη ἦν ἐξ ἧς ἐμοὶ καὶ τἀριστεῖα ἔδοσαν οἱ στρατηγοί , οὐδεὶς ἄλλος ἐμὲ ἔσωσεν ἀνθρώπων ἢ οὗτος , τετρωμένον οὐκ ἐθέλων ἀπολιπεῖν , ἀλλὰ συνδιέσωσε καὶ τὰ ὅπλα καὶ αὐτὸν ἐμέ . 
καὶ ἐγὼ μέν , ὦ Σώκρατες , καὶ τότε ἐκέλευον σοὶ διδόναι τἀριστεῖα τοὺς στρατηγούς , καὶ τοῦτό γέ μοι οὔτε μέμψῃ οὔτε ἐρεῖς ὅτι ψεύδομαι · ἀλλὰ γὰρ τῶν στρατηγῶν πρὸς τὸ ἐμὸν ἀξίωμα ἀποβλεπόντων καὶ βουλομένων ἐμοὶ διδόναι τἀριστεῖα , αὐτὸς προθυμότερος ἐγένου τῶν στρατηγῶν ἐμὲ λαβεῖν ἢ σαυτόν . 
ἔτι τοίνυν , ὦ ἄνδρες , ἄξιον ἦν θεάσασθαι Σωκράτη , ὅτε ἀπὸ Δηλίου φυγῇ ἀνεχώρει τὸ στρατόπεδον · ἔτυχον γὰρ παραγενόμενος ἵππον ἔχων , οὗτος δὲ ὅπλα . 
ἀνεχώρει οὖν ἐσκεδασμένων ἤδη τῶν ἀνθρώπων οὗτός τε ἅμα καὶ Λάχης · καὶ ἐγὼ περιτυγχάνω , καὶ ἰδὼν εὐθὺς παρακελεύομαί τε αὐτοῖν θαρρεῖν , καὶ ἔλεγον ὅτι οὐκ ἀπολείψω αὐτώ . 
ἐνταῦθα δὴ καὶ κάλλιον ἐθεασάμην Σωκράτη ἢ ἐν Ποτειδαίᾳ—αὐτὸς γὰρ ἧττον ἐν φόβῳ ἦ διὰ τὸ ἐφ’ ἵππου εἶναι—πρῶτον μὲν ὅσον περιῆν 
Λάχητος τῷ ἔμφρων εἶναι · ἔπειτα ἔμοιγ’ ἐδόκει , ὦ Ἀριστόφανες , τὸ σὸν δὴ τοῦτο , καὶ ἐκεῖ διαπορεύεσθαι ὥσπερ καὶ ἐνθάδε , βρενθυόμενος καὶ τὠφθαλμὼ παραβάλλωναριστοπη . 
ξλουδς 362 , ἠρέμα παρασκοπῶν καὶ τοὺς φιλίους καὶ τοὺς πολεμίους , δῆλος ὢν παντὶ καὶ πάνυ πόρρωθεν ὅτι εἴ τις ἅψεται τούτου τοῦ ἀνδρός , μάλα ἐρρωμένως ἀμυνεῖται . 
διὸ καὶ ἀσφαλῶς ἀπῄει καὶ οὗτος καὶ ὁ ἑταῖρος · σχεδὸν γάρ τι τῶν οὕτω διακειμένων ἐν τῷ πολέμῳ οὐδὲ ἅπτονται , ἀλλὰ τοὺς προτροπάδην φεύγοντας διώκουσιν.πολλὰ μὲν οὖν ἄν τις καὶ ἄλλα ἔχοι Σωκράτη ἐπαινέσαι καὶ θαυμάσια · ἀλλὰ τῶν μὲν ἄλλων ἐπιτηδευμάτων τάχ’ ἄν τις καὶ περὶ ἄλλου τοιαῦτα εἴποι , τὸ δὲ μηδενὶ ἀνθρώπων ὅμοιον εἶναι , μήτε τῶν παλαιῶν μήτε τῶν νῦν ὄντων , τοῦτο ἄξιον παντὸς θαύματος . 
οἷος γὰρ Ἀχιλλεὺς ἐγένετο , ἀπεικάσειεν ἄν τις καὶ Βρασίδαν καὶ ἄλλους , καὶ οἷος αὖ Περικλῆς , καὶ Νέστορα καὶ Ἀντήνορα—εἰσὶ δὲ καὶ ἕτεροι— καὶ τοὺς ἄλλους κατὰ ταὔτ’ ἄν τις ἀπεικάζοι · οἷος δὲ οὑτοσὶ γέγονε τὴν ἀτοπίαν ἅνθρωπος , καὶ αὐτὸς καὶ οἱ λόγοι αὐτοῦ , οὐδ’ ἐγγὺς ἂν εὕροι τις ζητῶν , οὔτε τῶν νῦν οὔτε τῶν παλαιῶν , εἰ μὴ ἄρα εἰ οἷς ἐγὼ λέγω ἀπεικάζοι τις αὐτόν , ἀνθρώπων μὲν μηδενί , τοῖς δὲ σιληνοῖς καὶ σατύροις , αὐτὸν καὶ τοὺς λόγους.καὶ γὰρ οὖν καὶ τοῦτο ἐν τοῖς πρώτοις παρέλιπον , ὅτι καὶ οἱ λόγοι αὐτοῦ ὁμοιότατοί εἰσι τοῖς σιληνοῖς τοῖς διοιγομένοις . 
εἰ γὰρ ἐθέλοι τις τῶν Σωκράτους ἀκούειν λόγων , φανεῖεν ἂν πάνυ γελοῖοι τὸ πρῶτον · τοιαῦτα καὶ ὀνόματα καὶ ῥήματα ἔξωθεν περιαμπέχονται , σατύρου δή τινα ὑβριστοῦ δοράν . 
ὄνους γὰρ κανθηλίους λέγει καὶ χαλκέας τινὰς καὶ σκυτοτόμους καὶ βυρσοδέψας , καὶ ἀεὶ διὰ τῶν αὐτῶν τὰ αὐτὰ φαίνεται λέγειν , ὥστε ἄπειρος καὶ ἀνόητος ἄνθρωπος πᾶς ἂν τῶν λόγων καταγελάσειεν . 
διοιγομένους δὲ ἰδὼν ἄν τις καὶ ἐντὸς αὐτῶν γιγνόμενος πρῶτον μὲν νοῦν ἔχοντας ἔνδον μόνους εὑρήσει τῶν λόγων , ἔπειτα θειοτάτους καὶ πλεῖστα ἀγάλματ’ ἀρετῆς ἐν αὑτοῖς ἔχοντας καὶ ἐπὶ πλεῖστον τείνοντας , μᾶλλον δὲ ἐπὶ πᾶν ὅσον προσήκει σκοπεῖν τῷ μέλλοντι καλῷ κἀγαθῷ ἔσεσθαι.ταῦτ’ ἐστίν , ὦ ἄνδρες , ἃ ἐγὼ Σωκράτη ἐπαινῶ · καὶ αὖ ἃ μέμφομαι συμμείξας ὑμῖν εἶπον ἅ με ὕβρισεν . 
καὶ μέντοι οὐκ ἐμὲ μόνον ταῦτα πεποίηκεν , ἀλλὰ καὶ Χαρμίδην τὸν Γλαύκωνος καὶ Εὐθύδημον τὸν Διοκλέους καὶ ἄλλους πάνυ πολλούς , οὓς οὗτος ἐξαπατῶν ὡς ἐραστὴς παιδικὰ μᾶλλον αὐτὸς καθίσταται ἀντ’ ἐραστοῦ . 
ἃ δὴ καὶ σοὶ λέγω , ὦ Ἀγάθων , μὴ ἐξαπατᾶσθαι ὑπὸ τούτου , ἀλλ’ ἀπὸ τῶν ἡμετέρων παθημάτων γνόντα εὐλαβηθῆναι , καὶ μὴ κατὰ τὴν παροιμίαν ὥσπερ νήπιον παθόντα γνῶναι . 
εἰπόντος δὴ ταῦτα τοῦ Ἀλκιβιάδου γέλωτα γενέσθαι ἐπὶ τῇ παρρησίᾳ αὐτοῦ , ὅτι ἐδόκει ἔτι ἐρωτικῶς ἔχειν τοῦ Σωκράτους . 
τὸν οὖν Σωκράτη , Νήφειν μοι δοκεῖς , φάναι , ὦ Ἀλκιβιάδη . 
οὐ γὰρ ἄν ποτε οὕτω κομψῶς κύκλῳ περιβαλλόμενος ἀφανίσαι ἐνεχείρεις οὗ ἕνεκα ταῦτα πάντα εἴρηκας , καὶ ὡς ἐν παρέργῳ δὴ λέγων ἐπὶ τελευτῆς αὐτὸ ἔθηκας , ὡς οὐ πάντα τούτου ἕνεκα εἰρηκώς , τοῦ ἐμὲ καὶ 
Ἀγάθωνα διαβάλλειν , οἰόμενος δεῖν ἐμὲ μὲν σοῦ ἐρᾶν καὶ μηδενὸς ἄλλου , Ἀγάθωνα δὲ ὑπὸ σοῦ ἐρᾶσθαι καὶ μηδ’ ὑφ’ ἑνὸς ἄλλου . 
ἀλλ’ οὐκ ἔλαθες , ἀλλὰ τὸ σατυρικόν σου δρᾶμα τοῦτο καὶ σιληνικὸν κατάδηλον ἐγένετο . 
ἀλλ’ , ὦ φίλε Ἀγάθων , μηδὲν πλέον αὐτῷ γένηται , ἀλλὰ παρασκευάζου ὅπως ἐμὲ καὶ σὲ μηδεὶς διαβαλεῖ.τὸν οὖν Ἀγάθωνα εἰπεῖν , καὶ μήν , ὦ Σώκρατες , κινδυνεύεις ἀληθῆ λέγειν . 
τεκμαίρομαι δὲ καὶ ὡς κατεκλίνη ἐν μέσῳ ἐμοῦ τε καὶ σοῦ , ἵνα χωρὶς ἡμᾶς διαλάβῃ . 
οὐδὲν οὖν πλέον αὐτῷ ἔσται , ἀλλ’ ἐγὼ παρὰ σὲ ἐλθὼν κατακλινήσομαι.πάνυ γε , φάναι τὸν Σωκράτη , δεῦρο ὑποκάτω ἐμοῦ κατακλίνου.ὦ Ζεῦ , εἰπεῖν τὸν Ἀλκιβιάδην , οἷα αὖ πάσχω ὑπὸ τοῦ ἀνθρώπου . 
οἴεταί μου δεῖν πανταχῇ περιεῖναι . 
ἀλλ’ εἰ μή τι ἄλλο , ὦ θαυμάσιε , ἐν μέσῳ ἡμῶν ἔα Ἀγάθωνα κατακεῖσθαι.ἀλλ’ ἀδύνατον , φάναι τὸν Σωκράτη . 
σὺ μὲν γὰρ ἐμὲ ἐπῄνεσας , δεῖ δὲ ἐμὲ αὖ τὸν ἐπὶ δεξί’ ἐπαινεῖν . 
ἐὰν οὖν ὑπὸ σοὶ κατακλινῇ Ἀγάθων , οὐ δήπου ἐμὲ πάλιν ἐπαινέσεται , πρὶν ὑπ’ ἐμοῦ μᾶλλον ἐπαινεθῆναι ; 
ἀλλ’ ἔασον , ὦ δαιμόνιε , καὶ μὴ φθονήσῃς τῷ μειρακίῳ ὑπ’ ἐμοῦ ἐπαινεθῆναι · καὶ γὰρ πάνυ ἐπιθυμῶ αὐτὸν ἐγκωμιάσαι.ἰοῦ ἰοῦ , φάναι τὸν Ἀγάθωνα , Ἀλκιβιάδη , οὐκ ἔσθ’ ὅπως ἂν ἐνθάδε μείναιμι , ἀλλὰ παντὸς μᾶλλον μεταναστήσομαι , ἵνα ὑπὸ Σωκράτους ἐπαινεθῶ.ταῦτα ἐκεῖνα , φάναι τὸν Ἀλκιβιάδην , τὰ εἰωθότα · Σωκράτους παρόντος τῶν καλῶν μεταλαβεῖν ἀδύνατον ἄλλῳ . 
καὶ νῦν ὡς εὐπόρως καὶ πιθανὸν λόγον ηὗρεν , ὥστε παρ’ ἑαυτῷ τουτονὶ κατακεῖσθαι . 
τὸν μὲν οὖν Ἀγάθωνα ὡς κατακεισόμενον παρὰ τῷ Σωκράτει ἀνίστασθαι · ἐξαίφνης δὲ κωμαστὰς ἥκειν παμπόλλους ἐπὶ τὰς θύρας , καὶ ἐπιτυχόντας ἀνεῳγμέναις ἐξιόντος τινὸς εἰς τὸ ἄντικρυς πορεύεσθαι παρὰ σφᾶς καὶ κατακλίνεσθαι , καὶ θορύβου μεστὰ πάντα εἶναι , καὶ οὐκέτι ἐν κόσμῳ οὐδενὶ ἀναγκάζεσθαι πίνειν πάμπολυν οἶνον . 
τὸν μὲν οὖν Ἐρυξίμαχον καὶ τὸν Φαῖδρον καὶ ἄλλους τινὰς ἔφη ὁ Ἀριστόδημος οἴχεσθαι ἀπιόντας , ἓ δὲ ὕπνον λαβεῖν , καὶ καταδαρθεῖν πάνυ πολύ , ἅτε μακρῶν τῶν νυκτῶν οὐσῶν , ἐξεγρέσθαι δὲ πρὸς ἡμέραν ἤδη ἀλεκτρυόνων ᾀδόντων , ἐξεγρόμενος δὲ ἰδεῖν τοὺς μὲν ἄλλους καθεύδοντας καὶ οἰχομένους , Ἀγάθωνα δὲ καὶ Ἀριστοφάνη καὶ Σωκράτη ἔτι μόνους ἐγρηγορέναι καὶ πίνειν ἐκ φιάλης μεγάλης ἐπὶ δεξιά . 
τὸν οὖν Σωκράτη αὐτοῖς διαλέγεσθαι · καὶ τὰ μὲν ἄλλα ὁ 
Ἀριστόδημος οὐκ ἔφη μεμνῆσθαι τῶν λόγων—οὔτε γὰρ ἐξ ἀρχῆς παραγενέσθαι ὑπονυστάζειν τε—τὸ μέντοι κεφάλαιον , ἔφη , προσαναγκάζειν τὸν Σωκράτη ὁμολογεῖν αὐτοὺς τοῦ αὐτοῦ ἀνδρὸς εἶναι κωμῳδίαν καὶ τραγῳδίαν ἐπίστασθαι ποιεῖν , καὶ τὸν τέχνῃ τραγῳδοποιὸν ὄντα <καὶ> 
κωμῳδοποιὸν εἶναι . 
ταῦτα δὴ ἀναγκαζομένους αὐτοὺς καὶ οὐ σφόδρα ἑπομένους νυστάζειν , καὶ πρότερον μὲν καταδαρθεῖν τὸν Ἀριστοφάνη , ἤδη δὲ ἡμέρας γιγνομένης τὸν Ἀγάθωνα . 
τὸν οὖν Σωκράτη , κατακοιμίσαντ’ ἐκείνους , ἀναστάντα ἀπιέναι , καὶ <ἓ> 
ὥσπερ εἰώθει ἕπεσθαι , καὶ ἐλθόντα εἰς Λύκειον , ἀπονιψάμενον , ὥσπερ ἄλλοτε τὴν ἄλλην ἡμέραν διατρίβειν , καὶ οὕτω διατρίψαντα εἰς ἑσπέραν οἴκοι ἀναπαύεσθαι . 
Φαῖδρος 
ΣωκράτησΦαῖδρος 
Σωκράτης ὦ φίλε Φαῖδρε , ποῖ δὴ καὶ πόθεν ; 
Φαῖδρος παρὰ Λυσίου , ὦ Σώκρατες , τοῦ Κεφάλου , πορεύομαι δὲ πρὸς περίπατον ἔξω τείχους · συχνὸν γὰρ ἐκεῖ διέτριψα χρόνον καθήμενος ἐξ ἑωθινοῦ . 
τῷ δὲ σῷ καὶ ἐμῷ ἑταίρῳ πειθόμενος Ἀκουμενῷ κατὰ τὰς ὁδοὺς ποιοῦμαι τοὺς περιπάτους · φησὶ γὰρ ἀκοπωτέρους εἶναι τῶν ἐν τοῖς δρόμοις . 
Σωκράτης καλῶς γάρ , ὦ ἑταῖρε , λέγει . 
ἀτὰρ Λυσίας ἦν , ὡς ἔοικεν , ἐν ἄστει . 
Φαῖδρος ναί , παρ’ Ἐπικράτει , ἐν τῇδε τῇ πλησίον τοῦ Ὀλυμπίου οἰκίᾳ τῇ Μορυχίᾳ . 
Σωκράτης τίς οὖν δὴ ἦν ἡ διατριβή ; 
ἢ δῆλον ὅτι τῶν λόγων ὑμᾶς Λυσίας εἱστία ; 
Φαῖδρος πεύσῃ , εἴ σοι σχολὴ προϊόντι ἀκούειν . 
Σωκράτης τί δέ ; 
οὐκ ἂν οἴει με κατὰ Πίνδαρον “καὶ ἀσχολίας ὑπέρτερον” 
πρᾶγμα ποιήσασθαι τὸ τεήν τε καὶ Λυσίου διατριβὴν ἀκοῦσαι ; 
Φαῖδρος πρόαγε δή . 
Σωκράτης λέγοις ἄν . 
Φαῖδρος καὶ μήν , ὦ Σώκρατες , προσήκουσα γέ σοι ἡ ἀκοή · ὁ γάρ τοι λόγος ἦν , περὶ ὃν διετρίβομεν , οὐκ οἶδ’ ὅντινα τρόπον ἐρωτικός . 
γέγραφε γὰρ δὴ ὁ Λυσίας πειρώμενόν τινα τῶν καλῶν , οὐχ ὑπ’ ἐραστοῦ δέ , ἀλλ’ αὐτὸ δὴ τοῦτο καὶ κεκόμψευται · λέγει γὰρ ὡς χαριστέον μὴ ἐρῶντι μᾶλλον ἢ ἐρῶντι . 
Σωκράτης ὢ γενναῖος . 
εἴθε γράψειεν ὡς χρὴ πένητι μᾶλλον ἢ πλουσίῳ , καὶ πρεσβυτέρῳ ἢ νεωτέρῳ , καὶ ὅσα ἄλλα ἐμοί τε πρόσεστι καὶ τοῖς πολλοῖς ἡμῶν · ἦ γὰρ ἂν ἀστεῖοι καὶ δημωφελεῖς εἶεν οἱ λόγοι . 
ἔγωγ’ οὖν οὕτως ἐπιτεθύμηκα ἀκοῦσαι , ὥστ’ ἐὰν βαδίζων ποιῇ τὸν περίπατον Μέγαράδε καὶ κατὰ Ἡρόδικον προσβὰς τῷ τείχει πάλιν ἀπίῃς , οὐ μή σου ἀπολειφθῶ . 
Φαῖδρος πῶς λέγεις , ὦ βέλτιστε Σώκρατες ; 
οἴει με , ἃ 
Λυσίας ἐν πολλῷ χρόνῳ κατὰ σχολὴν συνέθηκε , δεινότατος ὢν τῶν νῦν γράφειν , ταῦτα ἰδιώτην ὄντα ἀπομνημονεύσειν ἀξίως ἐκείνου ; 
πολλοῦ γε δέω · καίτοι ἐβουλόμην γ’ ἂν μᾶλλον ἤ μοι πολὺ χρυσίον γενέσθαι . 
Σωκράτης ὦ Φαῖδρε , εἰ ἐγὼ Φαῖδρον ἀγνοῶ , καὶ ἐμαυτοῦ ἐπιλέλησμαι . 
ἀλλὰ γὰρ οὐδέτερά ἐστι τούτων · εὖ οἶδα ὅτι Λυσίου λόγον ἀκούων ἐκεῖνος οὐ μόνον ἅπαξ ἤκουσεν , ἀλλὰ πολλάκις ἐπαναλαμβάνων ἐκέλευέν οἱ λέγειν , ὁ δὲ ἐπείθετο προθύμως . 
τῷ δὲ οὐδὲ ταῦτα ἦν ἱκανά , ἀλλὰ τελευτῶν παραλαβὼν τὸ βιβλίον ἃ μάλιστα ἐπεθύμει ἐπεσκόπει , καὶ τοῦτο δρῶν ἐξ ἑωθινοῦ καθήμενος ἀπειπὼν εἰς περίπατον ᾔει , ὡς μὲν ἐγὼ οἶμαι , νὴ τὸν κύνα , ἐξεπιστάμενος τὸν λόγον , εἰ μὴ πάνυ τι ἦν μακρός . 
ἐπορεύετο δ’ ἐκτὸς τείχους ἵνα μελετῴη . 
ἀπαντήσας δὲ τῷ νοσοῦντι περὶ λόγων ἀκοήν , ἰδὼν μέν , ἰδών , ἥσθη ὅτι ἕξοι τὸν συγκορυβαντιῶντα , καὶ προάγειν ἐκέλευε . 
δεομένου δὲ λέγειν τοῦ τῶν λόγων ἐραστοῦ , ἐθρύπτετο ὡς δὴ οὐκ ἐπιθυμῶν λέγειν · τελευτῶν δὲ ἔμελλε καὶ εἰ μή τις ἑκὼν ἀκούοι βίᾳ ἐρεῖν . 
σὺ οὖν , ὦ Φαῖδρε , αὐτοῦ δεήθητι ὅπερ τάχα πάντως ποιήσει νῦν ἤδη ποιεῖν . 
Φαῖδρος ἐμοὶ ὡς ἀληθῶς πολὺ κράτιστόν ἐστιν οὕτως ὅπως δύναμαι λέγειν , ὥς μοι δοκεῖς σὺ οὐδαμῶς με ἀφήσειν πρὶν ἂν εἴπω ἁμῶς γέ πως . 
Σωκράτης πάνυ γάρ σοι ἀληθῆ δοκῶ . 
Φαῖδρος οὑτωσὶ τοίνυν ποιήσω . 
τῷ ὄντι γάρ , ὦ Σώκρατες , παντὸς μᾶλλον τά γε ῥήματα οὐκ ἐξέμαθον · τὴν μέντοι διάνοιαν σχεδὸν ἁπάντων , οἷς ἔφη διαφέρειν τὰ τοῦ ἐρῶντος ἢ τὰ τοῦ μή , ἐν κεφαλαίοις ἕκαστον ἐφεξῆς δίειμι , ἀρξάμενος ἀπὸ τοῦ πρώτου . 
Σωκράτης δείξας γε πρῶτον , ὦ φιλότης , τί ἄρα ἐν τῇ ἀριστερᾷ ἔχεις ὑπὸ τῷ ἱματίῳ · τοπάζω γάρ σε ἔχειν τὸν λόγον αὐτόν . 
εἰ δὲ τοῦτό ἐστιν , οὑτωσὶ διανοοῦ περὶ ἐμοῦ , ὡς ἐγώ σε πάνυ μὲν φιλῶ , παρόντος δὲ καὶ Λυσίου , ἐμαυτόν σοι ἐμμελετᾶν παρέχειν οὐ πάνυ δέδοκται . 
ἀλλ’ ἴθι , δείκνυε . 
Φαῖδρος παῦε . 
ἐκκέκρουκάς με ἐλπίδος , ὦ Σώκρατες , ἣν εἶχον ἐν σοὶ ὡς ἐγγυμνασόμενος . 
ἀλλὰ ποῦ δὴ βούλει καθιζόμενοι ἀναγνῶμεν ; 
Σωκράτης δεῦρ’ ἐκτραπόμενοι κατὰ τὸν Ἰλισὸν ἴωμεν , εἶτα ὅπου ἂν δόξῃ ἐν ἡσυχίᾳ καθιζησόμεθα . 
Φαῖδρος εἰς καιρόν , ὡς ἔοικεν , ἀνυπόδητος ὢν ἔτυχον · σὺ μὲν γὰρ δὴ ἀεί . 
ῥᾷστον οὖν ἡμῖν κατὰ τὸ ὑδάτιον βρέχουσι τοὺς πόδας ἰέναι , καὶ οὐκ ἀηδές , ἄλλως τε καὶ τήνδε τὴν ὥραν τοῦ ἔτους τε καὶ τῆς ἡμέρας . 
Σωκράτης πρόαγε δή , καὶ σκόπει ἅμα ὅπου καθιζησόμεθα . 
Φαῖδρος ὁρᾷς οὖν ἐκείνην τὴν ὑψηλοτάτην πλάτανον ; 
Σωκράτης τί μήν ; 
Φαῖδρος ἐκεῖ σκιά τ’ ἐστὶν καὶ πνεῦμα μέτριον , καὶ πόα καθίζεσθαι ἢ ἂν βουλώμεθα κατακλινῆναι . 
Σωκράτης προάγοις ἄν . 
Φαῖδρος εἰπέ μοι , ὦ Σώκρατες , οὐκ ἐνθένδε μέντοι ποθὲν ἀπὸ τοῦ Ἰλισοῦ λέγεται ὁ Βορέας τὴν Ὠρείθυιαν ἁρπάσαι ; 
Σωκράτης λέγεται γάρ . 
Φαῖδρος ἆρ’ οὖν ἐνθένδε ; 
χαρίεντα γοῦν καὶ καθαρὰ καὶ διαφανῆ τὰ ὑδάτια φαίνεται , καὶ ἐπιτήδεια κόραις παίζειν παρ’ αὐτά . 
Σωκράτης οὔκ , ἀλλὰ κάτωθεν ὅσον δύ’ ἢ τρία στάδια , ᾗ πρὸς τὸ ἐν Ἄγρας διαβαίνομεν · καὶ πού τίς ἐστι βωμὸς αὐτόθι Βορέου . 
Φαῖδρος οὐ πάνυ νενόηκα · ἀλλ’ εἰπὲ πρὸς Διός , ὦ Σώκρατες , σὺ τοῦτο τὸ μυθολόγημα πείθῃ ἀληθὲς εἶναι ; 
Σωκράτης ἀλλ’ εἰ ἀπιστοίην , ὥσπερ οἱ σοφοί , οὐκ ἂν ἄτοπος εἴην , εἶτα σοφιζόμενος φαίην αὐτὴν πνεῦμα Βορέου κατὰ τῶν πλησίον πετρῶν σὺν Φαρμακείᾳ παίζουσαν ὦσαι , καὶ οὕτω δὴ τελευτήσασαν λεχθῆναι ὑπὸ τοῦ Βορέου ἀνάρπαστον γεγονέναι—ἢ ἐξ Ἀρείου πάγου · λέγεται γὰρ αὖ καὶ οὗτος ὁ λόγος , ὡς ἐκεῖθεν ἀλλ’ οὐκ ἐνθένδε ἡρπάσθη . 
ἐγὼ δέ , ὦ Φαῖδρε , ἄλλως μὲν τὰ τοιαῦτα χαρίεντα ἡγοῦμαι , λίαν δὲ δεινοῦ καὶ ἐπιπόνου καὶ οὐ πάνυ εὐτυχοῦς ἀνδρός , κατ’ ἄλλο μὲν οὐδέν , ὅτι δ’ αὐτῷ ἀνάγκη μετὰ τοῦτο τὸ τῶν Ἱπποκενταύρων εἶδος ἐπανορθοῦσθαι , καὶ αὖθις τὸ τῆς Χιμαίρας , καὶ ἐπιρρεῖ δὲ ὄχλος τοιούτων Γοργόνων καὶ Πηγάσων καὶ ἄλλων ἀμηχάνων πλήθη τε καὶ ἀτοπίαι τερατολόγων τινῶν φύσεων · αἷς εἴ τις ἀπιστῶν προσβιβᾷ κατὰ τὸ εἰκὸς ἕκαστον , ἅτε ἀγροίκῳ τινὶ σοφίᾳ χρώμενος , πολλῆς αὐτῷ σχολῆς δεήσει . 
ἐμοὶ δὲ πρὸς αὐτὰ οὐδαμῶς ἐστι σχολή · τὸ δὲ αἴτιον , ὦ φίλε , τούτου τόδε . 
οὐ δύναμαί πω κατὰ τὸ Δελφικὸν γράμμα γνῶναι ἐμαυτόν · γελοῖον δή μοι φαίνεται τοῦτο ἔτι ἀγνοοῦντα τὰ ἀλλότρια σκοπεῖν . 
ὅθεν δὴ χαίρειν ἐάσας ταῦτα , πειθόμενος δὲ τῷ νομιζομένῳ περὶ αὐτῶν , ὃ νυνδὴ ἔλεγον , σκοπῶ οὐ ταῦτα ἀλλ’ ἐμαυτόν , εἴτε τι θηρίον ὂν τυγχάνω Τυφῶνος πολυπλοκώτερον καὶ μᾶλλον ἐπιτεθυμμένον , εἴτε ἡμερώτερόν τε καὶ ἁπλούστερον ζῷον , θείας τινὸς καὶ ἀτύφου μοίρας φύσει μετέχον . 
ἀτάρ , ὦ ἑταῖρε , μεταξὺ τῶν λόγων , ἆρ’ οὐ τόδε ἦν τὸ δένδρον ἐφ’ ὅπερ ἦγες ἡμᾶς ; 
Φαῖδρος τοῦτο μὲν οὖν αὐτό . 
Σωκράτης νὴ τὴν Ἥραν , καλή γε ἡ καταγωγή . 
ἥ τε γὰρ πλάτανος αὕτη μάλ’ ἀμφιλαφής τε καὶ ὑψηλή , τοῦ τε ἄγνου τὸ ὕψος καὶ τὸ σύσκιον πάγκαλον , καὶ ὡς ἀκμὴν ἔχει τῆς ἄνθης , ὡς ἂν εὐωδέστατον παρέχοι τὸν τόπον · ἥ τε αὖ πηγὴ χαριεστάτη ὑπὸ τῆς πλατάνου ῥεῖ μάλα ψυχροῦ ὕδατος , ὥστε γε τῷ ποδὶ τεκμήρασθαι . 
Νυμφῶν τέ τινων καὶ Ἀχελῴου ἱερὸν ἀπὸ τῶν κορῶν τε καὶ ἀγαλμάτων ἔοικεν εἶναι . 
εἰ δ’ αὖ βούλει , τὸ εὔπνουν τοῦ τόπου ὡς ἀγαπητὸν καὶ σφόδρα ἡδύ · θερινόν τε καὶ λιγυρὸν ὑπηχεῖ τῷ τῶν τεττίγων χορῷ . 
πάντων δὲ κομψότατον τὸ τῆς πόας , ὅτι ἐν ἠρέμα προσάντει ἱκανὴ πέφυκε κατακλινέντι τὴν κεφαλὴν παγκάλως ἔχειν . 
ὥστε ἄριστά σοι ἐξενάγηται , ὦ φίλε Φαῖδρε . 
Φαῖδρος σὺ δέ γε , ὦ θαυμάσιε , ἀτοπώτατός τις φαίνῃ . 
ἀτεχνῶς γάρ , ὃ λέγεις , ξεναγουμένῳ τινὶ καὶ οὐκ ἐπιχωρίῳ ἔοικας · οὕτως ἐκ τοῦ ἄστεος οὔτ’ εἰς τὴν ὑπερορίαν ἀποδημεῖς , οὔτ’ ἔξω τείχους ἔμοιγε δοκεῖς τὸ παράπαν ἐξιέναι . 
Σωκράτης συγγίγνωσκέ μοι , ὦ ἄριστε . 
φιλομαθὴς γάρ εἰμι · τὰ μὲν οὖν χωρία καὶ τὰ δένδρα οὐδέν μ’ ἐθέλει διδάσκειν , οἱ δ’ ἐν τῷ ἄστει ἄνθρωποι . 
σὺ μέντοι δοκεῖς μοι τῆς ἐμῆς ἐξόδου τὸ φάρμακον ηὑρηκέναι . 
ὥσπερ γὰρ οἱ τὰ πεινῶντα θρέμματα θαλλὸν ἤ τινα καρπὸν προσείοντες ἄγουσιν , σὺ ἐμοὶ λόγους οὕτω προτείνων ἐν βιβλίοις τήν τε 
Ἀττικὴν φαίνῃ περιάξειν ἅπασαν καὶ ὅποι ἂν ἄλλοσε βούλῃ . 
νῦν δ’ οὖν ἐν τῷ παρόντι δεῦρ’ ἀφικόμενος ἐγὼ μέν μοι δοκῶ κατακείσεσθαι , σὺ δ’ ἐν ὁποίῳ σχήματι οἴει ῥᾷστα ἀναγνώσεσθαι , τοῦθ’ ἑλόμενος ἀναγίγνωσκε . 
Φαῖδρος ἄκουε δή.περὶ μὲν τῶν ἐμῶν πραγμάτων ἐπίστασαι , καὶ ὡς νομίζω συμφέρειν ἡμῖν γενομένων τούτων ἀκήκοας · ἀξιῶ δὲ μὴ διὰ τοῦτο ἀτυχῆσαι ὧν δέομαι , ὅτι οὐκ ἐραστὴς ὤν σου τυγχάνω . 
ὡς ἐκείνοις μὲν τότε μεταμέλει ὧν ἂν εὖ ποιήσωσιν , ἐπειδὰν τῆς ἐπιθυμίας παύσωνται · τοῖς δὲ οὐκ ἔστι χρόνος ἐν ᾧ μεταγνῶναι προσήκει . 
οὐ γὰρ ὑπ’ ἀνάγκης ἀλλ’ ἑκόντες , ὡς ἂν ἄριστα περὶ τῶν οἰκείων βουλεύσαιντο , πρὸς τὴν δύναμιν τὴν αὑτῶν εὖ ποιοῦσιν . 
ἔτι δὲ οἱ μὲν ἐρῶντες σκοποῦσιν ἅ τε κακῶς διέθεντο τῶν αὑτῶν διὰ τὸν ἔρωτα καὶ ἃ πεποιήκασιν εὖ , καὶ ὃν εἶχον πόνον προστιθέντες ἡγοῦνται πάλαι τὴν ἀξίαν ἀποδεδωκέναι χάριν τοῖς ἐρωμένοις · τοῖς δὲ μὴ ἐρῶσιν οὔτε τὴν τῶν οἰκείων ἀμέλειαν διὰ τοῦτο ἔστιν προφασίζεσθαι , οὔτε τοὺς παρεληλυθότας πόνους ὑπολογίζεσθαι , οὔτε τὰς πρὸς τοὺς προσήκοντας διαφορὰς αἰτιάσασθαι · ὥστε περιῃρημένων τοσούτων κακῶν οὐδὲν ὑπολείπεται ἀλλ’ ἢ ποιεῖν προθύμως ὅτι ἂν αὐτοῖς οἴωνται πράξαντες χαριεῖσθαι . 
ἔτι δὲ εἰ διὰ τοῦτο ἄξιον τοὺς ἐρῶντας περὶ πολλοῦ ποιεῖσθαι , ὅτι τούτους μάλιστά φασιν φιλεῖν ὧν ἂν ἐρῶσιν , καὶ ἕτοιμοί εἰσι καὶ ἐκ τῶν λόγων καὶ ἐκ τῶν ἔργων τοῖς ἄλλοις ἀπεχθανόμενοι τοῖς ἐρωμένοις χαρίζεσθαι , ῥᾴδιον γνῶναι , εἰ ἀληθῆ λέγουσιν , ὅτι ὅσων ἂν ὕστερον ἐρασθῶσιν , ἐκείνους αὐτῶν περὶ πλείονος ποιήσονται , καὶ δῆλον ὅτι , ἐὰν ἐκείνοις δοκῇ , καὶ τούτους κακῶς ποιήσουσιν . 
καίτοι πῶς εἰκός ἐστι τοιοῦτον πρᾶγμα προέσθαι τοιαύτην ἔχοντι συμφοράν , ἣν οὐδ’ ἂν ἐπιχειρήσειεν οὐδεὶς ἔμπειρος ὢν ἀποτρέπειν ; 
καὶ γὰρ αὐτοὶ ὁμολογοῦσι νοσεῖν μᾶλλον ἢ σωφρονεῖν , καὶ εἰδέναι ὅτι κακῶς φρονοῦσιν , ἀλλ’ οὐ δύνασθαι αὑτῶν κρατεῖν · ὥστε πῶς ἂν εὖ φρονήσαντες ταῦτα καλῶς ἔχειν ἡγήσαιντο περὶ ὧν οὕτω διακείμενοι βουλεύονται ; 
καὶ μὲν δὴ εἰ μὲν ἐκ τῶν ἐρώντων τὸν βέλτιστον αἱροῖο , ἐξ ὀλίγων ἄν σοι ἡ ἔκλεξις εἴη · εἰ δ’ ἐκ τῶν ἄλλων τὸν σαυτῷ ἐπιτηδειότατον , ἐκ πολλῶν · ὥστε πολὺ πλείων ἐλπὶς ἐν τοῖς πολλοῖς ὄντα τυχεῖν τὸν ἄξιον τῆς σῆς φιλίας.εἰ τοίνυν τὸν νόμον τὸν καθεστηκότα δέδοικας , μὴ πυθομένων τῶν ἀνθρώπων ὄνειδός σοι γένηται , εἰκός ἐστι τοὺς μὲν ἐρῶντας , οὕτως ἂν οἰομένους καὶ ὑπὸ τῶν ἄλλων ζηλοῦσθαι ὥσπερ αὐτοὺς ὑφ’ αὑτῶν , ἐπαρθῆναι τῷ λέγειν καὶ φιλοτιμουμένους ἐπιδείκνυσθαι πρὸς ἅπαντας ὅτι οὐκ ἄλλως αὐτοῖς πεπόνηται · τοὺς δὲ μὴ ἐρῶντας , κρείττους αὑτῶν ὄντας , τὸ βέλτιστον ἀντὶ τῆς δόξης τῆς παρὰ τῶν ἀνθρώπων αἱρεῖσθαι . 
ἔτι δὲ τοὺς μὲν ἐρῶντας πολλοὺς ἀνάγκη πυθέσθαι καὶ ἰδεῖν ἀκολουθοῦντας τοῖς ἐρωμένοις καὶ ἔργον τοῦτο ποιουμένους , ὥστε ὅταν ὀφθῶσι διαλεγόμενοι ἀλλήλοις , τότε αὐτοὺς οἴονται ἢ γεγενημένης ἢ μελλούσης ἔσεσθαι τῆς ἐπιθυμίας συνεῖναι · τοὺς δὲ μὴ ἐρῶντας οὐδ’ αἰτιᾶσθαι διὰ τὴν συνουσίαν ἐπιχειροῦσιν , εἰδότες ὅτι ἀναγκαῖόν ἐστιν ἢ διὰ φιλίαν τῳ διαλέγεσθαι ἢ δῑ ἄλλην τινὰ ἡδονήν . 
καὶ μὲν δὴ εἴ σοι δέος παρέστηκεν ἡγουμένῳ χαλεπὸν εἶναι φιλίαν συμμένειν , καὶ ἄλλῳ μὲν τρόπῳ διαφορᾶς γενομένης κοινὴν <ἂν> 
ἀμφοτέροις καταστῆναι τὴν συμφοράν , προεμένου δέ σου ἃ περὶ πλείστου ποιῇ μεγάλην ἄν σοι βλάβην ἂν γενέσθαι , εἰκότως ἂν τοὺς ἐρῶντας μᾶλλον ἂν φοβοῖο · πολλὰ γὰρ αὐτούς ἐστι τὰ λυποῦντα , καὶ πάντ’ ἐπὶ τῇ αὑτῶν βλάβῃ νομίζουσι γίγνεσθαι . 
διόπερ καὶ τὰς πρὸς τοὺς ἄλλους τῶν ἐρωμένων συνουσίας ἀποτρέπουσιν , φοβούμενοι τοὺς μὲν οὐσίαν κεκτημένους μὴ χρήμασιν αὐτοὺς ὑπερβάλωνται , τοὺς δὲ πεπαιδευμένους μὴ συνέσει κρείττους γένωνται · τῶν δὲ ἄλλο τι κεκτημένων ἀγαθὸν τὴν δύναμιν ἑκάστου φυλάττονται . 
πείσαντες μὲν οὖν ἀπεχθέσθαι σε τούτοις εἰς ἐρημίαν φίλων καθιστᾶσιν , ἐὰν δὲ τὸ σεαυτοῦ σκοπῶν ἄμεινον ἐκείνων φρονῇς , ἥξεις αὐτοῖς εἰς διαφοράν · ὅσοι δὲ μὴ ἐρῶντες ἔτυχον , ἀλλὰ δῑ ἀρετὴν ἔπραξαν ὧν ἐδέοντο , οὐκ ἂν τοῖς συνοῦσι φθονοῖεν , ἀλλὰ τοὺς μὴ ἐθέλοντας μισοῖεν , ἡγούμενοι ὑπ’ ἐκείνων μὲν ὑπερορᾶσθαι , ὑπὸ τῶν συνόντων δὲ ὠφελεῖσθαι , ὥστε πολὺ πλείων ἐλπὶς φιλίαν αὐτοῖς ἐκ τοῦ πράγματος ἢ ἔχθραν γενέσθαι.καὶ μὲν δὴ τῶν μὲν ἐρώντων πολλοὶ πρότερον τοῦ σώματος ἐπεθύμησαν ἢ τὸν τρόπον ἔγνωσαν καὶ τῶν ἄλλων οἰκείων ἔμπειροι ἐγένοντο , ὥστε ἄδηλον αὐτοῖς εἰ ἔτι τότε βουλήσονται φίλοι εἶναι , ἐπειδὰν τῆς ἐπιθυμίας παύσωνται · 
τοῖς δὲ μὴ ἐρῶσιν , οἳ καὶ πρότερον ἀλλήλοις φίλοι ὄντες ταῦτα ἔπραξαν , οὐκ ἐξ ὧν ἂν εὖ πάθωσι ταῦτα εἰκὸς ἐλάττω τὴν φιλίαν αὐτοῖς ποιῆσαι , ἀλλὰ ταῦτα μνημεῖα καταλειφθῆναι τῶν μελλόντων ἔσεσθαι . 
καὶ μὲν δὴ βελτίονί σοι προσήκει γενέσθαι ἐμοὶ πειθομένῳ ἢ ἐραστῇ . 
ἐκεῖνοι μὲν γὰρ καὶ παρὰ τὸ βέλτιστον τά τε λεγόμενα καὶ τὰ πραττόμενα ἐπαινοῦσιν , τὰ μὲν δεδιότες μὴ ἀπέχθωνται , τὰ δὲ καὶ αὐτοὶ χεῖρον διὰ τὴν ἐπιθυμίαν γιγνώσκοντες . 
τοιαῦτα γὰρ ὁ ἔρως ἐπιδείκνυται · δυστυχοῦντας μέν , ἃ μὴ λύπην τοῖς ἄλλοις παρέχει , ἀνιαρὰ ποιεῖ νομίζειν · εὐτυχοῦντας δὲ καὶ τὰ μὴ ἡδονῆς ἄξια παρ’ ἐκείνων ἐπαίνου ἀναγκάζει τυγχάνειν · ὥστε πολὺ μᾶλλον ἐλεεῖν τοῖς ἐρωμένοις ἢ ζηλοῦν αὐτοὺς προσήκει . 
ἐὰν δέ μοι πείθῃ , πρῶτον μὲν οὐ τὴν παροῦσαν ἡδονὴν θεραπεύων συνέσομαί σοι , ἀλλὰ καὶ τὴν μέλλουσαν ὠφελίαν ἔσεσθαι , οὐχ ὑπ’ ἔρωτος ἡττώμενος ἀλλ’ ἐμαυτοῦ κρατῶν , οὐδὲ διὰ σμικρὰ ἰσχυρὰν ἔχθραν ἀναιρούμενος ἀλλὰ διὰ μεγάλα βραδέως ὀλίγην ὀργὴν ποιούμενος , τῶν μὲν ἀκουσίων συγγνώμην ἔχων , τὰ δὲ ἑκούσια πειρώμενος ἀποτρέπειν · ταῦτα γάρ ἐστι φιλίας πολὺν χρόνον ἐσομένης τεκμήρια . 
εἰ δ’ ἄρα σοι τοῦτο παρέστηκεν , ὡς οὐχ οἷόν τε ἰσχυρὰν φιλίαν γενέσθαι ἐὰν μή τις ἐρῶν τυγχάνῃ , ἐνθυμεῖσθαι χρὴ ὅτι οὔτ’ ἂν τοὺς ὑεῖς περὶ πολλοῦ ἐποιούμεθα οὔτ’ ἂν τοὺς πατέρας καὶ τὰς μητέρας , οὔτ’ ἂν πιστοὺς φίλους ἐκεκτήμεθα , οἳ οὐκ ἐξ ἐπιθυμίας τοιαύτης γεγόνασιν ἀλλ’ ἐξ ἑτέρων ἐπιτηδευμάτων.ἔτι δὲ εἰ χρὴ τοῖς δεομένοις μάλιστα χαρίζεσθαι , προσήκει καὶ τοῖς ἄλλοις μὴ τοὺς βελτίστους ἀλλὰ τοὺς ἀπορωτάτους εὖ ποιεῖν · μεγίστων γὰρ ἀπαλλαγέντες κακῶν πλείστην χάριν αὐτοῖς εἴσονται . 
καὶ μὲν δὴ καὶ ἐν ταῖς ἰδίαις δαπάναις οὐ τοὺς φίλους ἄξιον παρακαλεῖν , ἀλλὰ τοὺς προσαιτοῦντας καὶ τοὺς δεομένους πλησμονῆς · ἐκεῖνοι γὰρ καὶ ἀγαπήσουσιν καὶ ἀκολουθήσουσιν καὶ ἐπὶ τὰς θύρας ἥξουσι καὶ μάλιστα ἡσθήσονται καὶ οὐκ ἐλαχίστην χάριν εἴσονται καὶ πολλὰ ἀγαθὰ αὐτοῖς εὔξονται . 
ἀλλ’ ἴσως προσήκει οὐ τοῖς σφόδρα δεομένοις χαρίζεσθαι , ἀλλὰ τοῖς μάλιστα ἀποδοῦναι χάριν δυναμένοις · οὐδὲ τοῖς προσαιτοῦσι μόνον , ἀλλὰ τοῖς τοῦ πράγματος ἀξίοις · οὐδὲ ὅσοι τῆς σῆς ὥρας ἀπολαύσονται , ἀλλ’ οἵτινες πρεσβυτέρῳ γενομένῳ τῶν σφετέρων ἀγαθῶν μεταδώσουσιν · οὐδὲ οἳ διαπραξάμενοι πρὸς τοὺς ἄλλους φιλοτιμήσονται , ἀλλ’ οἵτινες αἰσχυνόμενοι πρὸς ἅπαντας σιωπήσονται · οὐδὲ τοῖς ὀλίγον χρόνον σπουδάζουσιν , ἀλλὰ τοῖς ὁμοίως διὰ παντὸς τοῦ βίου φίλοις ἐσομένοις · οὐδὲ οἵτινες παυόμενοι τῆς ἐπιθυμίας ἔχθρας πρόφασιν ζητήσουσιν , ἀλλ’ οἳ παυσαμένου τῆς ὥρας τότε τὴν αὑτῶν ἀρετὴν ἐπιδείξονται . 
σὺ οὖν τῶν τε εἰρημένων μέμνησο καὶ ἐκεῖνο ἐνθυμοῦ , ὅτι τοὺς μὲν ἐρῶντας οἱ φίλοι νουθετοῦσιν ὡς ὄντος κακοῦ τοῦ ἐπιτηδεύματος , τοῖς δὲ μὴ ἐρῶσιν οὐδεὶς πώποτε τῶν οἰκείων ἐμέμψατο ὡς διὰ τοῦτο κακῶς βουλευομένοις περὶ ἑαυτῶν.ἴσως ἂν οὖν ἔροιό με εἰ ἅπασίν σοι παραινῶ τοῖς μὴ ἐρῶσι χαρίζεσθαι . 
ἐγὼ μὲν οἶμαι οὐδ’ ἂν τὸν ἐρῶντα πρὸς ἅπαντάς σε κελεύειν τοὺς ἐρῶντας ταύτην ἔχειν τὴν διάνοιαν . 
οὔτε γὰρ τῷ λαμβάνοντι χάριτος ἴσης ἄξιον , οὔτε σοὶ βουλομένῳ τοὺς ἄλλους λανθάνειν ὁμοίως δυνατόν · δεῖ δὲ βλάβην μὲν ἀπ’ αὐτοῦ μηδεμίαν , ὠφελίαν δὲ ἀμφοῖν γίγνεσθαι . 
ἐγὼ μὲν οὖν ἱκανά μοι νομίζω τὰ εἰρημένα · εἰ δ’ ἔτι <τι> 
σὺ ποθεῖς , ἡγούμενος παραλελεῖφθαι , ἐρώτα . 
Φαῖδρος τί σοι φαίνεται , ὦ Σώκρατες , ὁ λόγος ; 
οὐχ ὑπερφυῶς τά τε ἄλλα καὶ τοῖς ὀνόμασιν εἰρῆσθαι ; 
Σωκράτης δαιμονίως μὲν οὖν , ὦ ἑταῖρε , ὥστε με ἐκπλαγῆναι . 
καὶ τοῦτο ἐγὼ ἔπαθον διὰ σέ , ὦ Φαῖδρε , πρὸς σὲ ἀποβλέπων , ὅτι ἐμοὶ ἐδόκεις γάνυσθαι ὑπὸ τοῦ λόγου μεταξὺ ἀναγιγνώσκων · ἡγούμενος γὰρ σὲ μᾶλλον ἢ ἐμὲ ἐπαΐειν περὶ τῶν τοιούτων σοὶ εἱπόμην , καὶ ἑπόμενος συνεβάκχευσα μετὰ σοῦ τῆς θείας κεφαλῆς . 
Φαῖδρος εἶεν · οὕτω δὴ δοκεῖ παίζειν ; 
Σωκράτης δοκῶ γάρ σοι παίζειν καὶ οὐχὶ ἐσπουδακέναι ; 
Φαῖδρος μηδαμῶς , ὦ Σώκρατες , ἀλλ’ ὡς ἀληθῶς εἰπὲ πρὸς Διὸς φιλίου , οἴει ἄν τινα ἔχειν εἰπεῖν ἄλλον τῶν Ἑλλήνων ἕτερα τούτων μείζω καὶ πλείω περὶ τοῦ αὐτοῦ πράγματος ; 
Σωκράτης τί δέ ; 
καὶ ταύτῃ δεῖ ὑπ’ ἐμοῦ τε καὶ σοῦ τὸν λόγον ἐπαινεθῆναι , ὡς τὰ δέοντα εἰρηκότος τοῦ ποιητοῦ , ἀλλ’ οὐκ ἐκείνῃ μόνον , ὅτι σαφῆ καὶ στρογγύλα , καὶ ἀκριβῶς ἕκαστα τῶν ὀνομάτων ἀποτετόρνευται ; 
εἰ γὰρ δεῖ , συγχωρητέον χάριν σήν , ἐπεὶ ἐμέ γε ἔλαθεν ὑπὸ τῆς ἐμῆς οὐδενίας · τῷ γὰρ ῥητορικῷ αὐτοῦ μόνῳ τὸν νοῦν προσεῖχον , τοῦτο δὲ οὐδ’ <ἂν> 
αὐτὸν ᾤμην Λυσίαν οἴεσθαι ἱκανὸν εἶναι . 
καὶ οὖν μοι ἔδοξεν , ὦ Φαῖδρε , εἰ μή τι σὺ ἄλλο λέγεις , δὶς καὶ τρὶς τὰ αὐτὰ εἰρηκέναι , ὡς οὐ πάνυ εὐπορῶν τοῦ πολλὰ λέγειν περὶ τοῦ αὐτοῦ , ἢ ἴσως οὐδὲν αὐτῷ μέλον τοῦ τοιούτου · καὶ ἐφαίνετο δή μοι νεανιεύεσθαι ἐπιδεικνύμενος ὡς οἷός τε ὢν ταὐτὰ ἑτέρως τε καὶ ἑτέρως λέγων ἀμφοτέρως εἰπεῖν ἄριστα . 
Φαῖδρος οὐδὲν λέγεις , ὦ Σώκρατες · αὐτὸ γὰρ τοῦτο καὶ μάλιστα ὁ λόγος ἔχει . 
τῶν γὰρ ἐνόντων ἀξίως ῥηθῆναι ἐν τῷ πράγματι οὐδὲν παραλέλοιπεν , ὥστε παρὰ τὰ ἐκείνῳ εἰρημένα μηδέν’ <ἄν> 
ποτε δύνασθαι εἰπεῖν ἄλλα πλείω καὶ πλείονος ἄξια . 
Σωκράτης τοῦτο ἐγώ σοι οὐκέτι οἷός τ’ ἔσομαι πιθέσθαι · παλαιοὶ γὰρ καὶ σοφοὶ ἄνδρες τε καὶ γυναῖκες περὶ αὐτῶν εἰρηκότες καὶ γεγραφότες ἐξελέγξουσί με , ἐάν σοι χαριζόμενος συγχωρῶ . 
Φαῖδρος τίνες οὗτοι ; 
καὶ ποῦ σὺ βελτίω τούτων ἀκήκοας ; 
Σωκράτης νῦν μὲν οὕτως οὐκ ἔχω εἰπεῖν · δῆλον δὲ ὅτι τινῶν ἀκήκοα , ἤ που Σαπφοῦς τῆς καλῆς ἢ Ἀνακρέοντος τοῦ σοφοῦ ἢ καὶ συγγραφέων τινῶν . 
πόθεν δὴ τεκμαιρόμενος λέγω ; 
πλῆρές πως , ὦ δαιμόνιε , τὸ στῆθος ἔχων αἰσθάνομαι παρὰ ταῦτα ἂν ἔχειν εἰπεῖν ἕτερα μὴ χείρω . 
ὅτι μὲν οὖν παρά γε ἐμαυτοῦ οὐδὲν αὐτῶν ἐννενόηκα , εὖ οἶδα , συνειδὼς ἐμαυτῷ ἀμαθίαν · λείπεται δὴ οἶμαι ἐξ ἀλλοτρίων ποθὲν ναμάτων διὰ τῆς ἀκοῆς πεπληρῶσθαί με δίκην ἀγγείου . 
ὑπὸ δὲ νωθείας αὖ καὶ αὐτὸ τοῦτο ἐπιλέλησμαι , ὅπως τε καὶ ὧντινων ἤκουσα . 
Φαῖδρος ἀλλ’ , ὦ γενναιότατε , κάλλιστα εἴρηκας . 
σὺ γὰρ ἐμοὶ ὧντινων μὲν καὶ ὅπως ἤκουσας μηδ’ ἂν κελεύω εἴπῃς , τοῦτο δὲ αὐτὸ ὃ λέγεις ποίησον · τῶν ἐν τῷ βιβλίῳ βελτίω τε καὶ μὴ ἐλάττω ἕτερα ὑπέσχησαι εἰπεῖν τούτων ἀπεχόμενος , καί σοι ἐγώ , ὥσπερ οἱ ἐννέα ἄρχοντες , ὑπισχνοῦμαι χρυσῆν εἰκόνα ἰσομέτρητον εἰς Δελφοὺς ἀναθήσειν , οὐ μόνον ἐμαυτοῦ ἀλλὰ καὶ σήν . 
Σωκράτης φίλτατος εἶ καὶ ὡς ἀληθῶς χρυσοῦς , ὦ Φαῖδρε , εἴ με οἴει λέγειν ὡς Λυσίας τοῦ παντὸς ἡμάρτηκεν , καὶ οἷόν τε δὴ παρὰ πάντα ταῦτα ἄλλα εἰπεῖν · τοῦτο δὲ οἶμαι οὐδ’ ἂν τὸν φαυλότατον παθεῖν συγγραφέα . 
αὐτίκα περὶ οὗ ὁ λόγος , τίνα οἴει λέγοντα ὡς χρὴ μὴ ἐρῶντι μᾶλλον ἢ ἐρῶντι χαρίζεσθαι , παρέντα τοῦ μὲν τὸ φρόνιμον ἐγκωμιάζειν , τοῦ δὲ τὸ ἄφρον ψέγειν , ἀναγκαῖα γοῦν ὄντα , εἶτ’ ἄλλ’ ἄττα ἕξειν λέγειν ; 
ἀλλ’ οἶμαι τὰ μὲν τοιαῦτα ἐατέα καὶ συγγνωστέα λέγοντι · καὶ τῶν μὲν τοιούτων οὐ τὴν εὕρεσιν ἀλλὰ τὴν διάθεσιν ἐπαινετέον , τῶν δὲ μὴ ἀναγκαίων τε καὶ χαλεπῶν εὑρεῖν πρὸς τῇ διαθέσει καὶ τὴν εὕρεσιν . 
Φαῖδρος συγχωρῶ ὃ λέγεις · μετρίως γάρ μοι δοκεῖς εἰρηκέναι . 
ποιήσω οὖν καὶ ἐγὼ οὕτως · τὸ μὲν τὸν ἐρῶντα τοῦ μὴ ἐρῶντος μᾶλλον νοσεῖν δώσω σοι ὑποτίθεσθαι , τῶν δὲ λοιπῶν ἕτερα πλείω καὶ πλείονος ἄξια εἰπὼν τῶνδε [Λυσίου] 
παρὰ τὸ Κυψελιδῶν ἀνάθημα σφυρήλατος ἐν Ὀλυμπίᾳ στάθητι . 
Σωκράτης ἐσπούδακας , ὦ Φαῖδρε , ὅτι σου τῶν παιδικῶν ἐπελαβόμην ἐρεσχηλῶν σε , καὶ οἴει δή με ὡς ἀληθῶς ἐπιχειρήσειν εἰπεῖν παρὰ τὴν ἐκείνου σοφίαν ἕτερόν τι ποικιλώτερον ; 
Φαῖδρος περὶ μὲν τούτου , ὦ φίλε , εἰς τὰς ὁμοίας λαβὰς ἐλήλυθας . 
ῥητέον μὲν γάρ σοι παντὸς μᾶλλον οὕτως ὅπως οἷός τε εἶ , ἵνα μὴ τὸ τῶν κωμῳδῶν φορτικὸν πρᾶγμα ἀναγκαζώμεθα ποιεῖν ἀνταποδιδόντες ἀλλήλοις [εὐλαβήθητι] , καὶ μὴ βούλου με ἀναγκάσαι λέγειν ἐκεῖνο τὸ “εἰ ἐγώ , ὦ Σώκρατες , Σωκράτην ἀγνοῶ , καὶ ἐμαυτοῦ ἐπιλέλησμαι , ” 
καὶ ὅτι “ἐπεθύμει μὲν λέγειν , ἐθρύπτετο δέ · ” 
ἀλλὰ διανοήθητι ὅτι ἐντεῦθεν οὐκ ἄπιμεν πρὶν ἂν σὺ εἴπῃς ἃ ἔφησθα ἐν τῷ στήθει ἔχειν . 
ἐσμὲν δὲ μόνω ἐν ἐρημίᾳ , ἰσχυρότερος δ’ ἐγὼ καὶ νεώτερος , ἐκ δὲ ἁπάντων τούτων “σύνες ὅ τοι λέγω , ” 
καὶ μηδαμῶς πρὸς βίαν βουληθῇς μᾶλλον ἢ ἑκὼν λέγειν . 
Σωκράτης ἀλλ’ , ὦ μακάριε Φαῖδρε , γελοῖος ἔσομαι παρ’ ἀγαθὸν ποιητὴν ἰδιώτης αὐτοσχεδιάζων περὶ τῶν αὐτῶν . 
Φαῖδρος οἶσθ’ ὡς ἔχει ; 
παῦσαι πρός με καλλωπιζόμενος · σχεδὸν γὰρ ἔχω ὃ εἰπὼν ἀναγκάσω σε λέγειν . 
Σωκράτης μηδαμῶς τοίνυν εἴπῃς . 
Φαῖδρος οὔκ , ἀλλὰ καὶ δὴ λέγω · ὁ δέ μοι λόγος ὅρκος ἔσται . 
ὄμνυμι γάρ σοι—τίνα μέντοι , τίνα θεῶν ; 
ἢ βούλει τὴν πλάτανον ταυτηνί ; 
—ἦ μήν , ἐάν μοι μὴ εἴπῃς τὸν λόγον ἐναντίον αὐτῆς ταύτης , μηδέποτέ σοι ἕτερον λόγον μηδένα μηδενὸς μήτε ἐπιδείξειν μήτε ἐξαγγελεῖν . 
Σωκράτης βαβαῖ , ὦ μιαρέ , ὡς εὖ ἀνηῦρες τὴν ἀνάγκην ἀνδρὶ φιλολόγῳ ποιεῖν ὃ ἂν κελεύῃς . 
Φαῖδρος τί δῆτα ἔχων στρέφῃ ; 
Σωκράτης οὐδὲν ἔτι , ἐπειδὴ σύ γε ταῦτα ὀμώμοκας . 
πῶς γὰρ ἂν οἷός τ’ εἴην τοιαύτης θοίνης ἀπέχεσθαι ; 
Φαῖδρος λέγε δή . 
Σωκράτης οἶσθ’ οὖν ὡς ποιήσω ; 
Φαῖδρος τοῦ πέρι ; 
Σωκράτης ἐγκαλυψάμενος ἐρῶ , ἵν’ ὅτι τάχιστα διαδράμω τὸν λόγον καὶ μὴ βλέπων πρὸς σὲ ὑπ’ αἰσχύνης διαπορῶμαι . 
Φαῖδρος λέγε μόνον , τὰ δ’ ἄλλα ὅπως βούλει ποίει . 
Σωκράτης ἄγετε δή , ὦ Μοῦσαι , εἴτε δῑ ᾠδῆς εἶδος λίγειαι , εἴτε διὰ γένος μουσικὸν τὸ Λιγύων ταύτην ἔσχετ’ ἐπωνυμίαν , “ξύμ μοι λάβεσθε” 
τοῦ μύθου , ὅν με ἀναγκάζει ὁ βέλτιστος οὑτοσὶ λέγειν , ἵν’ ὁ ἑταῖρος αὐτοῦ , καὶ πρότερον δοκῶν τούτῳ σοφὸς εἶναι , νῦν ἔτι μᾶλλον δόξῃ.ἦν οὕτω δὴ παῖς , μᾶλλον δὲ μειρακίσκος , μάλα καλός · τούτῳ δὲ ἦσαν ἐρασταὶ πάνυ πολλοί . 
εἷς δέ τις αὐτῶν αἱμύλος ἦν , ὃς οὐδενὸς ἧττον ἐρῶν ἐπεπείκει τὸν παῖδα ὡς οὐκ ἐρῴη . 
καί ποτε αὐτὸν αἰτῶν ἔπειθεν τοῦτ’ αὐτό , ὡς μὴ ἐρῶντι πρὸ τοῦ ἐρῶντος δέοι χαρίζεσθαι , ἔλεγέν τε ὧδε—περὶ παντός , ὦ παῖ , μία ἀρχὴ τοῖς μέλλουσι καλῶς βουλεύσεσθαι · εἰδέναι δεῖ περὶ οὗ ἂν ᾖ ἡ βουλή , ἢ παντὸς ἁμαρτάνειν ἀνάγκη . 
τοὺς δὲ πολλοὺς λέληθεν ὅτι οὐκ ἴσασι τὴν οὐσίαν ἑκάστου . 
ὡς οὖν εἰδότες οὐ διομολογοῦνται ἐν ἀρχῇ τῆς σκέψεως , προελθόντες δὲ τὸ εἰκὸς ἀποδιδόασιν · οὔτε γὰρ ἑαυτοῖς οὔτε ἀλλήλοις ὁμολογοῦσιν . 
ἐγὼ οὖν καὶ σὺ μὴ πάθωμεν ὃ ἄλλοις ἐπιτιμῶμεν , ἀλλ’ ἐπειδὴ σοὶ καὶ ἐμοὶ ὁ λόγος πρόκειται πότερα ἐρῶντι ἢ μὴ μᾶλλον εἰς φιλίαν ἰτέον , περὶ ἔρωτος οἷόν τ’ ἔστι καὶ ἣν ἔχει δύναμιν , ὁμολογίᾳ θέμενοι ὅρον , εἰς τοῦτο ἀποβλέποντες καὶ ἀναφέροντες τὴν σκέψιν ποιώμεθα εἴτε ὠφελίαν εἴτε βλάβην παρέχει . 
ὅτι μὲν οὖν δὴ ἐπιθυμία τις ὁ ἔρως , ἅπαντι δῆλον · ὅτι δ’ αὖ καὶ μὴ ἐρῶντες ἐπιθυμοῦσι τῶν καλῶν , ἴσμεν . 
τῷ δὴ τὸν ἐρῶντά τε καὶ μὴ κρινοῦμεν ; 
δεῖ αὖ νοῆσαι ὅτι ἡμῶν ἐν ἑκάστῳ δύο τινέ ἐστον ἰδέα ἄρχοντε καὶ ἄγοντε , οἷν ἑπόμεθα ᾗ ἂν ἄγητον , ἡ μὲν ἔμφυτος οὖσα ἐπιθυμία ἡδονῶν , ἄλλη δὲ ἐπίκτητος δόξα , ἐφιεμένη τοῦ ἀρίστου . 
τούτω δὲ ἐν ἡμῖν τοτὲ μὲν ὁμονοεῖτον , ἔστι δὲ ὅτε στασιάζετον · καὶ τοτὲ μὲν ἡ ἑτέρα , ἄλλοτε δὲ ἡ ἑτέρα κρατεῖ . 
δόξης μὲν οὖν ἐπὶ τὸ ἄριστον λόγῳ ἀγούσης καὶ κρατούσης τῷ κράτει σωφροσύνη ὄνομα · 
ἐπιθυμίας δὲ ἀλόγως ἑλκούσης ἐπὶ ἡδονὰς καὶ ἀρξάσης ἐν ἡμῖν τῇ ἀρχῇ ὕβρις ἐπωνομάσθη . 
ὕβρις δὲ δὴ πολυώνυμον —πολυμελὲς γὰρ καὶ πολυμερές—καὶ τούτων τῶν ἰδεῶν ἐκπρεπὴς ἣ ἂν τύχῃ γενομένη , τὴν αὑτῆς ἐπωνυμίαν ὀνομαζόμενον τὸν ἔχοντα παρέχεται , οὔτε τινὰ καλὴν οὔτ’ ἐπαξίαν κεκτῆσθαι . 
περὶ μὲν γὰρ ἐδωδὴν κρατοῦσα τοῦ λόγου τε τοῦ ἀρίστου καὶ τῶν ἄλλων ἐπιθυμιῶν ἐπιθυμία γαστριμαργία τε καὶ τὸν ἔχοντα ταὐτὸν τοῦτο κεκλημένον παρέξεται · περὶ δ’ αὖ μέθας τυραννεύσασα , τὸν κεκτημένον ταύτῃ ἄγουσα , δῆλον οὗ τεύξεται προσρήματος · καὶ τἆλλα δὴ τὰ τούτων ἀδελφὰ καὶ ἀδελφῶν ἐπιθυμιῶν ὀνόματα τῆς ἀεὶ δυναστευούσης ᾗ προσήκει καλεῖσθαι πρόδηλον . 
ἧς δ’ ἕνεκα πάντα τὰ πρόσθεν εἴρηται , σχεδὸν μὲν ἤδη φανερόν , λεχθὲν δὲ ἢ μὴ λεχθὲν πάντως σαφέστερον · ἡ γὰρ ἄνευ λόγου δόξης ἐπὶ τὸ ὀρθὸν ὁρμώσης κρατήσασα ἐπιθυμία πρὸς ἡδονὴν ἀχθεῖσα κάλλους , καὶ ὑπὸ αὖ τῶν ἑαυτῆς συγγενῶν ἐπιθυμιῶν ἐπὶ σωμάτων κάλλος ἐρρωμένως ῥωσθεῖσα νικήσασα ἀγωγῇ , ἀπ’ αὐτῆς τῆς ῥώμης ἐπωνυμίαν λαβοῦσα , ἔρως ἐκλήθη.ἀτάρ , ὦ φίλε Φαῖδρε , δοκῶ τι σοί , ὥσπερ ἐμαυτῷ , θεῖον πάθος πεπονθέναι ; 
Φαῖδρος πάνυ μὲν οὖν , ὦ Σώκρατες , παρὰ τὸ εἰωθὸς εὔροιά τίς σε εἴληφεν . 
Σωκράτης σιγῇ τοίνυν μου ἄκουε . 
τῷ ὄντι γὰρ θεῖος ἔοικεν ὁ τόπος εἶναι , ὥστε ἐὰν ἄρα πολλάκις νυμφόληπτος προϊόντος τοῦ λόγου γένωμαι , μὴ θαυμάσῃς · τὰ νῦν γὰρ οὐκέτι πόρρω διθυράμβων φθέγγομαι . 
Φαῖδρος ἀληθέστατα λέγεις . 
Σωκράτης τούτων μέντοι σὺ αἴτιος . 
ἀλλὰ τὰ λοιπὰ ἄκουε · ἴσως γὰρ κἂν ἀποτράποιτο τὸ ἐπιόν . 
ταῦτα μὲν οὖν θεῷ μελήσει , ἡμῖν δὲ πρὸς τὸν παῖδα πάλιν τῷ λόγῳ ἰτέον.εἶεν , ὦ φέριστε · ὃ μὲν δὴ τυγχάνει ὂν περὶ οὗ βουλευτέον , εἴρηταί τε καὶ ὥρισται , βλέποντες δὲ δὴ πρὸς αὐτὸ τὰ λοιπὰ λέγωμεν τίς ὠφελία ἢ βλάβη ἀπό τε ἐρῶντος καὶ μὴ τῷ χαριζομένῳ ἐξ εἰκότος συμβήσεται . 
τῷ δὴ ὑπὸ ἐπιθυμίας ἀρχομένῳ δουλεύοντί τε ἡδονῇ ἀνάγκη που τὸν ἐρώμενον ὡς ἥδιστον ἑαυτῷ παρασκευάζειν · νοσοῦντι δὲ πᾶν ἡδὺ τὸ μὴ ἀντιτεῖνον , κρεῖττον δὲ καὶ ἴσον ἐχθρόν . 
οὔτε δὴ κρείττω οὔτε ἰσούμενον ἑκὼν ἐραστὴς παιδικὰ ἀνέξεται , ἥττω δὲ καὶ ὑποδεέστερον ἀεὶ ἀπεργάζεται · ἥττων δὲ ἀμαθὴς σοφοῦ , δειλὸς ἀνδρείου , ἀδύνατος εἰπεῖν ῥητορικοῦ , βραδὺς ἀγχίνου . 
τοσούτων κακῶν καὶ ἔτι πλειόνων κατὰ τὴν διάνοιαν ἐραστὴν ἐρωμένῳ ἀνάγκη γιγνομένων τε καὶ φύσει ἐνόντων [τῶν] 
μὲν ἥδεσθαι , τὰ δὲ παρασκευάζειν , ἢ στέρεσθαι τοῦ παραυτίκα ἡδέος . 
φθονερὸν δὴ ἀνάγκη εἶναι , καὶ πολλῶν μὲν ἄλλων συνουσιῶν ἀπείργοντα καὶ ὠφελίμων ὅθεν ἂν μάλιστ’ ἀνὴρ γίγνοιτο , μεγάλης αἴτιον εἶναι βλάβης , μεγίστης δὲ τῆς ὅθεν ἂν φρονιμώτατος εἴη . 
τοῦτο δὲ ἡ θεία φιλοσοφία τυγχάνει ὄν , ἧς ἐραστὴν παιδικὰ ἀνάγκη πόρρωθεν εἴργειν , περίφοβον ὄντα τοῦ καταφρονηθῆναι · τά τε ἄλλα μηχανᾶσθαι ὅπως ἂν ᾖ πάντα ἀγνοῶν καὶ πάντα ἀποβλέπων εἰς τὸν ἐραστήν , οἷος ὢν τῷ μὲν ἥδιστος , ἑαυτῷ δὲ βλαβερώτατος ἂν εἴη . 
τὰ μὲν οὖν κατὰ διάνοιαν ἐπίτροπός τε καὶ κοινωνὸς οὐδαμῇ λυσιτελὴς ἀνὴρ ἔχων ἔρωτα.τὴν δὲ τοῦ σώματος ἕξιν τε καὶ θεραπείαν οἵαν τε καὶ ὡς θεραπεύσει οὗ ἂν γένηται κύριος , ὃς ἡδὺ πρὸ ἀγαθοῦ ἠνάγκασται διώκειν , δεῖ μετὰ ταῦτα ἰδεῖν . 
ὀφθήσεται δὴ μαλθακόν τινα καὶ οὐ στερεὸν διώκων , οὐδ’ ἐν ἡλίῳ καθαρῷ τεθραμμένον ἀλλὰ ὑπὸ συμμιγεῖ σκιᾷ , πόνων μὲν ἀνδρείων καὶ ἱδρώτων ξηρῶν ἄπειρον , ἔμπειρον δὲ ἁπαλῆς καὶ ἀνάνδρου διαίτης , ἀλλοτρίοις χρώμασι καὶ κόσμοις χήτει οἰκείων κοσμούμενον , ὅσα τε ἄλλα τούτοις ἕπεται πάντα ἐπιτηδεύοντα , ἃ δῆλα καὶ οὐκ ἄξιον περαιτέρω προβαίνειν , ἀλλὰ ἓν κεφάλαιον ὁρισαμένους ἐπ’ ἄλλο ἰέναι · τὸ γὰρ τοιοῦτον σῶμα ἐν πολέμῳ τε καὶ ἄλλαις χρείαις ὅσαι μεγάλαι οἱ μὲν ἐχθροὶ θαρροῦσιν , οἱ δὲ φίλοι καὶ αὐτοὶ οἱ ἐρασταὶ φοβοῦνται.τοῦτο μὲν οὖν ὡς δῆλον ἐατέον , τὸ δ’ ἐφεξῆς ῥητέον , τίνα ἡμῖν ὠφελίαν ἢ τίνα βλάβην περὶ τὴν κτῆσιν ἡ τοῦ ἐρῶντος ὁμιλία τε καὶ ἐπιτροπεία παρέξεται . 
σαφὲς δὴ τοῦτό γε παντὶ μέν , μάλιστα δὲ τῷ ἐραστῇ , ὅτι τῶν φιλτάτων τε καὶ εὐνουστάτων καὶ θειοτάτων κτημάτων ὀρφανὸν πρὸ παντὸς εὔξαιτ’ ἂν εἶναι τὸν ἐρώμενον · πατρὸς γὰρ καὶ μητρὸς καὶ συγγενῶν καὶ φίλων στέρεσθαι ἂν αὐτὸν δέξαιτο , διακωλυτὰς καὶ ἐπιτιμητὰς ἡγούμενος τῆς ἡδίστης πρὸς αὐτὸν ὁμιλίας . 
ἀλλὰ μὴν οὐσίαν γ’ ἔχοντα χρυσοῦ ἤ τινος ἄλλης κτήσεως οὔτε εὐάλωτον ὁμοίως οὔτε ἁλόντα εὐμεταχείριστον ἡγήσεται · ἐξ ὧν πᾶσα ἀνάγκη ἐραστὴν παιδικοῖς φθονεῖν μὲν οὐσίαν κεκτημένοις , ἀπολλυμένης δὲ χαίρειν . 
ἔτι τοίνυν ἄγαμον , ἄπαιδα , ἄοικον ὅτι πλεῖστον χρόνον παιδικὰ ἐραστὴς εὔξαιτ’ ἂν γενέσθαι , τὸ αὑτοῦ γλυκὺ ὡς πλεῖστον χρόνον καρποῦσθαι ἐπιθυμῶν.ἔστι μὲν δὴ καὶ ἄλλα κακά , ἀλλά τις δαίμων ἔμειξε τοῖς πλείστοις ἐν τῷ παραυτίκα ἡδονήν , οἷον κόλακι , δεινῷ θηρίῳ καὶ βλάβῃ μεγάλῃ , ὅμως ἐπέμειξεν ἡ φύσις ἡδονήν τινα οὐκ ἄμουσον , καί τις ἑταίραν ὡς βλαβερὸν ψέξειεν ἄν , καὶ ἄλλα πολλὰ τῶν τοιουτοτρόπων θρεμμάτων τε καὶ ἐπιτηδευμάτων , οἷς τό γε καθ’ ἡμέραν ἡδίστοισιν εἶναι ὑπάρχει · παιδικοῖς δὲ ἐραστὴς πρὸς τῷ βλαβερῷ καὶ εἰς τὸ συνημερεύειν πάντων ἀηδέστατον . 
ἥλικα γὰρ δὴ καὶ ὁ παλαιὸς λόγος τέρπειν τὸν ἥλικα—ἡ γὰρ οἶμαι χρόνου ἰσότης ἐπ’ ἴσας ἡδονὰς ἄγουσα δῑ ὁμοιότητα φιλίαν παρέχεται—ἀλλ’ ὅμως κόρον γε καὶ ἡ τούτων συνουσία ἔχει . 
καὶ μὴν τό γε ἀναγκαῖον αὖ βαρὺ παντὶ περὶ πᾶν λέγεται · ὃ δὴ πρὸς τῇ ἀνομοιότητι μάλιστα ἐραστὴς πρὸς παιδικὰ ἔχει . 
νεωτέρῳ γὰρ πρεσβύτερος συνὼν οὔθ’ ἡμέρας οὔτε νυκτὸς ἑκὼν ἀπολείπεται , ἀλλ’ ὑπ’ ἀνάγκης τε καὶ οἴστρου ἐλαύνεται , ὃς ἐκείνῳ μὲν ἡδονὰς ἀεὶ διδοὺς ἄγει , ὁρῶντι , ἀκούοντι , ἁπτομένῳ , καὶ πᾶσαν αἴσθησιν αἰσθανομένῳ τοῦ ἐρωμένου , ὥστε μεθ’ ἡδονῆς ἀραρότως αὐτῷ ὑπηρετεῖν · τῷ δὲ δὴ ἐρωμένῳ ποῖον παραμύθιον ἢ τίνας ἡδονὰς διδοὺς ποιήσει τὸν ἴσον χρόνον συνόντα μὴ οὐχὶ ἐπ’ ἔσχατον ἐλθεῖν ἀηδίας—ὁρῶντι μὲν ὄψιν πρεσβυτέραν καὶ οὐκ ἐν ὥρᾳ , ἑπομένων δὲ τῶν ἄλλων ταύτῃ , ἃ καὶ λόγῳ ἐστὶν ἀκούειν οὐκ ἐπιτερπές , μὴ ὅτι δὴ ἔργῳ ἀνάγκης ἀεὶ προσκειμένης μεταχειρίζεσθαι , φυλακάς τε δὴ καχυποτόπους φυλαττομένῳ διὰ παντὸς καὶ πρὸς ἅπαντας , ἀκαίρους τε ἐπαίνους καὶ ὑπερβάλλοντας ἀκούοντι , ὡς δ’ αὕτως ψόγους νήφοντος μὲν οὐκ ἀνεκτούς , εἰς δὲ μέθην ἰόντος πρὸς τῷ μὴ ἀνεκτῷ ἐπαισχεῖς , παρρησίᾳ κατακορεῖ καὶ ἀναπεπταμένῃ χρωμένου ; καὶ ἐρῶν μὲν βλαβερός τε καὶ ἀηδής , λήξας δὲ τοῦ ἔρωτος εἰς τὸν ἔπειτα χρόνον ἄπιστος , εἰς ὃν πολλὰ καὶ μετὰ πολλῶν ὅρκων τε καὶ δεήσεων ὑπισχνούμενος μόγις κατεῖχε τήν γ’ ἐν τῷ τότε συνουσίαν ἐπίπονον οὖσαν φέρειν δῑ ἐλπίδα ἀγαθῶν . 
τότε δὴ δέον ἐκτίνειν , μεταβαλὼν ἄλλον ἄρχοντα ἐν αὑτῷ καὶ προστάτην , νοῦν καὶ σωφροσύνην ἀντ’ ἔρωτος καὶ μανίας , ἄλλος γεγονὼς λέληθεν τὰ παιδικά . 
καὶ ὁ μὲν αὐτὸν χάριν ἀπαιτεῖ τῶν τότε , ὑπομιμνῄσκων τὰ πραχθέντα καὶ λεχθέντα , ὡς τῷ αὐτῷ διαλεγόμενος · ὁ δὲ ὑπ’ αἰσχύνης οὔτε εἰπεῖν τολμᾷ ὅτι ἄλλος γέγονεν , οὔθ’ ὅπως τὰ τῆς προτέρας ἀνοήτου ἀρχῆς ὁρκωμόσιά τε καὶ ὑποσχέσεις ἐμπεδώσῃ ἔχει , νοῦν ἤδη ἐσχηκὼς καὶ σεσωφρονηκώς , ἵνα μὴ πράττων ταὐτὰ τῷ πρόσθεν ὅμοιός τε ἐκείνῳ καὶ ὁ αὐτὸς πάλιν γένηται . 
φυγὰς δὴ γίγνεται ἐκ τούτων , καὶ ἀπεστερηκὼς ὑπ’ ἀνάγκης ὁ πρὶν ἐραστής , ὀστράκου μεταπεσόντος , ἵεται φυγῇ μεταβαλών · ὁ δὲ ἀναγκάζεται διώκειν ἀγανακτῶν καὶ ἐπιθεάζων , ἠγνοηκὼς τὸ ἅπαν ἐξ ἀρχῆς , ὅτι οὐκ ἄρα ἔδει ποτὲ ἐρῶντι καὶ ὑπ’ ἀνάγκης ἀνοήτῳ χαρίζεσθαι , ἀλλὰ πολὺ μᾶλλον μὴ ἐρῶντι καὶ νοῦν ἔχοντι · εἰ δὲ μή , ἀναγκαῖον εἴη ἐνδοῦναι αὑτὸν ἀπίστῳ , δυσκόλῳ , φθονερῷ , ἀηδεῖ , βλαβερῷ μὲν πρὸς οὐσίαν , βλαβερῷ δὲ πρὸς τὴν τοῦ σώματος ἕξιν , πολὺ δὲ βλαβερωτάτῳ πρὸς τὴν τῆς ψυχῆς παίδευσιν , ἧς οὔτε ἀνθρώποις οὔτε θεοῖς τῇ ἀληθείᾳ τιμιώτερον οὔτε ἔστιν οὔτε ποτὲ ἔσται . 
ταῦτά τε οὖν χρή , ὦ παῖ , συννοεῖν , καὶ εἰδέναι τὴν ἐραστοῦ φιλίαν ὅτι οὐ μετ’ εὐνοίας γίγνεται , ἀλλὰ σιτίου τρόπον , χάριν πλησμονῆς , ὡς λύκοι ἄρνας ἀγαπῶσιν , ὣς παῖδα φιλοῦσιν ἐρασταί.τοῦτ’ ἐκεῖνο , ὦ Φαῖδρε . 
οὐκέτ’ ἂν τὸ πέρα ἀκούσαις ἐμοῦ λέγοντος , ἀλλ’ ἤδη σοι τέλος ἐχέτω ὁ λόγος . 
Φαῖδρος καίτοι ᾤμην γε μεσοῦν αὐτόν , καὶ ἐρεῖν τὰ ἴσα περὶ τοῦ μὴ ἐρῶντος , ὡς δεῖ ἐκείνῳ χαρίζεσθαι μᾶλλον , λέγων ὅσα αὖ ἔχει ἀγαθά · νῦν δὲ δή , ὦ Σώκρατες , τί ἀποπαύῃ ; 
Σωκράτης οὐκ ᾔσθου , ὦ μακάριε , ὅτι ἤδη ἔπη φθέγγομαι ἀλλ’ οὐκέτι διθυράμβους , καὶ ταῦτα ψέγων ; 
ἐὰν δ’ ἐπαινεῖν τὸν ἕτερον ἄρξωμαι , τί με οἴει ποιήσειν ; 
ἆρ’ οἶσθ’ ὅτι ὑπὸ τῶν Νυμφῶν , αἷς με σὺ προύβαλες ἐκ προνοίας , σαφῶς ἐνθουσιάσω ; 
λέγω οὖν ἑνὶ λόγῳ ὅτι ὅσα τὸν ἕτερον λελοιδορήκαμεν , τῷ ἑτέρῳ τἀναντία τούτων ἀγαθὰ πρόσεστιν . 
καὶ τί δεῖ μακροῦ λόγου ; 
περὶ γὰρ ἀμφοῖν ἱκανῶς εἴρηται . 
καὶ οὕτω δὴ ὁ μῦθος ὅτι πάσχειν προσήκει αὐτῷ , τοῦτο πείσεται · κἀγὼ τὸν ποταμὸν τοῦτον διαβὰς ἀπέρχομαι πρὶν ὑπὸ σοῦ τι μεῖζον ἀναγκασθῆναι . 
Φαῖδρος μήπω γε , ὦ Σώκρατες , πρὶν ἂν τὸ καῦμα παρέλθῃ . 
ἢ οὐχ ὁρᾷς ὡς σχεδὸν ἤδη μεσημβρία ἵσταται ἡ δὴ καλουμένη σταθερά ; 
ἀλλὰ περιμείναντες καὶ ἅμα περὶ τῶν εἰρημένων διαλεχθέντες , τάχα ἐπειδὰν ἀποψυχῇ ἴμεν . 
Σωκράτης θεῖός γ’ εἶ περὶ τοὺς λόγους , ὦ Φαῖδρε , καὶ ἀτεχνῶς θαυμάσιος . 
οἶμαι γὰρ ἐγὼ τῶν ἐπὶ τοῦ σοῦ βίου γεγονότων λόγων μηδένα πλείους ἢ σὲ πεποιηκέναι γεγενῆσθαι ἤτοι αὐτὸν λέγοντα ἢ ἄλλους ἑνί γέ τῳ τρόπῳ προσαναγκάζοντα —Σιμμίαν Θηβαῖον ἐξαιρῶ λόγου · τῶν δὲ ἄλλων πάμπολυ κρατεῖς—καὶ νῦν αὖ δοκεῖς αἴτιός μοι γεγενῆσθαι λόγῳ τινὶ ῥηθῆναι . 
Φαῖδρος οὐ πόλεμόν γε ἀγγέλλεις . 
ἀλλὰ πῶς δὴ καὶ τίνι τούτῳ ; 
Σωκράτης ἡνίκ’ ἔμελλον , ὠγαθέ , τὸν ποταμὸν διαβαίνειν , τὸ δαιμόνιόν τε καὶ τὸ εἰωθὸς σημεῖόν μοι γίγνεσθαι ἐγένετο 
—ἀεὶ δέ με ἐπίσχει ὃ ἂν μέλλω πράττειν—καί τινα φωνὴν ἔδοξα αὐτόθεν ἀκοῦσαι , ἥ με οὐκ ἐᾷ ἀπιέναι πρὶν ἂν ἀφοσιώσωμαι , ὡς δή τι ἡμαρτηκότα εἰς τὸ θεῖον . 
εἰμὶ δὴ οὖν μάντις μέν , οὐ πάνυ δὲ σπουδαῖος , ἀλλ’ ὥσπερ οἱ τὰ γράμματα φαῦλοι , ὅσον μὲν ἐμαυτῷ μόνον ἱκανός · σαφῶς οὖν ἤδη μανθάνω τὸ ἁμάρτημα . 
ὡς δή τοι , ὦ ἑταῖρε , μαντικόν γέ τι καὶ ἡ ψυχή · ἐμὲ γὰρ ἔθραξε μέν τι καὶ πάλαι λέγοντα τὸν λόγον , καί πως ἐδυσωπούμην κατ’ Ἴβυκον , μή τι παρὰ θεοῖς ἀμβλακὼν τιμὰν πρὸς ἀνθρώπων ἀμείψω · ιβψξυς φραγ . 
24 , βεργκνῦν δ’ ᾔσθημαι τὸ ἁμάρτημα . 
Φαῖδρος λέγεις δὲ δὴ τί ; 
Σωκράτης δεινόν , ὦ Φαῖδρε , δεινὸν λόγον αὐτός τε ἐκόμισας ἐμέ τε ἠνάγκασας εἰπεῖν . 
Φαῖδρος πῶς δή ; 
Σωκράτης εὐήθη καὶ ὑπό τι ἀσεβῆ · οὗ τίς ἂν εἴη δεινότερος ; 
Φαῖδρος οὐδείς , εἴ γε σὺ ἀληθῆ λέγεις . 
Σωκράτης τί οὖν ; 
τὸν ἔρωτα οὐκ Ἀφροδίτης καὶ θεόν τινα ἡγῇ ; 
Φαῖδρος λέγεταί γε δή . 
Σωκράτης οὔ τι ὑπό γε Λυσίου , οὐδὲ ὑπὸ τοῦ σοῦ λόγου , ὃς διὰ τοῦ ἐμοῦ στόματος καταφαρμακευθέντος ὑπὸ σοῦ ἐλέχθη . 
εἰ δ’ ἔστιν , ὥσπερ οὖν ἔστι , θεὸς ἤ τι θεῖον ὁ Ἔρως , οὐδὲν ἂν κακὸν εἴη , τὼ δὲ λόγω τὼ νυνδὴ περὶ αὐτοῦ εἰπέτην ὡς τοιούτου ὄντος · ταύτῃ τε οὖν ἡμαρτανέτην περὶ τὸν ἔρωτα , ἔτι τε ἡ εὐήθεια αὐτοῖν πάνυ ἀστεία , τὸ μηδὲν ὑγιὲς λέγοντε μηδὲ ἀληθὲς σεμνύνεσθαι ὡς τὶ ὄντε , εἰ ἄρα ἀνθρωπίσκους τινὰς ἐξαπατήσαντε εὐδοκιμήσετον ἐν αὐτοῖς . 
ἐμοὶ μὲν οὖν , ὦ φίλε , καθήρασθαι ἀνάγκη · ἔστιν δὲ τοῖς ἁμαρτάνουσι περὶ μυθολογίαν καθαρμὸς ἀρχαῖος , ὃν Ὅμηρος μὲν οὐκ ᾔσθετο , Στησίχορος δέ . 
τῶν γὰρ ὀμμάτων στερηθεὶς διὰ τὴν Ἑλένης κακηγορίαν οὐκ ἠγνόησεν ὥσπερ Ὅμηρος , ἀλλ’ ἅτε μουσικὸς ὢν ἔγνω τὴν αἰτίαν , καὶ ποιεῖ εὐθὺς—οὐκ ἔστ’ ἔτυμος λόγος οὗτος , οὐδ’ ἔβας ἐν νηυσὶν εὐσέλμοις , στεσιξηορυς φραγ . 
32 , βεργκ 
οὐδ’ ἵκεο Πέργαμα Τροίας · καὶ ποιήσας δὴ πᾶσαν τὴν καλουμένην Παλινῳδίαν παραχρῆμα ἀνέβλεψεν . 
ἐγὼ οὖν σοφώτερος ἐκείνων γενήσομαι κατ’ αὐτό γε τοῦτο · πρὶν γάρ τι παθεῖν διὰ τὴν τοῦ Ἔρωτος κακηγορίαν πειράσομαι αὐτῷ ἀποδοῦναι τὴν παλινῳδίαν , γυμνῇ τῇ κεφαλῇ καὶ οὐχ ὥσπερ τότε ὑπ’ αἰσχύνης ἐγκεκαλυμμένος . 
Φαῖδρος τουτωνί , ὦ Σώκρατες , οὐκ ἔστιν ἅττ’ ἂν ἐμοὶ εἶπες ἡδίω . 
Σωκράτης καὶ γάρ , ὠγαθὲ Φαῖδρε , ἐννοεῖς ὡς ἀναιδῶς εἴρησθον τὼ λόγω , οὗτός τε καὶ ὁ ἐκ τοῦ βιβλίου ῥηθείς . 
εἰ γὰρ ἀκούων τις τύχοι ἡμῶν γεννάδας καὶ πρᾷος τὸ ἦθος , ἑτέρου δὲ τοιούτου ἐρῶν ἢ καὶ πρότερόν ποτε ἐρασθείς , λεγόντων ὡς διὰ σμικρὰ μεγάλας ἔχθρας οἱ ἐρασταὶ ἀναιροῦνται καὶ ἔχουσι πρὸς τὰ παιδικὰ φθονερῶς τε καὶ βλαβερῶς , πῶς οὐκ ἂν οἴει αὐτὸν ἡγεῖσθαι ἀκούειν ἐν ναύταις που τεθραμμένων καὶ οὐδένα ἐλεύθερον ἔρωτα ἑωρακότων , πολλοῦ δ’ ἂν δεῖν ἡμῖν ὁμολογεῖν ἃ ψέγομεν τὸν ἔρωτα ; 
Φαῖδρος ἴσως νὴ Δί’ , ὦ Σώκρατες . 
Σωκράτης τοῦτόν γε τοίνυν ἔγωγε αἰσχυνόμενος , καὶ αὐτὸν τὸν ἔρωτα δεδιώς , ἐπιθυμῶ ποτίμῳ λόγῳ οἷον ἁλμυρὰν ἀκοὴν ἀποκλύσασθαι · συμβουλεύω δὲ καὶ Λυσίᾳ ὅτι τάχιστα γράψαι ὡς χρὴ ἐραστῇ μᾶλλον ἢ μὴ ἐρῶντι ἐκ τῶν ὁμοίων χαρίζεσθαι . 
Φαῖδρος ἀλλ’ εὖ ἴσθι ὅτι ἕξει τοῦθ’ οὕτω · σοῦ γὰρ εἰπόντος τὸν τοῦ ἐραστοῦ ἔπαινον , πᾶσα ἀνάγκη Λυσίαν ὑπ’ ἐμοῦ ἀναγκασθῆναι γράψαι αὖ περὶ τοῦ αὐτοῦ λόγον . 
Σωκράτης τοῦτο μὲν πιστεύω , ἕωσπερ ἂν ᾖς ὃς εἶ . 
Φαῖδρος λέγε τοίνυν θαρρῶν . 
Σωκράτης ποῦ δή μοι ὁ παῖς πρὸς ὃν ἔλεγον ; 
ἵνα καὶ τοῦτο ἀκούσῃ , καὶ μὴ ἀνήκοος ὢν φθάσῃ χαρισάμενος τῷ μὴ ἐρῶντι . 
Φαῖδρος οὗτος παρά σοι μάλα πλησίον ἀεὶ πάρεστιν , ὅταν σὺ βούλῃ . 
Σωκράτης οὑτωσὶ τοίνυν , ὦ παῖ καλέ , ἐννόησον , ὡς ὁ μὲν πρότερος ἦν λόγος Φαίδρου τοῦ Πυθοκλέους , Μυρρινουσίου ἀνδρός · ὃν δὲ μέλλω λέγειν , Στησιχόρου τοῦ Εὐφήμου , Ἱμεραίου . 
λεκτέος δὲ ὧδε , ὅτι οὐκ ἔστ’ ἔτυμος λόγος ὃς ἂν παρόντος ἐραστοῦ τῷ μὴ ἐρῶντι μᾶλλον φῇ δεῖν χαρίζεσθαι , διότι δὴ ὁ μὲν μαίνεται , ὁ δὲ σωφρονεῖ . 
εἰ μὲν γὰρ ἦν ἁπλοῦν τὸ μανίαν κακὸν εἶναι , καλῶς ἂν ἐλέγετο · νῦν δὲ τὰ μέγιστα τῶν ἀγαθῶν ἡμῖν γίγνεται διὰ μανίας , θείᾳ μέντοι δόσει διδομένης . 
ἥ τε γὰρ δὴ ἐν Δελφοῖς προφῆτις αἵ τ’ ἐν 
Δωδώνῃ ἱέρειαι μανεῖσαι μὲν πολλὰ δὴ καὶ καλὰ ἰδίᾳ τε καὶ δημοσίᾳ τὴν Ἑλλάδα ἠργάσαντο , σωφρονοῦσαι δὲ βραχέα ἢ οὐδέν · καὶ ἐὰν δὴ λέγωμεν Σίβυλλάν τε καὶ ἄλλους , ὅσοι μαντικῇ χρώμενοι ἐνθέῳ πολλὰ δὴ πολλοῖς προλέγοντες εἰς τὸ μέλλον ὤρθωσαν , μηκύνοιμεν ἂν δῆλα παντὶ λέγοντες . 
τόδε μὴν ἄξιον ἐπιμαρτύρασθαι , ὅτι καὶ τῶν παλαιῶν οἱ τὰ ὀνόματα τιθέμενοι οὐκ αἰσχρὸν ἡγοῦντο οὐδὲ ὄνειδος μανίαν · 
οὐ γὰρ ἂν τῇ καλλίστῃ τέχνῃ , ᾗ τὸ μέλλον κρίνεται , αὐτὸ τοῦτο τοὔνομα ἐμπλέκοντες μανικὴν ἐκάλεσαν . 
ἀλλ’ ὡς καλοῦ ὄντος , ὅταν θείᾳ μοίρᾳ γίγνηται , οὕτω νομίσαντες ἔθεντο , οἱ δὲ νῦν ἀπειροκάλως τὸ ταῦ ἐπεμβάλλοντες μαντικὴν ἐκάλεσαν . 
ἐπεὶ καὶ τήν γε τῶν ἐμφρόνων , ζήτησιν τοῦ μέλλοντος διά τε ὀρνίθων ποιουμένων καὶ τῶν ἄλλων σημείων , ἅτ’ ἐκ διανοίας ποριζομένων ἀνθρωπίνῃ οἰήσει νοῦν τε καὶ ἱστορίαν , οἰονοϊστικὴν ἐπωνόμασαν , ἣν νῦν οἰωνιστικὴν τῷ ω σεμνύνοντες οἱ νέοι καλοῦσιν · ὅσῳ δὴ οὖν τελεώτερον καὶ ἐντιμότερον μαντικὴ οἰωνιστικῆς , τό τε ὄνομα τοῦ ὀνόματος ἔργον τ’ ἔργου , τόσῳ κάλλιον μαρτυροῦσιν οἱ παλαιοὶ μανίαν σωφροσύνης τὴν ἐκ θεοῦ τῆς παρ’ ἀνθρώπων γιγνομένης . 
ἀλλὰ μὴν νόσων γε καὶ πόνων τῶν μεγίστων , ἃ δὴ παλαιῶν ἐκ μηνιμάτων ποθὲν ἔν τισι τῶν γενῶν ἡ μανία ἐγγενομένη καὶ προφητεύσασα , οἷς ἔδει ἀπαλλαγὴν ηὕρετο , καταφυγοῦσα πρὸς θεῶν εὐχάς τε καὶ λατρείας , ὅθεν δὴ καθαρμῶν τε καὶ τελετῶν τυχοῦσα ἐξάντη ἐποίησε τὸν [ἑαυτῆς] 
ἔχοντα πρός τε τὸν παρόντα καὶ τὸν ἔπειτα χρόνον , λύσιν τῷ ὀρθῶς μανέντι τε καὶ κατασχομένῳ τῶν παρόντων κακῶν εὑρομένη . 
τρίτη δὲ ἀπὸ Μουσῶν κατοκωχή τε καὶ μανία , λαβοῦσα ἁπαλὴν καὶ ἄβατον ψυχήν , ἐγείρουσα καὶ ἐκβακχεύουσα κατά τε ᾠδὰς καὶ κατὰ τὴν ἄλλην ποίησιν , μυρία τῶν παλαιῶν ἔργα κοσμοῦσα τοὺς ἐπιγιγνομένους παιδεύει · ὃς δ’ ἂν ἄνευ μανίας Μουσῶν ἐπὶ ποιητικὰς θύρας ἀφίκηται , πεισθεὶς ὡς ἄρα ἐκ τέχνης ἱκανὸς ποιητὴς ἐσόμενος , ἀτελὴς αὐτός τε καὶ ἡ ποίησις ὑπὸ τῆς τῶν μαινομένων ἡ τοῦ σωφρονοῦντος ἠφανίσθη . 
τοσαῦτα μέν σοι καὶ ἔτι πλείω ἔχω μανίας γιγνομένης ἀπὸ θεῶν λέγειν καλὰ ἔργα . 
ὥστε τοῦτό γε αὐτὸ μὴ φοβώμεθα , μηδέ τις ἡμᾶς λόγος θορυβείτω δεδιττόμενος ὡς πρὸ τοῦ κεκινημένου τὸν σώφρονα δεῖ προαιρεῖσθαι φίλον · ἀλλὰ τόδε πρὸς ἐκείνῳ δείξας φερέσθω τὰ νικητήρια , ὡς οὐκ ἐπ’ ὠφελίᾳ ὁ ἔρως τῷ ἐρῶντι καὶ τῷ ἐρωμένῳ ἐκ θεῶν ἐπιπέμπεται . 
ἡμῖν δὲ ἀποδεικτέον αὖ τοὐναντίον , ὡς ἐπ’ εὐτυχίᾳ τῇ μεγίστῃ παρὰ θεῶν ἡ τοιαύτη μανία δίδοται · ἡ δὲ δὴ ἀπόδειξις ἔσται δεινοῖς μὲν ἄπιστος , σοφοῖς δὲ πιστή . 
δεῖ οὖν πρῶτον ψυχῆς φύσεως πέρι θείας τε καὶ ἀνθρωπίνης ἰδόντα πάθη τε καὶ ἔργα τἀληθὲς νοῆσαι · ἀρχὴ δὲ ἀποδείξεως ἥδε.ψυχὴ πᾶσα ἀθάνατος . 
τὸ γὰρ ἀεικίνητον ἀθάνατον · τὸ δ’ ἄλλο κινοῦν καὶ ὑπ’ ἄλλου κινούμενον , παῦλαν ἔχον κινήσεως , παῦλαν ἔχει ζωῆς . 
μόνον δὴ τὸ αὑτὸ κινοῦν , ἅτε οὐκ ἀπολεῖπον ἑαυτό , οὔποτε λήγει κινούμενον , ἀλλὰ καὶ τοῖς ἄλλοις ὅσα κινεῖται τοῦτο πηγὴ καὶ ἀρχὴ κινήσεως . 
ἀρχὴ δὲ ἀγένητον . 
ἐξ ἀρχῆς γὰρ ἀνάγκη πᾶν τὸ γιγνόμενον γίγνεσθαι , αὐτὴν δὲ μηδ’ ἐξ ἑνός · εἰ γὰρ ἔκ του ἀρχὴ γίγνοιτο , οὐκ ἂν ἔτι ἀρχὴ γίγνοιτο . 
ἐπειδὴ δὲ ἀγένητόν ἐστιν , καὶ ἀδιάφθορον αὐτὸ ἀνάγκη εἶναι . 
ἀρχῆς γὰρ δὴ ἀπολομένης οὔτε αὐτή ποτε ἔκ του οὔτε ἄλλο ἐξ ἐκείνης γενήσεται , εἴπερ ἐξ ἀρχῆς δεῖ τὰ πάντα γίγνεσθαι . 
οὕτω δὴ κινήσεως μὲν ἀρχὴ τὸ αὐτὸ αὑτὸ κινοῦν . 
τοῦτο δὲ οὔτ’ ἀπόλλυσθαι οὔτε γίγνεσθαι δυνατόν , ἢ πάντα τε οὐρανὸν πᾶσάν τε γῆν εἰς ἓν συμπεσοῦσαν στῆναι καὶ μήποτε αὖθις ἔχειν ὅθεν κινηθέντα γενήσεται . 
ἀθανάτου δὲ πεφασμένου τοῦ ὑφ’ ἑαυτοῦ κινουμένου , ψυχῆς οὐσίαν τε καὶ λόγον τοῦτον αὐτόν τις λέγων οὐκ αἰσχυνεῖται . 
πᾶν γὰρ σῶμα , ᾧ μὲν ἔξωθεν τὸ κινεῖσθαι , ἄψυχον , ᾧ δὲ ἔνδοθεν αὐτῷ ἐξ αὑτοῦ , ἔμψυχον , ὡς ταύτης οὔσης φύσεως ψυχῆς · εἰ δ’ ἔστιν τοῦτο οὕτως ἔχον , μὴ ἄλλο τι εἶναι τὸ αὐτὸ ἑαυτὸ κινοῦν ἢ ψυχήν , ἐξ ἀνάγκης ἀγένητόν τε καὶ ἀθάνατον ψυχὴ ἂν εἴη.περὶ μὲν οὖν ἀθανασίας αὐτῆς ἱκανῶς · περὶ δὲ τῆς ἰδέας αὐτῆς ὧδε λεκτέον . 
οἷον μέν ἐστι , πάντῃ πάντως θείας εἶναι καὶ μακρᾶς διηγήσεως , ᾧ δὲ ἔοικεν , ἀνθρωπίνης τε καὶ ἐλάττονος · ταύτῃ οὖν λέγωμεν . 
ἐοικέτω δὴ συμφύτῳ δυνάμει ὑποπτέρου ζεύγους τε καὶ ἡνιόχου . 
θεῶν μὲν οὖν ἵπποι τε καὶ ἡνίοχοι πάντες αὐτοί τε ἀγαθοὶ καὶ ἐξ ἀγαθῶν , τὸ δὲ τῶν ἄλλων μέμεικται . 
καὶ πρῶτον μὲν ἡμῶν ὁ ἄρχων συνωρίδος ἡνιοχεῖ , εἶτα τῶν ἵππων ὁ μὲν αὐτῷ καλός τε καὶ ἀγαθὸς καὶ ἐκ τοιούτων , ὁ δ’ ἐξ ἐναντίων τε καὶ ἐναντίος · χαλεπὴ δὴ καὶ δύσκολος ἐξ ἀνάγκης ἡ περὶ ἡμᾶς ἡνιόχησις . 
πῇ δὴ οὖν θνητόν τε καὶ ἀθάνατον ζῷον ἐκλήθη πειρατέον εἰπεῖν . 
ψυχὴ πᾶσα παντὸς ἐπιμελεῖται τοῦ ἀψύχου , πάντα δὲ οὐρανὸν περιπολεῖ , ἄλλοτ’ ἐν ἄλλοις εἴδεσι γιγνομένη . 
τελέα μὲν οὖν οὖσα καὶ ἐπτερωμένη μετεωροπορεῖ τε καὶ πάντα τὸν κόσμον διοικεῖ , ἡ δὲ πτερορρυήσασα φέρεται ἕως ἂν στερεοῦ τινος ἀντιλάβηται , οὗ κατοικισθεῖσα , σῶμα γήϊνον λαβοῦσα , αὐτὸ αὑτὸ δοκοῦν κινεῖν διὰ τὴν ἐκείνης δύναμιν , ζῷον τὸ σύμπαν ἐκλήθη , ψυχὴ καὶ σῶμα παγέν , θνητόν τ’ ἔσχεν ἐπωνυμίαν · ἀθάνατον δὲ οὐδ’ ἐξ ἑνὸς λόγου λελογισμένου , ἀλλὰ πλάττομεν οὔτε ἰδόντες οὔτε ἱκανῶς νοήσαντες θεόν , ἀθάνατόν τι ζῷον , ἔχον μὲν ψυχήν , ἔχον δὲ σῶμα , τὸν ἀεὶ δὲ χρόνον ταῦτα συμπεφυκότα . 
ἀλλὰ ταῦτα μὲν δή , ὅπῃ τῷ θεῷ φίλον , ταύτῃ ἐχέτω τε καὶ λεγέσθω · τὴν δὲ αἰτίαν τῆς τῶν πτερῶν ἀποβολῆς , δῑ ἣν ψυχῆς ἀπορρεῖ , λάβωμεν . 
ἔστι δέ τις τοιάδε.πέφυκεν ἡ πτεροῦ δύναμις τὸ ἐμβριθὲς ἄγειν ἄνω μετεωρίζουσα ᾗ τὸ τῶν θεῶν γένος οἰκεῖ , κεκοινώνηκε δέ πῃ μάλιστα τῶν περὶ τὸ σῶμα τοῦ θείου [ψυχή] , τὸ δὲ θεῖον καλόν , σοφόν , ἀγαθόν , καὶ πᾶν ὅτι τοιοῦτον · τούτοις δὴ τρέφεταί τε καὶ αὔξεται μάλιστά γε τὸ τῆς ψυχῆς πτέρωμα , αἰσχρῷ δὲ καὶ κακῷ καὶ τοῖς ἐναντίοις φθίνει τε καὶ διόλλυται . 
ὁ μὲν δὴ μέγας ἡγεμὼν ἐν οὐρανῷ Ζεύς , ἐλαύνων πτηνὸν ἅρμα , πρῶτος πορεύεται , διακοσμῶν πάντα καὶ ἐπιμελούμενος · τῷ δ’ ἕπεται στρατιὰ θεῶν τε καὶ δαιμόνων , κατὰ ἕνδεκα μέρη κεκοσμημένη . 
μένει γὰρ Ἑστία ἐν θεῶν οἴκῳ μόνη · τῶν δὲ ἄλλων ὅσοι ἐν τῷ τῶν δώδεκα ἀριθμῷ τεταγμένοι θεοὶ ἄρχοντες ἡγοῦνται κατὰ τάξιν ἣν ἕκαστος ἐτάχθη . 
πολλαὶ μὲν οὖν καὶ μακάριαι θέαι τε καὶ διέξοδοι ἐντὸς οὐρανοῦ , ἃς θεῶν γένος εὐδαιμόνων ἐπιστρέφεται πράττων ἕκαστος αὐτῶν τὸ αὑτοῦ , ἕπεται δὲ ὁ ἀεὶ ἐθέλων τε καὶ δυνάμενος · φθόνος γὰρ ἔξω θείου χοροῦ ἵσταται . 
ὅταν δὲ δὴ πρὸς δαῖτα καὶ ἐπὶ θοίνην ἴωσιν , ἄκραν ἐπὶ τὴν ὑπουράνιον ἁψῖδα πορεύονται πρὸς ἄναντες , ᾗ δὴ τὰ μὲν θεῶν ὀχήματα ἰσορρόπως εὐήνια ὄντα ῥᾳδίως πορεύεται , τὰ δὲ ἄλλα μόγις · βρίθει γὰρ ὁ τῆς κάκης ἵππος μετέχων , ἐπὶ τὴν γῆν ῥέπων τε καὶ βαρύνων ᾧ μὴ καλῶς ἦν τεθραμμένος τῶν ἡνιόχων . 
ἔνθα δὴ πόνος τε καὶ ἀγὼν ἔσχατος ψυχῇ πρόκειται . 
αἱ μὲν γὰρ ἀθάνατοι καλούμεναι , ἡνίκ’ ἂν πρὸς ἄκρῳ γένωνται , ἔξω πορευθεῖσαι ἔστησαν ἐπὶ τῷ τοῦ οὐρανοῦ νώτῳ , στάσας δὲ αὐτὰς περιάγει ἡ περιφορά , αἱ δὲ θεωροῦσι τὰ ἔξω τοῦ οὐρανοῦ.τὸν δὲ ὑπερουράνιον τόπον οὔτε τις ὕμνησέ πω τῶν τῇδε ποιητὴς οὔτε ποτὲ ὑμνήσει κατ’ ἀξίαν . 
ἔχει δὲ ὧδε—τολμητέον γὰρ οὖν τό γε ἀληθὲς εἰπεῖν , ἄλλως τε καὶ περὶ ἀληθείας λέγοντα—ἡ γὰρ ἀχρώματός τε καὶ ἀσχημάτιστος καὶ ἀναφὴς οὐσία ὄντως οὖσα , ψυχῆς κυβερνήτῃ μόνῳ θεατὴ νῷ , περὶ ἣν τὸ τῆς ἀληθοῦς ἐπιστήμης γένος , τοῦτον ἔχει τὸν τόπον . 
ἅτ’ οὖν θεοῦ διάνοια νῷ τε καὶ ἐπιστήμῃ ἀκηράτῳ τρεφομένη , καὶ ἁπάσης ψυχῆς ὅσῃ ἂν μέλῃ τὸ προσῆκον δέξασθαι , ἰδοῦσα διὰ χρόνου τὸ ὂν ἀγαπᾷ τε καὶ θεωροῦσα τἀληθῆ τρέφεται καὶ εὐπαθεῖ , ἕως ἂν κύκλῳ ἡ περιφορὰ εἰς ταὐτὸν περιενέγκῃ . 
ἐν δὲ τῇ περιόδῳ καθορᾷ μὲν αὐτὴν δικαιοσύνην , καθορᾷ δὲ σωφροσύνην , καθορᾷ δὲ ἐπιστήμην , οὐχ ᾗ γένεσις πρόσεστιν , οὐδ’ ἥ ἐστίν που ἑτέρα ἐν ἑτέρῳ οὖσα ὧν ἡμεῖς νῦν ὄντων καλοῦμεν , ἀλλὰ τὴν ἐν τῷ ὅ ἐστιν ὂν ὄντως ἐπιστήμην οὖσαν · καὶ τἆλλα ὡσαύτως τὰ ὄντα ὄντως θεασαμένη καὶ ἑστιαθεῖσα , δῦσα πάλιν εἰς τὸ εἴσω τοῦ οὐρανοῦ , οἴκαδε ἦλθεν . 
ἐλθούσης δὲ αὐτῆς ὁ ἡνίοχος πρὸς τὴν φάτνην τοὺς ἵππους στήσας παρέβαλεν ἀμβροσίαν τε καὶ ἐπ’ αὐτῇ νέκταρ ἐπότισεν . 
καὶ οὗτος μὲν θεῶν βίος · αἱ δὲ ἄλλαι ψυχαί , ἡ μὲν ἄριστα θεῷ ἑπομένη καὶ εἰκασμένη ὑπερῆρεν εἰς τὸν ἔξω τόπον τὴν τοῦ ἡνιόχου κεφαλήν , καὶ συμπεριηνέχθη τὴν περιφοράν , θορυβουμένη ὑπὸ τῶν ἵππων καὶ μόγις καθορῶσα τὰ ὄντα · ἡ δὲ τοτὲ μὲν ἦρεν , τοτὲ δ’ ἔδυ , βιαζομένων δὲ τῶν ἵππων τὰ μὲν εἶδεν , τὰ δ’ οὔ . 
αἱ δὲ δὴ ἄλλαι γλιχόμεναι μὲν ἅπασαι τοῦ ἄνω ἕπονται , ἀδυνατοῦσαι δέ , ὑποβρύχιαι συμπεριφέρονται , πατοῦσαι ἀλλήλας καὶ ἐπιβάλλουσαι , ἑτέρα πρὸ τῆς ἑτέρας πειρωμένη γενέσθαι . 
θόρυβος οὖν καὶ ἅμιλλα καὶ ἱδρὼς ἔσχατος γίγνεται , οὗ δὴ κακίᾳ ἡνιόχων πολλαὶ μὲν χωλεύονται , πολλαὶ δὲ πολλὰ πτερὰ θραύονται · πᾶσαι δὲ πολὺν ἔχουσαι πόνον ἀτελεῖς τῆς τοῦ ὄντος θέας ἀπέρχονται , καὶ ἀπελθοῦσαι τροφῇ δοξαστῇ χρῶνται . 
οὗ δ’ ἕνεχ’ ἡ πολλὴ σπουδὴ τὸ ἀληθείας ἰδεῖν πεδίον οὗ ἐστιν , ἥ τε δὴ προσήκουσα ψυχῆς τῷ ἀρίστῳ νομὴ ἐκ τοῦ ἐκεῖ λειμῶνος τυγχάνει οὖσα , ἥ τε τοῦ πτεροῦ φύσις , ᾧ ψυχὴ κουφίζεται , τούτῳ τρέφεται . 
θεσμός τε Ἀδραστείας ὅδε . 
ἥτις ἂν ψυχὴ θεῷ συνοπαδὸς γενομένη κατίδῃ τι τῶν ἀληθῶν , μέχρι τε τῆς ἑτέρας περιόδου εἶναι ἀπήμονα , κἂν ἀεὶ τοῦτο δύνηται ποιεῖν , ἀεὶ ἀβλαβῆ εἶναι · ὅταν δὲ ἀδυνατήσασα ἐπισπέσθαι μὴ ἴδῃ , καί τινι συντυχίᾳ χρησαμένη λήθης τε καὶ κακίας πλησθεῖσα βαρυνθῇ , βαρυνθεῖσα δὲ πτερορρυήσῃ τε καὶ ἐπὶ τὴν γῆν πέσῃ , τότε νόμος ταύτην μὴ φυτεῦσαι εἰς μηδεμίαν θήρειον φύσιν ἐν τῇ πρώτῃ γενέσει , ἀλλὰ τὴν μὲν πλεῖστα ἰδοῦσαν εἰς γονὴν ἀνδρὸς γενησομένου φιλοσόφου ἢ φιλοκάλου ἢ μουσικοῦ τινος καὶ ἐρωτικοῦ , τὴν δὲ δευτέραν εἰς βασιλέως ἐννόμου ἢ πολεμικοῦ καὶ ἀρχικοῦ , τρίτην εἰς πολιτικοῦ ἤ τινος οἰκονομικοῦ ἢ χρηματιστικοῦ , τετάρτην εἰς φιλοπόνου <ἢ> 
γυμναστικοῦ ἢ περὶ σώματος ἴασίν τινος ἐσομένου , πέμπτην μαντικὸν βίον ἤ τινα τελεστικὸν ἕξουσαν · ἕκτῃ ποιητικὸς ἢ τῶν περὶ μίμησίν τις ἄλλος ἁρμόσει , ἑβδόμῃ δημιουργικὸς ἢ γεωργικός , ὀγδόῃ σοφιστικὸς ἢ δημοκοπικός , ἐνάτῃ τυραννικός . 
ἐν δὴ τούτοις ἅπασιν ὃς μὲν ἂν δικαίως διαγάγῃ ἀμείνονος μοίρας μεταλαμβάνει , ὃς δ’ ἂν ἀδίκως , χείρονος · εἰς μὲν γὰρ τὸ αὐτὸ ὅθεν ἥκει ἡ ψυχὴ ἑκάστη οὐκ ἀφικνεῖται ἐτῶν μυρίων— οὐ γὰρ πτεροῦται πρὸ τοσούτου χρόνου—πλὴν ἡ τοῦ φιλοσοφήσαντος ἀδόλως ἢ παιδεραστήσαντος μετὰ φιλοσοφίας , αὗται δὲ τρίτῃ περιόδῳ τῇ χιλιετεῖ , ἐὰν ἕλωνται τρὶς ἐφεξῆς τὸν βίον τοῦτον , οὕτω πτερωθεῖσαι τρισχιλιοστῷ ἔτει ἀπέρχονται . 
αἱ δὲ ἄλλαι , ὅταν τὸν πρῶτον βίον τελευτήσωσιν , κρίσεως ἔτυχον , κριθεῖσαι δὲ αἱ μὲν εἰς τὰ ὑπὸ γῆς δικαιωτήρια ἐλθοῦσαι δίκην ἐκτίνουσιν , αἱ δ’ εἰς τοὐρανοῦ τινα τόπον ὑπὸ τῆς Δίκης κουφισθεῖσαι διάγουσιν ἀξίως οὗ ἐν ἀνθρώπου εἴδει ἐβίωσαν βίου . 
τῷ δὲ χιλιοστῷ ἀμφότεραι ἀφικνούμεναι ἐπὶ κλήρωσίν τε καὶ αἵρεσιν τοῦ δευτέρου βίου αἱροῦνται ὃν ἂν θέλῃ ἑκάστη · ἔνθα καὶ εἰς θηρίου βίον ἀνθρωπίνη ψυχὴ ἀφικνεῖται , καὶ ἐκ θηρίου ὅς ποτε ἄνθρωπος ἦν πάλιν εἰς ἄνθρωπον . 
οὐ γὰρ ἥ γε μήποτε ἰδοῦσα τὴν ἀλήθειαν εἰς τόδε ἥξει τὸ σχῆμα . 
δεῖ γὰρ ἄνθρωπον συνιέναι κατ’ εἶδος λεγόμενον , ἐκ πολλῶν ἰὸν αἰσθήσεων εἰς ἓν λογισμῷ συναιρούμενον · τοῦτο δ’ ἐστὶν ἀνάμνησις ἐκείνων ἅ ποτ’ εἶδεν ἡμῶν ἡ ψυχὴ συμπορευθεῖσα θεῷ καὶ ὑπεριδοῦσα ἃ νῦν εἶναί φαμεν , καὶ ἀνακύψασα εἰς τὸ ὂν ὄντως . 
διὸ δὴ δικαίως μόνη πτεροῦται ἡ τοῦ φιλοσόφου διάνοια · πρὸς γὰρ ἐκείνοις ἀεί ἐστιν μνήμῃ κατὰ δύναμιν , πρὸς οἷσπερ θεὸς ὢν θεῖός ἐστιν . 
τοῖς δὲ δὴ τοιούτοις ἀνὴρ ὑπομνήμασιν ὀρθῶς χρώμενος , τελέους ἀεὶ τελετὰς τελούμενος , τέλεος ὄντως μόνος γίγνεται · ἐξιστάμενος δὲ τῶν ἀνθρωπίνων σπουδασμάτων καὶ πρὸς τῷ θείῳ γιγνόμενος , νουθετεῖται μὲν ὑπὸ τῶν πολλῶν ὡς παρακινῶν , ἐνθουσιάζων δὲ λέληθεν τοὺς πολλούς.ἔστι δὴ οὖν δεῦρο ὁ πᾶς ἥκων λόγος περὶ τῆς τετάρτης μανίας—ἣν ὅταν τὸ τῇδέ τις ὁρῶν κάλλος , τοῦ ἀληθοῦς ἀναμιμνῃσκόμενος , πτερῶταί τε καὶ ἀναπτερούμενος προθυμούμενος ἀναπτέσθαι , ἀδυνατῶν δέ , ὄρνιθος δίκην βλέπων ἄνω , τῶν κάτω δὲ ἀμελῶν , αἰτίαν ἔχει ὡς μανικῶς διακείμενος—ὡς ἄρα αὕτη πασῶν τῶν ἐνθουσιάσεων ἀρίστη τε καὶ ἐξ ἀρίστων τῷ τε ἔχοντι καὶ τῷ κοινωνοῦντι αὐτῆς γίγνεται , καὶ ὅτι ταύτης μετέχων τῆς μανίας ὁ ἐρῶν τῶν καλῶν ἐραστὴς καλεῖται . 
καθάπερ γὰρ εἴρηται , πᾶσα μὲν ἀνθρώπου ψυχὴ φύσει τεθέαται τὰ ὄντα , ἢ οὐκ ἂν ἦλθεν εἰς τόδε τὸ ζῷον · ἀναμιμνῄσκεσθαι δὲ ἐκ τῶνδε ἐκεῖνα οὐ ῥᾴδιον ἁπάσῃ , οὔτε ὅσαι βραχέως εἶδον τότε τἀκεῖ , οὔθ’ αἳ δεῦρο πεσοῦσαι ἐδυστύχησαν , ὥστε ὑπό τινων ὁμιλιῶν ἐπὶ τὸ ἄδικον τραπόμεναι λήθην ὧν τότε εἶδον ἱερῶν ἔχειν . 
ὀλίγαι δὴ λείπονται αἷς τὸ τῆς μνήμης ἱκανῶς πάρεστιν · αὗται δέ , ὅταν τι τῶν ἐκεῖ ὁμοίωμα ἴδωσιν , ἐκπλήττονται καὶ οὐκέτ’ <ἐν> 
αὑτῶν γίγνονται , ὃ δ’ ἔστι τὸ πάθος ἀγνοοῦσι διὰ τὸ μὴ ἱκανῶς διαισθάνεσθαι . 
δικαιοσύνης μὲν οὖν καὶ σωφροσύνης καὶ ὅσα ἄλλα τίμια ψυχαῖς οὐκ ἔνεστι φέγγος οὐδὲν ἐν τοῖς τῇδε ὁμοιώμασιν , ἀλλὰ δῑ ἀμυδρῶν ὀργάνων μόγις αὐτῶν καὶ ὀλίγοι ἐπὶ τὰς εἰκόνας ἰόντες θεῶνται τὸ τοῦ εἰκασθέντος γένος · κάλλος δὲ τότ’ ἦν ἰδεῖν λαμπρόν , ὅτε σὺν εὐδαίμονι χορῷ μακαρίαν ὄψιν τε καὶ θέαν , ἑπόμενοι μετὰ μὲν Διὸς ἡμεῖς , ἄλλοι δὲ μετ’ ἄλλου θεῶν , εἶδόν τε καὶ ἐτελοῦντο τῶν τελετῶν ἣν θέμις λέγειν μακαριωτάτην , ἣν ὠργιάζομεν ὁλόκληροι μὲν αὐτοὶ ὄντες καὶ ἀπαθεῖς κακῶν ὅσα ἡμᾶς ἐν ὑστέρῳ χρόνῳ ὑπέμενεν , ὁλόκληρα δὲ καὶ ἁπλᾶ καὶ ἀτρεμῆ καὶ εὐδαίμονα φάσματα μυούμενοί τε καὶ ἐποπτεύοντες ἐν αὐγῇ καθαρᾷ , καθαροὶ ὄντες καὶ ἀσήμαντοι τούτου ὃ νῦν δὴ σῶμα περιφέροντες ὀνομάζομεν , ὀστρέου τρόπον δεδεσμευμένοι.ταῦτα μὲν οὖν μνήμῃ κεχαρίσθω , δῑ ἣν πόθῳ τῶν τότε νῦν μακρότερα εἴρηται · περὶ δὲ κάλλους , ὥσπερ εἴπομεν , μετ’ ἐκείνων τε ἔλαμπεν ὄν , δεῦρό τ’ ἐλθόντες κατειλήφαμεν αὐτὸ διὰ τῆς ἐναργεστάτης αἰσθήσεως τῶν ἡμετέρων στίλβον ἐναργέστατα . 
ὄψις γὰρ ἡμῖν ὀξυτάτη τῶν διὰ τοῦ σώματος ἔρχεται αἰσθήσεων , ᾗ φρόνησις οὐχ ὁρᾶται—δεινοὺς γὰρ ἂν παρεῖχεν ἔρωτας , εἴ τι τοιοῦτον ἑαυτῆς ἐναργὲς εἴδωλον παρείχετο εἰς ὄψιν ἰόν—καὶ τἆλλα ὅσα ἐραστά · νῦν δὲ κάλλος μόνον ταύτην ἔσχε μοῖραν , ὥστ’ ἐκφανέστατον εἶναι καὶ ἐρασμιώτατον . 
ὁ μὲν οὖν μὴ νεοτελὴς ἢ διεφθαρμένος οὐκ ὀξέως ἐνθένδε ἐκεῖσε φέρεται πρὸς αὐτὸ τὸ κάλλος , θεώμενος αὐτοῦ τὴν τῇδε ἐπωνυμίαν , ὥστ’ οὐ σέβεται προσορῶν , ἀλλ’ ἡδονῇ παραδοὺς τετράποδος νόμον βαίνειν ἐπιχειρεῖ καὶ παιδοσπορεῖν , καὶ ὕβρει προσομιλῶν οὐ δέδοικεν οὐδ’ αἰσχύνεται παρὰ φύσιν ἡδονὴν διώκων · ὁ δὲ ἀρτιτελής , ὁ τῶν τότε πολυθεάμων , ὅταν θεοειδὲς πρόσωπον ἴδῃ κάλλος εὖ μεμιμημένον ἤ τινα σώματος ἰδέαν , πρῶτον μὲν ἔφριξε καί τι τῶν τότε ὑπῆλθεν αὐτὸν δειμάτων , εἶτα προσορῶν ὡς θεὸν σέβεται , καὶ εἰ μὴ ἐδεδίει τὴν τῆς σφόδρα μανίας δόξαν , θύοι ἂν ὡς ἀγάλματι καὶ θεῷ τοῖς παιδικοῖς . 
ἰδόντα δ’ αὐτὸν οἷον ἐκ τῆς φρίκης μεταβολή τε καὶ ἱδρὼς καὶ θερμότης ἀήθης λαμβάνει · δεξάμενος γὰρ τοῦ κάλλους τὴν ἀπορροὴν διὰ τῶν ὀμμάτων ἐθερμάνθη ᾗ ἡ τοῦ πτεροῦ φύσις ἄρδεται , θερμανθέντος δὲ ἐτάκη τὰ περὶ τὴν ἔκφυσιν , ἃ πάλαι ὑπὸ σκληρότητος συμμεμυκότα εἶργε μὴ βλαστάνειν , ἐπιρρυείσης δὲ τῆς τροφῆς ᾤδησέ τε καὶ ὥρμησε φύεσθαι ἀπὸ τῆς ῥίζης ὁ τοῦ πτεροῦ καυλὸς ὑπὸ πᾶν τὸ τῆς ψυχῆς εἶδος · πᾶσα γὰρ ἦν τὸ πάλαι πτερωτή . 
ζεῖ οὖν ἐν τούτῳ ὅλη καὶ ἀνακηκίει , καὶ ὅπερ τὸ τῶν ὀδοντοφυούντων πάθος περὶ τοὺς ὀδόντας γίγνεται ὅταν ἄρτι φύωσιν , κνῆσίς τε καὶ ἀγανάκτησις περὶ τὰ οὖλα , ταὐτὸν δὴ πέπονθεν ἡ τοῦ πτεροφυεῖν ἀρχομένου ψυχή · ζεῖ τε καὶ ἀγανακτεῖ καὶ γαργαλίζεται φύουσα τὰ πτερά . 
ὅταν μὲν οὖν βλέπουσα πρὸς τὸ τοῦ παιδὸς κάλλος , ἐκεῖθεν μέρη ἐπιόντα καὶ ῥέοντ’—ἃ δὴ διὰ ταῦτα ἵμερος καλεῖται—δεχομένη [τὸν ἵμερον] 
ἄρδηταί τε καὶ θερμαίνηται , λωφᾷ τε τῆς ὀδύνης καὶ γέγηθεν · ὅταν δὲ χωρὶς γένηται καὶ αὐχμήσῃ , τὰ τῶν διεξόδων στόματα ᾗ τὸ πτερὸν ὁρμᾷ , συναυαινόμενα μύσαντα ἀποκλῄει τὴν βλάστην τοῦ πτεροῦ , ἡ δ’ ἐντὸς μετὰ τοῦ ἱμέρου ἀποκεκλῃμένη , πηδῶσα οἷον τὰ σφύζοντα , τῇ διεξόδῳ ἐγχρίει ἑκάστη τῇ καθ’ αὑτήν , ὥστε πᾶσα κεντουμένη κύκλῳ ἡ ψυχὴ οἰστρᾷ καὶ ὀδυνᾶται , μνήμην δ’ αὖ ἔχουσα τοῦ καλοῦ γέγηθεν . 
ἐκ δὲ ἀμφοτέρων μεμειγμένων ἀδημονεῖ τε τῇ ἀτοπίᾳ τοῦ πάθους καὶ ἀποροῦσα λυττᾷ , καὶ ἐμμανὴς οὖσα οὔτε νυκτὸς δύναται καθεύδειν οὔτε μεθ’ ἡμέραν οὗ ἂν ᾖ μένειν , θεῖ δὲ ποθοῦσα ὅπου ἂν οἴηται ὄψεσθαι τὸν ἔχοντα τὸ κάλλος · ἰδοῦσα δὲ καὶ ἐποχετευσαμένη ἵμερον ἔλυσε μὲν τὰ τότε συμπεφραγμένα , ἀναπνοὴν δὲ λαβοῦσα κέντρων τε καὶ ὠδίνων ἔληξεν , ἡδονὴν δ’ αὖ ταύτην γλυκυτάτην ἐν τῷ παρόντι καρποῦται . 
ὅθεν δὴ ἑκοῦσα εἶναι οὐκ ἀπολείπεται , οὐδέ τινα τοῦ καλοῦ περὶ πλείονος ποιεῖται , ἀλλὰ μητέρων τε καὶ ἀδελφῶν καὶ ἑταίρων πάντων λέλησται , καὶ οὐσίας δῑ ἀμέλειαν ἀπολλυμένης παρ’ οὐδὲν τίθεται , νομίμων δὲ καὶ εὐσχημόνων , οἷς πρὸ τοῦ ἐκαλλωπίζετο , πάντων καταφρονήσασα δουλεύειν ἑτοίμη καὶ κοιμᾶσθαι ὅπου ἂν ἐᾷ τις ἐγγυτάτω τοῦ πόθου · πρὸς γὰρ τῷ σέβεσθαι τὸν τὸ κάλλος ἔχοντα ἰατρὸν ηὕρηκε μόνον τῶν μεγίστων πόνων . 
τοῦτο δὲ τὸ πάθος , ὦ παῖ καλέ , πρὸς ὃν δή μοι ὁ λόγος , ἄνθρωποι μὲν ἔρωτα ὀνομάζουσιν , θεοὶ δὲ ὃ καλοῦσιν ἀκούσας εἰκότως διὰ νεότητα γελάσῃ . 
λέγουσι δὲ οἶμαί τινες Ὁμηριδῶν ἐκ τῶν ἀποθέτων ἐπῶν δύο ἔπη εἰς τὸν ἔρωτα , ὧν τὸ ἕτερον ὑβριστικὸν πάνυ καὶ οὐ σφόδρα τι ἔμμετρον · ὑμνοῦσι δὲ ὧδε— τὸν δ’ ἤτοι θνητοὶ μὲν ἔρωτα καλοῦσι ποτηνόν , ἀθάνατοι δὲ Πτέρωτα , διὰ πτεροφύτορ’ ἀνάγκην.ηομεριδαετούτοις δὴ ἔξεστι μὲν πείθεσθαι , ἔξεστιν δὲ μή · ὅμως δὲ ἥ γε αἰτία καὶ τὸ πάθος τῶν ἐρώντων τοῦτο ἐκεῖνο τυγχάνει ὄν.τῶν μὲν οὖν Διὸς ὀπαδῶν ὁ ληφθεὶς ἐμβριθέστερον δύναται φέρειν τὸ τοῦ πτερωνύμου ἄχθος · ὅσοι δὲ Ἄρεώς τε θεραπευταὶ καὶ μετ’ ἐκείνου περιεπόλουν , ὅταν ὑπ’ Ἔρωτος ἁλῶσι καί τι οἰηθῶσιν ἀδικεῖσθαι ὑπὸ τοῦ ἐρωμένου , φονικοὶ καὶ ἕτοιμοι καθιερεύειν αὑτούς τε καὶ τὰ παιδικά . 
καὶ οὕτω καθ’ ἕκαστον θεόν , οὗ ἕκαστος ἦν χορευτής , ἐκεῖνον τιμῶν τε καὶ μιμούμενος εἰς τὸ δυνατὸν ζῇ , ἕως ἂν ᾖ ἀδιάφθορος καὶ τὴν τῇδε πρώτην γένεσιν βιοτεύῃ , καὶ τούτῳ τῷ τρόπῳ πρός τε τοὺς ἐρωμένους καὶ τοὺς ἄλλους ὁμιλεῖ τε καὶ προσφέρεται . 
τόν τε οὖν ἔρωτα τῶν καλῶν πρὸς τρόπου ἐκλέγεται ἕκαστος , καὶ ὡς θεὸν αὐτὸν ἐκεῖνον ὄντα ἑαυτῷ οἷον ἄγαλμα τεκταίνεταί τε καὶ κατακοσμεῖ , ὡς τιμήσων τε καὶ ὀργιάσων . 
οἱ μὲν δὴ οὖν Διὸς δῖόν τινα εἶναι ζητοῦσι τὴν ψυχὴν τὸν ὑφ’ αὑτῶν ἐρώμενον · σκοποῦσιν οὖν εἰ φιλόσοφός τε καὶ ἡγεμονικὸς τὴν φύσιν , καὶ ὅταν αὐτὸν εὑρόντες ἐρασθῶσι , πᾶν ποιοῦσιν ὅπως τοιοῦτος ἔσται . 
ἐὰν οὖν μὴ πρότερον ἐμβεβῶσι τῷ ἐπιτηδεύματι , τότε ἐπιχειρήσαντες μανθάνουσί τε ὅθεν ἄν τι δύνωνται καὶ αὐτοὶ μετέρχονται , ἰχνεύοντες δὲ παρ’ ἑαυτῶν ἀνευρίσκειν τὴν τοῦ σφετέρου θεοῦ φύσιν εὐποροῦσι διὰ τὸ συντόνως ἠναγκάσθαι πρὸς τὸν θεὸν βλέπειν , καὶ ἐφαπτόμενοι αὐτοῦ τῇ μνήμῃ ἐνθουσιῶντες ἐξ ἐκείνου λαμβάνουσι τὰ ἔθη καὶ τὰ ἐπιτηδεύματα , καθ’ ὅσον δυνατὸν θεοῦ ἀνθρώπῳ μετασχεῖν · καὶ τούτων δὴ τὸν ἐρώμενον αἰτιώμενοι ἔτι τε μᾶλλον ἀγαπῶσι , κἂν ἐκ Διὸς ἀρύτωσιν ὥσπερ αἱ βάκχαι , ἐπὶ τὴν τοῦ ἐρωμένου ψυχὴν ἐπαντλοῦντες ποιοῦσιν ὡς δυνατὸν ὁμοιότατον τῷ σφετέρῳ θεῷ . 
ὅσοι δ’ αὖ μεθ’ Ἥρας εἵποντο , βασιλικὸν ζητοῦσι , καὶ εὑρόντες περὶ τοῦτον πάντα δρῶσιν τὰ αὐτά . 
οἱ δὲ Ἀπόλλωνός τε καὶ ἑκάστου τῶν θεῶν οὕτω κατὰ τὸν θεὸν ἰόντες ζητοῦσι τὸν σφέτερον παῖδα πεφυκέναι , καὶ ὅταν κτήσωνται , μιμούμενοι αὐτοί τε καὶ τὰ παιδικὰ πείθοντες καὶ ῥυθμίζοντες εἰς τὸ ἐκείνου ἐπιτήδευμα καὶ ἰδέαν ἄγουσιν , ὅση ἑκάστῳ δύναμις , οὐ φθόνῳ οὐδ’ ἀνελευθέρῳ δυσμενείᾳ χρώμενοι πρὸς τὰ παιδικά , ἀλλ’ εἰς ὁμοιότητα αὑτοῖς καὶ τῷ θεῷ ὃν ἂν τιμῶσι πᾶσαν πάντως ὅτι μάλιστα πειρώμενοι ἄγειν οὕτω ποιοῦσι . 
προθυμία μὲν οὖν τῶν ὡς ἀληθῶς ἐρώντων καὶ τελετή , ἐάν γε διαπράξωνται ὃ προθυμοῦνται ᾗ λέγω , οὕτω καλή τε καὶ εὐδαιμονικὴ ὑπὸ τοῦ δῑ ἔρωτα μανέντος φίλου τῷ φιληθέντι γίγνεται , ἐὰν αἱρεθῇ · ἁλίσκεται δὲ δὴ ὁ αἱρεθεὶς τοιῷδε τρόπῳ.καθάπερ ἐν ἀρχῇ τοῦδε τοῦ μύθου τριχῇ διείλομεν ψυχὴν ἑκάστην , ἱππομόρφω μὲν δύο τινὲ εἴδη , ἡνιοχικὸν δὲ εἶδος τρίτον , καὶ νῦν ἔτι ἡμῖν ταῦτα μενέτω . 
τῶν δὲ δὴ ἵππων ὁ μέν , φαμέν , ἀγαθός , ὁ δ’ οὔ · ἀρετὴ δὲ τίς τοῦ ἀγαθοῦ ἢ κακοῦ κακία , οὐ διείπομεν , νῦν δὲ λεκτέον . 
ὁ μὲν τοίνυν αὐτοῖν ἐν τῇ καλλίονι στάσει ὢν τό τε εἶδος ὀρθὸς καὶ διηρθρωμένος , ὑψαύχην , ἐπίγρυπος , λευκὸς ἰδεῖν , μελανόμματος , τιμῆς ἐραστὴς μετὰ σωφροσύνης τε καὶ αἰδοῦς , καὶ ἀληθινῆς δόξης ἑταῖρος , ἄπληκτος , κελεύσματι μόνον καὶ λόγῳ ἡνιοχεῖται · ὁ δ’ αὖ σκολιός , πολύς , εἰκῇ συμπεφορημένος , κρατεραύχην , βραχυτράχηλος , σιμοπρόσωπος , μελάγχρως , γλαυκόμματος , ὕφαιμος , ὕβρεως καὶ ἀλαζονείας ἑταῖρος , περὶ ὦτα λάσιος , κωφός , μάστιγι μετὰ κέντρων μόγις ὑπείκων . 
ὅταν δ’ οὖν ὁ ἡνίοχος ἰδὼν τὸ ἐρωτικὸν ὄμμα , πᾶσαν αἰσθήσει διαθερμήνας τὴν ψυχήν , γαργαλισμοῦ τε καὶ πόθου κέντρων ὑποπλησθῇ , ὁ μὲν εὐπειθὴς τῷ ἡνιόχῳ τῶν ἵππων , ἀεί τε καὶ τότε αἰδοῖ βιαζόμενος , ἑαυτὸν κατέχει μὴ ἐπιπηδᾶν τῷ ἐρωμένῳ · ὁ δὲ οὔτε κέντρων ἡνιοχικῶν οὔτε μάστιγος ἔτι ἐντρέπεται , σκιρτῶν δὲ βίᾳ φέρεται , καὶ πάντα πράγματα παρέχων τῷ σύζυγί τε καὶ ἡνιόχῳ ἀναγκάζει ἰέναι τε πρὸς τὰ παιδικὰ καὶ μνείαν ποιεῖσθαι τῆς τῶν ἀφροδισίων χάριτος . 
τὼ δὲ κατ’ ἀρχὰς μὲν ἀντιτείνετον ἀγανακτοῦντε , ὡς δεινὰ καὶ παράνομα ἀναγκαζομένω · τελευτῶντε δέ , ὅταν μηδὲν ᾖ πέρας κακοῦ , πορεύεσθον ἀγομένω , εἴξαντε καὶ ὁμολογήσαντε ποιήσειν τὸ κελευόμενον . 
καὶ πρὸς αὐτῷ τ’ ἐγένοντο καὶ εἶδον τὴν ὄψιν τὴν τῶν παιδικῶν ἀστράπτουσαν . 
ἰδόντος δὲ τοῦ ἡνιόχου ἡ μνήμη πρὸς τὴν τοῦ κάλλους φύσιν ἠνέχθη , καὶ πάλιν εἶδεν αὐτὴν μετὰ σωφροσύνης ἐν ἁγνῷ βάθρῳ βεβῶσαν · ἰδοῦσα δὲ ἔδεισέ τε καὶ σεφθεῖσα ἀνέπεσεν ὑπτία , καὶ ἅμα ἠναγκάσθη εἰς τοὐπίσω ἑλκύσαι τὰς ἡνίας οὕτω σφόδρα , ὥστ’ ἐπὶ τὰ ἰσχία ἄμφω καθίσαι τὼ ἵππω , τὸν μὲν ἑκόντα διὰ τὸ μὴ ἀντιτείνειν , τὸν δὲ ὑβριστὴν μάλ’ ἄκοντα . 
ἀπελθόντε δὲ ἀπωτέρω , ὁ μὲν ὑπ’ αἰσχύνης τε καὶ θάμβους ἱδρῶτι πᾶσαν ἔβρεξε τὴν ψυχήν , ὁ δὲ λήξας τῆς ὀδύνης , ἣν ὑπὸ τοῦ χαλινοῦ τε ἔσχεν καὶ τοῦ πτώματος , μόγις ἐξαναπνεύσας ἐλοιδόρησεν ὀργῇ , πολλὰ κακίζων τόν τε ἡνίοχον καὶ τὸν ὁμόζυγα ὡς δειλίᾳ τε καὶ ἀνανδρίᾳ λιπόντε τὴν τάξιν καὶ ὁμολογίαν · καὶ πάλιν οὐκ ἐθέλοντας προσιέναι ἀναγκάζων μόγις συνεχώρησεν δεομένων εἰς αὖθις ὑπερβαλέσθαι . 
ἐλθόντος δὲ τοῦ συντεθέντος χρόνου [οὗ] 
ἀμνημονεῖν προσποιουμένω ἀναμιμνῄσκων , βιαζόμενος , χρεμετίζων , ἕλκων ἠνάγκασεν αὖ προσελθεῖν τοῖς παιδικοῖς ἐπὶ τοὺς αὐτοὺς λόγους , καὶ ἐπειδὴ ἐγγὺς ἦσαν , ἐγκύψας καὶ ἐκτείνας τὴν κέρκον , ἐνδακὼν τὸν χαλινόν , μετ’ ἀναιδείας ἕλκει · ὁ δ’ ἡνίοχος ἔτι μᾶλλον ταὐτὸν πάθος παθών , ὥσπερ ἀπὸ ὕσπληγος ἀναπεσών , ἔτι μᾶλλον τοῦ ὑβριστοῦ ἵππου ἐκ τῶν ὀδόντων βίᾳ ὀπίσω σπάσας τὸν χαλινόν , τήν τε κακηγόρον γλῶτταν καὶ τὰς γνάθους καθῄμαξεν καὶ τὰ σκέλη τε καὶ τὰ ἰσχία πρὸς τὴν γῆν ἐρείσας ὀδύναις ἔδωκεν . 
ὅταν δὲ ταὐτὸν πολλάκις πάσχων ὁ πονηρὸς τῆς ὕβρεως λήξῃ , ταπεινωθεὶς ἕπεται ἤδη τῇ τοῦ ἡνιόχου προνοίᾳ , καὶ ὅταν ἴδῃ τὸν καλόν , φόβῳ διόλλυται · ὥστε συμβαίνει τότ’ ἤδη τὴν τοῦ ἐραστοῦ ψυχὴν τοῖς παιδικοῖς αἰδουμένην τε καὶ δεδιυῖαν ἕπεσθαι . 
ἅτε οὖν πᾶσαν θεραπείαν ὡς ἰσόθεος θεραπευόμενος οὐχ ὑπὸ σχηματιζομένου τοῦ ἐρῶντος ἀλλ’ ἀληθῶς τοῦτο πεπονθότος , καὶ αὐτὸς ὢν φύσει φίλος τῷ θεραπεύοντι , ἐὰν ἄρα καὶ ἐν τῷ πρόσθεν ὑπὸ συμφοιτητῶν ἤ τινων ἄλλων διαβεβλημένος ᾖ , λεγόντων ὡς αἰσχρὸν ἐρῶντι πλησιάζειν , καὶ διὰ τοῦτο ἀπωθῇ τὸν ἐρῶντα , προϊόντος δὲ ἤδη τοῦ χρόνου ἥ τε ἡλικία καὶ τὸ χρεὼν ἤγαγεν εἰς τὸ προσέσθαι αὐτὸν εἰς ὁμιλίαν · οὐ γὰρ δήποτε εἵμαρται κακὸν κακῷ φίλον οὐδ’ ἀγαθὸν μὴ φίλον ἀγαθῷ εἶναι . 
προσεμένου δὲ καὶ λόγον καὶ ὁμιλίαν δεξαμένου , ἐγγύθεν ἡ εὔνοια γιγνομένη τοῦ ἐρῶντος ἐκπλήττει τὸν ἐρώμενον διαισθανόμενον ὅτι οὐδ’ οἱ σύμπαντες ἄλλοι φίλοι τε καὶ οἰκεῖοι μοῖραν φιλίας οὐδεμίαν παρέχονται πρὸς τὸν ἔνθεον φίλον . 
ὅταν δὲ χρονίζῃ τοῦτο δρῶν καὶ πλησιάζῃ μετὰ τοῦ ἅπτεσθαι ἔν τε γυμνασίοις καὶ ἐν ταῖς ἄλλαις ὁμιλίαις , τότ’ ἤδη ἡ τοῦ ῥεύματος ἐκείνου πηγή , ὃν ἵμερον Ζεὺς Γανυμήδους ἐρῶν ὠνόμασε , πολλὴ φερομένη πρὸς τὸν ἐραστήν , ἡ μὲν εἰς αὐτὸν ἔδυ , ἡ δ’ ἀπομεστουμένου ἔξω ἀπορρεῖ · καὶ οἷον πνεῦμα ἤ τις ἠχὼ ἀπὸ λείων τε καὶ στερεῶν ἁλλομένη πάλιν ὅθεν ὡρμήθη φέρεται , οὕτω τὸ τοῦ κάλλους ῥεῦμα πάλιν εἰς τὸν καλὸν διὰ τῶν ὀμμάτων ἰόν , ᾗ πέφυκεν ἐπὶ τὴν ψυχὴν ἰέναι ἀφικόμενον καὶ ἀναπτερῶσαν , τὰς διόδους τῶν πτερῶν ἄρδει τε καὶ ὥρμησε πτεροφυεῖν τε καὶ τὴν τοῦ ἐρωμένου αὖ ψυχὴν ἔρωτος ἐνέπλησεν . 
ἐρᾷ μὲν οὖν , ὅτου δὲ ἀπορεῖ · καὶ οὔθ’ ὅτι πέπονθεν οἶδεν οὐδ’ ἔχει φράσαι , ἀλλ’ οἷον ἀπ’ ἄλλου ὀφθαλμίας ἀπολελαυκὼς πρόφασιν εἰπεῖν οὐκ ἔχει , ὥσπερ δὲ ἐν κατόπτρῳ ἐν τῷ ἐρῶντι ἑαυτὸν ὁρῶν λέληθεν . 
καὶ ὅταν μὲν ἐκεῖνος παρῇ , λήγει κατὰ ταὐτὰ ἐκείνῳ τῆς ὀδύνης , ὅταν δὲ ἀπῇ , κατὰ ταὐτὰ αὖ ποθεῖ καὶ ποθεῖται , εἴδωλον ἔρωτος ἀντέρωτα ἔχων · καλεῖ δὲ αὐτὸν καὶ οἴεται οὐκ ἔρωτα ἀλλὰ φιλίαν εἶναι . 
ἐπιθυμεῖ δὲ ἐκείνῳ παραπλησίως μέν , ἀσθενεστέρως δέ , ὁρᾶν , ἅπτεσθαι , φιλεῖν , συγκατακεῖσθαι · καὶ δή , οἷον εἰκός , ποιεῖ τὸ μετὰ τοῦτο ταχὺ ταῦτα . 
ἐν οὖν τῇ συγκοιμήσει τοῦ μὲν ἐραστοῦ ὁ ἀκόλαστος ἵππος ἔχει ὅτι λέγῃ πρὸς τὸν ἡνίοχον , καὶ ἀξιοῖ ἀντὶ πολλῶν πόνων σμικρὰ ἀπολαῦσαι · ὁ δὲ τῶν παιδικῶν ἔχει μὲν οὐδὲν εἰπεῖν , σπαργῶν δὲ καὶ ἀπορῶν περιβάλλει τὸν ἐραστὴν καὶ φιλεῖ , ὡς σφόδρ’ εὔνουν ἀσπαζόμενος , ὅταν τε συγκατακέωνται , οἷός ἐστι μὴ ἂν ἀπαρνηθῆναι τὸ αὑτοῦ μέρος χαρίσασθαι τῷ ἐρῶντι , εἰ δεηθείη τυχεῖν · ὁ δὲ ὁμόζυξ αὖ μετὰ τοῦ ἡνιόχου πρὸς ταῦτα μετ’ αἰδοῦς καὶ λόγου ἀντιτείνει . 
ἐὰν μὲν δὴ οὖν εἰς τεταγμένην τε δίαιταν καὶ φιλοσοφίαν νικήσῃ τὰ βελτίω τῆς διανοίας ἀγαγόντα , μακάριον μὲν καὶ ὁμονοητικὸν τὸν ἐνθάδε βίον διάγουσιν , ἐγκρατεῖς αὑτῶν καὶ κόσμιοι ὄντες , δουλωσάμενοι μὲν ᾧ κακία ψυχῆς ἐνεγίγνετο , ἐλευθερώσαντες δὲ ᾧ ἀρετή · τελευτήσαντες δὲ δὴ ὑπόπτεροι καὶ ἐλαφροὶ γεγονότες τῶν τριῶν παλαισμάτων τῶν ὡς ἀληθῶς Ὀλυμπιακῶν ἓν νενικήκασιν , οὗ μεῖζον ἀγαθὸν οὔτε σωφροσύνη ἀνθρωπίνη οὔτε θεία μανία δυνατὴ πορίσαι ἀνθρώπῳ . 
ἐὰν δὲ δὴ διαίτῃ φορτικωτέρᾳ τε καὶ ἀφιλοσόφῳ , φιλοτίμῳ δὲ χρήσωνται , τάχ’ ἄν που ἐν μέθαις ἤ τινι ἄλλῃ ἀμελείᾳ τὼ ἀκολάστω αὐτοῖν ὑποζυγίω λαβόντε τὰς ψυχὰς ἀφρούρους , συναγαγόντε εἰς ταὐτόν , τὴν ὑπὸ τῶν πολλῶν μακαριστὴν αἵρεσιν εἱλέσθην τε καὶ διεπραξάσθην · καὶ διαπραξαμένω τὸ λοιπὸν ἤδη χρῶνται μὲν αὐτῇ , σπανίᾳ δέ , ἅτε οὐ πάσῃ δεδογμένα τῇ διανοίᾳ πράττοντες . 
φίλω μὲν οὖν καὶ τούτω , ἧττον δὲ ἐκείνων , ἀλλήλοιν διά τε τοῦ ἔρωτος καὶ ἔξω γενομένω διάγουσι , πίστεις τὰς μεγίστας ἡγουμένω ἀλλήλοιν δεδωκέναι τε καὶ δεδέχθαι , ἃς οὐ θεμιτὸν εἶναι λύσαντας εἰς ἔχθραν ποτὲ ἐλθεῖν . 
ἐν δὲ τῇ τελευτῇ ἄπτεροι μέν , ὡρμηκότες δὲ πτεροῦσθαι ἐκβαίνουσι τοῦ σώματος , ὥστε οὐ σμικρὸν ἆθλον τῆς ἐρωτικῆς μανίας φέρονται · εἰς γὰρ σκότον καὶ τὴν ὑπὸ γῆς πορείαν οὐ νόμος ἐστὶν ἔτι ἐλθεῖν τοῖς κατηργμένοις ἤδη τῆς ὑπουρανίου πορείας , ἀλλὰ φανὸν βίον διάγοντας εὐδαιμονεῖν μετ’ ἀλλήλων πορευομένους , καὶ ὁμοπτέρους ἔρωτος χάριν , ὅταν γένωνται , γενέσθαι.ταῦτα τοσαῦτα , ὦ παῖ , καὶ θεῖα οὕτω σοι δωρήσεται ἡ παρ’ ἐραστοῦ φιλία · ἡ δὲ ἀπὸ τοῦ μὴ ἐρῶντος οἰκειότης , σωφροσύνῃ θνητῇ κεκραμένη , θνητά τε καὶ φειδωλὰ οἰκονομοῦσα , ἀνελευθερίαν ὑπὸ πλήθους ἐπαινουμένην ὡς ἀρετὴν τῇ φίλῃ ψυχῇ ἐντεκοῦσα , ἐννέα χιλιάδας ἐτῶν περὶ γῆν κυλινδουμένην αὐτὴν καὶ ὑπὸ γῆς ἄνουν παρέξει.αὕτη σοι , ὦ φίλε Ἔρως , εἰς ἡμετέραν δύναμιν ὅτι καλλίστη καὶ ἀρίστη δέδοταί τε καὶ ἐκτέτεισται παλινῳδία , τά τε ἄλλα καὶ τοῖς ὀνόμασιν ἠναγκασμένη ποιητικοῖς τισιν διὰ Φαῖδρον εἰρῆσθαι . 
ἀλλὰ τῶν προτέρων τε συγγνώμην καὶ τῶνδε χάριν ἔχων , εὐμενὴς καὶ ἵλεως τὴν ἐρωτικήν μοι τέχνην ἣν ἔδωκας μήτε ἀφέλῃ μήτε πηρώσῃς δῑ ὀργήν , δίδου τ’ ἔτι μᾶλλον ἢ νῦν παρὰ τοῖς καλοῖς τίμιον εἶναι . 
ἐν τῷ πρόσθεν δ’ εἴ τι λόγῳ σοι ἀπηχὲς εἴπομεν Φαῖδρός τε καὶ ἐγώ , Λυσίαν τὸν τοῦ λόγου πατέρα αἰτιώμενος παῦε τῶν τοιούτων λόγων , ἐπὶ φιλοσοφίαν δέ , ὥσπερ ἁδελφὸς αὐτοῦ Πολέμαρχος τέτραπται , τρέψον , ἵνα καὶ ὁ ἐραστὴς ὅδε αὐτοῦ μηκέτι ἐπαμφοτερίζῃ καθάπερ νῦν , ἀλλ’ ἁπλῶς πρὸς ἔρωτα μετὰ φιλοσόφων λόγων τὸν βίον ποιῆται . 
Φαῖδρος συνεύχομαί σοι , ὦ Σώκρατες , εἴπερ ἄμεινον ταῦθ’ ἡμῖν εἶναι , ταῦτα γίγνεσθαι . 
τὸν λόγον δέ σου πάλαι θαυμάσας ἔχω , ὅσῳ καλλίω τοῦ προτέρου ἀπηργάσω · ὥστε ὀκνῶ μή μοι ὁ Λυσίας ταπεινὸς φανῇ , ἐὰν ἄρα καὶ ἐθελήσῃ πρὸς αὐτὸν ἄλλον ἀντιπαρατεῖναι . 
καὶ γάρ τις αὐτόν , ὦ θαυμάσιε , ἔναγχος τῶν πολιτικῶν τοῦτ’ αὐτὸ λοιδορῶν ὠνείδιζε , καὶ διὰ πάσης τῆς λοιδορίας ἐκάλει λογογράφον · τάχ’ οὖν ἂν ὑπὸ φιλοτιμίας ἐπίσχοι ἡμῖν ἂν τοῦ γράφειν . 
Σωκράτης γελοῖόν γ’ , ὦ νεανία , τὸ δόγμα λέγεις , καὶ τοῦ ἑταίρου συχνὸν διαμαρτάνεις , εἰ αὐτὸν οὕτως ἡγῇ τινα ψοφοδεᾶ . 
ἴσως δὲ καὶ τὸν λοιδορούμενον αὐτῷ οἴει ὀνειδίζοντα λέγειν ἃ ἔλεγεν . 
Φαῖδρος ἐφαίνετο γάρ , ὦ Σώκρατες · καὶ σύνοισθά που καὶ αὐτὸς ὅτι οἱ μέγιστον δυνάμενοί τε καὶ σεμνότατοι ἐν ταῖς πόλεσιν αἰσχύνονται λόγους τε γράφειν καὶ καταλείπειν συγγράμματα ἑαυτῶν , δόξαν φοβούμενοι τοῦ ἔπειτα χρόνου , μὴ σοφισταὶ καλῶνται . 
Σωκράτης γλυκὺς ἀγκών , ὦ Φαῖδρε , λέληθέν σε ὅτι ἀπὸ τοῦ μακροῦ ἀγκῶνος τοῦ κατὰ Νεῖλον ἐκλήθη · καὶ πρὸς τῷ ἀγκῶνι λανθάνει σε ὅτι οἱ μέγιστον φρονοῦντες τῶν πολιτικῶν μάλιστα ἐρῶσι λογογραφίας τε καὶ καταλείψεως συγγραμμάτων , οἵ γε καὶ ἐπειδάν τινα γράφωσι λόγον , οὕτως ἀγαπῶσι τοὺς ἐπαινέτας , ὥστε προσπαραγράφουσι πρώτους οἳ ἂν ἑκασταχοῦ ἐπαινῶσιν αὐτούς . 
Φαῖδρος πῶς λέγεις τοῦτο ; 
οὐ γὰρ μανθάνω . 
Σωκράτης οὐ μανθάνεις ὅτι ἐν ἀρχῇ ἀνδρὸς πολιτικοῦ [συγγράμματι] 
πρῶτος ὁ ἐπαινέτης γέγραπται . 
Φαῖδρος πῶς ; 
Σωκράτης 
“ἔδοξέ” 
πού φησιν “τῇ βουλῇ” 
ἢ “τῷ δήμῳ” 
ἢ ἀμφοτέροις , καὶ “ὃς <καὶ ὃς> 
εἶπεν” 
—τὸν αὑτὸν δὴ λέγων μάλα σεμνῶς καὶ ἐγκωμιάζων ὁ συγγραφεύς—ἔπειτα λέγει δὴ μετὰ τοῦτο , ἐπιδεικνύμενος τοῖς ἐπαινέταις τὴν ἑαυτοῦ σοφίαν , ἐνίοτε πάνυ μακρὸν ποιησάμενος σύγγραμμα · ἤ σοι ἄλλο τι φαίνεται τὸ τοιοῦτον ἢ λόγος συγγεγραμμένος ; 
Φαῖδρος οὐκ ἔμοιγε . 
Σωκράτης οὐκοῦν ἐὰν μὲν οὗτος ἐμμένῃ , γεγηθὼς ἀπέρχεται ἐκ τοῦ θεάτρου ὁ ποιητής · ἐὰν δὲ ἐξαλειφθῇ καὶ ἄμοιρος γένηται λογογραφίας τε καὶ τοῦ ἄξιος εἶναι συγγράφειν , πενθεῖ αὐτός τε καὶ οἱ ἑταῖροι . 
Φαῖδρος καὶ μάλα . 
Σωκράτης δῆλόν γε ὅτι οὐχ ὡς ὑπερφρονοῦντες τοῦ ἐπιτηδεύματος , ἀλλ’ ὡς τεθαυμακότες . 
Φαῖδρος πάνυ μὲν οὖν . 
Σωκράτης τί δέ ; 
ὅταν ἱκανὸς γένηται ῥήτωρ ἢ βασιλεύς , ὥστε λαβὼν τὴν Λυκούργου ἢ Σόλωνος ἢ Δαρείου δύναμιν ἀθάνατος γενέσθαι λογογράφος ἐν πόλει , ἆρ’ οὐκ ἰσόθεον ἡγεῖται αὐτός τε αὑτὸν ἔτι ζῶν , καὶ οἱ ἔπειτα γιγνόμενοι ταὐτὰ ταῦτα περὶ αὐτοῦ νομίζουσι , θεώμενοι αὐτοῦ τὰ συγγράμματα ; 
Φαῖδρος καὶ μάλα . 
Σωκράτης οἴει τινὰ οὖν τῶν τοιούτων , ὅστις καὶ ὁπωστιοῦν δύσνους Λυσίᾳ , ὀνειδίζειν αὐτὸ τοῦτο ὅτι συγγράφει ; 
Φαῖδρος οὔκουν εἰκός γε ἐξ ὧν σὺ λέγεις · καὶ γὰρ ἂν τῇ ἑαυτοῦ ἐπιθυμίᾳ , ὡς ἔοικεν , ὀνειδίζοι . 
Σωκράτης τοῦτο μὲν ἄρα παντὶ δῆλον , ὅτι οὐκ αἰσχρὸν αὐτό γε τὸ γράφειν λόγους . 
Φαῖδρος τί γάρ ; 
Σωκράτης ἀλλ’ ἐκεῖνο οἶμαι αἰσχρὸν ἤδη , τὸ μὴ καλῶς λέγειν τε καὶ γράφειν ἀλλ’ αἰσχρῶς τε καὶ κακῶς . 
Φαῖδρος δῆλον δή . 
Σωκράτης τίς οὖν ὁ τρόπος τοῦ καλῶς τε καὶ μὴ γράφειν ; 
δεόμεθά τι , ὦ Φαῖδρε , Λυσίαν τε περὶ τούτων ἐξετάσαι καὶ ἄλλον ὅστις πώποτέ τι γέγραφεν ἢ γράψει , εἴτε πολιτικὸν σύγγραμμα εἴτε ἰδιωτικόν , ἐν μέτρῳ ὡς ποιητὴς ἢ ἄνευ μέτρου ὡς ἰδιώτης ; 
Φαῖδρος ἐρωτᾷς εἰ δεόμεθα ; 
τίνος μὲν οὖν ἕνεκα κἄν τις ὡς εἰπεῖν ζῴη , ἀλλ’ ἢ τῶν τοιούτων ἡδονῶν ἕνεκα ; 
οὐ γάρ που ἐκείνων γε ὧν προλυπηθῆναι δεῖ ἢ μηδὲ ἡσθῆναι , ὃ δὴ ὀλίγου πᾶσαι αἱ περὶ τὸ σῶμα ἡδοναὶ ἔχουσι · διὸ καὶ δικαίως ἀνδραποδώδεις κέκληνται . 
Σωκράτης σχολὴ μὲν δή , ὡς ἔοικε · καὶ ἅμα μοι δοκοῦσιν ὡς ἐν τῷ πνίγει ὑπὲρ κεφαλῆς ἡμῶν οἱ τέττιγες ᾄδοντες καὶ ἀλλήλοις διαλεγόμενοι καθορᾶν καὶ ἡμᾶς . 
εἰ οὖν ἴδοιεν καὶ νὼ καθάπερ τοὺς πολλοὺς ἐν μεσημβρίᾳ μὴ διαλεγομένους ἀλλὰ νυστάζοντας καὶ κηλουμένους ὑφ’ αὑτῶν δῑ ἀργίαν τῆς διανοίας , δικαίως ἂν καταγελῷεν , ἡγούμενοι ἀνδράποδ’ ἄττα σφίσιν ἐλθόντα εἰς τὸ καταγώγιον ὥσπερ προβάτια μεσημβριάζοντα περὶ τὴν κρήνην εὕδειν · ἐὰν δὲ ὁρῶσι διαλεγομένους καὶ παραπλέοντάς σφας ὥσπερ Σειρῆνας ἀκηλήτους , ὃ γέρας παρὰ θεῶν ἔχουσιν ἀνθρώποις διδόναι , τάχ’ ἂν δοῖεν ἀγασθέντες . 
Φαῖδρος ἔχουσι δὲ δὴ τί τοῦτο ; 
ἀνήκοος γάρ , ὡς ἔοικε , τυγχάνω ὤν . 
Σωκράτης οὐ μὲν δὴ πρέπει γε φιλόμουσον ἄνδρα τῶν τοιούτων ἀνήκοον εἶναι . 
λέγεται δ’ ὥς ποτ’ ἦσαν οὗτοι ἄνθρωποι τῶν πρὶν μούσας γεγονέναι , γενομένων δὲ Μουσῶν καὶ φανείσης ᾠδῆς οὕτως ἄρα τινὲς τῶν τότε ἐξεπλάγησαν ὑφ’ ἡδονῆς , ὥστε ᾄδοντες ἠμέλησαν σίτων τε καὶ ποτῶν , καὶ ἔλαθον τελευτήσαντες αὑτούς · ἐξ ὧν τὸ τεττίγων γένος μετ’ ἐκεῖνο φύεται , γέρας τοῦτο παρὰ Μουσῶν λαβόν , μηδὲν τροφῆς δεῖσθαι γενόμενον , ἀλλ’ ἄσιτόν τε καὶ ἄποτον εὐθὺς ᾄδειν , ἕως ἂν τελευτήσῃ , καὶ μετὰ ταῦτα ἐλθὸν παρὰ μούσας ἀπαγγέλλειν τίς τίνα αὐτῶν τιμᾷ τῶν ἐνθάδε . 
Τερψιχόρᾳ μὲν οὖν τοὺς ἐν τοῖς χοροῖς τετιμηκότας αὐτὴν ἀπαγγέλλοντες ποιοῦσι προσφιλεστέρους , τῇ δὲ Ἐρατοῖ τοὺς ἐν τοῖς ἐρωτικοῖς , καὶ ταῖς ἄλλαις οὕτως , κατὰ τὸ εἶδος ἑκάστης τιμῆς · τῇ δὲ πρεσβυτάτῃ Καλλιόπῃ καὶ τῇ μετ’ αὐτὴν Οὐρανίᾳ τοὺς ἐν φιλοσοφίᾳ διάγοντάς τε καὶ τιμῶντας τὴν ἐκείνων μουσικὴν ἀγγέλλουσιν , αἳ δὴ μάλιστα τῶν Μουσῶν περί τε οὐρανὸν καὶ λόγους οὖσαι θείους τε καὶ ἀνθρωπίνους ἱᾶσιν καλλίστην φωνήν . 
πολλῶν δὴ οὖν ἕνεκα λεκτέον τι καὶ οὐ καθευδητέον ἐν τῇ μεσημβρίᾳ . 
Φαῖδρος λεκτέον γὰρ οὖν . 
Σωκράτης οὐκοῦν , ὅπερ νῦν προυθέμεθα σκέψασθαι , τὸν λόγον ὅπῃ καλῶς ἔχει λέγειν τε καὶ γράφειν καὶ ὅπῃ μή , σκεπτέον . 
Φαῖδρος δῆλον . 
Σωκράτης ἆρ’ οὖν οὐχ ὑπάρχειν δεῖ τοῖς εὖ γε καὶ καλῶς ῥηθησομένοις τὴν τοῦ λέγοντος διάνοιαν εἰδυῖαν τὸ ἀληθὲς ὧν ἂν ἐρεῖν πέρι μέλλῃ ; 
Φαῖδρος οὑτωσὶ περὶ τούτου ἀκήκοα , ὦ φίλε Σώκρατες , οὐκ εἶναι ἀνάγκην τῷ μέλλοντι ῥήτορι ἔσεσθαι τὰ τῷ ὄντι δίκαια μανθάνειν ἀλλὰ τὰ δόξαντ’ ἂν πλήθει οἵπερ δικάσουσιν , οὐδὲ τὰ ὄντως ἀγαθὰ ἢ καλὰ ἀλλ’ ὅσα δόξει · ἐκ γὰρ τούτων εἶναι τὸ πείθειν ἀλλ’ οὐκ ἐκ τῆς ἀληθείας . 
Σωκράτης 
“οὔτοι ἀπόβλητον ἔπος” 
εἶναι δεῖ , ὦ Φαῖδρε , ὃ ἂν εἴπωσι σοφοί , ἀλλὰ σκοπεῖν μή τι λέγωσι · καὶ δὴ καὶ τὸ νῦν λεχθὲν οὐκ ἀφετέον . 
Φαῖδρος ὀρθῶς λέγεις . 
Σωκράτης ὧδε δὴ σκοπῶμεν αὐτό . 
Φαῖδρος πῶς ; 
Σωκράτης εἴ σε πείθοιμι ἐγὼ πολεμίους ἀμύνειν κτησάμενον ἵππον , ἄμφω δὲ ἵππον ἀγνοοῖμεν , τοσόνδε μέντοι τυγχάνοιμι εἰδὼς περὶ σοῦ , ὅτι Φαῖδρος ἵππον ἡγεῖται τὸ τῶν ἡμέρων ζῴων μέγιστα ἔχον ὦτα— 
Φαῖδρος γελοῖόν γ’ ἄν , ὦ Σώκρατες , εἴη . 
Σωκράτης οὔπω γε · ἀλλ’ ὅτε δὴ σπουδῇ σε πείθοιμι , συντιθεὶς λόγον ἔπαινον κατὰ τοῦ ὄνου , ἵππον ἐπονομάζων καὶ λέγων ὡς παντὸς ἄξιον τὸ θρέμμα οἴκοι τε κεκτῆσθαι καὶ ἐπὶ στρατιᾶς , ἀποπολεμεῖν τε χρήσιμον καὶ πρός γ’ ἐνεγκεῖν δυνατὸν σκεύη καὶ ἄλλα πολλὰ ὠφέλιμον . 
Φαῖδρος παγγέλοιόν γ’ ἂν ἤδη εἴη . 
Σωκράτης ἆρ’ οὖν οὐ κρεῖττον γελοῖον καὶ φίλον ἢ δεινόν τε καὶ ἐχθρὸν [εἶναι ἢ φίλον] ; 
Φαῖδρος φαίνεται . 
Σωκράτης ὅταν οὖν ὁ ῥητορικὸς ἀγνοῶν ἀγαθὸν καὶ κακόν , λαβὼν πόλιν ὡσαύτως ἔχουσαν πείθῃ , μὴ περὶ ὄνου σκιᾶς ὡς ἵππου τὸν ἔπαινον ποιούμενος , ἀλλὰ περὶ κακοῦ ὡς ἀγαθοῦ , δόξας δὲ πλήθους μεμελετηκὼς πείσῃ κακὰ πράττειν ἀντ’ ἀγαθῶν , ποῖόν τιν’ ἂ<ν> 
οἴει μετὰ ταῦτα τὴν ῥητορικὴν καρπὸν ὧν ἔσπειρε θερίζειν ; 
Φαῖδρος οὐ πάνυ γε ἐπιεικῆ . 
Σωκράτης ἆρ’ οὖν , ὦ ἀγαθέ , ἀγροικότερον τοῦ δέοντος λελοιδορήκαμεν τὴν τῶν λόγων τέχνην ; 
ἡ δ’ ἴσως ἂν εἴποι · “τί ποτ’ , ὦ θαυμάσιοι , ληρεῖτε ; 
ἐγὼ γὰρ οὐδέν’ ἀγνοοῦντα τἀληθὲς ἀναγκάζω μανθάνειν λέγειν , ἀλλ’ , εἴ τι ἐμὴ συμβουλή , κτησάμενον ἐκεῖνο οὕτως ἐμὲ λαμβάνειν · τόδε δ’ οὖν μέγα λέγω , ὡς ἄνευ ἐμοῦ τῷ τὰ ὄντα εἰδότι οὐδέν τι μᾶλλον ἔσται πείθειν τέχνῃ.” 
Φαῖδρος οὐκοῦν δίκαια ἐρεῖ , λέγουσα ταῦτα ; 
Σωκράτης φημί , ἐὰν οἵ γ’ ἐπιόντες αὐτῇ λόγοι μαρτυρῶσιν εἶναι τέχνῃ . 
ὥσπερ γὰρ ἀκούειν δοκῶ τινων προσιόντων καὶ διαμαρτυρομένων λόγων , ὅτι ψεύδεται καὶ οὐκ ἔστι τέχνη ἀλλ’ ἄτεχνος τριβή · τοῦ δὲ λέγειν , φησὶν ὁ Λάκων , ἔτυμος τέχνη ἄνευ τοῦ ἀληθείας ἧφθαι οὔτ’ ἔστιν οὔτε μή ποτε ὕστερον γένηται . 
Φαῖδρος τούτων δεῖ τῶν λόγων , ὦ Σώκρατες · ἀλλὰ δεῦρο αὐτοὺς παράγων ἐξέταζε τί καὶ πῶς λέγουσιν . 
Σωκράτης πάριτε δή , θρέμματα γενναῖα , καλλίπαιδά τε Φαῖδρον πείθετε ὡς ἐὰν μὴ ἱκανῶς φιλοσοφήσῃ , οὐδὲ ἱκανός ποτε λέγειν ἔσται περὶ οὐδενός . 
ἀποκρινέσθω δὴ ὁ Φαῖδρος . 
Φαῖδρος ἐρωτᾶτε . 
Σωκράτης ἆρ’ οὖν οὐ τὸ μὲν ὅλον ἡ ῥητορικὴ ἂν εἴη τέχνη ψυχαγωγία τις διὰ λόγων , οὐ μόνον ἐν δικαστηρίοις καὶ ὅσοι ἄλλοι δημόσιοι σύλλογοι , ἀλλὰ καὶ ἐν ἰδίοις , ἡ αὐτὴ σμικρῶν τε καὶ μεγάλων πέρι , καὶ οὐδὲν ἐντιμότερον τό γε ὀρθὸν περὶ σπουδαῖα ἢ περὶ φαῦλα γιγνόμενον ; 
ἢ πῶς σὺ ταῦτ’ ἀκήκοας ; 
Φαῖδρος οὐ μὰ τὸν Δί’ οὐ παντάπασιν οὕτως , ἀλλὰ μάλιστα μέν πως περὶ τὰς δίκας λέγεταί τε καὶ γράφεται τέχνῃ , λέγεται δὲ καὶ περὶ δημηγορίας · ἐπὶ πλέον δὲ οὐκ ἀκήκοα . 
Σωκράτης ἀλλ’ ἦ τὰς Νέστορος καὶ Ὀδυσσέως τέχνας μόνον περὶ λόγων ἀκήκοας , ἃς ἐν Ἰλίῳ σχολάζοντες συνεγραψάτην , τῶν δὲ Παλαμήδους ἀνήκοος γέγονας ; 
Φαῖδρος καὶ ναὶ μὰ Δί’ ἔγωγε τῶν Νέστορος , εἰ μὴ Γοργίαν Νέστορά τινα κατασκευάζεις , ἤ τινα Θρασύμαχόν τε καὶ Θεόδωρον Ὀδυσσέα . 
Σωκράτης ἴσως . 
ἀλλὰ γὰρ τούτους ἐῶμεν · σὺ δ’ εἰπέ , ἐν δικαστηρίοις οἱ ἀντίδικοι τί δρῶσιν ; 
οὐκ ἀντιλέγουσιν μέντοι ; 
ἢ τί φήσομεν ; 
Φαῖδρος τοῦτ’ αὐτό . 
Σωκράτης περὶ τοῦ δικαίου τε καὶ ἀδίκου ; 
Φαῖδρος ναί . 
Σωκράτης οὐκοῦν ὁ τέχνῃ τοῦτο δρῶν ποιήσει φανῆναι τὸ αὐτὸ τοῖς αὐτοῖς τοτὲ μὲν δίκαιον , ὅταν δὲ βούληται , ἄδικον ; 
Φαῖδρος τί μήν ; 
Σωκράτης καὶ ἐν δημηγορίᾳ δὴ τῇ πόλει δοκεῖν τὰ αὐτὰ τοτὲ μὲν ἀγαθά , τοτὲ δ’ αὖ τἀναντία ; 
Φαῖδρος οὕτως . 
Σωκράτης τὸν οὖν Ἐλεατικὸν Παλαμήδην λέγοντα οὐκ ἴσμεν τέχνῃ , ὥστε φαίνεσθαι τοῖς ἀκούουσι τὰ αὐτὰ ὅμοια καὶ ἀνόμοια , καὶ ἓν καὶ πολλά , μένοντά τε αὖ καὶ φερόμενα ; 
Φαῖδρος μάλα γε . 
Σωκράτης οὐκ ἄρα μόνον περὶ δικαστήριά τέ ἐστιν ἡ ἀντιλογικὴ καὶ περὶ δημηγορίαν , ἀλλ’ , ὡς ἔοικε , περὶ πάντα τὰ λεγόμενα μία τις τέχνη , εἴπερ ἔστιν , αὕτη ἂν εἴη , ᾗ τις οἷός τ’ ἔσται πᾶν παντὶ ὁμοιοῦν τῶν δυνατῶν καὶ οἷς δυνατόν , καὶ ἄλλου ὁμοιοῦντος καὶ ἀποκρυπτομένου εἰς φῶς ἄγειν . 
Φαῖδρος πῶς δὴ τὸ τοιοῦτον λέγεις ; 
Σωκράτης τῇδε δοκῶ ζητοῦσιν φανεῖσθαι . 
ἀπάτη πότερον ἐν πολὺ διαφέρουσι γίγνεται μᾶλλον ἢ ὀλίγον ; 
Φαῖδρος ἐν τοῖς ὀλίγον . 
Σωκράτης ἀλλά γε δὴ κατὰ σμικρὸν μεταβαίνων μᾶλλον λήσεις ἐλθὼν ἐπὶ τὸ ἐναντίον ἢ κατὰ μέγα . 
Φαῖδρος πῶς δ’ οὔ ; 
Σωκράτης δεῖ ἄρα τὸν μέλλοντα ἀπατήσειν μὲν ἄλλον , αὐτὸν δὲ μὴ ἀπατήσεσθαι , τὴν ὁμοιότητα τῶν ὄντων καὶ ἀνομοιότητα ἀκριβῶς διειδέναι . 
Φαῖδρος ἀνάγκη μὲν οὖν . 
Σωκράτης ἦ οὖν οἷός τε ἔσται , ἀλήθειαν ἀγνοῶν ἑκάστου , τὴν τοῦ ἀγνοουμένου ὁμοιότητα σμικράν τε καὶ μεγάλην ἐν τοῖς ἄλλοις διαγιγνώσκειν ; 
Φαῖδρος ἀδύνατον . 
Σωκράτης οὐκοῦν τοῖς παρὰ τὰ ὄντα δοξάζουσι καὶ ἀπατωμένοις δῆλον ὡς τὸ πάθος τοῦτο δῑ ὁμοιοτήτων τινῶν εἰσερρύη . 
Φαῖδρος γίγνεται γοῦν οὕτως . 
Σωκράτης ἔστιν οὖν ὅπως τεχνικὸς ἔσται μεταβιβάζειν κατὰ σμικρὸν διὰ τῶν ὁμοιοτήτων ἀπὸ τοῦ ὄντος ἑκάστοτε ἐπὶ τοὐναντίον ἀπάγων , ἢ αὐτὸς τοῦτο διαφεύγειν , ὁ μὴ ἐγνωρικὼς ὃ ἔστιν ἕκαστον τῶν ὄντων ; 
Φαῖδρος οὐ μή ποτε . 
Σωκράτης λόγων ἄρα τέχνην , ὦ ἑταῖρε , ὁ τὴν ἀλήθειαν μὴ εἰδώς , δόξας δὲ τεθηρευκώς , γελοίαν τινά , ὡς ἔοικε , καὶ ἄτεχνον παρέξεται . 
Φαῖδρος κινδυνεύει . 
Σωκράτης βούλει οὖν ἐν τῷ Λυσίου λόγῳ ὃν φέρεις , καὶ ἐν οἷς ἡμεῖς εἴπομεν ἰδεῖν τι ὧν φαμεν ἀτέχνων τε καὶ ἐντέχνων εἶναι ; 
Φαῖδρος πάντων γέ που μάλιστα , ὡς νῦν γε ψιλῶς πως λέγομεν , οὐκ ἔχοντες ἱκανὰ παραδείγματα . 
Σωκράτης καὶ μὴν κατὰ τύχην γέ τινα , ὡς ἔοικεν , ἐρρηθήτην τὼ λόγω ἔχοντέ τι παράδειγμα , ὡς ἂν ὁ εἰδὼς τὸ ἀληθὲς προσπαίζων ἐν λόγοις παράγοι τοὺς ἀκούοντας . 
καὶ ἔγωγε , ὦ Φαῖδρε , αἰτιῶμαι τοὺς ἐντοπίους θεούς · ἴσως δὲ καὶ οἱ τῶν Μουσῶν προφῆται οἱ ὑπὲρ κεφαλῆς ᾠδοὶ ἐπιπεπνευκότες ἂν ἡμῖν εἶεν τοῦτο τὸ γέρας · οὐ γάρ που ἔγωγε τέχνης τινὸς τοῦ λέγειν μέτοχος . 
Φαῖδρος ἔστω ὡς λέγεις · μόνον δήλωσον ὃ φῄς . 
Σωκράτης ἴθι δή μοι ἀνάγνωθι τὴν τοῦ Λυσίου λόγου ἀρχήν . 
Φαῖδρος 
“περὶ μὲν τῶν ἐμῶν πραγμάτων ἐπίστασαι , καὶ ὡς νομίζω συμφέρειν ἡμῖν τούτων γενομένων , ἀκήκοας . 
ἀξιῶ δὲ μὴ διὰ τοῦτο ἀτυχῆσαι ὧν δέομαι , ὅτι οὐκ ἐραστὴς ὢν σοῦ τυγχάνω . 
ὡς ἐκείνοις μὲν τότε μεταμέλει” 
— 
Σωκράτης παῦσαι . 
τί δὴ οὖν οὗτος ἁμαρτάνει καὶ ἄτεχνον ποιεῖ λεκτέον · ἦ γάρ ; 
Φαῖδρος ναί . 
Σωκράτης ἆρ’ οὖν οὐ παντὶ δῆλον τό γε τοιόνδε , ὡς περὶ μὲν ἔνια τῶν τοιούτων ὁμονοητικῶς ἔχομεν , περὶ δ’ ἔνια στασιωτικῶς ; 
Φαῖδρος δοκῶ μὲν ὃ λέγεις μανθάνειν , ἔτι δ’ εἰπὲ σαφέστερον . 
Σωκράτης ὅταν τις ὄνομα εἴπῃ σιδήρου ἢ ἀργύρου , ἆρ’ οὐ τὸ αὐτὸ πάντες διενοήθημεν ; 
Φαῖδρος καὶ μάλα . 
Σωκράτης τί δ’ ὅταν δικαίου ἢ ἀγαθοῦ ; 
οὐκ ἄλλος ἄλλῃ φέρεται , καὶ ἀμφισβητοῦμεν ἀλλήλοις τε καὶ ἡμῖν αὐτοῖς ; 
Φαῖδρος πάνυ μὲν οὖν . 
Σωκράτης ἐν μὲν ἄρα τοῖς συμφωνοῦμεν , ἐν δὲ τοῖς οὔ . 
Φαῖδρος οὕτω . 
Σωκράτης ποτέρωθι οὖν εὐαπατητότεροί ἐσμεν , καὶ ἡ ῥητορικὴ ἐν ποτέροις μεῖζον δύναται ; 
Φαῖδρος δῆλον ὅτι ἐν οἷς πλανώμεθα . 
Σωκράτης οὐκοῦν τὸν μέλλοντα τέχνην ῥητορικὴν μετιέναι πρῶτον μὲν δεῖ ταῦτα ὁδῷ διῃρῆσθαι , καὶ εἰληφέναι τινὰ χαρακτῆρα ἑκατέρου τοῦ εἴδους , ἐν ᾧ τε ἀνάγκη τὸ πλῆθος πλανᾶσθαι καὶ ἐν ᾧ μή . 
Φαῖδρος καλὸν γοῦν ἄν , ὦ Σώκρατες , εἶδος εἴη κατανενοηκὼς ὁ τοῦτο λαβών . 
Σωκράτης ἔπειτά γε οἶμαι πρὸς ἑκάστῳ γιγνόμενον μὴ λανθάνειν ἀλλ’ ὀξέως αἰσθάνεσθαι περὶ οὗ ἂν μέλλῃ ἐρεῖν ποτέρου ὂν τυγχάνει τοῦ γένους . 
Φαῖδρος τί μήν ; 
Σωκράτης τί οὖν ; 
τὸν ἔρωτα πότερον φῶμεν εἶναι τῶν ἀμφισβητησίμων ἢ τῶν μή ; 
Φαῖδρος τῶν ἀμφισβητησίμων δήπου · ἢ οἴει ἄν σοι ἐγχωρῆσαι εἰπεῖν ἃ νυνδὴ εἶπες περὶ αὐτοῦ , ὡς βλάβη τέ ἐστι τῷ ἐρωμένῳ καὶ ἐρῶντι , καὶ αὖθις ὡς μέγιστον <ὂν> 
τῶν ἀγαθῶν τυγχάνει ; 
Σωκράτης ἄριστα λέγεις · ἀλλ’ εἰπὲ καὶ τόδε—ἐγὼ γάρ τοι διὰ τὸ ἐνθουσιαστικὸν οὐ πάνυ μέμνημαι—εἰ ὡρισάμην ἔρωτα ἀρχόμενος τοῦ λόγου . 
Φαῖδρος νὴ Δία ἀμηχάνως γε ὡς σφόδρα . 
Σωκράτης φεῦ , ὅσῳ λέγεις τεχνικωτέρας Νύμφας τὰς Ἀχελῴου καὶ Πᾶνα τὸν Ἑρμοῦ Λυσίου τοῦ Κεφάλου πρὸς λόγους εἶναι . 
ἢ οὐδὲν λέγω , ἀλλὰ καὶ ὁ Λυσίας ἀρχόμενος τοῦ ἐρωτικοῦ ἠνάγκασεν ἡμᾶς ὑπολαβεῖν τὸν ἔρωτα ἕν τι τῶν ὄντων ὃ αὐτὸς ἐβουλήθη , καὶ πρὸς τοῦτο ἤδη συνταξάμενος πάντα τὸν ὕστερον λόγον διεπεράνατο ; 
βούλει πάλιν ἀναγνῶμεν τὴν ἀρχὴν αὐτοῦ ; 
Φαῖδρος εἰ σοί γε δοκεῖ · ὃ μέντοι ζητεῖς οὐκ ἔστ’ αὐτόθι . 
Σωκράτης λέγε , ἵνα ἀκούσω αὐτοῦ ἐκείνου . 
Φαῖδρος 
“περὶ μὲν τῶν ἐμῶν πραγμάτων ἐπίστασαι , καὶ ὡς νομίζω συμφέρειν ἡμῖν τούτων γενομένων , ἀκήκοας . 
ἀξιῶ δὲ μὴ διὰ τοῦτο ἀτυχῆσαι ὧν δέομαι , ὅτι οὐκ ἐραστὴς ὢν σοῦ τυγχάνω . 
ὡς ἐκείνοις μὲν τότε μεταμέλει ὧν ἂν εὖ ποιήσωσιν , ἐπειδὰν τῆς ἐπιθυμίας παύσωνται · ” 
— 
Σωκράτης ἦ πολλοῦ δεῖν ἔοικε ποιεῖν ὅδε γε ὃ ζητοῦμεν , ὃς οὐδὲ ἀπ’ ἀρχῆς ἀλλ’ ἀπὸ τελευτῆς ἐξ ὑπτίας ἀνάπαλιν διανεῖν ἐπιχειρεῖ τὸν λόγον , καὶ ἄρχεται ἀφ’ ὧν πεπαυμένος ἂν ἤδη ὁ ἐραστὴς λέγοι πρὸς τὰ παιδικά . 
ἢ οὐδὲν εἶπον , Φαῖδρε , φίλη κεφαλή ; 
Φαῖδρος ἔστιν γέ τοι δή , ὦ Σώκρατες , τελευτή , περὶ οὗ τὸν λόγον ποιεῖται . 
Σωκράτης τί δὲ τἆλλα ; 
οὐ χύδην δοκεῖ βεβλῆσθαι τὰ τοῦ λόγου ; 
ἢ φαίνεται τὸ δεύτερον εἰρημένον ἔκ τινος ἀνάγκης δεύτερον δεῖν τεθῆναι , ἤ τι ἄλλο τῶν ῥηθέντων ; 
ἐμοὶ μὲν γὰρ ἔδοξεν , ὡς μηδὲν εἰδότι , οὐκ ἀγεννῶς τὸ ἐπιὸν εἰρῆσθαι τῷ γράφοντι · σὺ δ’ ἔχεις τινὰ ἀνάγκην λογογραφικὴν ᾗ ταῦτα ἐκεῖνος οὕτως ἐφεξῆς παρ’ ἄλληλα ἔθηκεν ; 
Φαῖδρος χρηστὸς εἶ , ὅτι με ἡγῇ ἱκανὸν εἶναι τὰ ἐκείνου οὕτως ἀκριβῶς διιδεῖν . 
Σωκράτης ἀλλὰ τόδε γε οἶμαί σε φάναι ἄν , δεῖν πάντα λόγον ὥσπερ ζῷον συνεστάναι σῶμά τι ἔχοντα αὐτὸν αὑτοῦ , ὥστε μήτε ἀκέφαλον εἶναι μήτε ἄπουν , ἀλλὰ μέσα τε ἔχειν καὶ ἄκρα , πρέποντα ἀλλήλοις καὶ τῷ ὅλῳ γεγραμμένα . 
Φαῖδρος πῶς γὰρ οὔ ; 
Σωκράτης σκέψαι τοίνυν τὸν τοῦ ἑταίρου σου λόγον εἴτε οὕτως εἴτε ἄλλως ἔχει , καὶ εὑρήσεις τοῦ ἐπιγράμματος οὐδὲν διαφέροντα , ὃ Μίδᾳ τῷ Φρυγί φασίν τινες ἐπιγεγράφθαι . 
Φαῖδρος ποῖον τοῦτο , καὶ τί πεπονθός ; 
Σωκράτης ἔστι μὲν τοῦτο τόδε—χαλκῆ παρθένος εἰμί , Μίδα δ’ ἐπὶ σήματι κεῖμαι.ὄφρ’ ἂν ὕδωρ τε νάῃ καὶ δένδρεα μακρὰ τεθήλῃ , αὐτοῦ τῇδε μένουσα πολυκλαύτου ἐπὶ τύμβου , ἀγγελέω παριοῦσι Μίδας ὅτι τῇδε τέθαπται.μιδας ὅτι δ’ οὐδὲν διαφέρει αὐτοῦ πρῶτον ἢ ὕστατόν τι λέγεσθαι , ἐννοεῖς που , ὡς ἐγᾦμαι . 
Φαῖδρος σκώπτεις τὸν λόγον ἡμῶν , ὦ Σώκρατες . 
Σωκράτης τοῦτον μὲν τοίνυν , ἵνα μὴ σὺ ἄχθῃ , ἐάσωμεν— 
καίτοι συχνά γε ἔχειν μοι δοκεῖ παραδείγματα πρὸς ἅ τις βλέπων ὀνίναιτ’ ἄν , μιμεῖσθαι αὐτὰ ἐπιχειρῶν μὴ πάνυ τι— 
εἰς δὲ τοὺς ἑτέρους λόγους ἴωμεν . 
ἦν γάρ τι ἐν αὐτοῖς , ὡς δοκῶ , προσῆκον ἰδεῖν τοῖς βουλομένοις περὶ λόγων σκοπεῖν . 
Φαῖδρος τὸ ποῖον δὴ λέγεις ; 
Σωκράτης ἐναντίω που ἤστην · ὁ μὲν γὰρ ὡς τῷ ἐρῶντι , ὁ δ’ ὡς τῷ μὴ δεῖ χαρίζεσθαι , ἐλεγέτην . 
Φαῖδρος καὶ μάλ’ ἀνδρικῶς . 
Σωκράτης ὤιμην σε τἀληθὲς ἐρεῖν , ὅτι μανικῶς · ὃ μέντοι ἐζήτουν ἐστὶν αὐτὸ τοῦτο . 
μανίαν γάρ τινα ἐφήσαμεν εἶναι τὸν ἔρωτα . 
ἦ γάρ ; 
Φαῖδρος ναί . 
Σωκράτης μανίας δέ γε εἴδη δύο , τὴν μὲν ὑπὸ νοσημάτων ἀνθρωπίνων , τὴν δὲ ὑπὸ θείας ἐξαλλαγῆς τῶν εἰωθότων νομίμων γιγνομένην . 
Φαῖδρος πάνυ γε . 
Σωκράτης τῆς δὲ θείας τεττάρων θεῶν τέτταρα μέρη διελόμενοι , μαντικὴν μὲν ἐπίπνοιαν Ἀπόλλωνος θέντες , Διονύσου δὲ τελεστικήν , Μουσῶν δ’ αὖ ποιητικήν , τετάρτην δὲ ἀφροδίτης καὶ Ἔρωτος , ἐρωτικὴν μανίαν ἐφήσαμέν τε ἀρίστην εἶναι , καὶ οὐκ οἶδ’ ὅπῃ τὸ ἐρωτικὸν πάθος ἀπεικάζοντες , ἴσως μὲν ἀληθοῦς τινος ἐφαπτόμενοι , τάχα δ’ ἂν καὶ ἄλλοσε παραφερόμενοι , κεράσαντες οὐ παντάπασιν ἀπίθανον λόγον , μυθικόν τινα ὕμνον προσεπαίσαμεν μετρίως τε καὶ εὐφήμως τὸν ἐμόν τε καὶ σὸν δεσπότην ἔρωτα , ὦ Φαῖδρε , καλῶν παίδων ἔφορον . 
Φαῖδρος καὶ μάλα ἔμοιγε οὐκ ἀηδῶς ἀκοῦσαι . 
Σωκράτης τόδε τοίνυν αὐτόθεν λάβωμεν , ὡς ἀπὸ τοῦ ψέγειν πρὸς τὸ ἐπαινεῖν ἔσχεν ὁ λόγος μεταβῆναι . 
Φαῖδρος πῶς δὴ οὖν αὐτὸ λέγεις ; 
Σωκράτης ἐμοὶ μὲν φαίνεται τὰ μὲν ἄλλα τῷ ὄντι παιδιᾷ πεπαῖσθαι · τούτων δέ τινων ἐκ τύχης ῥηθέντων δυοῖν εἰδοῖν , εἰ αὐτοῖν τὴν δύναμιν τέχνῃ λαβεῖν δύναιτό τις , οὐκ ἄχαρι . 
Φαῖδρος τίνων δή ; 
Σωκράτης εἰς μίαν τε ἰδέαν συνορῶντα ἄγειν τὰ πολλαχῇ διεσπαρμένα , ἵνα ἕκαστον ὁριζόμενος δῆλον ποιῇ περὶ οὗ ἂν ἀεὶ διδάσκειν ἐθέλῃ . 
ὥσπερ τὰ νυνδὴ περὶ Ἔρωτος—ὃ ἔστιν ὁρισθέν—εἴτ’ εὖ εἴτε κακῶς ἐλέχθη , τὸ γοῦν σαφὲς καὶ τὸ αὐτὸ αὑτῷ ὁμολογούμενον διὰ ταῦτα ἔσχεν εἰπεῖν ὁ λόγος . 
Φαῖδρος τὸ δ’ ἕτερον δὴ εἶδος τί λέγεις , ὦ Σώκρατες ; 
Σωκράτης τὸ πάλιν κατ’ εἴδη δύνασθαι διατέμνειν κατ’ ἄρθρα ᾗ πέφυκεν , καὶ μὴ ἐπιχειρεῖν καταγνύναι μέρος μηδέν , κακοῦ μαγείρου τρόπῳ χρώμενον · ἀλλ’ ὥσπερ ἄρτι τὼ λόγω τὸ μὲν ἄφρον τῆς διανοίας ἕν τι κοινῇ εἶδος ἐλαβέτην , ὥσπερ δὲ σώματος ἐξ ἑνὸς διπλᾶ καὶ ὁμώνυμα πέφυκε , σκαιά , τὰ δὲ δεξιὰ κληθέντα , οὕτω καὶ τὸ τῆς παρανοίας ὡς <ἓν> 
ἐν ἡμῖν πεφυκὸς εἶδος ἡγησαμένω τὼ λόγω , ὁ μὲν τὸ ἐπ’ ἀριστερὰ τεμνόμενος μέρος , πάλιν τοῦτο τέμνων οὐκ ἐπανῆκεν πρὶν ἐν αὐτοῖς ἐφευρὼν ὀνομαζόμενον σκαιόν τινα ἔρωτα ἐλοιδόρησεν μάλ’ ἐν δίκῃ , ὁ δ’ εἰς τὰ ἐν δεξιᾷ τῆς μανίας ἀγαγὼν ἡμᾶς , ὁμώνυμον μὲν ἐκείνῳ , θεῖον δ’ αὖ τινα ἔρωτα ἐφευρὼν καὶ προτεινάμενος ἐπῄνεσεν ὡς μεγίστων αἴτιον ἡμῖν ἀγαθῶν . 
Φαῖδρος ἀληθέστατα λέγεις . 
Σωκράτης τούτων δὴ ἔγωγε αὐτός τε ἐραστής , ὦ Φαῖδρε , τῶν διαιρέσεων καὶ συναγωγῶν , ἵνα οἷός τε ὦ λέγειν τε καὶ φρονεῖν · ἐάν τέ τιν’ ἄλλον ἡγήσωμαι δυνατὸν εἰς ἓν καὶ ἐπὶ πολλὰ πεφυκόθ’ ὁρᾶν , τοῦτον διώκω “κατόπισθε μετ’ ἴχνιον ὥστε θεοῖο.” 
καὶ μέντοι καὶ τοὺς δυναμένους αὐτὸ δρᾶν εἰ μὲν ὀρθῶς ἢ μὴ προσαγορεύω , θεὸς οἶδε , καλῶ δὲ οὖν μέχρι τοῦδε διαλεκτικούς . 
τὰ δὲ νῦν παρὰ σοῦ τε καὶ Λυσίου μαθόντας εἰπὲ τί χρὴ καλεῖν · ἢ τοῦτο ἐκεῖνό ἐστιν ἡ λόγων τέχνη , ᾗ Θρασύμαχός τε καὶ οἱ ἄλλοι χρώμενοι σοφοὶ μὲν αὐτοὶ λέγειν γεγόνασιν , ἄλλους τε ποιοῦσιν , οἳ ἂν δωροφορεῖν αὐτοῖς ὡς βασιλεῦσιν ἐθέλωσιν ; 
Φαῖδρος βασιλικοὶ μὲν ἇνδρες , οὐ μὲν δὴ ἐπιστήμονές γε ὧν ἐρωτᾷς . 
ἀλλὰ τοῦτο μὲν τὸ εἶδος ὀρθῶς ἔμοιγε δοκεῖς καλεῖν , διαλεκτικὸν καλῶν · τὸ δὲ ῥητορικὸν δοκεῖ μοι διαφεύγειν ἔθ’ ἡμᾶς . 
Σωκράτης πῶς φῄς ; 
καλόν πού τι ἂν εἴη , ὃ τούτων ἀπολειφθὲν ὅμως τέχνῃ λαμβάνεται ; 
πάντως δ’ οὐκ ἀτιμαστέον αὐτὸ σοί τε καὶ ἐμοί , λεκτέον δὲ τί μέντοι καὶ ἔστι τὸ λειπόμενον τῆς ῥητορικῆς . 
Φαῖδρος καὶ μάλα που συχνά , ὦ Σώκρατες , τά γ’ ἐν τοῖς βιβλίοις τοῖς περὶ λόγων τέχνης γεγραμμένοις . 
Σωκράτης 
[καὶ] 
καλῶς γε ὑπέμνησας . 
προοίμιον μὲν οἶμαι πρῶτον ὡς δεῖ τοῦ λόγου λέγεσθαι ἐν ἀρχῇ · ταῦτα λέγεις —ἦ γάρ ; 
—τὰ κομψὰ τῆς τέχνης ; 
Φαῖδρος ναί . 
Σωκράτης δεύτερον δὲ δὴ διήγησίν τινα μαρτυρίας τ’ ἐπ’ αὐτῇ , τρίτον τεκμήρια , τέταρτον εἰκότα · καὶ πίστωσιν οἶμαι καὶ ἐπιπίστωσιν λέγειν τόν γε βέλτιστον λογοδαίδαλον Βυζάντιον ἄνδρα . 
Φαῖδρος τὸν χρηστὸν λέγεις Θεόδωρον ; 
Σωκράτης τί μήν ; 
καὶ ἔλεγχόν γε καὶ ἐπεξέλεγχον ὡς ποιητέον ἐν κατηγορίᾳ τε καὶ ἀπολογίᾳ . 
τὸν δὲ κάλλιστον Πάριον Εὐηνὸν ἐς μέσον οὐκ ἄγομεν , ὃς ὑποδήλωσίν τε πρῶτος ηὗρεν καὶ παρεπαίνους—οἱ δ’ αὐτὸν καὶ παραψόγους φασὶν ἐν μέτρῳ λέγειν μνήμης χάριν—σοφὸς γὰρ ἁνήρ . 
Τεισίαν δὲ Γοργίαν τε ἐάσομεν εὕδειν , οἳ πρὸ τῶν ἀληθῶν τὰ εἰκότα εἶδον ὡς τιμητέα μᾶλλον , τά τε αὖ σμικρὰ μεγάλα καὶ τὰ μεγάλα σμικρὰ φαίνεσθαι ποιοῦσιν διὰ ῥώμην λόγου , καινά τε ἀρχαίως τά τ’ ἐναντία καινῶς , συντομίαν τε λόγων καὶ ἄπειρα μήκη περὶ πάντων ἀνηῦρον ; 
ταῦτα δὲ ἀκούων ποτέ μου Πρόδικος ἐγέλασεν , καὶ μόνος αὐτὸς ηὑρηκέναι ἔφη ὧν δεῖ λόγων τέχνην · δεῖν δὲ οὔτε μακρῶν οὔτε βραχέων ἀλλὰ μετρίων . 
Φαῖδρος σοφώτατά γε , ὦ Πρόδικε . 
Σωκράτης 
Ἱππίαν δὲ οὐ λέγομεν ; 
οἶμαι γὰρ ἂν σύμψηφον αὐτῷ καὶ τὸν Ἠλεῖον ξένον γενέσθαι . 
Φαῖδρος τί δ’ οὔ ; 
Σωκράτης τὰ δὲ Πώλου πῶς φράσωμεν αὖ μουσεῖα λόγων—ὡς διπλασιολογίαν καὶ γνωμολογίαν καὶ εἰκονολογίαν 
—ὀνομάτων τε Λικυμνίων ἃ ἐκείνῳ ἐδωρήσατο πρὸς ποίησιν εὐεπείας ; 
Φαῖδρος 
Πρωταγόρεια δέ , ὦ Σώκρατες , οὐκ ἦν μέντοι τοιαῦτ’ ἄττα ; 
Σωκράτης ὀρθοέπειά γέ τις , ὦ παῖ , καὶ ἄλλα πολλὰ καὶ καλά . 
τῶν γε μὴν οἰκτρογόων ἐπὶ γῆρας καὶ πενίαν ἑλκομένων λόγων κεκρατηκέναι τέχνῃ μοι φαίνεται τὸ τοῦ Χαλκηδονίου σθένος , ὀργίσαι τε αὖ πολλοὺς ἅμα δεινὸς ἁνὴρ γέγονεν , καὶ πάλιν ὠργισμένοις ἐπᾴδων κηλεῖν , ὡς ἔφη · διαβάλλειν τε καὶ ἀπολύσασθαι διαβολὰς ὁθενδὴ κράτιστος . 
τὸ δὲ δὴ τέλος τῶν λόγων κοινῇ πᾶσιν ἔοικε συνδεδογμένον εἶναι , ᾧ τινες μὲν ἐπάνοδον , ἄλλοι δ’ ἄλλο τίθενται ὄνομα . 
Φαῖδρος τὸ ἐν κεφαλαίῳ ἕκαστα λέγεις ὑπομνῆσαι ἐπὶ τελευτῆς τοὺς ἀκούοντας περὶ τῶν εἰρημένων ; 
Σωκράτης ταῦτα λέγω , καὶ εἴ τι σὺ ἄλλο ἔχεις εἰπεῖν λόγων τέχνης πέρι . 
Φαῖδρος σμικρά γε καὶ οὐκ ἄξια λέγειν . 
Σωκράτης ἐῶμεν δὴ τά γε σμικρά · ταῦτα δὲ ὑπ’ αὐγὰς μᾶλλον ἴδωμεν , τίνα καὶ πότ’ ἔχει τὴν τῆς τέχνης δύναμιν . 
Φαῖδρος καὶ μάλα ἐρρωμένην , ὦ Σώκρατες , ἔν γε δὴ πλήθους συνόδοις . 
Σωκράτης ἔχει γάρ . 
ἀλλ’ , ὦ δαιμόνιε , ἰδὲ καὶ σὺ εἰ ἄρα καὶ σοὶ φαίνεται διεστηκὸς αὐτῶν τὸ ἤτριον ὥσπερ ἐμοί . 
Φαῖδρος δείκνυε μόνον . 
Σωκράτης εἰπὲ δή μοι · εἴ τις προσελθὼν τῷ ἑταίρῳ σου Ἐρυξιμάχῳ ἢ τῷ πατρὶ αὐτοῦ Ἀκουμενῷ εἴποι ὅτι “ἐγὼ ἐπίσταμαι τοιαῦτ’ ἄττα σώμασι προσφέρειν , ὥστε θερμαίνειν τ’ ἐὰν βούλωμαι καὶ ψύχειν , καὶ ἐὰν μὲν δόξῃ μοι , ἐμεῖν ποιεῖν , ἐὰν δ’ αὖ , κάτω διαχωρεῖν , καὶ ἄλλα πάμπολλα τοιαῦτα · καὶ ἐπιστάμενος αὐτὰ ἀξιῶ ἰατρικὸς εἶναι καὶ ἄλλον ποιεῖν ᾧ ἂν τὴν τούτων ἐπιστήμην παραδῶ , ” 
τί ἂν οἴει ἀκούσαντας εἰπεῖν ; 
Φαῖδρος τί δ’ ἄλλο γε ἢ ἐρέσθαι εἰ προσεπίσταται καὶ οὕστινας δεῖ καὶ ὁπότε ἕκαστα τούτων ποιεῖν , καὶ μέχρι ὁπόσου ; 
Σωκράτης εἰ οὖν εἴποι ὅτι “οὐδαμῶς · ἀλλ’ ἀξιῶ τὸν ταῦτα παρ’ ἐμοῦ μαθόντα αὐτὸν οἷόν τ’ εἶναι [ποιεῖν] 
ἃ ἐρωτᾷς ; ” 
Φαῖδρος εἰπεῖν ἂν οἶμαι ὅτι μαίνεται ἅνθρωπος , καὶ ἐκ βιβλίου ποθὲν ἀκούσας ἢ περιτυχὼν φαρμακίοις ἰατρὸς οἴεται γεγονέναι , οὐδὲν ἐπαΐων τῆς τέχνης . 
Σωκράτης τί δ’ εἰ Σοφοκλεῖ αὖ προσελθὼν καὶ Εὐριπίδῃ τις λέγοι ὡς ἐπίσταται περὶ σμικροῦ πράγματος ῥήσεις παμμήκεις ποιεῖν καὶ περὶ μεγάλου πάνυ σμικράς , ὅταν τε βούληται οἰκτράς , καὶ τοὐναντίον αὖ φοβερὰς καὶ ἀπειλητικὰς ὅσα τ’ ἄλλα τοιαῦτα , καὶ διδάσκων αὐτὰ τραγῳδίας ποίησιν οἴεται παραδιδόναι ; 
Φαῖδρος καὶ οὗτοι ἄν , ὦ Σώκρατες , οἶμαι καταγελῷεν εἴ τις οἴεται τραγῳδίαν ἄλλο τι εἶναι ἢ τὴν τούτων σύστασιν πρέπουσαν ἀλλήλοις τε καὶ τῷ ὅλῳ συνισταμένην . 
Σωκράτης ἀλλ’ οὐκ ἂν ἀγροίκως γε οἶμαι λοιδορήσειαν , ἀλλ’ ὥσπερ ἂν μουσικὸς ἐντυχὼν ἀνδρὶ οἰομένῳ ἁρμονικῷ εἶναι , ὅτι δὴ τυγχάνει ἐπιστάμενος ὡς οἷόν τε ὀξυτάτην καὶ βαρυτάτην χορδὴν ποιεῖν , οὐκ ἀγρίως εἴποι ἄν · “ὦ μοχθηρέ , μελαγχολᾷς , ” 
ἀλλ’ ἅτε μουσικὸς ὢν πρᾳότερον ὅτι “ὦ ἄριστε , ἀνάγκη μὲν καὶ ταῦτ’ ἐπίστασθαι τὸν μέλλοντα ἁρμονικὸν ἔσεσθαι , οὐδὲν μὴν κωλύει μηδὲ σμικρὸν ἁρμονίας ἐπαΐειν τὸν τὴν σὴν ἕξιν ἔχοντα · τὰ γὰρ πρὸ ἁρμονίας ἀναγκαῖα μαθήματα ἐπίστασαι ἀλλ’ οὐ τὰ ἁρμονικά.” 
Φαῖδρος ὀρθότατά γε . 
Σωκράτης οὐκοῦν καὶ ὁ Σοφοκλῆς τόν σφισιν ἐπιδεικνύμενον τὰ πρὸ τραγῳδίας ἂν φαίη ἀλλ’ οὐ τὰ τραγικά , καὶ ὁ Ἀκουμενὸς τὰ πρὸ ἰατρικῆς ἀλλ’ οὐ τὰ ἰατρικά . 
Φαῖδρος παντάπασι μὲν οὖν . 
Σωκράτης τί δὲ τὸν μελίγηρυν Ἄδραστον οἰόμεθα ἢ καὶ Περικλέα , εἰ ἀκούσειαν ὧν νυνδὴ ἡμεῖς διῇμεν τῶν παγκάλων τεχνημάτων—βραχυλογιῶν τε καὶ εἰκονολογιῶν καὶ ὅσα ἄλλα διελθόντες ὑπ’ αὐγὰς ἔφαμεν εἶναι σκεπτέα—πότερον χαλεπῶς ἂν αὐτούς , ὥσπερ ἐγώ τε καὶ σύ , ὑπ’ ἀγροικίας ῥῆμά τι εἰπεῖν ἀπαίδευτον εἰς τοὺς ταῦτα γεγραφότας τε καὶ διδάσκοντας ὡς ῥητορικὴν τέχνην , ἢ ἅτε ἡμῶν ὄντας σοφωτέρους κἂν νῷν ἐπιπλῆξαι εἰπόντας · “ὦ Φαῖδρέ τε καὶ Σώκρατες , οὐ χρὴ χαλεπαίνειν ἀλλὰ συγγιγνώσκειν , εἴ τινες μὴ ἐπιστάμενοι διαλέγεσθαι ἀδύνατοι ἐγένοντο ὁρίσασθαι τί ποτ’ ἔστιν ῥητορική , ἐκ δὲ τούτου τοῦ πάθους τὰ πρὸ τῆς τέχνης ἀναγκαῖα μαθήματα ἔχοντες ῥητορικὴν ᾠήθησαν ηὑρηκέναι , καὶ ταῦτα δὴ διδάσκοντες ἄλλους ἡγοῦνταί σφισιν τελέως ῥητορικὴν δεδιδάχθαι , τὸ δὲ ἕκαστα τούτων πιθανῶς λέγειν τε καὶ τὸ ὅλον συνίστασθαι , οὐδὲν ἔργον <ὄν> , αὐτοὺς δεῖν παρ’ ἑαυτῶν τοὺς μαθητὰς σφῶν πορίζεσθαι ἐν τοῖς λόγοις” . 
Φαῖδρος ἀλλὰ μήν , ὦ Σώκρατες , κινδυνεύει γε τοιοῦτόν τι εἶναι τὸ τῆς τέχνης ἣν οὗτοι οἱ ἄνδρες ὡς ῥητορικὴν διδάσκουσίν τε καὶ γράφουσιν , καὶ ἔμοιγε δοκεῖς ἀληθῆ εἰρηκέναι · ἀλλὰ δὴ τὴν τοῦ τῷ ὄντι ῥητορικοῦ τε καὶ πιθανοῦ τέχνην πῶς καὶ πόθεν ἄν τις δύναιτο πορίσασθαι ; 
Σωκράτης τὸ μὲν δύνασθαι , ὦ Φαῖδρε , ὥστε ἀγωνιστὴν τέλεον γενέσθαι , εἰκός—ἴσως δὲ καὶ ἀναγκαῖον—ἔχειν ὥσπερ τἆλλα · εἰ μέν σοι ὑπάρχει φύσει ῥητορικῷ εἶναι , ἔσῃ ῥήτωρ ἐλλόγιμος , προσλαβὼν ἐπιστήμην τε καὶ μελέτην , ὅτου δ’ ἂν ἐλλείπῃς τούτων , ταύτῃ ἀτελὴς ἔσῃ . 
ὅσον δὲ αὐτοῦ τέχνη , οὐχ ᾗ Λυσίας τε καὶ Θρασύμαχος πορεύεται δοκεῖ μοι φαίνεσθαι ἡ μέθοδος . 
Φαῖδρος ἀλλὰ πῇ δή ; 
Σωκράτης κινδυνεύει , ὦ ἄριστε , εἰκότως ὁ Περικλῆς πάντων τελεώτατος εἰς τὴν ῥητορικὴν γενέσθαι . 
Φαῖδρος τί δή ; 
Σωκράτης πᾶσαι ὅσαι μεγάλαι τῶν τεχνῶν προσδέονται ἀδολεσχίας καὶ μετεωρολογίας φύσεως πέρι · τὸ γὰρ ὑψηλόνουν τοῦτο καὶ πάντῃ τελεσιουργὸν ἔοικεν ἐντεῦθέν ποθεν εἰσιέναι . 
ὃ καὶ Περικλῆς πρὸς τῷ εὐφυὴς εἶναι ἐκτήσατο · προσπεσὼν γὰρ οἶμαι τοιούτῳ ὄντι Ἀναξαγόρᾳ , μετεωρολογίας ἐμπλησθεὶς καὶ ἐπὶ φύσιν νοῦ τε καὶ διανοίας ἀφικόμενος , ὧν δὴ πέρι τὸν πολὺν λόγον ἐποιεῖτο Ἀναξαγόρας , ἐντεῦθεν εἵλκυσεν ἐπὶ τὴν τῶν λόγων τέχνην τὸ πρόσφορον αὐτῇ . 
Φαῖδρος πῶς τοῦτο λέγεις ; 
Σωκράτης ὁ αὐτός που τρόπος τέχνης ἰατρικῆς ὅσπερ καὶ ῥητορικῆς . 
Φαῖδρος πῶς δή ; 
Σωκράτης ἐν ἀμφοτέραις δεῖ διελέσθαι φύσιν , σώματος μὲν ἐν τῇ ἑτέρᾳ , ψυχῆς δὲ ἐν τῇ ἑτέρᾳ , εἰ μέλλεις , μὴ τριβῇ μόνον καὶ ἐμπειρίᾳ ἀλλὰ τέχνῃ , τῷ μὲν φάρμακα καὶ τροφὴν προσφέρων ὑγίειαν καὶ ῥώμην ἐμποιήσειν , τῇ δὲ λόγους τε καὶ ἐπιτηδεύσεις νομίμους πειθὼ ἣν ἂν βούλῃ καὶ ἀρετὴν παραδώσειν . 
Φαῖδρος τὸ γοῦν εἰκός , ὦ Σώκρατες , οὕτως . 
Σωκράτης ψυχῆς οὖν φύσιν ἀξίως λόγου κατανοῆσαι οἴει δυνατὸν εἶναι ἄνευ τῆς τοῦ ὅλου φύσεως ; 
Φαῖδρος εἰ μὲν Ἱπποκράτει γε τῷ τῶν Ἀσκληπιαδῶν δεῖ τι πιθέσθαι , οὐδὲ περὶ σώματος ἄνευ τῆς μεθόδου ταύτης . 
Σωκράτης καλῶς γάρ , ὦ ἑταῖρε , λέγει · χρὴ μέντοι πρὸς τῷ Ἱπποκράτει τὸν λόγον ἐξετάζοντα σκοπεῖν εἰ συμφωνεῖ . 
Φαῖδρος φημί . 
Σωκράτης τὸ τοίνυν περὶ φύσεως σκόπει τί ποτε λέγει Ἱπποκράτης τε καὶ ὁ ἀληθὴς λόγος . 
ἆρ’ οὐχ ὧδε δεῖ διανοεῖσθαι περὶ ὁτουοῦν φύσεως · πρῶτον μέν , ἁπλοῦν ἢ πολυειδές ἐστιν οὗ πέρι βουλησόμεθα εἶναι αὐτοὶ τεχνικοὶ καὶ ἄλλον δυνατοὶ ποιεῖν , ἔπειτα δέ , ἂν μὲν ἁπλοῦν ᾖ , σκοπεῖν τὴν δύναμιν αὐτοῦ , τίνα πρὸς τί πέφυκεν εἰς τὸ δρᾶν ἔχον ἢ τίνα εἰς τὸ παθεῖν ὑπὸ τοῦ , ἐὰν δὲ πλείω εἴδη ἔχῃ , ταῦτα ἀριθμησάμενον , ὅπερ ἐφ’ ἑνός , τοῦτ’ ἰδεῖν ἐφ’ ἑκάστου , τῷ τί ποιεῖν αὐτὸ πέφυκεν ἢ τῷ τί παθεῖν ὑπὸ τοῦ ; 
Φαῖδρος κινδυνεύει , ὦ Σώκρατες . 
Σωκράτης ἡ γοῦν ἄνευ τούτων μέθοδος ἐοίκοι ἂν ὥσπερ τυφλοῦ πορείᾳ . 
ἀλλ’ οὐ μὴν ἀπεικαστέον τόν γε τέχνῃ μετιόντα ὁτιοῦν τυφλῷ οὐδὲ κωφῷ , ἀλλὰ δῆλον ὡς , ἄν τῴ τις τέχνῃ λόγους διδῷ , τὴν οὐσίαν δείξει ἀκριβῶς τῆς φύσεως τούτου πρὸς ὃ τοὺς λόγους προσοίσει · ἔσται δέ που ψυχὴ τοῦτο . 
Φαῖδρος τί μήν ; 
Σωκράτης οὐκοῦν ἡ ἅμιλλα αὐτῷ τέταται πρὸς τοῦτο πᾶσα · πειθὼ γὰρ ἐν τούτῳ ποιεῖν ἐπιχειρεῖ . 
ἦ γάρ ; 
Φαῖδρος ναί . 
Σωκράτης δῆλον ἄρα ὅτι ὁ Θρασύμαχός τε καὶ ὃς ἂν ἄλλος σπουδῇ τέχνην ῥητορικὴν διδῷ , πρῶτον πάσῃ ἀκριβείᾳ γράψει τε καὶ ποιήσει ψυχὴν ἰδεῖν , πότερον ἓν καὶ ὅμοιον πέφυκεν ἢ κατὰ σώματος μορφὴν πολυειδές · τοῦτο γάρ φαμεν φύσιν εἶναι δεικνύναι . 
Φαῖδρος παντάπασι μὲν οὖν . 
Σωκράτης δεύτερον δέ γε , ὅτῳ τί ποιεῖν ἢ παθεῖν ὑπὸ τοῦ πέφυκεν . 
Φαῖδρος τί μήν ; 
Σωκράτης τρίτον δὲ δὴ διαταξάμενος τὰ λόγων τε καὶ ψυχῆς γένη καὶ τὰ τούτων παθήματα δίεισι πάσας αἰτίας , προσαρμόττων ἕκαστον ἑκάστῳ καὶ διδάσκων οἵα οὖσα ὑφ’ οἵων λόγων δῑ ἣν αἰτίαν ἐξ ἀνάγκης ἡ μὲν πείθεται , ἡ δὲ ἀπειθεῖ . 
Φαῖδρος κάλλιστα γοῦν ἄν , ὡς ἔοικ’ , ἔχοι οὕτως . 
Σωκράτης οὔτοι μὲν οὖν , ὦ φίλε , ἄλλως ἐνδεικνύμενον ἢ λεγόμενον τέχνῃ ποτὲ λεχθήσεται ἢ γραφήσεται οὔτε τι ἄλλο οὔτε τοῦτο . 
ἀλλ’ οἱ νῦν γράφοντες , ὧν σὺ ἀκήκοας , τέχνας λόγων πανοῦργοί εἰσιν καὶ ἀποκρύπτονται , εἰδότες ψυχῆς πέρι παγκάλως · πρὶν ἂν οὖν τὸν τρόπον τοῦτον λέγωσί τε καὶ γράφωσι , μὴ πειθώμεθα αὐτοῖς τέχνῃ γράφειν . 
Φαῖδρος τίνα τοῦτον ; 
Σωκράτης αὐτὰ μὲν τὰ ῥήματα εἰπεῖν οὐκ εὐπετές · ὡς δὲ δεῖ γράφειν , εἰ μέλλει τεχνικῶς ἔχειν καθ’ ὅσον ἐνδέχεται , λέγειν ἐθέλω . 
Φαῖδρος λέγε δή . 
Σωκράτης ἐπειδὴ λόγου δύναμις τυγχάνει ψυχαγωγία οὖσα , τὸν μέλλοντα ῥητορικὸν ἔσεσθαι ἀνάγκη εἰδέναι ψυχὴ ὅσα εἴδη ἔχει . 
ἔστιν οὖν τόσα καὶ τόσα , καὶ τοῖα καὶ τοῖα , ὅθεν οἱ μὲν τοιοίδε , οἱ δὲ τοιοίδε γίγνονται · τούτων δὲ δὴ οὕτω διῃρημένων , λόγων αὖ τόσα καὶ τόσα ἔστιν εἴδη , τοιόνδε ἕκαστον . 
οἱ μὲν οὖν τοιοίδε ὑπὸ τῶν τοιῶνδε λόγων διὰ τήνδε τὴν αἰτίαν ἐς τὰ τοιάδε εὐπειθεῖς , οἱ δὲ τοιοίδε διὰ τάδε δυσπειθεῖς · δεῖ δὴ ταῦτα ἱκανῶς νοήσαντα , μετὰ ταῦτα θεώμενον αὐτὰ ἐν ταῖς πράξεσιν ὄντα τε καὶ πραττόμενα , ὀξέως τῇ αἰσθήσει δύνασθαι ἐπακολουθεῖν , ἢ μηδὲν εἶναί πω πλέον αὐτῷ ὧν τότε ἤκουεν λόγων συνών . 
ὅταν δὲ εἰπεῖν τε ἱκανῶς ἔχῃ οἷος ὑφ’ οἵων πείθεται , παραγιγνόμενόν τε δυνατὸς ᾖ διαισθανόμενος ἑαυτῷ ἐνδείκνυσθαι ὅτι οὗτός ἐστι καὶ αὕτη ἡ φύσις περὶ ἧς τότε ἦσαν οἱ λόγοι , νῦν ἔργῳ παροῦσά οἱ , ᾗ προσοιστέον τούσδε ὧδε τοὺς λόγους ἐπὶ τὴν τῶνδε πειθώ , ταῦτα δ’ ἤδη πάντα ἔχοντι , προσλαβόντι καιροὺς τοῦ πότε λεκτέον καὶ ἐπισχετέον , βραχυλογίας τε αὖ καὶ ἐλεινολογίας καὶ δεινώσεως ἑκάστων τε ὅσα ἂν εἴδη μάθῃ λόγων , τούτων τὴν εὐκαιρίαν τε καὶ ἀκαιρίαν διαγνόντι , καλῶς τε καὶ τελέως ἐστὶν ἡ τέχνη ἀπειργασμένη , πρότερον δ’ οὔ · ἀλλ’ ὅτι ἂν αὐτῶν τις ἐλλείπῃ λέγων ἢ διδάσκων ἢ γράφων , φῇ δὲ τέχνῃ λέγειν , ὁ μὴ πειθόμενος κρατεῖ . 
“τί δὴ οὖν ; 
φήσει ἴσως ὁ συγγραφεύς , ὦ Φαῖδρέ τε καὶ Σώκρατες , δοκεῖ οὕτως ; 
μὴ ἄλλως πως ἀποδεκτέον λεγομένης λόγων τέχνης ; ” 
Φαῖδρος ἀδύνατόν που , ὦ Σώκρατες , ἄλλως · καίτοι οὐ σμικρόν γε φαίνεται ἔργον . 
Σωκράτης ἀληθῆ λέγεις . 
τούτου τοι ἕνεκα χρὴ πάντας τοὺς λόγους ἄνω καὶ κάτω μεταστρέφοντα ἐπισκοπεῖν εἴ τίς πῃ ῥᾴων καὶ βραχυτέρα φαίνεται ἐπ’ αὐτὴν ὁδός , ἵνα μὴ μάτην πολλὴν ἀπίῃ καὶ τραχεῖαν , ἐξὸν ὀλίγην τε καὶ λείαν . 
ἀλλ’ εἴ τινά πῃ βοήθειαν ἔχεις ἐπακηκοὼς Λυσίου ἤ τινος ἄλλου , πειρῶ λέγειν ἀναμιμνῃσκόμενος . 
Φαῖδρος ἕνεκα μὲν πείρας ἔχοιμ’ ἄν , ἀλλ’ οὔτι νῦν γ’ οὕτως ἔχω . 
Σωκράτης βούλει οὖν ἐγώ τιν’ εἴπω λόγον ὃν τῶν περὶ ταῦτά τινων ἀκήκοα ; 
Φαῖδρος τί μήν ; 
Σωκράτης λέγεται γοῦν , ὦ Φαῖδρε , δίκαιον εἶναι καὶ τὸ τοῦ λύκου εἰπεῖν . 
Φαῖδρος καὶ σύ γε οὕτω ποίει . 
Σωκράτης φασὶ τοίνυν οὐδὲν οὕτω ταῦτα δεῖν σεμνύνειν οὐδ’ ἀνάγειν ἄνω μακρὰν περιβαλλομένους · παντάπασι γάρ , ὃ καὶ κατ’ ἀρχὰς εἴπομεν τοῦδε τοῦ λόγου , ὅτι οὐδὲν ἀληθείας μετέχειν δέοι δικαίων ἢ ἀγαθῶν πέρι πραγμάτων , ἢ καὶ ἀνθρώπων γε τοιούτων φύσει ὄντων ἢ τροφῇ , τὸν μέλλοντα ἱκανῶς ῥητορικὸν ἔσεσθαι . 
τὸ παράπαν γὰρ οὐδὲν ἐν τοῖς δικαστηρίοις τούτων ἀληθείας μέλειν οὐδενί , ἀλλὰ τοῦ πιθανοῦ · 
τοῦτο δ’ εἶναι τὸ εἰκός , ᾧ δεῖν προσέχειν τὸν μέλλοντα τέχνῃ ἐρεῖν . 
οὐδὲ γὰρ αὐτὰ <τὰ> 
πραχθέντα δεῖν λέγειν ἐνίοτε , ἐὰν μὴ εἰκότως ᾖ πεπραγμένα , ἀλλὰ τὰ εἰκότα , ἔν τε κατηγορίᾳ καὶ ἀπολογίᾳ , καὶ πάντως λέγοντα τὸ δὴ εἰκὸς διωκτέον εἶναι , πολλὰ εἰπόντα χαίρειν τῷ ἀληθεῖ · τοῦτο γὰρ διὰ παντὸς τοῦ λόγου γιγνόμενον τὴν ἅπασαν τέχνην πορίζειν . 
Φαῖδρος αὐτά γε , ὦ Σώκρατες , διελήλυθας ἃ λέγουσιν οἱ περὶ τοὺς λόγους τεχνικοὶ προσποιούμενοι εἶναι · ἀνεμνήσθην γὰρ ὅτι ἐν τῷ πρόσθεν βραχέως τοῦ τοιούτου ἐφηψάμεθα , δοκεῖ δὲ τοῦτο πάμμεγα εἶναι τοῖς περὶ ταῦτα . 
Σωκράτης ἀλλὰ μὴν τόν γε Τεισίαν αὐτὸν πεπάτηκας ἀκριβῶς · εἰπέτω τοίνυν καὶ τόδε ἡμῖν ὁ Τεισίας , μή τι ἄλλο λέγει τὸ εἰκὸς ἢ τὸ τῷ πλήθει δοκοῦν . 
Φαῖδρος τί γὰρ ἄλλο ; 
Σωκράτης τοῦτο δή , ὡς ἔοικε , σοφὸν εὑρὼν ἅμα καὶ τεχνικὸν ἔγραψεν ὡς ἐάν τις ἀσθενὴς καὶ ἀνδρικὸς ἰσχυρὸν καὶ δειλὸν συγκόψας , ἱμάτιον ἤ τι ἄλλο ἀφελόμενος , εἰς δικαστήριον ἄγηται , δεῖ δὴ τἀληθὲς μηδέτερον λέγειν , ἀλλὰ τὸν μὲν δειλὸν μὴ ὑπὸ μόνου φάναι τοῦ ἀνδρικοῦ συγκεκόφθαι , τὸν δὲ τοῦτο μὲν ἐλέγχειν ὡς μόνω ἤστην , ἐκείνῳ δὲ καταχρήσασθαι τῷ πῶς δ’ ἂν ἐγὼ τοιόσδε τοιῷδε ἐπεχείρησα ; ὁ δ’ οὐκ ἐρεῖ δὴ τὴν ἑαυτοῦ κάκην , ἀλλά τι ἄλλο ψεύδεσθαι ἐπιχειρῶν τάχ’ ἂν ἔλεγχόν πῃ παραδοίη τῷ ἀντιδίκῳ . 
καὶ περὶ τἆλλα δὴ τοιαῦτ’ ἄττα ἐστὶ τὰ τέχνῃ λεγόμενα . 
οὐ γάρ , ὦ Φαῖδρε ; 
Φαῖδρος τί μήν ; 
Σωκράτης φεῦ , δεινῶς γ’ ἔοικεν ἀποκεκρυμμένην τέχνην ἀνευρεῖν ὁ Τεισίας ἢ ἄλλος ὅστις δή ποτ’ ὢν τυγχάνει καὶ ὁπόθεν χαίρει ὀνομαζόμενος . 
ἀτάρ , ὦ ἑταῖρε , τούτῳ ἡμεῖς πότερον λέγωμεν ἢ μὴ— 
Φαῖδρος τὸ ποῖον ; 
Σωκράτης ὅτι , ὦ Τεισία , πάλαι ἡμεῖς , πρὶν καὶ σὲ παρελθεῖν , τυγχάνομεν λέγοντες ὡς ἄρα τοῦτο τὸ εἰκὸς τοῖς πολλοῖς δῑ ὁμοιότητα τοῦ ἀληθοῦς τυγχάνει ἐγγιγνόμενον · τὰς δὲ ὁμοιότητας ἄρτι διήλθομεν ὅτι πανταχοῦ ὁ τὴν ἀλήθειαν εἰδὼς κάλλιστα ἐπίσταται εὑρίσκειν . 
ὥστ’ εἰ μὲν ἄλλο τι περὶ τέχνης λόγων λέγεις , ἀκούοιμεν ἄν · εἰ δὲ μή , οἷς νυνδὴ διήλθομεν πεισόμεθα , ὡς ἐὰν μή τις τῶν τε ἀκουσομένων τὰς φύσεις διαριθμήσηται , καὶ κατ’ εἴδη τε διαιρεῖσθαι τὰ ὄντα καὶ μιᾷ ἰδέᾳ δυνατὸς ᾖ καθ’ ἓν ἕκαστον περιλαμβάνειν , οὔ ποτ’ ἔσται τεχνικὸς λόγων πέρι καθ’ ὅσον δυνατὸν ἀνθρώπῳ . 
ταῦτα δὲ οὐ μή ποτε κτήσηται ἄνευ πολλῆς πραγματείας · ἣν οὐχ ἕνεκα τοῦ λέγειν καὶ πράττειν πρὸς ἀνθρώπους δεῖ διαπονεῖσθαι τὸν σώφρονα , ἀλλὰ τοῦ θεοῖς κεχαρισμένα μὲν λέγειν δύνασθαι , κεχαρισμένως δὲ πράττειν τὸ πᾶν εἰς δύναμιν . 
οὐ γὰρ δὴ ἄρα , ὦ Τεισία , φασὶν οἱ σοφώτεροι ἡμῶν , ὁμοδούλοις δεῖ χαρίζεσθαι μελετᾶν τὸν νοῦν ἔχοντα , ὅτι μὴ πάρεργον , ἀλλὰ δεσπόταις ἀγαθοῖς τε καὶ ἐξ ἀγαθῶν . 
ὥστ’ εἰ μακρὰ ἡ περίοδος , μὴ θαυμάσῃς · μεγάλων γὰρ ἕνεκα περιιτέον , οὐχ ὡς σὺ δοκεῖς . 
ἔσται μήν , ὡς ὁ λόγος φησίν , ἐάν τις ἐθέλῃ , καὶ ταῦτα κάλλιστα ἐξ ἐκείνων γιγνόμενα . 
Φαῖδρος παγκάλως ἔμοιγε δοκεῖ λέγεσθαι , ὦ Σώκρατες , εἴπερ οἷός τέ τις εἴη . 
Σωκράτης ἀλλὰ καὶ ἐπιχειροῦντί τοι τοῖς καλοῖς καλὸν καὶ πάσχειν ὅτι ἄν τῳ συμβῇ παθεῖν . 
Φαῖδρος καὶ μάλα . 
Σωκράτης οὐκοῦν τὸ μὲν τέχνης τε καὶ ἀτεχνίας λόγων πέρι ἱκανῶς ἐχέτω . 
Φαῖδρος τί μήν ; 
Σωκράτης τὸ δ’ εὐπρεπείας δὴ γραφῆς πέρι καὶ ἀπρεπείας , πῇ γιγνόμενον καλῶς ἂν ἔχοι καὶ ὅπῃ ἀπρεπῶς , λοιπόν . 
ἦ γάρ ; 
Φαῖδρος ναί . 
Σωκράτης οἶσθ’ οὖν ὅπῃ μάλιστα θεῷ χαριῇ λόγων πέρι πράττων ἢ λέγων ; 
Φαῖδρος οὐδαμῶς · σὺ δέ ; 
Σωκράτης ἀκοήν γ’ ἔχω λέγειν τῶν προτέρων , τὸ δ’ ἀληθὲς αὐτοὶ ἴσασιν . 
εἰ δὲ τοῦτο εὕροιμεν αὐτοί , ἆρά γ’ ἂν ἔθ’ ἡμῖν μέλοι τι τῶν ἀνθρωπίνων δοξασμάτων ; 
Φαῖδρος γελοῖον ἤρου · ἀλλ’ ἃ φὴ|ς ἀκηκοέναι λέγε . 
Σωκράτης ἤκουσα τοίνυν περὶ Ναύκρατιν τῆς Αἰγύπτου γενέσθαι τῶν ἐκεῖ παλαιῶν τινα θεῶν , οὗ καὶ τὸ ὄρνεον ἱερὸν ὃ δὴ καλοῦσιν Ἶβιν · αὐτῷ δὲ ὄνομα τῷ δαίμονι εἶναι Θεύθ . 
τοῦτον δὴ πρῶτον ἀριθμόν τε καὶ λογισμὸν εὑρεῖν καὶ γεωμετρίαν καὶ ἀστρονομίαν , ἔτι δὲ πεττείας τε καὶ κυβείας , καὶ δὴ καὶ γράμματα . 
βασιλέως δ’ αὖ τότε ὄντος Αἰγύπτου ὅλης Θαμοῦ περὶ τὴν μεγάλην πόλιν τοῦ ἄνω τόπου ἣν οἱ Ἕλληνες Αἰγυπτίας Θήβας καλοῦσι , καὶ τὸν θεὸν Ἄμμωνα , παρὰ τοῦτον ἐλθὼν ὁ Θεὺθ τὰς τέχνας ἐπέδειξεν , καὶ ἔφη δεῖν διαδοθῆναι τοῖς ἄλλοις Αἰγυπτίοις · ὁ δὲ ἤρετο ἥντινα ἑκάστη ἔχοι ὠφελίαν , διεξιόντος δέ , ὅτι καλῶς ἢ μὴ καλῶς δοκοῖ λέγειν , τὸ μὲν ἔψεγεν , τὸ δ’ ἐπῄνει . 
πολλὰ μὲν δὴ περὶ ἑκάστης τῆς τέχνης ἐπ’ ἀμφότερα Θαμοῦν τῷ Θεὺθ λέγεται ἀποφήνασθαι , ἃ λόγος πολὺς ἂν εἴη διελθεῖν · ἐπειδὴ δὲ ἐπὶ τοῖς γράμμασιν ἦν , “τοῦτο δέ , ὦ βασιλεῦ , τὸ μάθημα , ” 
ἔφη ὁ Θεύθ , “σοφωτέρους Αἰγυπτίους καὶ μνημονικωτέρους παρέξει · μνήμης τε γὰρ καὶ σοφίας φάρμακον ηὑρέθη.” 
ὁ δ’ εἶπεν · “ὦ τεχνικώτατε Θεύθ , ἄλλος μὲν τεκεῖν δυνατὸς τὰ τέχνης , ἄλλος δὲ κρῖναι τίν’ ἔχει μοῖραν βλάβης τε καὶ ὠφελίας τοῖς μέλλουσι χρῆσθαι · καὶ νῦν σύ , πατὴρ ὢν γραμμάτων , δῑ εὔνοιαν τοὐναντίον εἶπες ἢ δύναται . 
τοῦτο γὰρ τῶν μαθόντων λήθην μὲν ἐν ψυχαῖς παρέξει μνήμης ἀμελετησίᾳ , ἅτε διὰ πίστιν γραφῆς ἔξωθεν ὑπ’ ἀλλοτρίων τύπων , οὐκ ἔνδοθεν αὐτοὺς ὑφ’ αὑτῶν ἀναμιμνῃσκομένους · οὔκουν μνήμης ἀλλὰ ὑπομνήσεως φάρμακον ηὗρες . 
σοφίας δὲ τοῖς μαθηταῖς δόξαν , οὐκ ἀλήθειαν πορίζεις · πολυήκοοι γάρ σοι γενόμενοι ἄνευ διδαχῆς πολυγνώμονες εἶναι δόξουσιν , ἀγνώμονες ὡς ἐπὶ τὸ πλῆθος ὄντες , καὶ χαλεποὶ συνεῖναι , δοξόσοφοι γεγονότες ἀντὶ σοφῶν.” 
Φαῖδρος ὦ Σώκρατες , ῥᾳδίως σὺ Αἰγυπτίους καὶ ὁποδαποὺς ἂν ἐθέλῃς λόγους ποιεῖς . 
Σωκράτης οἱ δέ γ’ , ὦ φίλε , ἐν τῷ τοῦ Διὸς τοῦ Δωδωναίου ἱερῷ δρυὸς λόγους ἔφησαν μαντικοὺς πρώτους γενέσθαι . 
τοῖς μὲν οὖν τότε , ἅτε οὐκ οὖσι σοφοῖς ὥσπερ ὑμεῖς οἱ νέοι , ἀπέχρη δρυὸς καὶ πέτρας ἀκούειν ὑπ’ εὐηθείας , εἰ μόνον ἀληθῆ λέγοιεν · σοὶ δ’ ἴσως διαφέρει τίς ὁ λέγων καὶ ποδαπός . 
οὐ γὰρ ἐκεῖνο μόνον σκοπεῖς , εἴτε οὕτως εἴτε ἄλλως ἔχει ; 
Φαῖδρος ὀρθῶς ἐπέπληξας , καί μοι δοκεῖ περὶ γραμμάτων ἔχειν ᾗπερ ὁ Θηβαῖος λέγει . 
Σωκράτης οὐκοῦν ὁ τέχνην οἰόμενος ἐν γράμμασι καταλιπεῖν , καὶ αὖ ὁ παραδεχόμενος ὥς τι σαφὲς καὶ βέβαιον ἐκ γραμμάτων ἐσόμενον , πολλῆς ἂν εὐηθείας γέμοι καὶ τῷ ὄντι τὴν Ἄμμωνος μαντείαν ἀγνοοῖ , πλέον τι οἰόμενος εἶναι λόγους γεγραμμένους τοῦ τὸν εἰδότα ὑπομνῆσαι περὶ ὧν ἂν ᾖ τὰ γεγραμμένα . 
Φαῖδρος ὀρθότατα . 
Σωκράτης δεινὸν γάρ που , ὦ Φαῖδρε , τοῦτ’ ἔχει γραφή , καὶ ὡς ἀληθῶς ὅμοιον ζωγραφίᾳ . 
καὶ γὰρ τὰ ἐκείνης ἔκγονα ἕστηκε μὲν ὡς ζῶντα , ἐὰν δ’ ἀνέρῃ τι , σεμνῶς πάνυ σιγᾷ . 
ταὐτὸν δὲ καὶ οἱ λόγοι · δόξαις μὲν ἂν ὥς τι φρονοῦντας αὐτοὺς λέγειν , ἐὰν δέ τι ἔρῃ τῶν λεγομένων βουλόμενος μαθεῖν , ἕν τι σημαίνει μόνον ταὐτὸν ἀεί . 
ὅταν δὲ ἅπαξ γραφῇ , κυλινδεῖται μὲν πανταχοῦ πᾶς λόγος ὁμοίως παρὰ τοῖς ἐπαΐουσιν , ὡς δ’ αὕτως παρ’ οἷς οὐδὲν προσήκει , καὶ οὐκ ἐπίσταται λέγειν οἷς δεῖ γε καὶ μή . 
πλημμελούμενος δὲ καὶ οὐκ ἐν δίκῃ λοιδορηθεὶς τοῦ πατρὸς ἀεὶ δεῖται βοηθοῦ · αὐτὸς γὰρ οὔτ’ ἀμύνασθαι οὔτε βοηθῆσαι δυνατὸς αὑτῷ . 
Φαῖδρος καὶ ταῦτά σοι ὀρθότατα εἴρηται . 
Σωκράτης τί δ’ ; 
ἄλλον ὁρῶμεν λόγον τούτου ἀδελφὸν γνήσιον , τῷ τρόπῳ τε γίγνεται , καὶ ὅσῳ ἀμείνων καὶ δυνατώτερος τούτου φύεται ; 
Φαῖδρος τίνα τοῦτον καὶ πῶς λέγεις γιγνόμενον ; 
Σωκράτης ὃς μετ’ ἐπιστήμης γράφεται ἐν τῇ τοῦ μανθάνοντος ψυχῇ , δυνατὸς μὲν ἀμῦναι ἑαυτῷ , ἐπιστήμων δὲ λέγειν τε καὶ σιγᾶν πρὸς οὓς δεῖ . 
Φαῖδρος τὸν τοῦ εἰδότος λόγον λέγεις ζῶντα καὶ ἔμψυχον , οὗ ὁ γεγραμμένος εἴδωλον ἄν τι λέγοιτο δικαίως . 
Σωκράτης παντάπασι μὲν οὖν . 
τόδε δή μοι εἰπέ · ὁ νοῦν ἔχων γεωργός , ὧν σπερμάτων κήδοιτο καὶ ἔγκαρπα βούλοιτο γενέσθαι , πότερα σπουδῇ ἂν θέρους εἰς Ἀδώνιδος κήπους ἀρῶν χαίροι θεωρῶν καλοὺς ἐν ἡμέραισιν ὀκτὼ γιγνομένους , ἢ ταῦτα μὲν δὴ παιδιᾶς τε καὶ ἑορτῆς χάριν δρῴη ἄν , ὅτε καὶ ποιοῖ · ἐφ’ οἷς δὲ ἐσπούδακεν , τῇ γεωργικῇ χρώμενος ἂν τέχνῃ , σπείρας εἰς τὸ προσῆκον , ἀγαπῴη ἂν ἐν ὀγδόῳ μηνὶ ὅσα ἔσπειρεν τέλος λαβόντα ; 
Φαῖδρος οὕτω που , ὦ Σώκρατες , τὰ μὲν σπουδῇ , τὰ δὲ ὡς ἑτέρως ἂν ᾗ λέγεις ποιοῖ . 
Σωκράτης τὸν δὲ δικαίων τε καὶ καλῶν καὶ ἀγαθῶν ἐπιστήμας ἔχοντα τοῦ γεωργοῦ φῶμεν ἧττον νοῦν ἔχειν εἰς τὰ ἑαυτοῦ σπέρματα ; 
Φαῖδρος ἥκιστά γε . 
Σωκράτης οὐκ ἄρα σπουδῇ αὐτὰ ἐν ὕδατι γράψει μέλανι σπείρων διὰ καλάμου μετὰ λόγων ἀδυνάτων μὲν αὑτοῖς λόγῳ βοηθεῖν , ἀδυνάτων δὲ ἱκανῶς τἀληθῆ διδάξαι . 
Φαῖδρος οὔκουν δὴ τό γ’ εἰκός . 
Σωκράτης οὐ γάρ · ἀλλὰ τοὺς μὲν ἐν γράμμασι κήπους , ὡς ἔοικε , παιδιᾶς χάριν σπερεῖ τε καὶ γράψει , ὅταν [δὲ] 
γράφῃ , ἑαυτῷ τε ὑπομνήματα θησαυριζόμενος , εἰς τὸ λήθης γῆρας ἐὰν ἵκηται , καὶ παντὶ τῷ ταὐτὸν ἴχνος μετιόντι , ἡσθήσεταί τε αὐτοὺς θεωρῶν φυομένους ἁπαλούς · ὅταν <δὲ> 
ἄλλοι παιδιαῖς ἄλλαις χρῶνται , συμποσίοις τε ἄρδοντες αὑτοὺς ἑτέροις τε ὅσα τούτων ἀδελφά , τότ’ ἐκεῖνος , ὡς ἔοικεν , ἀντὶ τούτων οἷς λέγω παίζων διάξει . 
Φαῖδρος παγκάλην λέγεις παρὰ φαύλην παιδιάν , ὦ Σώκρατες , τοῦ ἐν λόγοις δυναμένου παίζειν , δικαιοσύνης τε καὶ ἄλλων ὧν λέγεις πέρι μυθολογοῦντα . 
Σωκράτης ἔστι γάρ , ὦ φίλε Φαῖδρε , οὕτω · πολὺ δ’ οἶμαι καλλίων σπουδὴ περὶ αὐτὰ γίγνεται , ὅταν τις τῇ διαλεκτικῇ τέχνῃ χρώμενος , λαβὼν ψυχὴν προσήκουσαν , φυτεύῃ τε καὶ σπείρῃ μετ’ ἐπιστήμης λόγους , οἳ ἑαυτοῖς τῷ τε φυτεύσαντι βοηθεῖν ἱκανοὶ καὶ οὐχὶ ἄκαρποι ἀλλὰ ἔχοντες σπέρμα , ὅθεν ἄλλοι ἐν ἄλλοις ἤθεσι φυόμενοι τοῦτ’ ἀεὶ ἀθάνατον παρέχειν ἱκανοί , καὶ τὸν ἔχοντα εὐδαιμονεῖν ποιοῦντες εἰς ὅσον ἀνθρώπῳ δυνατὸν μάλιστα . 
Φαῖδρος πολὺ γὰρ τοῦτ’ ἔτι κάλλιον λέγεις . 
Σωκράτης νῦν δὴ ἐκεῖνα ἤδη , ὦ Φαῖδρε , δυνάμεθα κρίνειν , τούτων ὡμολογημένων . 
Φαῖδρος τὰ ποῖα ; 
Σωκράτης ὧν δὴ πέρι βουληθέντες ἰδεῖν ἀφικόμεθα εἰς τόδε , ὅπως τὸ Λυσίου τε ὄνειδος ἐξετάσαιμεν τῆς τῶν λόγων γραφῆς πέρι , καὶ αὐτοὺς τοὺς λόγους οἳ τέχνῃ καὶ ἄνευ τέχνης γράφοιντο . 
τὸ μὲν οὖν ἔντεχνον καὶ μὴ δοκεῖ μοι δεδηλῶσθαι μετρίως . 
Φαῖδρος ἔδοξέ γε δή · πάλιν δὲ ὑπόμνησόν με πῶς . 
Σωκράτης πρὶν ἄν τις τό τε ἀληθὲς ἑκάστων εἰδῇ πέρι ὧν λέγει ἢ γράφει , κατ’ αὐτό τε πᾶν ὁρίζεσθαι δυνατὸς γένηται , ὁρισάμενός τε πάλιν κατ’ εἴδη μέχρι τοῦ ἀτμήτου τέμνειν ἐπιστηθῇ , περί τε ψυχῆς φύσεως διιδὼν κατὰ ταὐτά , τὸ προσαρμόττον ἑκάστῃ φύσει εἶδος ἀνευρίσκων , οὕτω τιθῇ καὶ διακοσμῇ τὸν λόγον , ποικίλῃ μὲν ποικίλους ψυχῇ καὶ παναρμονίους διδοὺς λόγους , ἁπλοῦς δὲ ἁπλῇ , οὐ πρότερον δυνατὸν τέχνῃ ἔσεσθαι καθ’ ὅσον πέφυκε μεταχειρισθῆναι τὸ λόγων γένος , οὔτε τι πρὸς τὸ διδάξαι οὔτε τι πρὸς τὸ πεῖσαι , ὡς ὁ ἔμπροσθεν πᾶς μεμήνυκεν ἡμῖν λόγος . 
Φαῖδρος παντάπασι μὲν οὖν τοῦτό γε οὕτω πως ἐφάνη . 
Σωκράτης τί δ’ αὖ περὶ τοῦ καλὸν ἢ αἰσχρὸν εἶναι τὸ λόγους λέγειν τε καὶ γράφειν , καὶ ὅπῃ γιγνόμενον ἐν δίκῃ λέγοιτ’ ἂν ὄνειδος ἢ μή , ἆρα οὐ δεδήλωκεν τὰ λεχθέντα ὀλίγον ἔμπροσθεν— 
Φαῖδρος τὰ ποῖα ; 
Σωκράτης ὡς εἴτε Λυσίας ἤ τις ἄλλος πώποτε ἔγραψεν ἢ γράψει ἰδίᾳ ἢ δημοσίᾳ νόμους τιθείς , σύγγραμμα πολιτικὸν γράφων καὶ μεγάλην τινὰ ἐν αὐτῷ βεβαιότητα ἡγούμενος καὶ σαφήνειαν , οὕτω μὲν ὄνειδος τῷ γράφοντι , εἴτε τίς φησιν εἴτε μή · τὸ γὰρ ἀγνοεῖν ὕπαρ τε καὶ ὄναρ δικαίων καὶ ἀδίκων πέρι καὶ κακῶν καὶ ἀγαθῶν οὐκ ἐκφεύγει τῇ ἀληθείᾳ μὴ οὐκ ἐπονείδιστον εἶναι , οὐδὲ ἂν ὁ πᾶς ὄχλος αὐτὸ ἐπαινέσῃ . 
Φαῖδρος οὐ γὰρ οὖν . 
Σωκράτης ὁ δέ γε ἐν μὲν τῷ γεγραμμένῳ λόγῳ περὶ ἑκάστου παιδιάν τε ἡγούμενος πολλὴν ἀναγκαῖον εἶναι , καὶ οὐδένα πώποτε λόγον ἐν μέτρῳ οὐδ’ ἄνευ μέτρου μεγάλης ἄξιον σπουδῆς γραφῆναι , οὐδὲ λεχθῆναι ὡς οἱ ῥαψῳδούμενοι ἄνευ ἀνακρίσεως καὶ διδαχῆς πειθοῦς ἕνεκα ἐλέχθησαν , ἀλλὰ τῷ ὄντι αὐτῶν τοὺς βελτίστους εἰδότων ὑπόμνησιν γεγονέναι , ἐν δὲ τοῖς διδασκομένοις καὶ μαθήσεως χάριν λεγομένοις καὶ τῷ ὄντι γραφομένοις ἐν ψυχῇ περὶ δικαίων τε καὶ καλῶν καὶ ἀγαθῶν [ἐν] 
μόνοις ἡγούμενος τό τε ἐναργὲς εἶναι καὶ τέλεον καὶ ἄξιον σπουδῆς · δεῖν δὲ τοὺς τοιούτους λόγους αὑτοῦ λέγεσθαι οἷον ὑεῖς γνησίους εἶναι , πρῶτον μὲν τὸν ἐν αὑτῷ , ἐὰν εὑρεθεὶς ἐνῇ , ἔπειτα εἴ τινες τούτου ἔκγονοί τε καὶ ἀδελφοὶ ἅμα ἐν ἄλλαισιν ἄλλων ψυχαῖς κατ’ ἀξίαν ἐνέφυσαν · τοὺς δὲ ἄλλους χαίρειν ἐῶν—οὗτος δὲ ὁ τοιοῦτος ἀνὴρ κινδυνεύει , ὦ Φαῖδρε , εἶναι οἷον ἐγώ τε καὶ σὺ εὐξαίμεθ’ ἂν σέ τε καὶ ἐμὲ γενέσθαι . 
Φαῖδρος παντάπασι μὲν οὖν ἔγωγε βούλομαί τε καὶ εὔχομαι ἃ λέγεις . 
Σωκράτης οὐκοῦν ἤδη πεπαίσθω μετρίως ἡμῖν τὰ περὶ λόγων · καὶ σύ τε ἐλθὼν φράζε Λυσίᾳ ὅτι νὼ καταβάντε ἐς τὸ Νυμφῶν νᾶμά τε καὶ μουσεῖον ἠκούσαμεν λόγων , οἳ ἐπέστελλον λέγειν Λυσίᾳ τε καὶ εἴ τις ἄλλος συντίθησι λόγους , καὶ Ὁμήρῳ καὶ εἴ τις ἄλλος αὖ ποίησιν ψιλὴν ἢ ἐν ᾠδῇ συντέθηκε , τρίτον δὲ Σόλωνι καὶ ὅστις ἐν πολιτικοῖς λόγοις νόμους ὀνομάζων συγγράμματα ἔγραψεν · εἰ μὲν εἰδὼς ᾗ τὸ ἀληθὲς ἔχει συνέθηκε ταῦτα , καὶ ἔχων βοηθεῖν , εἰς ἔλεγχον ἰὼν περὶ ὧν ἔγραψε , καὶ λέγων αὐτὸς δυνατὸς τὰ γεγραμμένα φαῦλα ἀποδεῖξαι , οὔ τι τῶνδε ἐπωνυμίαν ἔχοντα δεῖ λέγεσθαι τὸν τοιοῦτον , ἀλλ’ ἐφ’ οἷς ἐσπούδακεν ἐκείνων . 
Φαῖδρος τίνας οὖν τὰς ἐπωνυμίας αὐτῷ νέμεις ; 
Σωκράτης τὸ μὲν σοφόν , ὦ Φαῖδρε , καλεῖν ἔμοιγε μέγα εἶναι δοκεῖ καὶ θεῷ μόνῳ πρέπειν · τὸ δὲ ἢ φιλόσοφον ἢ τοιοῦτόν τι μᾶλλόν τε ἂν αὐτῷ καὶ ἁρμόττοι καὶ ἐμμελεστέρως ἔχοι . 
Φαῖδρος καὶ οὐδέν γε ἀπὸ τρόπου . 
Σωκράτης οὐκοῦν αὖ τὸν μὴ ἔχοντα τιμιώτερα ὧν συνέθηκεν ἢ ἔγραψεν ἄνω κάτω στρέφων ἐν χρόνῳ , πρὸς ἄλληλα κολλῶν τε καὶ ἀφαιρῶν , ἐν δίκῃ που ποιητὴν ἢ λόγων συγγραφέα ἢ νομογράφον προσερεῖς ; 
Φαῖδρος τί μήν ; 
Σωκράτης ταῦτα τοίνυν τῷ ἑταίρῳ φράζε . 
Φαῖδρος τί δὲ σύ ; 
πῶς ποιήσεις ; 
οὐδὲ γὰρ οὐδὲ τὸν σὸν ἑταῖρον δεῖ παρελθεῖν . 
Σωκράτης τίνα τοῦτον ; 
Φαῖδρος 
Ἰσοκράτη τὸν καλόν · ᾧ τί ἀπαγγελεῖς , ὦ Σώκρατες ; 
τίνα αὐτὸν φήσομεν εἶναι ; 
Σωκράτης νέος ἔτι , ὦ Φαῖδρε , Ἰσοκράτης · ὃ μέντοι μαντεύομαι κατ’ αὐτοῦ , λέγειν ἐθέλω . 
Φαῖδρος τὸ ποῖον δή ; 
Σωκράτης δοκεῖ μοι ἀμείνων ἢ κατὰ τοὺς περὶ Λυσίαν εἶναι λόγους τὰ τῆς φύσεως , ἔτι τε ἤθει γεννικωτέρῳ κεκρᾶσθαι · ὥστε οὐδὲν ἂν γένοιτο θαυμαστὸν προϊούσης τῆς ἡλικίας εἰ περὶ αὐτούς τε τοὺς λόγους , οἷς νῦν ἐπιχειρεῖ , πλέον ἢ παίδων διενέγκοι τῶν πώποτε ἁψαμένων λόγων , ἔτι τε εἰ αὐτῷ μὴ ἀποχρήσαι ταῦτα , ἐπὶ μείζω δέ τις αὐτὸν ἄγοι ὁρμὴ θειοτέρα · φύσει γάρ , ὦ φίλε , ἔνεστί τις φιλοσοφία τῇ τοῦ ἀνδρὸς διανοίᾳ . 
ταῦτα δὴ οὖν ἐγὼ μὲν παρὰ τῶνδε τῶν θεῶν ὡς ἐμοῖς παιδικοῖς Ἰσοκράτει ἐξαγγέλλω , σὺ δ’ ἐκεῖνα ὡς σοῖς Λυσίᾳ . 
Φαῖδρος ταῦτ’ ἔσται · ἀλλὰ ἴωμεν , ἐπειδὴ καὶ τὸ πνῖγος ἠπιώτερον γέγονεν . 
Σωκράτης οὐκοῦν εὐξαμένῳ πρέπει τοῖσδε πορεύεσθαι ; 
Φαῖδρος τί μήν ; 
Σωκράτης ὦ φίλε Πάν τε καὶ ἄλλοι ὅσοι τῇδε θεοί , δοίητέ μοι καλῷ γενέσθαι τἄνδοθεν · ἔξωθεν δὲ ὅσα ἔχω , τοῖς ἐντὸς εἶναί μοι φίλια . 
πλούσιον δὲ νομίζοιμι τὸν σοφόν · τὸ δὲ χρυσοῦ πλῆθος εἴη μοι ὅσον μήτε φέρειν μήτε ἄγειν δύναιτο ἄλλος ἢ ὁ σώφρων.ἔτ’ ἄλλου του δεόμεθα , ὦ Φαῖδρε ; 
ἐμοὶ μὲν γὰρ μετρίως ηὖκται . 
Φαῖδρος καὶ ἐμοὶ ταῦτα συνεύχου · κοινὰ γὰρ τὰ τῶν φίλων . 
Σωκράτης ἴωμεν .
