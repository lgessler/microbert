Ἀμφιτρύων 
Τίς τὸν Διὸς σύλλεκτρον οὐκ οἶδεν βροτῶν , 
Ἀργεῖον Ἀμφιτρύων’ , ὃν Ἀλκαῖός ποτε ἔτιχθ’ ὁ Περσέως , πατέρα τόνδ’ Ἡρακλέους ; 
ὃς τάσδε Θήβας ἔσχον , ἔνθ’ ὁ γηγενὴς σπαρτῶν στάχυς ἔβλαστεν , ὧν γένους Ἄρης ἔσωσ’ ἀριθμὸν ὀλίγον , οἳ Κάδμου πόλιν τεκνοῦσι παίδων παισίν . 
ἔνθεν ἐξέφυ 
Κρέων Μενοικέως παῖς , ἄναξ τῆσδε χθονός . 
Κρέων δὲ Μεγάρας τῆσδε γίγνεται πατήρ , ἣν πάντες ὑμεναίοισι Καδμεῖοί ποτε λωτῷ συνηλάλαξαν , ἡνίκ’ εἰς ἐμοὺς δόμους ὁ κλεινὸς Ἡρακλῆς νιν ἤγετο . 
λιπὼν δὲ Θήβας , οὗ κατῳκίσθην ἐγώ , 
Μεγάραν τε τήνδε πενθερούς τε παῖς ἐμὸς 
Ἀργεῖα τείχη καὶ Κυκλωπίαν πόλιν ὠρέξατ’ οἰκεῖν , ἣν ἐγὼ φεύγω κτανὼν 
Ἠλεκτρύωνα · συμφορὰς δὲ τὰς ἐμὰς ἐξευμαρίζων καὶ πάτραν οἰκεῖν θέλων , καθόδου δίδωσι μισθὸν Εὐρυσθεῖ μέγαν , ἐξημερῶσαι γαῖαν , εἴθ’ Ἥρας ὕπο κέντροις δαμασθεὶς εἴτε τοῦ χρεὼν μέτα . 
καὶ τοὺς μὲν ἄλλους ἐξεμόχθησεν πόνους , τὸ λοίσθιον δὲ Ταινάρου διὰ στόμα βέβηκ’ ἐς Ἅιδου , τὸν τρισώματον κύνα ἐς φῶς ἀνάξων , ἔνθεν οὐχ ἥκει πάλιν . 
γέρων δὲ δή τις ἔστι Καδμείων λόγος ὡς ἦν πάρος Δίρκης τις εὐνήτωρ Λύκος τὴν ἑπτάπυργον τήνδε δεσπόζων πόλιν , τὼ λευκοπώλω πρὶν τυραννῆσαι χθονὸς 
Ἀμφίον’ ἠδὲ Ζῆθον , ἐκγόνω Διός . 
οὗ ταὐτὸν ὄνομα παῖς πατρὸς κεκλημένος , 
Καδμεῖος οὐκ ὤν , ἀλλ’ ἀπ’ Εὐβοίας μολών , κτείνει Κρέοντα καὶ κτανὼν ἄρχει χθονός , στάσει νοσοῦσαν τήνδ’ ἐπεσπεσὼν πόλιν . 
ἡμῖν δὲ κῆδος ἐς Κρέοντ’ ἀνημμένον κακὸν μέγιστον , ὡς ἔοικε , γίγνεται . 
τοὐμοῦ γὰρ ὄντος παιδὸς ἐν μυχοῖς χθονὸς ὁ καινὸς οὗτος τῆσδε γῆς ἄρχων Λύκος τοὺς Ἡρακλείους παῖδας ἐξελεῖν θέλει κτανὼν δάμαρτά <θ’> , ὡς φόνῳ σβέσῃ φόνον , κἄμ’ — 
εἴ τι δὴ χρὴ κἄμ’ ἐν ἀνδράσιν λέγειν γέροντ’ ἀχρεῖον — 
μή ποθ’ οἵδ’ ἠνδρωμένοι μήτρωσιν ἐκπράξωσιν αἵματος δίκην . 
ἐγὼ δέ — 
λείπει γάρ με τοῖσδ’ ἐν δώμασιν τροφὸν τέκνων οἰκουρόν , ἡνίκα χθονὸς μέλαιναν ὄρφνην εἰσέβαινε , παῖς ἐμός — σὺν μητρί , τέκνα μὴ θάνωσ’ Ἡρακλέους , βωμὸν καθίζω τόνδε σωτῆρος Διός , ὃν καλλινίκου δορὸς ἄγαλμ’ ἱδρύσατο 
Μινύας κρατήσας οὑμὸς εὐγενὴς τόκος . 
πάντων δὲ χρεῖοι τάσδ’ ἕδρας φυλάσσομεν , σίτων ποτῶν ἐσθῆτος , ἀστρώτῳ πέδῳ πλευρὰς τιθέντες · ἐκ γὰρ ἐσφραγισμένοι δόμων καθήμεθ’ ἀπορίᾳ σωτηρίας . 
φίλων δὲ τοὺς μὲν οὐ σαφεῖς ὁρῶ φίλους , οἳ δ’ ὄντες ὀρθῶς ἀδύνατοι προσωφελεῖν . 
τοιοῦτον ἀνθρώποισιν ἡ δυσπραξία · 
ἧς μήποθ’ ὅστις καὶ μέσως εὔνους ἐμοὶ τύχοι , φίλων ἔλεγχον ἀψευδέστατον . 
Μεγάρα ὦ πρέσβυ , Ταφίων ὅς ποτ’ ἐξεῖλες πόλιν στρατηλατήσας κλεινὰ Καδμείων δορός , ὡς οὐδὲν ἀνθρώποισι τῶν θείων σαφές . 
ἐγὼ γὰρ οὔτ’ ἐς πατέρ’ ἀπηλάθην τύχης , ὃς οὕνεκ’ ὄλβου μέγας ἐκομπάσθη ποτέ , ἔχων τυραννίδ’ , ἧς μακραὶ λόγχαι πέρι πηδῶσ’ ἔρωτι σώματ’ εἰς εὐδαίμονα , ἔχων δὲ τέκνα · κἄμ’ ἔδωκε παιδὶ σῷ ἐπίσημον εὐνὴν Ἡρακλεῖ συνοικίσας . 
καὶ νῦν ἐκεῖνα μὲν θανόντ’ ἀνέπτατο , ἐγὼ δὲ καὶ σὺ μέλλομεν θνῄσκειν , γέρον , οἵ θ’ Ἡράκλειοι παῖδες , οὓς ὑπὸ πτεροῖς σῴζω νεοσσοὺς ὄρνις ὣς ὑφειμένη . 
οἳ δ’ εἰς ἔλεγχον ἄλλος ἄλλοθεν πίτνων , 
Ὦ μῆτερ , αὐδᾷ , ποῖ πατὴρ ἄπεστι γῆς ; 
τί δρᾷ , πόθ’ ἥξει ; 
τῷ νέῳ δ’ ἐσφαλμένοι ζητοῦσι τὸν τεκόντ’ · ἐγὼ δὲ διαφέρω λόγοισι , μυθεύουσα . 
θαυμάζων δ’ ὅταν πύλαι ψοφῶσι , πᾶς ἀνίστησιν πόδα , ὡς πρὸς πατρῷον προσπεσούμενοι γόνυ . 
νῦν οὖν τίν’ ἐλπίδ’ ἢ πέδον σωτηρίας ἐξευμαρίζῃ , πρέσβυ ; 
πρὸς σὲ γὰρ βλέπω . 
ὡς οὔτε γαίας ὅρῑ ἂν ἐκβαῖμεν λάθρᾳ · 
φυλακαὶ γὰρ ἡμῶν κρείσσονες κατ’ ἐξόδους · 
οὔτ’ ἐν φίλοισιν ἐλπίδες σωτηρίας ἔτ’ εἰσὶν ἡμῖν . 
ἥντιν’ οὖν γνώμην ἔχεις λέγ’ ἐς τὸ κοινόν , μὴ θανεῖν ἕτοιμον ᾖ . 
Ἀμφιτρύων ὦ θύγατερ , οὔτοι ῥᾴδιον τὰ τοιάδε φαύλως παραινεῖν , σπουδάσαντ’ ἄνευ πόνου · 
χρόνον δὲ μηκύνωμεν ὄντες ἀσθενεῖς . 
Μεγάρα λύπης τι προσδεῖς ἢ φιλεῖς οὕτω φάος ; 
Ἀμφιτρύων καὶ τῷδε χαίρω καὶ φιλῶ τὰς ἐλπίδας . 
Μεγάρα κἀγώ · δοκεῖν δὲ τἀδόκητ’ οὐ χρή , γέρον . 
Ἀμφιτρύων ἐν ταῖς ἀναβολαῖς τῶν κακῶν ἔνεστ’ ἄκη . 
Μεγάρα ὁ δ’ ἐν μέσῳ με λυπρὸς ὢν δάκνει χρόνος . 
Ἀμφιτρύων ἔτ’ ἂν γένοιτ’ , ὦ θύγατερ , οὔριος δρόμος ἐκ τῶν παρόντων τῶνδ’ ἐμοὶ καὶ σοὶ κακῶν , ἔλθοι τ’ ἔτ’ ἂν παῖς οὑμός , εὐνήτωρ δὲ σός . 
ἀλλ’ ἡσύχαζε καὶ δακρυρρόους τέκνων πηγὰς ἀφαίρει καὶ παρευκήλει λόγοις , κλέπτουσα μύθοις ἀθλίους κλοπὰς ὅμως . 
κάμνουσι γάρ τοι καὶ βροτῶν αἱ συμφοραί , καὶ πνεύματ’ ἀνέμων οὐκ ἀεὶ ῥώμην ἔχει · 
οἵ τ’ εὐτυχοῦντες διὰ τέλους οὐκ εὐτυχεῖς . 
ἐξίσταται γὰρ πάντ’ ἀπ’ ἀλλήλων δίχα . 
οὗτος δ’ ἀνὴρ ἄριστος ὅστις ἐλπίσι πέποιθεν αἰεί · τὸ δ’ ἀπορεῖν ἀνδρὸς κακοῦ . 
Χορός ὑπώροφα μέλαθρα καὶ γεραιὰ δέμνῑ , ἀμφὶ βάκτροις ἔρεισμα θέμενος , ἐστάλην ἰηλέμων γόων ἀοι‐ δὸς ὥστε πολιὸς ὄρνις , ἔπεα μόνον καὶ δόκη‐ μα νυκτερωπὸν ἐννύχων ὀνείρων , τρομερὰ μέν , ἀλλ’ ὅμως πρόθυμ’ . 
ὦ τέκεα , τέκεα πατρὸς ἀπάτορ’ , ὦ γεραιὲ σύ τε τάλαινα μᾶ‐ τερ , ἃ τὸν Ἀίδα δόμοις πόσιν ἀναστενάζεις . 
Χορός μὴ προκάμητε πόδα βαρύ τε κῶλον ὥστε πρὸς πετραῖον λέπας † 
ζυγηφόρον πῶλον ἀνέντες ὡς βάρος φέρον τροχηλάτοιο πώλου † . 
λαβοῦ χερῶν καὶ πέπλων , ὅτου λέλοιπε ποδὸς ἀμαυρὸν ἴχνος · 
γέρων γέροντα παρακόμιζ’ , ᾧ ξύνοπλα δόρατα νέα νέῳ τὸ πάρος ἐν ἡλίκων πόνοις ξυνῆν ποτ’ , εὐκλεεστάτας πατρίδος οὐκ ὀνείδη . 
Χορός ἴδετε , πατέρος ὡς γορ‐ γῶπες αἵδε προσφερεῖς ὀμμάτων αὐγαί , τὸ δὲ κακοτυχὲς οὐ λέλοιπεν ἐκ τέκνων οὐδ’ ἀποίχεται χάρις . 
Ἑλλὰς ὦ ξυμμάχους οἵους οἵους ὀλέσα‐ σα τούσδ’ ἀποστερήσῃ . 
Χορός ἀλλ’ εἰσορῶ γὰρ τῆσδε κοίρανον χθονὸς 
Λύκον περῶντα τῶνδε δωμάτων πέλας . 
Λύκος τὸν Ἡράκλειον πατέρα καὶ ξυνάορον , εἰ χρή μ’ , ἐρωτῶ · χρὴ δ’ , ἐπεί γε δεσπότης ὑμῶν καθέστηχ’ , ἱστορεῖν ἃ βούλομαι . 
τίν’ ἐς χρόνον ζητεῖτε μηκῦναι βίον ; 
τίν’ ἐλπίδ’ ἀλκήν τ’ εἰσορᾶτε μὴ θανεῖν ; 
ἢ τὸν παρ’ Ἅιδῃ πατέρα τῶνδε κείμενον πιστεύεθ’ ἥξειν ; 
ὡς ὑπὲρ τὴν ἀξίαν τὸ πένθος αἴρεσθ’ , εἰ θανεῖν ὑμᾶς χρεών , σὺ μὲν καθ’ Ἑλλάδ’ ἐκβαλὼν κόμπους κενούς , ὡς σύγγαμός σοι Ζεὺς τέκ<νου τε κ>οινεών , σὺ δ’ ὡς ἀρίστου φωτὸς ἐκλήθης δάμαρ . 
τί δὴ τὸ σεμνὸν σῷ κατείργασται πόσει , ὕδραν ἕλειον εἰ διώλεσε κτανὼν ἢ τὸν Νέμειον θῆρα ; 
ὃν ἐν βρόχοις ἑλὼν βραχίονός φησ’ ἀγχόναισιν ἐξελεῖν . 
τοῖσδ’ ἐξαγωνίζεσθε ; 
τῶνδ’ ἄρ’ οὕνεκα τοὺς Ἡρακλείους παῖδας οὐ θνῄσκειν χρεών ; 
ὃς ἔσχε δόξαν οὐδὲν ὢν εὐψυχίας θηρῶν ἐν αἰχμῇ , τἄλλα δ’ οὐδὲν ἄλκιμος , ὃς οὔποτ’ ἀσπίδ’ ἔσχε πρὸς λαιᾷ χερὶ οὐδ’ ἦλθε λόγχης ἐγγύς , ἀλλὰ τόξ’ ἔχων , κάκιστον ὅπλον , τῇ φυγῇ πρόχειρος ἦν . 
ἀνδρὸς δ’ ἔλεγχος οὐχὶ τόξ’ εὐψυχίας , ἀλλ’ ὃς μένων βλέπει τε κἀντιδέρκεται δορὸς ταχεῖαν ἄλοκα τάξιν ἐμβεβώς . 
ἔχει δὲ τοὐμὸν οὐκ ἀναίδειαν , γέρον , ἀλλ’ εὐλάβειαν · οἶδα γὰρ κατακτανὼν 
Κρέοντα πατέρα τῆσδε καὶ θρόνους ἔχων . 
οὔκουν τραφέντων τῶνδε τιμωροὺς ἐμοὺς χρῄζω λιπέσθαι τῶν δεδραμένων δίκην . 
Ἀμφιτρύων τῷ τοῦ Διὸς μὲν Ζεὺς ἀμυνέτω μέρει παιδός · τὸ δ’ εἰς ἔμ’ , Ἡράκλεις , ἐμοὶ μέλει λόγοισι τὴν τοῦδ’ ἀμαθίαν ὑπὲρ σέθεν δεῖξαι · κακῶς γάρ σ’ οὐκ ἐατέον κλύειν . 
πρῶτον μὲν οὖν τἄρρητ’ — 
ἐν ἀρρήτοισι γὰρ τὴν σὴν νομίζω δειλίαν , Ἡράκλεες — σὺν μάρτυσιν θεοῖς δεῖ μ’ ἀπαλλάξαι σέθεν . 
Διὸς κεραυνόν τ’ ἠρόμην τέθριππά τε , ἐν οἷς βεβηκὼς τοῖσι γῆς βλαστήμασιν 
Γίγασι πλευροῖς πτήν’ ἐναρμόσας βέλη τὸν καλλίνικον μετὰ θεῶν ἐκώμασεν · 
τετρασκελές θ’ ὕβρισμα , Κενταύρων γένος , 
Φολόην ἐπελθών , ὦ κάκιστε βασιλέων , ἐροῦ τίν’ ἄνδρ’ ἄριστον ἐγκρίνειαν ἄν , ἢ οὐ παῖδα τὸν ἐμόν , ὃν σὺ φὴ|ς εἶναι δοκεῖν . 
Δίρφυν τ’ ἐρωτῶν ἥ σ’ ἔθρεψ’ Ἀβαντίδα . . . 
οὐκ ἄν σ’ ἐπαινέσειεν · οὐ γὰρ ἔσθ’ ὅπου ἐσθλόν τι δράσας μάρτυρ’ ἂν λάβοις πάτραν . 
τὸ πάνσοφον δ’ εὕρημα , τοξήρη σαγήν , μέμφῃ · κλύων νῦν τἀπ’ ἐμοῦ σοφὸς γενοῦ . 
ἀνὴρ ὁπλίτης δοῦλός ἐστι τῶν ὅπλων καὶ τοῖσι συνταχθεῖσιν οὖσι μὴ ἀγαθοῖς αὐτὸς τέθνηκε δειλίᾳ τῇ τῶν πέλας , θραύσας τε λόγχην οὐκ ἔχει τῷ σώματι θάνατον ἀμῦναι , μίαν ἔχων ἀλκὴν μόνον · 
ὅσοι δὲ τόξοις χεῖρ’ ἔχουσιν εὔστοχον , ἓν μὲν τὸ λῷστον , μυρίους οἰστοὺς ἀφεὶς ἄλλοις τὸ σῶμα ῥύεται μὴ κατθανεῖν , ἑκὰς δ’ ἀφεστὼς πολεμίους ἀμύνεται τυφλοῖς ὁρῶντας οὐτάσας τοξεύμασιν τὸ σῶμά τ’ οὐ δίδωσι τοῖς ἐναντίοις , ἐν εὐφυλάκτῳ δ’ ἐστί · τοῦτο δ’ ἐν μάχῃ σοφὸν μάλιστα , δρῶντα πολεμίους κακῶς σῴζειν τὸ σῶμα , μὴ ’κ τύχης ὡρμισμένον . 
λόγοι μὲν οἵδε τοῖσι σοῖς ἐναντίαν γνώμην ἔχουσι τῶν καθεστώτων πέρι . 
παῖδας δὲ δὴ τί τούσδ’ ἀποκτεῖναι θέλεις ; 
τί σ’ οἵδ’ ἔδρασαν ; 
ἕν τί σ’ ἡγοῦμαι σοφόν , εἰ τῶν ἀρίστων τἄκγον’ αὐτὸς ὢν κακὸς δέδοικας . 
ἀλλὰ τοῦθ’ ὅμως ἡμῖν βαρύ , εἰ δειλίας σῆς κατθανούμεθ’ εἵνεκα , ὃ χρῆν σ’ ὑφ’ ἡμῶν τῶν ἀμεινόνων παθεῖν , εἰ Ζεὺς δικαίας εἶχεν εἰς ἡμᾶς φρένας . 
εἰ δ’ οὖν ἔχειν γῆς σκῆπτρα τῆσδ’ αὐτὸς θέλεις , ἔασον ἡμᾶς φυγάδας ἐξελθεῖν χθονός · 
βίᾳ δὲ δράσῃς μηδέν , ἢ πείσῃ βίαν , ὅταν θεοῦ σοι πνεῦμα μεταβαλὸν τύχῃ . 
φεῦ · 
ὦ γαῖα Κάδμου · καὶ γὰρ ἐς σὲ ἀφίξομαι λόγους ὀνειδιστῆρας ἐνδατούμενος · 
τοιαῦτ’ ἀμύνεθ’ Ἡρακλεῖ τέκνοισί τε ; 
ὃς εἷς Μινύαισι πᾶσι διὰ μάχης μολὼν 
Θήβαις ἔθηκεν ὄμμ’ ἐλεύθερον βλέπειν . 
οὐδ’ Ἑλλάδ’ ᾔνεσ’ — 
οὐδ’ ἀνέξομαί ποτε σιγῶν — 
κακίστην λαμβάνων ἐς παῖδ’ ἐμόν , ἣν χρῆν νεοσσοῖς τοῖσδε πῦρ λόγχας ὅπλα φέρουσαν ἐλθεῖν , ποντίων καθαρμάτων χέρσου τ’ ἀμοιβάς — 
ὧν ἐμόχθησας χάριν . 
τὰ δ’ , ὦ τέκν’ , ὑμῖν οὔτε Θηβαίων πόλις οὔθ’ Ἑλλὰς ἀρκεῖ · πρὸς δ’ ἔμ’ ἀσθενῆ φίλον δεδόρκατ’ , οὐδὲν ὄντα πλὴν γλώσσης ψόφον . 
ῥώμη γὰρ ἐκλέλοιπεν ἣν πρὶν εἴχομεν , γήρᾳ δὲ τρομερὰ γυῖα κἀμαυρὸν σθένος . 
εἰ δ’ ἦ νέος τε κἄτι σώματος κρατῶν , λαβὼν ἂν ἔγχος τοῦδε τοὺς ξανθοὺς πλόκους καθῃμάτωσ’ ἄν , ὥστ’ Ἀτλαντικῶν πέραν φεύγειν ὅρων ἂν δειλίᾳ τοὐμὸν δόρυ . 
Χορός ἆρ’ οὐκ ἀφορμὰς τοῖς λόγοισιν ἁγαθοὶ θνητῶν ἔχουσι , κἂν βραδύς τις ᾖ λέγειν ; 
Λύκος σὺ μὲν λέγ’ ἡμᾶς οἷς πεπύργωσαι λόγοις , ἐγὼ δὲ δράσω σ’ ἀντὶ τῶν λόγων κακῶς . 
ἄγ’ , οἳ μὲν Ἑλικῶν’ , οἳ δὲ Παρνασοῦ πτυχὰς τέμνειν ἄνωχθ’ ἐλθόντες ὑλουργοὺς δρυὸς κορμούς · ἐπειδὰν δ’ ἐσκομισθῶσιν πόλει , βωμὸν πέριξ νήσαντες ἀμφήρη ξύλα ἐμπίμπρατ’ αὐτῶν καὶ πυροῦτε σώματα πάντων , ἵν’ εἰδῶσ’ οὕνεκ’ οὐχ ὁ κατθανὼν κρατεῖ χθονὸς τῆσδ’ , ἀλλ’ ἐγὼ τὰ νῦν τάδε . 
ὑμεῖς δέ , πρέσβεις , ταῖς ἐμαῖς ἐναντίοι γνώμαισιν ὄντες , οὐ μόνον στενάξετε τοὺς Ἡρακλείους παῖδας , ἀλλὰ καὶ δόμου τύχας , ὅταν πάσχῃ τι , μεμνήσεσθε δὲ δοῦλοι γεγῶτες τῆς ἐμῆς τυραννίδος . 
Χορός 
— 
ὦ γῆς λοχεύμαθ’ , οὓς Ἄρης σπείρει ποτὲ λάβρον δράκοντος ἐξερημώσας γένυν , οὐ σκῆπτρα , χειρὸς δεξιᾶς ἐρείσματα , ἀρεῖτε καὶ τοῦδ’ ἀνδρὸς ἀνόσιον κάρα καθαιματώσεθ’ , ὅστις οὐ Καδμεῖος ὢν ἄρχει κάκιστος τῶν νέων ἔπηλυς ὤν ; 
ἀλλ’ οὐκ ἐμοῦ γε δεσπόσεις χαίρων ποτέ . 
— 
οὐδ’ ἁπόνησα πόλλ’ ἐγὼ καμὼν χερὶ ἕξεις . 
ἀπέρρων δ’ ἔνθεν ἦλθες ἐνθάδε , ὕβριζ’ . 
ἐμοῦ γὰρ ζῶντος οὐ κτενεῖς ποτε τοὺς Ἡρακλείους παῖδας . 
οὐ τοσόνδε γῆς ἔνερθ’ ἐκεῖνος κρύπτεται λιπὼν τέκνα . 
— 
ἐπεὶ σὺ μὲν γῆν τήνδε διολέσας ἔχεις , ὃ δ’ ὠφελήσας ἀξίων οὐ τυγχάνει . 
— 
κἄπειτα πράσσω πόλλ’ ἐγώ , φίλους ἐμοὺς θανόντας εὖ δρῶν , οὗ φίλων μάλιστα δεῖ ; 
— 
ὦ δεξιὰ χείρ , ὡς ποθεῖς λαβεῖν δόρυ , ἐν δ’ ἀσθενείᾳ τὸν πόθον διώλεσας . 
ἐπεί σ’ ἔπαυσ’ ἂν δοῦλον ἐννέποντά με καὶ τάσδε Θήβας εὐκλεῶς ᾠκήσαμεν . 
ἐν αἷς σὺ χαίρεις · οὐ γὰρ εὖ φρονεῖ πόλις στάσει νοσοῦσα καὶ κακοῖς βουλεύμασιν . 
οὐ γάρ ποτ’ ἂν σὲ δεσπότην ἐκτήσατο . 
Μεγάρα γέροντες , αἰνῶ · τῶν φίλων γὰρ οὕνεκα ὀργὰς δικαίας τοὺς φίλους ἔχειν χρεών · 
ἡμῶν δ’ ἕκατι δεσπόταις θυμούμενοι πάθητε μηδέν . 
τῆς δ’ ἐμῆς , Ἀμφιτρύων , γνώμης ἄκουσον , ἤν τί σοι δοκῶ λέγειν . 
ἐγὼ φιλῶ μὲν τέκνα · πῶς γὰρ οὐ φιλῶ ἅτικτον , ἁμόχθησα ; 
καὶ τὸ κατθανεῖν δεινὸν νομίζω · τῷ δ’ ἀναγκαίῳ τρόπῳ ὃς ἀντιτείνει σκαιὸν ἡγοῦμαι βροτόν . 
ἡμᾶς δ’ , ἐπειδὴ δεῖ θανεῖν , θνῄσκειν χρεὼν μὴ πυρὶ καταξανθέντας , ἐχθροῖσιν γέλων διδόντας , οὑμοὶ τοῦ θανεῖν μεῖζον κακόν . 
ὀφείλομεν γὰρ πολλὰ δώμασιν καλά · 
σὲ μὲν δόκησις ἔλαβεν εὐκλεὴς δορός , ὥστ’ οὐκ ἀνεκτὸν δειλίας θανεῖν σ’ ὕπο · 
οὑμὸς δ’ ἀμαρτύρητος εὐκλεὴς πόσις , ὡς τούσδε παῖδας οὐκ ἂν ἐκσῶσαι θέλοι δόξαν κακὴν λαβόντας · οἱ γὰρ εὐγενεῖς κάμνουσι τοῖς αἰσχροῖσι τῶν τέκνων ὕπερ , ἐμοί τε μίμημ’ ἀνδρὸς οὐκ ἀπωστέον . 
σκέψαι δὲ τὴν σὴν ἐλπίδ’ ᾗ λογίζομαι · 
ἥξειν νομίζεις παῖδα σὸν γαίας ὕπο ; 
καὶ τίς θανόντων ἦλθεν ἐξ Ἅιδου πάλιν ; 
ἀλλ’ ὡς λόγοισι τόνδε μαλθάξαιμεν ἄν ; 
ἥκιστα · φεύγειν σκαιὸν ἄνδρ’ ἐχθρὸν χρεών , σοφοῖσι δ’ εἴκειν καὶ τεθραμμένοις καλῶς · 
ῥᾷον γὰρ αἰδοῦς ὑπολαβὼν φίλ’ ἂν τέμοις . 
ἤδη δ’ ἐσῆλθέ μ’ εἰ παραιτησαίμεθα φυγὰς τέκνων τῶνδ’ · ἀλλὰ καὶ τόδ’ ἄθλιον , πενίᾳ σὺν οἰκτρᾷ περιβαλεῖν σωτηρίαν · 
ὡς τὰ ξένων πρόσωπα φεύγουσιν φίλοις ἓν ἦμαρ ἡδὺ βλέμμ’ ἔχειν φασὶν μόνον . 
τόλμα μεθ’ ἡμῶν θάνατον , ὃς μένει σ’ ὅμως . 
προκαλούμεθ’ εὐγένειαν , ὦ γέρον , σέθεν · 
τὰς τῶν θεῶν γὰρ ὅστις ἐκμοχθεῖ τύχας , πρόθυμός ἐστιν , ἡ προθυμία δ’ ἄφρων · 
ὃ χρὴ γὰρ οὐδεὶς μὴ χρεὼν θήσει ποτέ . 
Χορός εἰ μὲν σθενόντων τῶν ἐμῶν βραχιόνων ἦν τίς σ’ ὑβρίζων , ῥᾳδίως ἐπαύσατ’ ἄν · 
νῦν δ’ οὐδέν ἐσμεν . 
σὸν δὲ τοὐντεῦθεν σκοπεῖν ὅπως διώσῃ τὰς τύχας , Ἀμφιτρύων . 
Ἀμφιτρύων οὔτοι τὸ δειλὸν οὐδὲ τοῦ βίου πόθος θανεῖν ἐρύκει μ’ , ἀλλὰ παιδὶ βούλομαι σῷσαι τέκν’ · ἄλλως δ’ ἀδυνάτων ἔοικ’ ἐρᾶν . 
ἰδοὺ πάρεστιν ἥδε φασγάνῳ δέρη κεντεῖν φονεύειν , ἱέναι πέτρας ἄπο . 
μίαν δὲ νῷν δὸς χάριν , ἄναξ , ἱκνούμεθα · 
κτεῖνόν με καὶ τήνδ’ ἀθλίαν παίδων πάρος , ὡς μὴ τέκν’ εἰσίδωμεν , ἀνόσιον θέαν , ψυχορραγοῦντα καὶ καλοῦντα μητέρα πατρός τε πατέρα . 
τἄλλα δ’ , εἰ πρόθυμος εἶ , πρᾶσσ’ · οὐ γὰρ ἀλκὴν ἔχομεν ὥστε μὴ θανεῖν . 
Μεγάρα κἀγώ σ’ ἱκνοῦμαι χάριτι προσθεῖναι χάριν , 
<ἡμῖν> 
ἵν’ ἀμφοῖν εἷς ὑπουργήσῃς διπλᾶ · 
κόσμον πάρες μοι παισὶ προσθεῖναι νεκρῶν , δόμους ἀνοίξας — 
νῦν γὰρ ἐκκεκλῄμεθα — ὡς ἀλλὰ ταῦτά γ’ ἀπολάχωσ’ οἴκων πατρός . 
Λύκος ἔσται τάδ’ · οἴγειν κλῇθρα προσπόλοις λέγω . 
κοσμεῖσθ’ ἔσω μολόντες · οὐ φθονῶ πέπλων . 
ὅταν δὲ κόσμον περιβάλησθε σώμασιν , ἥξω πρὸς ὑμᾶς νερτέρᾳ δώσων χθονί . 
Μεγάρα ὦ τέκν’ , ὁμαρτεῖτ’ ἀθλίῳ μητρὸς ποδὶ πατρῷον ἐς μέλαθρον , οὗ τῆς οὐσίας ἄλλοι κρατοῦσι , τὸ δ’ ὄνομ’ ἔσθ’ ἡμῶν ἔτι . 
Ἀμφιτρύων ὦ Ζεῦ , μάτην ἄρ’ ὁμόγαμόν σ’ ἐκτησάμην , μάτην δὲ παιδὸς κοινεῶν’ ἐκλῄζομεν · 
σὺ δ’ ἦσθ’ ἄρ’ ἥσσων ἢ ’δόκεις εἶναι φίλος . 
ἀρετῇ σε νικῶ θνητὸς ὢν θεὸν μέγαν · 
παῖδας γὰρ οὐ προύδωκα τοὺς Ἡρακλέους . 
σὺ δ’ ἐς μὲν εὐνὰς κρύφιος ἠπίστω μολεῖν , τἀλλότρια λέκτρα δόντος οὐδενὸς λαβών , σῴζειν δὲ τοὺς σοὺς οὐκ ἐπίστασαι φίλους . 
ἀμαθής τις εἶ θεός , ἢ δίκαιος οὐκ ἔφυς . 
Χορός αἲ Λίνον μὲν ἐπ’ εὐτυχεῖ μολπᾷ Φοῖβος ἰαχεῖ τὸν κάλλει φθιτόν , κιθάραν ἐλαύνων πλήκτρῳ χρυσέῳ · 
ἐγὼ δὲ τὸν γᾶς ἐνέρων τ’ ἐς ὄρφναν μολόντα , παῖδ’ εἴτε Διός νιν εἴπω , εἴτ’ Ἀμφιτρύωνος ἶνιν , ὑμνῆσαι στεφάνωμα μό‐ χθων δῑ εὐλογίας θέλω . 
γενναίων δ’ ἀρεταὶ πόνων τοῖς θανοῦσιν ἄγαλμα . 
Χορός πρῶτον μὲν Διὸς ἄλσος ἠρήμωσε λέοντος , πυρσῷ δ’ ἀμφεκαλύφθη ξανθὸν κρᾶτ’ ἐπινωτίσας δεινῷ χάσματι θηρός · 
Χορός τάν τ’ ὀρεινόμον ἀγρίων 
Κενταύρων ποτὲ γένναν ἔστρωσεν τόξοις φονίοις , ἐναίρων πτανοῖς βέλεσιν . 
ξύνοιδε Πηνειὸς ὁ καλ‐ λιδίνας μακραί τ’ ἄρου‐ ραι πεδίων ἄκαρποι καὶ Πηλιάδες θεράπναι σύγχορτοί τ’ Ὀμόλας ἔναυ‐ λοι , πεύκαισιν ὅθεν χέρας πληροῦντες χθόνα Θεσσαλῶν ἱππείαις ἐδάμαζον · 
Χορός τάν τε χρυσοκάρανον δόρκαν ποικιλόνωτον συλήτειραν ἀγρωστᾶν κτείνας , θηροφόνον θεὰν 
Οἰνωᾶτιν ἀγάλλει · 
Χορός τεθρίππων τ’ ἐπέβα καὶ ψαλίοις ἐδάμασε πώλους 
Διομήδεος , αἳ φονίαισι φάτναις ἀχάλιν’ ἐθόα‐ ζον κάθαιμα σῖτα γένυσι , χαρμοναῖσιν ἀνδροβρῶσι δυστράπεζοι · πέραν δ’ ἀργυρορρύτων Ἕβρου διεπέρασεν ὄχθων , 
Μυκηναίῳ πονῶν τυράννῳ . 
Χορός ἄν τε Πηλιάδ’ ἀκτὰν 
Ἀναύρου παρὰ πηγὰς 
Κύκνον ξεινοδαΐκταν τόξοις ὤλεσεν , Ἀμφαναί‐ ας οἰκήτορ’ ἄμεικτον · 
Χορός ὑμνῳδούς τε κόρας ἤλυθεν ἑσπέριον ἐς αὐλάν , χρυσέων πετάλων ἄπο μηλοφόρον χερὶ καρπὸν ἀμέρ‐ ξων , δράκοντα πυρσόνωτον , ὅς <σφ’> 
ἄπλατον ἀμφελικτὸς ἕλικ’ ἐφρούρει , κτανών · 
ποντίας θ’ ἁλὸς μυχοὺς εἰσέβαινε , θνατοῖς γαλανείας τιθεὶς ἐρετμοῖς · 
Χορός οὐρανοῦ θ’ ὑπὸ μέσσαν ἐλαύνει χέρας ἕδραν , 
Ἄτλαντος δόμον ἐλθών , ἀστρωπούς τε κατέσχεν οἴ‐ κους εὐανορίᾳ θεῶν · 
Χορός τὸν ἱππευτάν τ’ Ἀμαζό‐ νων στρατὸν Μαιῶτιν ἀμφὶ πολυπόταμον ἔβα δῑ Ἄ‐ ξεινον οἶδμα λίμνας , τίν’ οὐκ ἀφ’ Ἑλλανίας ἄγορον ἁλίσας φίλων , 
† 
κόρας Ἀρείας πέπλων χρυσεόστολον φάρος , † ζωστῆρος ὀλεθρίους ἄγρας . 
τὰ κλεινὰ δ’ Ἑλλὰς ἔλαβε βαρ‐ βάρου κόρας λάφυρα , καὶ σῴζεται Μυκήναις . 
Χορός τάν τε μυριόκρανον πολύφονον κύνα Λέρνας ὕδραν ἐξεπύρωσεν , βέλεσί τ’ ἀμφέβαλ’ <ἰόν> , τὸν τρισώματον οἷσιν ἔ‐ κτα βοτῆρ’ Ἐρυθείας . 
Χορός δρόμων τ’ ἄλλων ἀγάλματ’ εὐτυχῆ διῆλθε · τόν τε πολυδάκρυον ἔπλευσ’ ἐς Ἅι‐ δαν , πόνων τελευτάν , ἵν’ ἐκπεραίνει τάλας βίοτον , οὐδ’ ἔβα πάλιν . 
στέγαι δ’ ἔρημοι φίλων , τὰν δ’ ἀνόστιμον τέκνων 
Χάρωνος ἐπιμένει πλάτα βίου κέλευθον ἄθεον ἄδι‐ κον · ἐς δὲ σὰς χέρας βλέπει δώματ’ οὐ παρόντος . 
Χορός εἰ δ’ ἐγὼ σθένος ἥβων δόρυ τ’ ἔπαλλον ἐν αἰχμᾷ , 
Καδμείων τε σύνηβοι , τέκεσιν ἂν προπαρέσταν ἀλκᾷ · νῦν δ’ ἀπολείπομαι τᾶς εὐδαίμονος ἥβας . 
Χορός ἀλλ’ ἐσορῶ γὰρ τούσδε φθιμένων ἔνδυτ’ ἔχοντας , τοὺς τοῦ μεγάλου δή ποτε παῖδας τὸ πρὶν Ἡρακλέους , ἄλοχόν τε φίλην ὑπὸ σειραίοις ποσὶν ἕλκουσαν τέκνα , καὶ γεραιὸν πατέρ’ Ἡρακλέους . 
δύστηνος ἐγώ , δακρύων ὡς οὐ δύναμαι κατέχειν γραίας ὄσσων ἔτι πηγάς . 
Μεγάρα εἶἑν · τίς ἱερεύς , τίς σφαγεὺς τῶν δυσπότμων 
[ἢ τῆς ταλαίνης τῆς ἐμῆς ψυχῆς φονεύς ; ] ἕτοιμ’ ἄγειν τὰ θύματ’ εἰς Ἅιδου τάδε . 
ὦ τέκν’ , ἀγόμεθα ζεῦγος οὐ καλὸν νεκρῶν , ὁμοῦ γέροντες καὶ νέοι καὶ μητέρες . 
ὦ μοῖρα δυστάλαιν’ ἐμή τε καὶ τέκνων τῶνδ’ , οὓς πανύστατ’ ὄμμασιν προσδέρκομαι . 
. . . 
ἔτεκον μὲν ὑμᾶς , πολεμίοις δ’ ἐθρεψάμην ὕβρισμα κἀπίχαρμα καὶ διαφθοράν . 
φεῦ · 
ἦ πολύ με δόξης ἐξέπαισαν ἐλπίδες , ἣν πατρὸς ὑμῶν ἐκ λόγων ποτ’ ἤλπισα . 
σοὶ μὲν γὰρ Ἄργος ἔνεμ’ ὁ κατθανὼν πατήρ , 
Εὐρυσθέως δ’ ἔμελλες οἰκήσειν δόμους τῆς καλλικάρπου κράτος ἔχων Πελασγίας , στολήν τε θηρὸς ἀμφέβαλλε σῷ κάρᾳ λέοντος , ᾗπερ αὐτὸς ἐξωπλίζετο · 
σὺ δ’ ἦσθα Θηβῶν τῶν φιλαρμάτων ἄναξ , ἔγκληρα πεδία τἀμὰ γῆς κεκτημένος , ὡς ἐξέπειθες τὸν κατασπείραντά σε · 
ἐς δεξιάν τε σὴν ἀλεξητήριον ξύλον καθίει δαίδαλον , ψευδῆ δόσιν . 
σοὶ δ’ ἣν ἔπερσε τοῖς ἑκηβόλοις ποτὲ τόξοισι δώσειν Οἰχαλίαν ὑπέσχετο . 
τρεῖς δ’ ὄντας <ὑμᾶς> 
τριπτύχοις τυραννίσι πατὴρ ἐπύργου , μέγα φρονῶν εὐανδρίᾳ · 
ἐγὼ δὲ νύμφας ἠκροθινιαζόμην , κήδη συνάψουσ’ , ἔκ τ’ Ἀθηναίων χθονὸς 
Σπάρτης τε Θηβῶν θ’ , ὡς ἀνημμένοι κάλῳς πρυμνησίοισι βίον ἔχοιτ’ εὐδαίμονα . 
καὶ ταῦτα φροῦδα · μεταβαλοῦσα δ’ ἡ τύχη νύμφας μὲν ὑμῖν Κῆρας ἀντέδωκ’ ἔχειν , ἐμοὶ δὲ δάκρυα λουτρά — 
δύστηνος φρενῶν . 
πατὴρ δὲ πατρὸς ἑστιᾷ γάμους ὅδε , 
Ἅιδην νομίζων πενθερόν , κῆδος πατρός . 
ὤμοι , τίν’ ὑμῶν πρῶτον ἢ τίν’ ὕστατον πρὸς στέρνα θῶμαι ; 
τῷ προσαρμόσω στόμα ; 
τίνος λάβωμαι ; 
πῶς ἂν ὡς ξουθόπτερος μέλισσα συνενέγκαιμ’ ἂν ἐκ πάντων γόους , ἐς ἓν δ’ ἐνεγκοῦσ’ ἀθρόον ἀποδοίην δάκρυ ; 
ὦ φίλτατ’ , εἴ τις φθόγγος εἰσακούεται θνητῶν παρ’ Ἅιδῃ , σοὶ τάδ’ , Ἡράκλεις , λέγω · 
θνῄσκει πατὴρ σὸς καὶ τέκν’ , ὄλλυμαι δ’ ἐγώ , ἣ πρὶν μακαρία διὰ σ’ ἐκλῃζόμην βροτοῖς . 
ἄρηξον , ἐλθέ · καὶ σκιὰ φάνηθί μοι · 
ἅλις γὰρ ἐλθὼν κἂν ὄναρ γένοιο σύ · 
κακοὶ γάρ εἰσιν οἳ τέκνα κτείνουσι σά . 
Ἀμφιτρύων σὺ μὲν τὰ νέρθεν εὐτρεπῆ ποιοῦ , γύναι · 
ἐγὼ δὲ σέ , ὦ Ζεῦ , χεῖρ’ ἐς οὐρανὸν δικὼν αὐδῶ , τέκνοισιν εἴ τι τοισίδ’ ὠφελεῖν μέλλεις , ἀμύνειν , ὡς τάχ’ οὐδὲν ἀρκέσεις . 
καίτοι κέκλησαι πολλάκις · μάτην πονῶ · 
θανεῖν γάρ , ὡς ἔοικ’ , ἀναγκαίως ἔχει . 
ἀλλ’ , ὦ γέροντες , μικρὰ μὲν τὰ τοῦ βίου , τοῦτον δ’ ὅπως ἥδιστα διαπεράσετε , ἐξ ἡμέρας ἐς νύκτα μὴ λυπούμενοι . 
ὡς ἐλπίδας μὲν ὁ χρόνος οὐκ ἐπίσταται σῴζειν , τὸ δ’ αὑτοῦ σπουδάσας διέπτατο . 
ὁρᾶτ’ ἔμ’ ὅσπερ ἦ περίβλεπτος βροτοῖς ὀνομαστὰ πράσσων , καί μ’ ἀφείλεθ’ ἡ τύχη ὥσπερ πτερὸν πρὸς αἰθέρ’ ἡμέρᾳ μιᾷ . 
ὁ δ’ ὄλβος ὁ μέγας ἥ τε δόξ’ οὐκ οἶδ’ ὅτῳ βέβαιός ἐστι . 
χαίρετ’ · ἄνδρα γὰρ φίλον πανύστατον νῦν , ἥλικες , δεδόρκατε . 
Μεγάρα ἔα · 
ὦ πρέσβυ , λεύσσω τἀμὰ φίλτατ’ · ἢ τί φῶ ; 
Ἀμφιτρύων οὐκ οἶδα , θύγατερ · ἀφασία δὲ κἄμ’ ἔχει . 
Μεγάρα ὅδ’ ἐστὶν ὃν γῆς νέρθεν εἰσηκούομεν , εἰ μή γ’ ὄνειρον ἐν φάει τι λεύσσομεν . 
τί φημί ; 
ποῖ’ ὄνειρα κηραίνουσ’ ὁρῶ ; 
οὐκ ἔσθ’ ὅδ’ ἄλλος ἀντὶ σοῦ παιδός , γέρον . 
δεῦρ’ , ὦ τέκν’ , ἐκκρίμνασθε πατρῴων πέπλων , ἴτ’ ἐγκονεῖτε , μὴ μεθῆτ’ , ἐπεὶ Διὸς σωτῆρος ὑμῖν οὐδέν ἐσθ’ ὅδ’ ὕστερος . 
Ἡρακλῆς ὦ χαῖρε , μέλαθρον πρόπυλά θ’ ἑστίας ἐμῆς , ὡς ἄσμενός σ’ ἐσεῖδον ἐς φάος μολών . 
ἔα · τί χρῆμα ; 
τέκν’ ὁρῶ πρὸ δωμάτων στολμοῖσι νεκρῶν κρᾶτας ἐξεστεμμένα , ὄχλῳ τ’ ἐν ἀνδρῶν τὴν ἐμὴν ξυνάορον , πατέρα τε δακρύοντα — 
συμφορὰς τίνας ; 
φέρ’ ἐκπύθωμαι τῶνδε πλησίον σταθείς · 
γύναι , τί καινὸν ἦλθε δώμασιν χρέος ; 
Μεγάρα ὦ φίλτατ’ ἀνδρῶν . . . 
Ἀμφιτρύων ὦ φάος μολὼν πατρί . . . 
Μεγάρα ἥκεις , ἐσώθης εἰς ἀκμὴν ἐλθὼν φίλοις ; 
Ἡρακλῆς τί φῄς ; 
τίν’ ἐς ταραγμὸν ἥκομεν , πάτερ ; 
Μεγάρα διολλύμεσθα · σὺ δέ , γέρον , σύγγνωθί μοι , εἰ πρόσθεν ἥρπασ’ ἃ σὲ λέγειν πρὸς τόνδ’ ἐχρῆν · 
τὸ θῆλυ γάρ πως μᾶλλον οἰκτρὸν ἀρσένων , καὶ τἄμ’ ἔθνῃσκε τέκν’ , ἀπωλλύμην δ’ ἐγώ . 
Ἡρακλῆς 
Ἄπολλον , οἵοις φροιμίοις ἄρχῃ λόγου . 
Μεγάρα τεθνᾶσ’ ἀδελφοὶ καὶ πατὴρ οὑμὸς γέρων . 
Ἡρακλῆς πῶς φῄς ; 
τί δράσας ἢ δορὸς ποίου τυχών ; 
Μεγάρα 
Λύκος σφ’ ὁ καινὸς γῆς ἄναξ διώλεσεν . 
Ἡρακλῆς ὅπλοις ἀπαντῶν ἢ νοσησάσης χθονός ; 
Μεγάρα στάσει · τὸ Κάδμου δ’ ἑπτάπυλον ἔχει κράτος . 
Ἡρακλῆς τί δῆτα πρὸς σὲ καὶ γέροντ’ ἦλθεν φόβος ; 
Μεγάρα κτείνειν ἔμελλε πατέρα κἀμὲ καὶ τέκνα . 
Ἡρακλῆς τί φῄς ; 
τί ταρβῶν ὀρφάνευμ’ ἐμῶν τέκνων ; 
Μεγάρα μή ποτε Κρέοντος θάνατον ἐκτεισαίατο . 
Ἡρακλῆς κόσμος δὲ παίδων τίς ὅδε νερτέροις πρέπων ; 
Μεγάρα θανάτου τάδ’ ἤδη περιβόλαῑ ἀνήμμεθα . 
Ἡρακλῆς καὶ πρὸς βίαν ἐθνῄσκετ’ ; 
ὦ τλήμων ἐγώ . 
Μεγάρα φίλων <γ’> 
ἔρημοι · σὲ δὲ θανόντ’ ἠκούομεν . 
Ἡρακλῆς πόθεν δ’ ἐς ὑμᾶς ἥδ’ ἐσῆλθ’ ἀθυμία ; 
Μεγάρα 
Εὐρυσθέως κήρυκες ἤγγελλον τάδε . 
Ἡρακλῆς τί δ’ ἐξελείπετ’ οἶκον ἑστίαν τ’ ἐμήν ; 
Μεγάρα βίᾳ , πατὴρ μὲν ἐκπεσὼν στρωτοῦ λέχους . . . 
Ἡρακλῆς κοὐκ ἔσχεν αἰδῶ τὸν γέροντ’ ἀτιμάσαι ; 
Μεγάρα αἰδώς γ’ ἀποικεῖ τῆσδε τῆς θεοῦ πρόσω . 
Ἡρακλῆς οὕτω δ’ ἀπόντες ἐσπανίζομεν φίλων ; 
Μεγάρα φίλοι γάρ εἰσιν ἀνδρὶ δυστυχεῖ τίνες ; 
Ἡρακλῆς μάχας δὲ Μινυῶν ἃς ἔτλην ἀπέπτυσαν ; 
Μεγάρα ἄφιλον , ἵν’ αὖθίς σοι λέγω , τὸ δυστυχές . 
Ἡρακλῆς οὐ ῥίψεθ’ Ἅιδου τάσδε περιβολὰς κόμης καὶ φῶς ἀναβλέψεσθε , τοῦ κάτω σκότου φίλας ἀμοιβὰς ὄμμασιν δεδορκότες ; 
ἐγὼ δέ — 
νῦν γὰρ τῆς ἐμῆς ἔργον χερός — πρῶτον μὲν εἶμι καὶ κατασκάψω δόμους καινῶν τυράννων , κρᾶτα δ’ ἀνόσιον τεμὼν ῥίψω κυνῶν ἕλκημα · Καδμείων δ’ ὅσους κακοὺς ἐφηῦρον εὖ παθόντας ἐξ ἐμοῦ , τῷ καλλινίκῳ τῷδ’ ὅπλῳ χειρώσομαι · 
τοὺς δὲ πτερωτοῖς διαφορῶν τοξεύμασι νεκρῶν ἅπαντ’ Ἰσμηνὸν ἐμπλήσω φόνου , 
Δίρκης τε νᾶμα λευκὸν αἱμαχθήσεται . 
τῷ γάρ μ’ ἀμύνειν μᾶλλον ἢ δάμαρτι χρὴ καὶ παισὶ καὶ . . . γέροντι ; 
χαιρόντων πόνοι · 
μάτην γὰρ αὐτοὺς τῶνδε μᾶλλον ἤνυσα . 
καὶ δεῖ μ’ ὑπὲρ τῶνδ’ , εἴπερ οἵδ’ ὑπὲρ πατρός , θνῄσκειν ἀμύνοντ’ · ἢ τί φήσομεν καλὸν ὕδρᾳ μὲν ἐλθεῖν ἐς μάχην λέοντί τε 
Εὐρυσθέως πομπαῖσι , τῶν δ’ ἐμῶν τέκνων οὐκ ἐκπονήσω θάνατον ; 
οὐκ ἄρ’ Ἡρακλῆς ὁ καλλίνικος ὡς πάροιθε λέξομαι . 
Χορός δίκαια τοὺς τεκόντας ὠφελεῖν τέκνα , πατέρα τε πρέσβυν τήν τε κοινωνὸν γάμων . 
Ἀμφιτρύων πρὸς σοῦ μέν , ὦ παῖ , τοῖς φίλοις <τ’> 
εἶναι φίλον τά τ’ ἐχθρὰ μισεῖν · ἀλλὰ μὴ ’πείγου λίαν . 
Ἡρακλῆς τί δ’ ἐστὶ τῶνδε θᾶσσον ἢ χρεών , πάτερ ; 
Ἀμφιτρύων πολλοὺς πένητας , ὀλβίους δὲ τῷ λόγῳ δοκοῦντας εἶναι συμμάχους ἄναξ ἔχει , οἳ στάσιν ἔθηκαν καὶ διώλεσαν πόλιν ἐφ’ ἁρπαγαῖσι τῶν πέλας , τὰ δ’ ἐν δόμοις δαπάναισι φροῦδα διαφυγόνθ’ ὑπ’ ἀργίας . 
ὤφθης ἐσελθὼν πόλιν · ἐπεὶ δ’ ὤφθης , ὅρα ἐχθροὺς ἀθροίσας μὴ παρὰ γνώμην πέσῃς . 
Ἡρακλῆς μέλει μὲν οὐδὲν εἴ με πᾶσ’ εἶδεν πόλις · 
ὄρνιν δ’ ἰδών τιν’ οὐκ ἐν αἰσίοις ἕδραις , ἔγνων πόνον τιν’ ἐς δόμους πεπτωκότα · 
ὥστ’ ἐκ προνοίας κρύφιος εἰσῆλθον χθόνα . 
Ἀμφιτρύων καλῶς · παρελθὼν νῦν πρόσειπέ θ’ ἑστίαν καὶ δὸς πατρῴοις δώμασιν σὸν ὄμμ’ ἰδεῖν . 
ἥξει γὰρ αὐτὸς σὴν δάμαρτα καὶ τέκνα ἕλξων φονεύσων κἄμ’ ἐπισφάξων ἄναξ · 
μένοντι δ’ αὐτοῦ πάντα σοι γενήσεται τῇ τ’ ἀσφαλείᾳ κερδανεῖς · πόλιν δὲ σὴν μὴ πρὶν ταράξῃς πρὶν τόδ’ εὖ θέσθαι , τέκνον . 
Ἡρακλῆς δράσω τάδ’ · εὖ γὰρ εἶπας · εἶμ’ ἔσω δόμων . 
χρόνῳ δ’ ἀνελθὼν ἐξ ἀνηλίων μυχῶν 
Ἅιδου Κόρης <τ’> 
ἔνερθεν , οὐκ ἀτιμάσω θεοὺς προσειπεῖν πρῶτα τοὺς κατὰ στέγας . 
Ἀμφιτρύων ἦλθες γὰρ ὄντως δώματ’ εἰς Ἅιδου , τέκνον ; 
Ἡρακλῆς καὶ θῆρά γ’ ἐς φῶς τὸν τρίκρανον ἤγαγον . 
Ἀμφιτρύων μάχῃ κρατήσας ἢ θεᾶς δωρήμασιν ; 
Ἡρακλῆς μάχῃ · τὰ μυστῶν δ’ ὄργῑ εὐτύχησ’ ἰδών . 
Ἀμφιτρύων ἦ καὶ κατ’ οἴκους ἐστὶν Εὐρυσθέως ὁ θήρ ; 
Ἡρακλῆς 
Χθονίας νιν ἄλσος Ἑρμιών τ’ ἔχει πόλις . 
Ἀμφιτρύων οὐδ’ οἶδεν Εὐρυσθεύς σε γῆς ἥκοντ’ ἄνω ; 
Ἡρακλῆς οὐκ οἶδ’ · ἵν’ ἐλθὼν τἀνθάδ’ εἰδείην πάρος . 
Ἀμφιτρύων χρόνον δὲ πῶς τοσοῦτον ἦσθ’ ὑπὸ χθονί ; 
Ἡρακλῆς 
Θησέα κομίζων ἐχρόνισ’ <ἐξ> 
Ἅιδου , πάτερ . 
Ἀμφιτρύων καὶ ποῦ ’στιν ; 
ἢ γῆς πατρίδος οἴχεται πέδον ; 
Ἡρακλῆς βέβηκ’ Ἀθήνας νέρθεν ἄσμενος φυγών . 
ἀλλ’ εἶ’ , ὁμαρτεῖτ’ , ὦ τέκν’ , ἐς δόμους πατρί · 
καλλίονές τἄρ’ εἴσοδοι τῶν ἐξόδων πάρεισιν ὑμῖν . 
ἀλλὰ θάρσος ἴσχετε καὶ νάματ’ ὄσσων μηκέτ’ ἐξανίετε · 
σύ τ’ , ὦ γύναι μοι , σύλλογον ψυχῆς λαβὲ τρόμου τε παῦσαι , καὶ μέθεσθ’ ἐμῶν πέπλων · 
οὐ γὰρ πτερωτὸς οὐδὲ φευξείω φίλους . 
ἆ , οἵδ’ οὐκ ἀφιᾶσ’ , ἀλλ’ ἀνάπτονται πέπλων τοσῷδε μᾶλλον · ὧδ’ ἔβητ’ ἐπὶ ξυροῦ ; 
ἄξω λαβών γε τούσδ’ ἐφολκίδας χεροῖν , ναῦς δ’ ὣς ἐφέλξω · καὶ γὰρ οὐκ ἀναίνομαι θεράπευμα τέκνων . 
πάντα τἀνθρώπων ἴσα · 
φιλοῦσι παῖδας οἵ τ’ ἀμείνονες βροτῶν οἵ τ’ οὐδὲν ὄντες · χρήμασιν δὲ διάφοροι · 
ἔχουσιν , οἳ δ’ οὔ · πᾶν δὲ φιλότεκνον γένος . 
Χορός ἁ νεότας μοι φίλον αἰ‐ εί · τὸ δὲ γῆρας ἄχθος βαρύτερον Αἴτνας σκοπέλων ἐπὶ κρατὶ κεῖται , βλεφάρων σκοτεινὸν φάος ἐπικαλύψαν . 
μή μοι μήτ’ Ἀσιήτιδος τυραννίδος ὄλβος εἴη , μὴ χρυσοῦ δώματα πλήρη τᾶς ἥβας ἀντιλαβεῖν , ἃ καλλίστα μὲν ἐν ὄλβῳ , καλλίστα δ’ ἐν πενίᾳ . 
τὸ δὲ λυγρὸν φόνιόν τε γῆ‐ ρας μισῶ · κατὰ κυμάτων δ’ ἔρροι , μηδέ ποτ’ ὤφελεν θνατῶν δώματα καὶ πόλεις ἐλθεῖν , ἀλλὰ κατ’ αἰθέρ’ αἰ‐ εὶ πτεροῖσι φορείσθω . 
Χορός εἰ δὲ θεοῖς ἦν ξύνεσις καὶ σοφία κατ’ ἄνδρας , δίδυμον ἂν ἥβαν ἔφερον φανερὸν χαρακτῆρ’ ἀρετᾶς ὅσοισιν μέτα , κατθανόντες τ’ εἰς αὐγὰς πάλιν ἁλίου δισσοὺς ἂν ἔβαν διαύλους , ἁ δυσγένεια δ’ ἁπλοῦν ἂν εἶχεν ζόας βίοτον , καὶ τῷδ’ ἦν τούς τε κακοὺς ἂν γνῶναι καὶ τοὺς ἀγαθούς , ἴσον ἅτ’ ἐν νεφέλαισιν ἄ‐ στρων ναύταις ἀριθμὸς πέλει . 
νῦν δ’ οὐδεὶς ὅρος ἐκ θεῶν χρηστοῖς οὐδὲ κακοῖς σαφής , ἀλλ’ εἱλισσόμενός τις αἰ‐ ὼν πλοῦτον μόνον αὔξει . 
Χορός οὐ παύσομαι τὰς Χάριτας 
Μούσαις συγκαταμειγνύς , ἁδίσταν συζυγίαν . 
μὴ ζῴην μετ’ ἀμουσίας , αἰεὶ δ’ ἐν στεφάνοισιν εἴ‐ ην · ἔτι τοι γέρων ἀοι‐ δὸς κελαδεῖ Μναμοσύναν · 
ἔτι τὰν Ἡρακλέους καλλίνικον ἀείδω παρά τε Βρόμιον οἰνοδόταν παρά τε χέλυος ἑπτατόνου μολπὰν καὶ Λίβυν αὐλόν · 
οὔπω καταπαύσομεν 
Μούσας , αἵ μ’ ἐχόρευσαν . 
Χορός παιᾶνα μὲν Δηλιάδες ὑμνοῦσ’ ἀμφὶ πύλας τὸν 
Λατοῦς εὔπαιδα γόνον εἱλίσσουσαι καλλίχορον · 
παιᾶνας δ’ ἐπὶ σοῖς μελά‐ θροις κύκνος ὣς γέρων ἀοι‐ δὸς πολιᾶν ἐκ γενύων κελαδήσω · τὸ γὰρ εὖ τοῖς ὕμνοισιν ὑπάρχει · 
Διὸς ὁ παῖς · τᾶς δ’ εὐγενίας πλέον ὑπερβάλλων <ἀρετᾷ> μοχθήσας τὸν ἄκυμον θῆκεν βίοτον βροτοῖς πέρσας δείματα θηρῶν . 
Λύκος ἐς καιρὸν οἴκων Ἀμφιτρύων ἔξω περᾷ · 
χρόνος γὰρ ἤδη δαρὸς ἐξ ὅτου πέπλοις κοσμεῖσθε σῶμα καὶ νεκρῶν ἀγάλμασιν . 
ἀλλ’ εἶα , παῖδας καὶ δάμαρθ’ Ἡρακλέους ἔξω κέλευε τῶνδε φαίνεσθαι δόμων , ἐφ’ οἷς ὑπέστητ’ αὐτεπάγγελτοι θανεῖν . 
Ἀμφιτρύων ἄναξ , διώκεις μ’ ἀθλίως πεπραγότα ὕβριν θ’ ὑβρίζεις ἐπὶ θανοῦσι τοῖς ἐμοῖς · 
ἃ χρῆν σε μετρίως , κεἰ κρατεῖς , σπουδὴν ἔχειν . 
ἐπεὶ δ’ ἀνάγκην προστίθης ἡμῖν θανεῖν , στέργειν ἀνάγκη · δραστέον δ’ ἃ σοὶ δοκεῖ . 
Λύκος ποῦ δῆτα Μεγάρα ; 
ποῦ τέκν’ Ἀλκμήνης γόνου ; 
Ἀμφιτρύων δοκῶ μὲν αὐτήν , ὡς θύραθεν εἰκάσαι — 
Λύκος τί χρῆμα δόξης ; 
τοῦ δ’ ἔχεις τεκμήριον ; 
Ἀμφιτρύων ἱκέτιν πρὸς ἁγνοῖς Ἑστίας θάσσειν βάθροις . . . 
Λύκος ἀνόνητά γ’ ἱκετεύουσαν ἐκσῷσαι βίον . 
Ἀμφιτρύων καὶ τὸν θανόντα γ’ ἀνακαλεῖν μάτην πόσιν . 
Λύκος ὃ δ’ οὐ πάρεστιν οὐδὲ μὴ μόλῃ ποτέ . 
Ἀμφιτρύων οὔκ , εἴ γε μή τις θεῶν ἀναστήσειέ νιν . 
Λύκος χώρει πρὸς αὐτὴν κἀκκόμιζε δωμάτων . 
Ἀμφιτρύων μέτοχος ἂν εἴην τοῦ φόνου δράσας τόδε . 
Λύκος ἡμεῖς , ἐπειδὴ σοὶ τόδ’ ἔστ’ ἐνθύμιον , οἱ δειμάτων ἔξωθεν ἐκπορεύσομεν σὺν μητρὶ παῖδας . 
δεῦρ’ ἕπεσθε , πρόσπολοι , ὡς ἂν σχολὴν λύσωμεν ἄσμενοι πόνων . 
Ἀμφιτρύων σὺ δ’ οὖν ἴθ’ , ἔρχῃ δ’ οἷ χρεών · τὰ δ’ ἄλλ’ ἴσως ἄλλῳ μελήσει . 
προσδόκα δὲ δρῶν κακῶς κακόν τι πράξειν . 
ὦ γέροντες , ἐς καλὸν στείχει , βρόχοισι δ’ ἀρκύων γενήσεται ξιφηφόροισι , τοὺς πέλας δοκῶν κτενεῖν ὁ παγκάκιστος . 
εἶμι δ’ , ὡς ἴδω νεκρὸν πίπτοντ’ · ἔχει γὰρ ἡδονὰς θνῄσκων ἀνὴρ ἐχθρὸς τίνων τε τῶν δεδραμένων δίκην . 
Χορός μεταβολὰ κακῶν · μέγας ὁ πρόσθ’ ἄναξ πάλιν ὑποστρέφει βίοτον ἐξ Ἅιδα . 
ἰώ · 
δίκα καὶ θεῶν παλίρρους πότμος . 
ἦλθες χρόνῳ μὲν οὗ δίκην δώσεις θανών , ὕβρεις ὑβρίζων εἰς ἀμείνονας σέθεν . 
χαρμοναὶ δακρύων ἔδοσαν ἐκβολάς · 
πάλιν ἔμολεν — ἃ πάρος οὔποτε διὰ φρενὸς ἤλπισ’ ἂν παθεῖν — 
γᾶς ἄναξ . 
ἀλλ’ , ὦ γεραιοί , καὶ τὰ δωμάτων ἔσω σκοπῶμεν , εἰ πράσσει τις ὡς ἐγὼ θέλω . 
Λύκος ἰώ μοί μοι . 
Χορός τόδε κατάρχεται μέλος ἐμοὶ κλύειν φίλιον ἐν δόμοις · θάνατος οὐ πόρσω . 
βοᾷ φόνου φροίμιον στενάζων ἄναξ . 
Λύκος ὦ πᾶσα Κάδμου γαῖ’ , ἀπόλλυμαι δόλῳ . 
Χορός καὶ γὰρ διώλλυς · ἀντίποινα δ’ ἐκτίνων τόλμα , διδούς γε τῶν δεδραμένων δίκην . 
τίς ὁ θεοὺς ἀνομίᾳ χραίνων , θνητὸς ὤν , ἄφρονα λόγον οὐρανίων μακάρων κατέβαλ’ , ὡς ἄρ’ οὐ σθένουσιν θεοί ; 
— 
γέροντες , οὐκέτ’ ἔστι δυσσεβὴς ἀνήρ . 
— 
σιγᾷ μέλαθρα · πρὸς χοροὺς τραπώμεθα . 
— 
φίλοι γὰρ εὐτυχοῦσιν οὓς ἐγὼ θέλω . 
Χορός χοροὶ χοροὶ καὶ θαλίαι μέλουσι Θή‐ βας ἱερὸν κατ’ ἄστυ . 
μεταλλαγαὶ γὰρ δακρύων , μεταλλαγαὶ συντυχίας 
<νέας> 
ἔτεκον ἀοιδάς . 
βέβακ’ ἄναξ ὁ καινός , ὁ δὲ παλαίτερος κρατεῖ , λιμένα λιπών γε τὸν Ἀχερόντιον . 
δοκημάτων ἐκτὸς ἦλθεν ἐλπίς . 
Χορός θεοὶ θεοὶ τῶν ἀδίκων μέλουσι καὶ τῶν ὁσίων ἐπᾴειν . 
ὁ χρυσὸς ἅ τ’ εὐτυχία φρενῶν βροτοὺς ἐξάγεται , δύνασιν ἄδικον ἐφέλκων . 
Χρόνου γὰρ οὔτις τὸ πάλιν εἰσορᾶν ἔτλα · 
νόμον παρέμενος , ἀνομίᾳ χάριν διδοὺς ἔθραυσεν ὄλ‐ βου κελαινὸν ἅρμα . 
Χορός 
Ἰσμήν’ ὦ στεφαναφόρει , ξεσταί θ’ ἑπταπύλου πόλεως ἀναχορεύσατ’ ἀγυιαί , 
Δίρκα θ’ ἁ καλλιρρέεθρος , σύν τ’ Ἀσωπιάδες κόραι , πατρὸς ὕδωρ βᾶτε λιποῦσαι συναοιδοί , 
Νύμφαι , τὸν Ἡρακλέους καλλίνικον ἀγῶνα . 
Πυθίου δενδρῶτι πέτρα 
Μουσῶν θ’ Ἑλικωνιάδων δώματ’ , ὤ , ἥξετ’ εὐγαθεῖ κελάδῳ ἐμὰν πόλιν , ἐμὰ τείχη , 
Σπαρτῶν ἵνα γένος ἔφανε χαλκασπίδων λόχος , ὃς γᾶν τέκνων τέκνοις μεταμείβει , 
Θήβαις ἱερὸν φῶς . 
Χορός ὦ λέκτρων δύο συγγενεῖς εὐναί , θνατογενοῦς τε καὶ 
Διός , ὃς ἦλθεν ἐς εὐνὰν 
Νύμφας τᾶς Περσηίδος · ὡς πιστόν μοι τὸ παλαιὸν ἤ‐ δη λέχος , ὦ Ζεῦ , σὸν ἐπ’ οὐκ ἐλπίδι φάνθη , λαμπρὰν δ’ ἔδειξ’ ὁ χρόνος τὰν Ἡρακλέος ἀλκάν · 
γᾶς ὃς ἐξέβα θαλάμων 
Πλούτωνος δῶμα λιπὼν νέρτερον . 
κρείσσων μοι τύραννος ἔφυς ἢ δυσγένεῑ ἀνάκτων , ἃ νῦν ἐσορᾶν ἔφανε ξιφηφόρων ἐς ἀγώνων ἅμιλλαν , εἰ τὸ δίκαιον θεοῖς ἔτ’ ἀρέσκει . 
Χορός 
— 
ἔα ἔα · 
ἆρ’ ἐς τὸν αὐτὸν πίτυλον ἥκομεν φόβου , γέροντες , οἷον φάσμ’ ὑπὲρ δόμων ὁρῶ ; 
— 
φυγῇ φυγῇ νωθὲς πέδαιρε κῶλον , ἐκποδὼν ἔλα . 
— 
ὦναξ Παιάν , ἀπότροπος γένοιό μοι πημάτων . 
Ἶρις θαρσεῖτε Νυκτὸς τήνδ’ ὁρῶντες ἔκγονον 
Λύσσαν , γέροντες , κἀμὲ τὴν θεῶν λάτριν 
Ἶριν · πόλει γὰρ οὐδὲν ἥκομεν βλάβος , ἑνὸς δ’ ἐπ’ ἀνδρὸς σῶμα συστρατεύομεν , ὅν φασιν εἶναι Ζηνὸς Ἀλκμήνης τ’ ἄπο . 
πρὶν μὲν γὰρ ἄθλους ἐκτελευτῆσαι πικρούς , τὸ χρή νιν ἐξέσῳζεν , οὐδ’ εἴα πατὴρ 
Ζεύς νιν κακῶς δρᾶν οὔτ’ ἔμ’ οὔθ’ Ἥραν ποτέ · 
ἐπεὶ δὲ μόχθους διεπέρασ’ Εὐρυσθέως , 
Ἥρα προσάψαι καινὸν αἷμ’ αὐτῷ θέλει παῖδας κατακτείναντι , συνθέλω δ’ ἐγώ . 
ἀλλ’ εἶ’ , ἄτεγκτον συλλαβοῦσα καρδίαν , 
Νυκτὸς κελαινῆς ἀνυμέναιε παρθένε , μανίας τ’ ἐπ’ ἀνδρὶ τῷδε καὶ παιδοκτόνους φρενῶν ταραγμοὺς καὶ ποδῶν σκιρτήματα ἔλαυνε , κίνει , φόνιον ἐξίει κάλων , ὡς ἂν πορεύσας δῑ Ἀχερούσιον πόρον τὸν καλλίπαιδα στέφανον αὐθέντῃ φόνῳ γνῷ μὲν τὸν Ἥρας οἷός ἐστ’ αὐτῷ χόλος , μάθῃ δὲ τὸν ἐμόν · ἢ θεοὶ μὲν οὐδαμοῦ , τὰ θνητὰ δ’ ἔσται μεγάλα , μὴ δόντος δίκην . 
Λύσσα ἐξ εὐγενοῦς μὲν πατρὸς ἔκ τε μητέρος πέφυκα , Νυκτὸς Οὐρανοῦ τ’ ἀφ’ αἵματος · 
† 
τιμάς τ’ ἔχω τάσδ’ οὐκ ἀγασθῆναι φίλοις † οὐδ’ ἥδομαι φοιτῶσ’ ἐπ’ ἀνθρώπων φίλους , παραινέσαι δέ , πρὶν σφαλεῖσαν εἰσιδεῖν , 
Ἥρᾳ θέλω σοί τ’ , ἢν πίθησθ’ ἐμοῖς λόγοις . 
ἀνὴρ ὅδ’ οὐκ ἄσημος οὔτ’ ἐπὶ χθονὶ οὔτ’ ἐν θεοῖσιν , οὗ σύ μ’ ἐσπέμπεις δόμους · 
ἄβατον δὲ χώραν καὶ θάλασσαν ἀγρίαν ἐξημερώσας , θεῶν ἀνέστησεν μόνος τιμὰς πιτνούσας ἀνοσίων ἀνδρῶν ὕπο · 
σοί τ’ οὐ παραινῶ μεγάλα βούλεσθαι κακά . 
Ἶρις μὴ σὺ νουθέτει τά θ’ Ἥρας κἀμὰ μηχανήματα . 
Λύσσα ἐς τὸ λῷον ἐμβιβάζω σ’ ἴχνος ἀντὶ τοῦ κακοῦ . 
Ἶρις οὐχὶ σωφρονεῖν γ’ ἔπεμψε δεῦρό σ’ ἡ Διὸς δάμαρ . 
Λύσσα 
Ἥλιον μαρτυρόμεσθα δρῶσ’ ἃ δρᾶν οὐ βούλομαι . 
εἰ δὲ δή μ’ Ἥρᾳ θ’ ὑπουργεῖν σοί τ’ ἀναγκαίως ἔχει τάχος ἐπιρροίβδην θ’ ὁμαρτεῖν ὡς κυνηγέτῃ κύνας , εἶμί γ’ · οὔτε πόντος οὕτως κύμασιν στένων λάβρως οὔτε γῆς σεισμὸς κεραυνοῦ τ’ οἶστρος ὠδῖνας πνέων , οἷ’ ἐγὼ στάδια δραμοῦμαι στέρνον εἰς Ἡρακλέους · 
καὶ καταρρήξω μέλαθρα καὶ δόμους ἐπεμβαλῶ , τέκν’ ἀποκτείνασα πρῶτον · ὁ δὲ κανὼν οὐκ εἴσεται παῖδας οὓς ἔτικτ’ ἐναίρων , πρὶν ἂν ἐμὰς λύσσας ἀφῇ . 
ἢν ἰδού · καὶ δὴ τινάσσει κρᾶτα βαλβίδων ἄπο καὶ διαστρόφους ἑλίσσει σῖγα γοργωποὺς κόρας . 
ἀμπνοὰς δ’ οὐ σωφρονίζει , ταῦρος ὣς ἐς ἐμβολὴν 
† 
δεινός · μυκᾶται † 
δὲ Κῆρας ἀνακαλῶν τὰς Ταρτάρου . 
τάχα σ’ ἐγὼ μᾶλλον χορεύσω καὶ καταυλήσω φόβῳ . 
στεῖχ’ ἐς Οὔλυμπον πεδαίρουσ’ , Ἶρι , γενναῖον πόδα · 
ἐς δόμους δ’ ἡμεῖς ἄφαντοι δυσόμεσθ’ Ἡρακλέους . 
Χορός ὀτοτοτοτοτοῖ , στέναξον · ἀποκείρεται σὸν ἄνθος πόλεος , ὁ Διὸς ἔκγονος · 
μέλεος Ἑλλάς , ἃ τὸν εὐεργέταν ἀποβαλεῖς , ὀλεῖς μανίαισιν Λύσσας χορευθέντ’ ἐναύλοις . 
βέβακεν ἐν δίφροισιν ἁ πολύστονος , ἅρμασι δ’ ἐνδίδωσι κέντρον ὡς ἐπὶ λώβᾳ 
Νυκτὸς Γοργὼν ἑκατογκεφάλοις ὄφεων ἰαχήμασι , Λύσσα μαρμαρωπός . 
ταχὺ τὸν εὐτυχῆ μετέβαλεν δαίμων , ταχὺ δὲ πρὸς πατρὸς τέκν’ ἐκπνεύσεται . 
Ἀμφιτρύων ἰώ μοι μέλεος . 
Χορός ἰὼ Ζεῦ , τὸ σὸν γένος ἄγονον αὐτίκα λυσσάδες ὠμοβρῶτες ἄδικοι Ποιναὶ κακοῖσιν ἐκπετάσουσιν . 
Ἀμφιτρύων ἰὼ στέγαι . 
Χορός κατάρχεται χόρευμα τυμπάνων ἄτερ , οὐ βρομίῳ κεχαρισμένα θύρσῳ . . . 
Ἀμφιτρύων ἰὼ δόμοι . 
Χορός πρὸς αἵματ’ , οὐχὶ τᾶς Διονυσιάδος βοτρύων ἐπὶ χεύμασι λοιβᾶς . 
Ἀμφιτρύων φυγῇ , τέκν’ , ἐξορμᾶτε . 
Χορός δάιον τόδε δάιον μέλος ἐπαυλεῖται . 
κυναγετεῖ τέκνων διωγμόν · οὔποτ’ ἄκραντα δόμοισι 
Λύσσα βακχεύσει . 
Ἀμφιτρύων αἰαῖ κακῶν . 
Χορός αἰαῖ δῆτα τὸν γεραιὸν ὡς στένω πατέρα τάν τε παιδοτρόφον , <ᾇ> 
μάταν τέκεα γεννᾶται . 
ἰδοὺ ἰδού , θύελλα σείει δῶμα , συμπίπτει στέγη . 
Ἡρακλῆς ἢ ἤ · τί δρᾷς , ὦ Διὸς παῖ , μελάθρῳ ; 
τάραγμα ταρτάρειον , ὡς ἐπ’ Ἐγκελάδῳ ποτέ , Παλλάς , ἐς δόμους πέμπεις . 
Ἄγγελος ὦ λευκὰ γήρᾳ σώματ’ . . . 
Χορός ἀνακαλεῖς με τίνα βοάν ; 
Ἄγγελος ἄλαστα τἀν δόμοισι . 
Χορός μάντιν οὐχ ἕτερον ἄξομαι . 
Ἄγγελος τεθνᾶσι παῖδες . 
Χορός αἰαῖ . 
Ἄγγελος στενάζεθ’ , ὡς στενακτά . 
Χορός δάιοι φόνοι , δάιοι δὲ τοκέων χέρες · ὤ . 
Ἄγγελος οὐκ ἄν τις εἴποι μᾶλλον ἢ πεπόνθαμεν . 
Χορός πῶς παισὶ στενακτὰν ἄταν ἄταν πατέρος ἀμφαίνεις ; 
λέγε , τίνα τρόπον ἔσυτο θεόθεν ἐπὶ μέλαθρα κακὰ τάδε , τλήμονάς τε παίδων τύχας ; 
Ἄγγελος ἱερὰ μὲν ἦν πάροιθεν ἐσχάρας Διὸς καθάρσῑ οἴκων , γῆς ἄνακτ’ ἐπεὶ κτανὼν ἐξέβαλε τῶνδε δωμάτων Ἡρακλέης · 
χορὸς δὲ καλλίμορφος εἱστήκει τέκνων πατήρ τε Μεγάρα τ’ · ἐν κύκλῳ δ’ ἤδη κανοῦν εἵλικτο βωμοῦ , φθέγμα δ’ ὅσιον εἴχομεν . 
μέλλων δὲ δαλὸν χειρὶ δεξιᾷ φέρειν , ἐς χέρνιβ’ ὡς βάψειεν , Ἀλκμήνης τόκος ἔστη σιωπῇ . 
καὶ χρονίζοντος πατρὸς παῖδες προσέσχον ὄμμ’ · ὁ δ’ οὐκέθ’ αὑτὸς ἦν , ἀλλ’ ἐν στροφαῖσιν ὀμμάτων ἐφθαρμένος ῥίζας τ’ ἐν ὄσσοις αἱματῶπας ἐκβαλὼν ἀφρὸν κατέσταζ’ εὐτρίχου γενειάδος . 
ἔλεξε δ’ ἅμα γέλωτι παραπεπληγμένῳ · 
Πάτερ , τί θύω πρὶν κτανεῖν Εὐρυσθέα καθάρσιον πῦρ , καὶ πόνους διπλοῦς ἔχω ; 
ἔργον μιᾶς μοι χειρὸς εὖ θέσθαι τάδε · 
ὅταν δ’ ἐνέγκω δεῦρο κρᾶτ’ Εὐρυσθέως , ἐπὶ τοῖσι νῦν θανοῦσιν ἁγνιῶ χέρας . 
ἐκχεῖτε πηγάς , ῥίπτετ’ ἐκ χειρῶν κανᾶ . 
τίς μοι δίδωσι τόξα ; 
τίς <δ’> 
ὅπλον χερός ; 
πρὸς τὰς Μυκήνας εἶμι · λάζυσθαι χρεὼν μοχλοὺς δικέλλας θ’ , ὥστε Κυκλώπων βάθρα φοίνικι κανόνι καὶ τύκοις ἡρμοσμένα στρεπτῷ σιδήρῳ συντριαινῶσαι πάλιν . 
αὐτοῦ δὲ βαίνων ἅρματ’ οὐκ ἔχων ἔχειν ἔφασκε , δίφρου δ’ εἰσέβαινεν ἄντυγας κἄθεινε , κέντρον δῆθεν ὡς ἔχων , χερί . 
διπλοῦς δ’ ὀπαδοῖς ἦν γέλως φόβος θ’ ὁμοῦ . 
καί τις τόδ’ εἶπεν , ἄλλος εἰς ἄλλον δρακών · 
Παίζει πρὸς ἡμᾶς δεσπότης ἢ μαίνεται ; 
ὁ δ’ εἷρπ’ ἄνω τε καὶ κάτω κατὰ στέγας , μέσον δ’ ἐς ἀνδρῶν’ ἐσπεσὼν Νίσου πόλιν ἥκειν ἔφασκε · δωμάτων τ’ ἔσω βεβώς , κλιθεὶς ἐς οὖδας , ὡς ἔχει , σκευάζεται θοίνην . 
διελθὼν δ’ ὡς βραχὺν χρόνον μονῆς 
Ἰσθμοῦ ναπαίας ἔλεγε προσβαίνειν πλάκας . 
κἀνταῦθα γυμνὸν σῶμα θεὶς πορπαμάτων , πρὸς οὐδέν’ ἡμιλλᾶτο κἀκηρύσσετο αὐτὸς πρὸς αὑτοῦ καλλίνικος οὐδενός , ἀκοὴν ὑπειπών . 
δεινὰ δ’ Εὐρυσθεῖ βρέμων ἦν ἐν Μυκήναις τῷ λόγῳ . 
πατὴρ δέ νιν θιγὼν κραταιᾶς χειρὸς ἐννέπει τάδε · 
Ὦ παῖ , τί πάσχεις ; 
τίς ὁ τρόπος ξενώσεως τῆσδ’ ; 
οὔ τί που φόνος σ’ ἐβάκχευσεν νεκρῶν , οὓς ἄρτι καίνεις ; 
ὁ δέ νιν Εὐρυσθέως δοκῶν πατέρα προταρβοῦνθ’ ἱκέσιον ψαύειν χερός , ὠθεῖ , φαρέτραν δ’ εὐτρεπῆ σκευάζεται καὶ τόξ’ ἑαυτοῦ παισί , τοὺς Εὐρυσθέως δοκῶν φονεύειν . 
οἳ δὲ ταρβοῦντες φόβῳ ὤρουον ἄλλος ἄλλοσ’ , ἐς πέπλους ὁ μὲν μητρὸς ταλαίνης , ὁ δ’ ὑπὸ κίονος σκιάν , ἄλλος δὲ βωμὸν ὄρνις ὣς ἔπτηξ’ ὕπο . 
βοᾷ δὲ μήτηρ · Ὦ τεκών , τί δρᾷς ; 
τέκνα κτείνεις ; 
βοᾷ δὲ πρέσβυς οἰκετῶν τ’ ὄχλος . 
ὁ δ’ ἐξελίσσων παῖδα κίονος κύκλῳ , τόρνευμα δεινὸν ποδός , ἐναντίον σταθεὶς βάλλει πρὸς ἧπαρ · ὕπτιος δὲ λαΐνους ὀρθοστάτας ἔδευσεν ἐκπνέων βίον . 
ὁ δ’ ἠλάλαξε κἀπεκόμπασεν τάδε · 
Εἷς μὲν νεοσσὸς ὅδε θανὼν Εὐρυσθέως ἔχθραν πατρῴαν ἐκτίνων πέπτωκέ μοι . 
ἄλλῳ δ’ ἐπεῖχε τόξ’ , ὃς ἀμφὶ βωμίαν ἔπτηξε κρηπῖδ’ ὡς λεληθέναι δοκῶν . 
φθάνει δ’ ὁ τλήμων γόνασι προσπεσὼν πατρός , καὶ πρὸς γένειον χεῖρα καὶ δέρην βαλών , 
Ὦ φίλτατ’ , αὐδᾷ , μή μ’ ἀποκτείνῃς , πάτερ · 
σός εἰμι , σὸς παῖς · οὐ τὸν Εὐρυσθέως ὀλεῖς . 
ὁ δ’ ἀγριωπὸν ὄμμα Γοργόνος στρέφων , ὡς ἐντὸς ἔστη παῖς λυγροῦ τοξεύματος , μυδροκτύπον μίμημ’ , ὑπὲρ κάρα βαλὼν ξύλον καθῆκε παιδὸς ἐς ξανθὸν κάρα , ἔρρηξε δ’ ὀστᾶ . 
δεύτερον δὲ παῖδ’ ἑλών , χωρεῖ τρίτον θῦμ’ ὡς ἐπισφάξων δυοῖν . 
ἀλλὰ φθάνει νιν ἡ τάλαιν’ ἔσω δόμων μήτηρ ὑπεκλαβοῦσα , καὶ κλῄει πύλας . 
ὁ δ’ ὡς ἐπ’ αὐτοῖς δὴ Κυκλωπίοισιν ὢν σκάπτει μοχλεύει θύρετρα , κἀκβαλὼν σταθμὰ δάμαρτα καὶ παῖδ’ ἑνὶ κατέστρωσεν βέλει . 
κἀνθένδε πρὸς γέροντος ἱππεύει φόνον · 
ἀλλ’ ἦλθεν εἰκών , ὡς ὁρᾶν ἐφαίνετο , 
Παλλὰς κραδαίνουσ’ ἔγχος † 
ἐπὶ λόφῳ κέαρ † , κἄρριψε πέτρον στέρνον εἰς Ἡρακλέους , ὅς νιν φόνου μαργῶντος ἔσχε , κεἰς ὕπνον καθῆκε · πίτνει δ’ ἐς πέδον , πρὸς κίονα νῶτον πατάξας , ὃς πεσήμασι στέγης διχορραγὴς ἔκειτο κρηπίδων ἔπι . 
ἡμεῖς δ’ ἐλευθεροῦντες ἐκ δρασμῶν πόδα σὺν τῷ γέροντι δεσμὰ σειραίων βρόχων ἀνήπτομεν πρὸς κίον’ , ὡς λήξας ὕπνου μηδὲν προσεργάσαιτο τοῖς δεδραμένοις . 
εὕδει δ’ ὁ τλήμων ὕπνον οὐκ εὐδαίμονα , παῖδας φονεύσας καὶ δάμαρτ’ . 
ἐγὼ μὲν οὖν οὐκ οἶδα θνητῶν ὅστις ἀθλιώτερος . 
Χορός ὁ φόνος ἦν ὃν Ἀργολὶς ἔχει πέτρα τότε μὲν περισαμότατος καὶ ἄπιστος Ἑλλάδι τῶν Δαναοῦ παίδων · τάδε δ’ ὑπερέβαλε , παρ‐ έδραμε τὰ τότε κακὰ . . . τάλανι διογενεῖ κόρῳ . 
μονοτέκνου Πρόκνης φόνον ἔχω λέξαι θυόμενον Μούσαις · σὺ δὲ τέκνα τρίγον’ , ὦ δάιε , τεκόμενος , λυσσάδι συγκατειργάσω μοίρᾳ . 
αἰαῖ , τίνα στεναγμὸν ἢ γόον ἢ φθιτῶν ᾠδάν , ἢ τὸν Ἅιδα χορὸν ἀχήσω ; 
φεῦ φεῦ · 
ἴδεσθε , διάνδιχα κλῇθρα κλίνεται ὑψιπύλων δόμων . 
ἰώ μοι · 
ἴδεσθε δὲ τέκνα πρὸ πατρὸς ἄθλια κείμενα δυστάνου , εὕδοντος ὕπνον δεινὸν ἐκ παίδων φόνου . 
περὶ δὲ δεσμὰ καὶ πολύβροχ’ ἁμμάτων ἐρείσμαθ’ Ἡράκλειον ἀμφὶ δέμας τάδε λαΐνοις ἀνημμένα κίοσιν οἴκων . 
Χορός ὁ δ’ ὥς τις ὄρνις ἄπτερον καταστένων ὠδῖνα τέκνων , πρέσβυς ὑστέρῳ ποδὶ πικρὰν διώκων ἤλυσιν πάρεσθ’ ὅδε . 
Ἀμφιτρύων 
Καδμεῖοι γέροντες , οὐ σῖγα σῖ‐ γα τὸν ὕπνῳ παρειμένον ἐάσετ’ ἐκ‐ λαθέσθαι κακῶν ; 
Χορός κατὰ σὲ δακρύοις στένω , πρέσβυ , καὶ τέκεα καὶ τὸ καλλίνικον κάρα . 
Ἀμφιτρύων ἑκαστέρω πρόβατε , μὴ κτυπεῖτε , μὴ βοᾶτε , μὴ τὸν εὔδῑ ἰαύονθ’ ὑπνώδεά τ’ εὐνᾶς ἐγείρετε . 
Χορός οἴμοι . 
φόνος ὅσος ὅδ’ . . . 
Ἀμφιτρύων ἆ ἆ , διά μ’ ὀλεῖτε . 
Χορός κεχυμένος ἐπαντέλλει . 
Ἀμφιτρύων οὐκ ἀτρεμαῖα θρῆνον αἰ‐ άξετ’ , ὦ γέροντες ; 
ἢ δέσμ’ ἀνεγειρόμενος χαλάσας ἀπολεῖ πόλιν , ἀπὸ δὲ πατέρα , μέλαθρά τε καταράξει . 
Χορός ἀδύνατ’ ἀδύνατά μοι . 
Ἀμφιτρύων σῖγα , πνοὰς μάθω · 
φέρε πρὸς οὖς βάλω . 
Χορός εὕδει ; 
Ἀμφιτρύων ναί , εὕδει ὕπνον γ’ ἄυπνον ὀλόμενον , ὃς ἔκανεν ἄλο‐ χον , ἔκανε δὲ τέκεα , τοξήρει ψαλμῷ [τοξεύσας] . 
Χορός στέναζέ νυν — 
Ἀμφιτρύων στενάζω . 
Χορός τέκνων ὄλεθρον — 
Ἀμφιτρύων ὤμοι . 
Χορός σέθεν τε παιδὸς — 
Ἀμφιτρύων αἰαῖ . 
Χορός ὦ πρέσβυ . . . 
Ἀμφιτρύων σῖγα σῖγα · 
παλίντροπος ἐξεγειρόμενος στρέφεται · φέρε , ἀπόκρυφον δέμας ὑπὸ μέλαθρον κρύψω . 
Χορός θάρσει · νὺξ ἔχει βλέφαρα παιδὶ σῷ . 
Ἀμφιτρύων ὁρᾶθ’ ὁρᾶτε . 
τὸ φάος ἐκ‐ λιπεῖν μὲν ἐπὶ κακοῖσιν οὐ φεύγω τάλας , ἀλλ’ εἴ με κανεῖ πατέρ’ ὄντα , πρὸς δὲ κακοῖς κακὰ μήσεται πρὸς Ἐρινύσι θ’ αἷμα σύγγονον ἕξει . 
Χορός τότε θανεῖν σ’ ἐχρῆν , ὅτε δάμαρτι σᾷ φόνον ὁμοσπόρων ἔμολες ἐκπράξας 
Ταφίων περίκλυστον ἄστυ πέρσας . 
Ἀμφιτρύων φυγὰν φυγάν , γέροντες , ἀποπρὸ δωμάτων διώκετε · φεύγετε μάργον ἄνδρ’ ἐπεγειρόμενον . 
<ἢ> 
τάχα φόνον ἕτερον ἐπὶ φόνῳ βαλὼν ἀν’ αὖ βακχεύσει Καδμείων πόλιν . 
Χορός ὦ Ζεῦ , τί παῖδ’ ἤχθηρας ὧδ’ ὑπερκότως τὸν σόν , κακῶν δὲ πέλαγος ἐς τόδ’ ἤγαγες ; 
Ἡρακλῆς ἔα · 
ἔμπνους μέν εἰμι καὶ δέδορχ’ ἅπερ με δεῖ , αἰθέρα τε καὶ γῆν τόξα θ’ Ἡλίου τάδε . . . . 
ὡς ἐν κλύδωνι καὶ φρενῶν ταράγματι πέπτωκα δεινῷ καὶ πνοὰς θερμὰς πνέω μετάρσῑ , οὐ βέβαια , πνευμόνων ἄπο . 
ἰδού , τί δεσμοῖς ναῦς ὅπως ὡρμισμένος νεανίαν θώρακα καὶ βραχίονα , πρὸς ἡμιθραύστῳ λαΐνῳ τυκίσματι ἧμαι , νεκροῖσι γείτονας θάκους ἔχων ; 
πτερωτά τ’ ἔγχη · τόξα δ’ ἔσπαρται πέδῳ , ἃ πρὶν παρασπίζοντ’ ἐμοῖς βραχίοσιν ἔσῳζε πλευρὰς ἐξ ἐμοῦ τ’ ἐσῴζετο . 
οὔ που κατῆλθον αὖθις εἰς Ἅιδου πάλιν , 
Εὐρυσθέως δίαυλον ; 
εἰς Ἅιδου ; 
πόθεν ; 
ἀλλ’ οὔτε Σισύφειον εἰσορῶ πέτρον 
Πλούτωνά τ’ , οὐδὲ σκῆπτρα Δήμητρος κόρης . 
ἔκ τοι πέπληγμαι · ποῦ ποτ’ ὢν ἀμηχανῶ ; 
ὠή , τίς ἐγγὺς ἢ πρόσω φίλων ἐμῶν , δύσγνοιαν ὅστις τὴν ἐμὴν ἰάσεται ; 
σαφῶς γὰρ οὐδὲν οἶδα τῶν εἰωθότων . 
Ἀμφιτρύων γέροντες , ἔλθω τῶν ἐμῶν κακῶν πέλας ; 
Χορός κἀγώ γε σὺν σοί , μὴ προδοὺς τὰς συμφοράς . 
Ἡρακλῆς πάτερ , τί κλαίεις καὶ συναμπίσχῃ κόρας , τοῦ φιλτάτου σοι τηλόθεν παιδὸς βεβώς ; 
Ἀμφιτρύων ὦ τέκνον · εἶ γὰρ καὶ κακῶς πράσσων ἐμός . 
Ἡρακλῆς πράσσω δ’ ἐγὼ τί λυπρόν , οὗ δακρυρροεῖς ; 
Ἀμφιτρύων ἃ κἂν θεῶν τις , εἰ μάθοι , καταστένοι . 
Ἡρακλῆς μέγας γ’ ὁ κόμπος , τὴν τύχην δ’ οὔπω λέγεις . 
Ἀμφιτρύων ὁρᾷς γὰρ αὐτός , εἰ φρονῶν ἤδη κυρεῖς . 
Ἡρακλῆς εἴπ’ , εἴ τι καινὸν ὑπογράφῃ τὠμῷ βίῳ . 
Ἀμφιτρύων εἰ μηκέθ’ Ἅιδου βάκχος εἶ , φράσαιμεν ἄν . 
Ἡρακλῆς παπαῖ , τόδ’ ὡς ὕποπτον ᾐνίξω πάλιν . 
Ἀμφιτρύων καί σ’ εἰ βεβαίως εὖ φρονεῖς ἤδη σκοπῶ . 
Ἡρακλῆς οὐ γάρ τι βακχεύσας γε μέμνημαι φρένας . 
Ἀμφιτρύων λύσω , γέροντες , δεσμὰ παιδός ; 
ἢ τί δρῶ ; 
Ἡρακλῆς καὶ τόν γε δήσαντ’ εἴπ’ · ἀναινόμεσθα γάρ . 
Ἀμφιτρύων τοσοῦτον ἴσθι τῶν κακῶν · τὰ δ’ ἄλλ’ ἔα . 
Ἡρακλῆς ἀρκεῖ σιωπὴ γὰρ μαθεῖν ὃ βούλομαι ; 
Ἀμφιτρύων ὦ Ζεῦ , παρ’ Ἥρας ἆρ’ ὁρᾷς θρόνων τάδε ; 
Ἡρακλῆς ἀλλ’ ἦ τι κεῖθεν πολέμιον πεπόνθαμεν ; 
Ἀμφιτρύων τὴν θεὸν ἐάσας τὰ σὰ περιστέλλου κακά . 
Ἡρακλῆς ἀπωλόμεσθα · συμφορὰν λέξεις τινά . 
Ἀμφιτρύων ἰδού , θέασαι τάδε τέκνων πεσήματα . 
Ἡρακλῆς οἴμοι · τίν’ ὄψιν τήνδε δέρκομαι τάλας ; 
Ἀμφιτρύων ἀπόλεμον , ὦ παῖ , πόλεμον ἔσπευσας τέκνοις . 
Ἡρακλῆς τί πόλεμον εἶπας ; 
τούσδε τίς διώλεσε ; 
Ἀμφιτρύων σὺ καὶ σὰ τόξα καὶ θεῶν ὃς αἴτιος . 
Ἡρακλῆς τί φῄς ; 
τί δράσας ; 
ὦ κάκ’ ἀγγέλλων πάτερ . 
Ἀμφιτρύων μανείς · ἐρωτᾷς δ’ ἄθλῑ ἑρμηνεύματα . 
Ἡρακλῆς ἦ καὶ δάμαρτός εἰμ’ ἐγὼ φονεὺς ἐμῆς ; 
Ἀμφιτρύων μιᾶς ἅπαντα χειρὸς ἔργα σῆς τάδε . 
Ἡρακλῆς αἰαῖ · στεναγμῶν γάρ με περιβάλλει νέφος . 
Ἀμφιτρύων τούτων ἕκατι σὰς καταστένω τύχας . 
Ἡρακλῆς 
† 
ἦ γὰρ συνήραξ’ οἶκον ἢ βάκχευσ’ ἐμόν ; 
† 
Ἀμφιτρύων οὐκ οἶδα πλὴν ἕν · πάντα δυστυχεῖ τὰ σά . 
Ἡρακλῆς ποῦ δ’ οἶστρος ἡμᾶς ἔλαβε ; 
ποῦ διώλεσεν ; 
Ἀμφιτρύων ὅτ’ ἀμφὶ βωμὸν χεῖρας ἡγνίζου πυρί . 
Ἡρακλῆς οἴμοι · τί δῆτα φείδομαι ψυχῆς ἐμῆς τῶν φιλτάτων μοι γενόμενος παίδων φονεύς ; 
κοὐκ εἶμι πέτρας λισσάδος πρὸς ἅλματα ἢ φάσγανον πρὸς ἧπαρ ἐξακοντίσας τέκνοις δικαστὴς αἵματος γενήσομαι ; 
ἢ σάρκα τὴν ἔμηνεν ἐμπρήσας πυρί , δύσκλειαν ἣ μένει μ’ ἀπώσομαι βίου ; 
ἀλλ’ ἐμποδών μοι θανασίμων βουλευμάτων 
Θησεὺς ὅδ’ ἕρπει συγγενὴς φίλος τ’ ἐμός . 
ὀφθησόμεσθα , καὶ τεκνοκτόνον μύσος ἐς ὄμμαθ’ ἥξει φιλτάτῳ ξένων ἐμῶν . 
οἴμοι , τί δράσω ; 
ποῖ κακῶν ἐρημίαν εὕρω , πτερωτὸς ἢ κατὰ χθονὸς μολών ; 
† 
φέρ’ . . . ἄν τι † 
κρατὶ περιβάλω σκότον . 
αἰσχύνομαι γὰρ τοῖς δεδραμένοις κακοῖς · 
καὶ τῶνδε προστρόπαιον αἷμα προσλαβὼν οὐδὲν κακῶσαι τοὺς ἀναιτίους θέλω . 
Θησεύς ἥκω σὺν ἄλλοις , οἳ παρ’ Ἀσωποῦ ῥοὰς μένουσιν , ἔνοπλοι γῆς Ἀθηναίων κόροι , σῷ παιδί , πρέσβυ , σύμμαχον φέρων δόρυ . 
κληδὼν γὰρ ἦλθεν εἰς Ἐρεχθειδῶν πόλιν ὡς σκῆπτρα χώρας τῆσδ’ ἀναρπάσας Λύκος ἐς πόλεμον ὑμῖν καὶ μάχην καθίσταται . 
τίνων δ’ ἀμοιβὰς ὧν ὑπῆρξεν Ἡρακλῆς σῴσας με νέρθεν , ἦλθον , εἴ τι δεῖ , γέρον , ἢ χειρὸς ὑμᾶς τῆς ἐμῆς ἢ συμμάχων . 
ἔα · 
τί νεκρῶν τῶνδε πληθύει πέδον ; 
οὔ που λέλειμμαι καὶ νεωτέρων κακῶν ὕστερος ἀφῖγμαι ; 
τίς τάδ’ ἔκτεινεν τέκνα ; 
τίνος γεγῶσαν τήνδ’ ὁρῶ ξυνάορον ; 
οὐ γὰρ δορός γε παῖδες ἵστανται πέλας , ἀλλ’ ἄλλο πού τι καινὸν εὑρίσκω κακόν . 
Ἀμφιτρύων ὦ τὸν ἐλαιοφόρον ὄχθον ἔχων <ἄναξ> 
. . . 
Θησεύς τί χρῆμά μ’ οἰκτροῖς ἐκάλεσας προοιμίοις ; 
Ἀμφιτρύων ἐπάθομεν πάθεα μέλεα πρὸς θεῶν . 
Θησεύς οἱ παῖδες οἵδε τίνες , ἐφ’ οἷς δακρυρροεῖς ; 
Ἀμφιτρύων ἔτεκε μέν <νιν> 
οὑμὸς ἶνις τάλας , τεκόμενος δ’ ἔκανε , φόνιον αἷμα τλάς . 
Θησεύς εὔφημα φώνει . 
Ἀμφιτρύων βουλομένοισιν ἐπαγγέλλῃ . 
Θησεύς ὦ δεινὰ λέξας . 
Ἀμφιτρύων οἰχόμεθ’ οἰχόμεθα πτανοί . 
Θησεύς τί φῄς ; 
τί δράσας ; 
Ἀμφιτρύων μαινομένῳ πιτύλῳ πλαγχθεὶς ἑκατογκεφάλου <τε> 
βαφαῖς ὕδρας . 
Θησεύς 
Ἥρας ὅδ’ ἁγών · τίς δ’ ὅδ’ οὑν νεκροῖς , γέρον ; 
Ἀμφιτρύων ἐμὸς ἐμὸς ὅδε γόνος ὁ πολύπονος , <ὃς> 
ἐπὶ δόρυ γιγαντοφόνον ἦλθεν σὺν θεοῖ‐ σι Φλεγραῖον ἐς πεδίον ἀσπιστάς . 
Θησεύς φεῦ φεῦ · τίς ἀνδρῶν ὧδε δυσδαίμων ἔφυ ; 
Ἀμφιτρύων οὐκ ἂν εἰδείης ἕτερον πολυμοχθότερον πολυπλαγκτότερόν τε θνατῶν . 
Θησεύς τί γὰρ πέπλοισιν ἄθλιον κρύπτει κάρα ; 
Ἀμφιτρύων αἰδόμενος τὸ σὸν ὄμμα καὶ φιλίαν ὁμόφυλον αἷμά τε παιδοφόνον . 
Θησεύς ἀλλ’ , εἰ συναλγῶν γ’ ἦλθον , ἐκκάλυπτέ νιν . 
Ἀμφιτρύων ὦ τέκνον · πάρες ἀπ’ ὀμμάτων πέπλον , ἀπόδικε , ῥέθος ἀελίῳ δεῖξον . 
βάρος ἀντίπαλον , δακρύοις συναμιλλαταί , ἱκετεύομεν ἀμφὶ γενειάδα καὶ γόνυ καὶ χέρα σὰν προπίτνων , πολιόν τε δάκρυον ἐκβάλλων · ἰὼ παῖ , κατά‐ σχεθε λέοντος ἀγρίου θυμόν , ὡς βρόμον ἐπὶ φόνιον ἀνόσιον ἐξάγῃ , κακὰ θέλων κακοῖς συνάψαι , τέκνον . 
Θησεύς εἶἑν · σὲ τὸν θάσσοντα δυστήνους ἕδρας αὐδῶ , φίλοισιν ὄμμα δεικνύναι τὸ σόν . 
οὐδεὶς σκότος γὰρ ὧδ’ ἔχει μέλαν νέφος , ὅστις κακῶν σῶν συμφορὰν κρύψειεν ἄν . 
τί μοι προσείων χεῖρα σημαίνεις φόνον ; 
ὡς μὴ μύσος με σῶν βάλῃ προσφθεγμάτων ; 
οὐδὲν μέλει μοι σύν γε σοὶ πράσσειν κακῶς · 
καὶ γάρ ποτ’ εὐτύχησα . 
ἐκεῖσ’ ἀνοιστέον , ὅτ’ ἐξέσῳσάς μ’ ἐς φάος νεκρῶν πάρα . 
χάριν δὲ γηράσκουσαν ἐχθαίρω φίλων , καὶ τῶν καλῶν μὲν ὅστις ἀπολαύειν θέλει , συμπλεῖν δὲ τοῖς φίλοισι δυστυχοῦσιν οὔ . 
ἀνίστασ’ , ἐκκάλυψον ἄθλιον κάρα , βλέψον πρὸς ἡμᾶς . 
ὅστις εὐγενὴς βροτῶν , φέρει τά γ’ ἐκ θεῶν πτώματ’ οὐδ’ ἀναίνεται . 
Ἡρακλῆς 
Θησεῦ , δέδορκας τόνδ’ ἀγῶν’ ἐμῶν τέκνων ; 
Θησεύς ἤκουσα , καὶ βλέποντι σημαίνεις κακά . 
Ἡρακλῆς τί δῆτά μου κρᾶτ’ ἀνεκάλυψας ἡλίῳ ; 
Θησεύς τί δ’ ; 
οὐ μιαίνεις θνητὸς ὢν τὰ τῶν θεῶν . 
Ἡρακλῆς φεῦγ’ , ὦ ταλαίπωρ’ , ἀνόσιον μίασμ’ ἐμόν . 
Θησεύς οὐδεὶς ἀλάστωρ τοῖς φίλοις ἐκ τῶν φίλων . 
Ἡρακλῆς ἐπῄνεσ’ · εὖ δράσας δέ σ’ οὐκ ἀναίνομαι . 
Θησεύς ἐγὼ δὲ πάσχων εὖ τότ’ οἰκτίρω σε νῦν . 
Ἡρακλῆς οἰκτρὸς γάρ εἰμι τἄμ’ ἀποκτείνας τέκνα . 
Θησεύς κλαίω χάριν σὴν ἐφ’ ἑτέραισι συμφοραῖς . 
Ἡρακλῆς ηὗρες δέ γ’ ἄλλους ἐν κακοῖσι μείζοσιν ; 
Θησεύς ἅπτῃ κάτωθεν οὐρανοῦ δυσπραξίᾳ . 
Ἡρακλῆς τοιγὰρ παρεσκευάσμεθ’ ὥστε κατθανεῖν . 
Θησεύς δοκεῖς ἀπειλῶν σῶν μέλειν τι δαίμοσιν ; 
Ἡρακλῆς αὔθαδες ὁ θεός , πρὸς δὲ τοὺς θεοὺς ἐγώ . 
Θησεύς ἴσχε στόμ’ , ὡς μὴ μέγα λέγων μεῖζον πάθῃς . 
Ἡρακλῆς γέμω κακῶν δή , κοὐκέτ’ ἔσθ’ ὅπῃ τεθῇ . 
Θησεύς δράσεις δὲ δὴ τί ; 
ποῖ φέρῃ θυμούμενος ; 
Ἡρακλῆς θανών , ὅθενπερ ἦλθον , εἶμι γῆς ὕπο . 
Θησεύς εἴρηκας ἐπιτυχόντος ἀνθρώπου λόγους . 
Ἡρακλῆς σὺ δ’ ἐκτὸς ὤν γε συμφορᾶς με νουθετεῖς . 
Θησεύς ὁ πολλὰ δὴ τλὰς Ἡρακλῆς λέγει τάδε ; 
Ἡρακλῆς οὐκ οὖν τοσαῦτά γ’ , εἰ μέτρῳ μοχθητέον . 
Θησεύς εὐεργέτης βροτοῖσι καὶ μέγας φίλος ; 
Ἡρακλῆς οἱ δ’ οὐδὲν ὠφελοῦσί μ’ , ἀλλ’ Ἥρα κρατεῖ . 
Θησεύς οὐκ ἄν <σ’> 
ἀνάσχοιθ’ Ἑλλὰς ἀμαθίᾳ θανεῖν . 
Ἡρακλῆς ἄκουε δή νυν , ὡς ἁμιλληθῶ λόγοις πρὸς νουθετήσεις σάς · ἀναπτύξω δέ σοι ἀβίωτον ἡμῖν νῦν τε καὶ πάροιθεν ὄν . 
πρῶτον μὲν ἐκ τοῦδ’ ἐγενόμην , ὅστις κτανὼν μητρὸς γεραιὸν πατέρα προστρόπαιος ὢν ἔγημε τὴν τεκοῦσαν Ἀλκμήνην ἐμέ . 
ὅταν δὲ κρηπὶς μὴ καταβληθῇ γένους ὀρθῶς , ἀνάγκη δυστυχεῖν τοὺς ἐκγόνους . 
Ζεὺς δ’ — 
ὅστις ὁ Ζεύς — 
πολέμιόν μ’ ἐγείνατο 
Ἥρᾳ — 
σὺ μέντοι μηδὲν ἀχθεσθῇς , γέρον · 
πατέρα γὰρ ἀντὶ Ζηνὸς ἡγοῦμαι σὲ ἐγώ · 
ἔτ’ ἐν γάλακτί τ’ ὄντι γοργωποὺς ὄφεις ἐπεισέφρησε σπαργάνοισι τοῖς ἐμοῖς ἡ τοῦ Διὸς σύλλεκτρος , ὡς ὀλοίμεθα . 
ἐπεὶ δὲ σαρκὸς περιβόλαῑ ἐκτησάμην ἡβῶντα , μόχθους οὓς ἔτλην τί δεῖ λέγειν ; 
ποίους ποτ’ ἢ λέοντας ἢ τρισωμάτους 
Τυφῶνας ἢ Γίγαντας ἢ τετρασκελῆ κενταυροπληθῆ πόλεμον οὐκ ἐξήνυσα ; 
τήν τ’ ἀμφίκρανον καὶ παλιμβλαστῆ κύνα ὕδραν φονεύσας μυρίων τ’ ἄλλων πόνων διῆλθον ἀγέλας κἀς νεκροὺς ἀφικόμην , 
Ἅιδου πυλωρὸν κύνα τρίκρανον ἐς φάος ὅπως πορεύσαιμ’ ἐντολαῖς Εὐρυσθέως . 
τὸν λοίσθιον δὲ τόνδ’ ἔτλην τάλας πόνον , παιδοκτονήσας δῶμα θριγκῶσαι κακοῖς . 
ἥκω δ’ ἀνάγκης ἐς τόδ’ · οὔτ’ ἐμαῖς φίλαις 
Θήβαις ἐνοικεῖν ὅσιον · ἢν δὲ καὶ μένω , ἐς ποῖον ἱερὸν ἢ πανήγυριν φίλων εἶμ’ ; 
οὐ γὰρ ἄτας εὐπροσηγόρους ἔχω . 
ἀλλ’ Ἄργος ἔλθω ; 
πῶς , ἐπεὶ φεύγω πάτραν ; 
φέρ’ ἀλλ’ ἐς ἄλλην δή τιν’ ὁρμήσω πόλιν ; 
κἄπειθ’ ὑποβλεπώμεθ’ ὡς ἐγνωσμένοι , γλώσσης πικροῖς κέντροισι κλῃδουχούμενοι · 
Οὐχ οὗτος ὁ Διός , ὃς τέκν’ ἔκτεινέν ποτε δάμαρτά τ’ ; 
οὐ γῆς τῆσδ’ ἀποφθαρήσεται ; 
κεκλημένῳ δὲ φωτὶ μακαρίῳ ποτὲ αἱ μεταβολαὶ λυπηρόν · ᾧ δ’ ἀεὶ κακῶς ἔστ’ , οὐδὲν ἀλγεῖ συγγενῶς δύστηνος ὤν . 
ἐς τοῦτο δ’ ἥξειν συμφορᾶς οἶμαί ποτε · 
φωνὴν γὰρ ἥσει χθὼν ἀπεννέπουσά με μὴ θιγγάνειν γῆς καὶ θάλασσα μὴ περᾶν πηγαί τε ποταμῶν , καὶ τὸν ἁρματήλατον 
Ἰξίον’ ἐν δεσμοῖσιν ἐκμιμήσομαι . 
καὶ ταῦτ’ ἄριστα μηδέν’ Ἑλλήνων μ’ ὁρᾶν , ἐν οἷσιν εὐτυχοῦντες ἦμεν ὄλβιοι . 
τί δῆτά με ζῆν δεῖ ; 
τί κέρδος ἕξομεν βίον γ’ ἀχρεῖον ἀνόσιον κεκτημένοι ; 
χορευέτω δὴ Ζηνὸς ἡ κλεινὴ δάμαρ 
† 
κρόουσ’ Ὀλυμπίου † 
Ζηνὸς ἀρβύλῃ πόδα . 
ἔπραξε γὰρ βούλησιν ἣν ἐβούλετο , ἄνδρ’ Ἑλλάδος τὸν πρῶτον αὐτοῖσιν βάθροις ἄνω κάτω στρέψασα . 
— 
τοιαύτῃ θεῷ τίς ἂν προσεύχοιθ’ ; 
ἣ γυναικὸς οὕνεκα λέκτρων φθονοῦσα Ζηνὶ τοὺς εὐεργέτας 
Ἑλλάδος ἀπώλεσ’ οὐδὲν ὄντας αἰτίους . 
Χορός οὐκ ἔστιν ἄλλου δαιμόνων ἀγὼν ὅδε ἢ τῆς Διὸς δάμαρτος · εὖ τόδ’ αἰσθάνῃ . 
Θησεύς 
 . 
. . . . . . 
παραινέσαιμ’ ἂν μᾶλλον ἢ πάσχειν κακῶς . 
οὐδεὶς δὲ θνητῶν ταῖς τύχαις ἀκήρατος , οὐ θεῶν , ἀοιδῶν εἴπερ οὐ ψευδεῖς λόγοι . 
οὐ λέκτρ’ ἐν ἀλλήλοισιν , ὧν οὐδεὶς νόμος , συνῆψαν ; 
οὐ δεσμοῖσι διὰ τυραννίδας πατέρας ἐκηλίδωσαν ; 
ἀλλ’ οἰκοῦσ’ ὅμως 
Ὄλυμπον ἠνέσχοντό θ’ ἡμαρτηκότες . 
καίτοι τί φήσεις , εἰ σὺ μὲν θνητὸς γεγὼς φέρεις ὑπέρφευ τὰς τύχας , θεοὶ δὲ μή ; 
Θήβας μὲν οὖν ἔκλειπε τοῦ νόμου χάριν , ἕπου δ’ ἅμ’ ἡμῖν πρὸς πόλισμα Παλλάδος . 
ἐκεῖ χέρας σὰς ἁγνίσας μιάσματος , δόμους τε δώσω χρημάτων τ’ ἐμῶν μέρος . 
ἃ δ’ ἐκ πολιτῶν δῶρ’ ἔχω σώσας κόρους δὶς ἑπτά , ταῦρον Κνώσιον κατακτανών , σοὶ ταῦτα δώσω . 
πανταχοῦ δέ μοι χθονὸς τεμένη δέδασται · ταῦτ’ ἐπωνομασμένα σέθεν τὸ λοιπὸν ἐκ βροτῶν κεκλήσεται ζῶντος · θανόντα δ’ , εὖτ’ ἂν εἰς Ἅιδου μόλῃς , θυσίαισι λαΐνοισί τ’ ἐξογκώμασι τίμιον ἀνάξει πᾶσ’ Ἀθηναίων πόλις . 
καλὸς γὰρ ἀστοῖς στέφανος Ἑλλήνων ὕπο ἄνδρ’ ἐσθλὸν ὠφελοῦντας εὐκλείας τυχεῖν . 
κἀγὼ χάριν σοι τῆς ἐμῆς σωτηρίας τήνδ’ ἀντιδώσω · νῦν γὰρ εἶ χρεῖος φίλων . 
θεοὶ δ’ ὅταν τιμῶσιν , οὐδὲν δεῖ φίλων · 
ἅλις γὰρ ὁ θεὸς ὠφελῶν , ὅταν θέλῃ . 
Ἡρακλῆς οἴμοι · πάρεργα <μὲν> 
τάδ’ ἔστ’ ἐμῶν κακῶν , ἐγὼ δὲ τοὺς θεοὺς οὔτε λέκτρ’ ἃ μὴ θέμις στέργειν νομίζω , δεσμά τ’ ἐξάπτειν χεροῖν οὔτ’ ἠξίωσα πώποτ’ οὔτε πείσομαι , οὐδ’ ἄλλον ἄλλου δεσπότην πεφυκέναι . 
δεῖται γὰρ ὁ θεός , εἴπερ ἔστ’ ὀρθῶς θεός , οὐδενός · ἀοιδῶν οἵδε δύστηνοι λόγοι . 
ἐσκεψάμην δὲ καίπερ ἐν κακοῖσιν ὤν , μὴ δειλίαν ὄφλω τιν’ ἐκλιπὼν φάος · 
ταῖς συμφοραῖς γὰρ ὅστις οὐχ ὑφίσταται , οὐδ’ ἀνδρὸς ἂν δύναιθ’ ὑποστῆναι βέλος . 
ἐγκαρτερήσω βίοτον · εἶμι δ’ ἐς πόλιν τὴν σήν , χάριν τε μυρίων δώρων ἔχω . 
ἀτὰρ πόνων δὴ μυρίων ἐγευσάμην · 
ὧν οὔτ’ ἀπεῖπον οὐδέν’ οὔτ’ ἀπ’ ὀμμάτων ἔσταξα πηγάς , οὐδ’ ἂν ᾠόμην ποτὲ ἐς τοῦθ’ ἱκέσθαι , δάκρῡ ἀπ’ ὀμμάτων βαλεῖν · 
νῦν δ’ , ὡς ἔοικε , τῇ τύχῃ δουλευτέον . 
εἶἑν · γεραιέ , τὰς ἐμὰς φυγὰς ὁρᾷς , ὁρᾷς δὲ παίδων ὄντα μ’ αὐθέντην ἐμῶν · 
δὸς τούσδε τύμβῳ καὶ περίστειλον νεκροὺς δακρύοισι τιμῶν — 
ἐμὲ γὰρ οὐκ ἐᾷ νόμος — πρὸς στέρν’ ἐρείσας μητρὶ δούς τ’ ἐς ἀγκάλας , κοινωνίαν δύστηνον , ἣν ἐγὼ τάλας διώλεσ’ ἄκων . 
γῇ δ’ ἐπὴν κρύψῃς νεκρούς , οἴκει πόλιν τήνδ’ , ἀθλίως μέν , ἀλλ’ ὅμως ψυχὴν βιάζου τἀμὰ συμφέρειν κακά . 
ὦ τέκν’ , ὁ φύσας καὶ τεκὼν ὑμᾶς πατὴρ ἀπώλεσ’ , οὐδ’ ὤνασθε τῶν ἐμῶν καλῶν , ἁγὼ παρεσκεύαζον ἐκμοχθῶν βίᾳ εὔκλειαν ὑμῖν , πατρὸς ἀπόλαυσιν καλήν . 
σέ τ’ οὐχ ὁμοίως , ὦ τάλαιν’ , ἀπώλεσα ὥσπερ σὺ τἀμὰ λέκτρ’ ἔσῳζες ἀσφαλῶς , μακρὰς διαντλοῦσ’ ἐν δόμοις οἰκουρίας . 
οἴμοι δάμαρτος καὶ τέκνων , οἴμοι δ’ ἐμοῦ , ὡς ἀθλίως πέπραγα κἀποζεύγνυμαι τέκνων γυναικός τ’ · ὦ λυγραὶ φιλημάτων τέρψεις , λυγραὶ δὲ τῶνδ’ ὅπλων κοινωνίαι . 
ἀμηχανῶ γὰρ πότερ’ ἔχω τάδ’ ἢ μεθῶ , ἃ πλευρὰ τἀμὰ προσπίτνοντ’ ἐρεῖ τάδε · 
Ἡμῖν τέκν’ εἷλες καὶ δάμαρθ’ · ἡμᾶς ἔχεις παιδοκτόνους σούς . 
εἶτ’ ἐγὼ τάδ’ ὠλέναις οἴσω ; 
τί φάσκων ; 
ἀλλὰ γυμνωθεὶς ὅπλων , ξὺν οἷς τὰ κάλλιστ’ ἐξέπραξ’ ἐν Ἑλλάδι , ἐχθροῖς ἐμαυτὸν ὑποβαλὼν αἰσχρῶς θάνω ; 
οὐ λειπτέον τάδ’ , ἀθλίως δὲ σῳστέον . 
ἕν μοί τι , Θησεῦ , σύγκαμ’ · ἀθλίου κυνὸς κόμιστρ’ ἐς Ἄργος συγκατάστησον μολών , λύπῃ τι παίδων μὴ πάθω μονούμενος . 
ὦ γαῖα Κάδμου πᾶς τε Θηβαῖος λεώς , κείρασθε , συμπενθήσατ’ , ἔλθετ’ ἐς τάφον παίδων · ἅπαντας δ’ ἑνὶ λόγῳ πενθήσετε νεκρούς τε κἀμέ · πάντες ἐξολώλαμεν 
Ἥρας μιᾷ πληγέντες ἄθλιοι τύχῃ . 
Θησεύς ἀνίστασ’ , ὦ δύστηνε · δακρύων δ’ ἅλις . 
Ἡρακλῆς οὐκ ἂν δυναίμην · ἄρθρα γὰρ πέπηγέ μου . 
Θησεύς καὶ τοὺς σθένοντας γὰρ καθαιροῦσιν τύχαι . 
Ἡρακλῆς φεῦ · 
αὐτοῦ γενοίμην πέτρος ἀμνήμων κακῶν . 
Θησεύς παῦσαι · δίδου δὲ χεῖρ’ ὑπηρέτῃ φίλῳ . 
Ἡρακλῆς ἀλλ’ αἷμα μὴ σοῖς ἐξομόρξωμαι πέπλοις . 
Θησεύς ἔκμασσε , φείδου μηδέν · οὐκ ἀναίνομαι . 
Ἡρακλῆς παίδων στερηθεὶς παῖδ’ ὅπως ἔχω σ’ ἐμόν . 
Θησεύς δίδου δέρῃ σὴν χεῖρ’ , ὁδηγήσω δ’ ἐγώ . 
Ἡρακλῆς ζεῦγός γε φίλιον · ἅτερος δὲ δυστυχής . 
ὦ πρέσβυ , τοιόνδ’ ἄνδρα χρὴ κτᾶσθαι φίλον . 
Ἀμφιτρύων ἡ γὰρ τεκοῦσα τόνδε πατρὶς εὔτεκνος . 
Ἡρακλῆς 
Θησεῦ , πάλιν με στρέψον , ὡς ἴδω τέκνα . 
Θησεύς ὡς δὴ τί ; 
φίλτρον τοῦτ’ ἔχων ῥᾴων ἔσῃ ; 
Ἡρακλῆς ποθῶ · πατρός τε στέρνα προσθέσθαι θέλω . 
Ἀμφιτρύων ἰδοὺ τάδ’ , ὦ παῖ · τἀμὰ γὰρ σπεύδεις φίλα . 
Θησεύς οὕτως πόνων σῶν οὐκέτι μνήμην ἔχεις ; 
Ἡρακλῆς ἅπαντ’ ἐλάσσω κεῖνα τῶνδ’ ἔτλην κακά . 
Θησεύς εἴ σ’ ὄψεταί τις θῆλυν ὄντ’ , οὐκ αἰνέσει . 
Ἡρακλῆς ζῶ σοι ταπεινός ; 
ἀλλὰ πρόσθεν οὐ δοκῶ . 
Θησεύς ἄγαν γ’ · ὁ κλεινὸς Ἡρακλῆς οὐκ εἶ νοσῶν . 
Ἡρακλῆς σὺ ποῖος ἦσθα νέρθεν ἐν κακοῖσιν ὤν ; 
Θησεύς ὡς ἐς τὸ λῆμα παντὸς ἦν ἥσσων ἀνήρ . 
Ἡρακλῆς πῶς οὖν ἔτ’ † 
εἴπης † 
ὅτι συνέσταλμαι κακοῖς ; 
Θησεύς πρόβαινε . 
Ἡρακλῆς χαῖρ’ , ὦ πρέσβυ . 
Ἀμφιτρύων καὶ σύ μοι , τέκνον . 
Ἡρακλῆς θάφθ’ ὥσπερ εἶπον παῖδας . 
Ἀμφιτρύων ἐμὲ δὲ τίς , τέκνον ; 
Ἡρακλῆς ἐγώ . 
Ἀμφιτρύων πότ’ ἐλθών ; 
Ἡρακλῆς ἡνίκ’ ἂν θάψῃς τέκνα . 
Ἀμφιτρύων πῶς ; 
Ἡρακλῆς εἰς Ἀθήνας πέμψομαι Θηβῶν ἄπο . 
ἀλλ’ ἐσκόμιζε τέκνα δυσκόμιστα γῇ · 
ἡμεῖς δ’ ἀναλώσαντες αἰσχύναις δόμον , 
Θησεῖ πανώλεις ἑψόμεσθ’ ἐφολκίδες . 
ὅστις δὲ πλοῦτον ἢ σθένος μᾶλλον φίλων ἀγαθῶν πεπᾶσθαι βούλεται , κακῶς φρονεῖ . 
Χορός στείχομεν οἰκτροὶ καὶ πολύκλαυτοι , τὰ μέγιστα φίλων ὀλέσαντες .
