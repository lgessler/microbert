Ἀγαμέμνων 
Ἐγένοντο Λήδᾳ Θεστιάδι τρεῖς παρθένοι , 
Φοίβη Κλυταιμήστρα τ’ , ἐμὴ ξυνάορος , 
Ἑλένη τε · ταύτης οἱ τὰ πρῶτ’ ὠλβισμένοι μνηστῆρες ἦλθον Ἑλλάδος νεανίαι . 
δειναὶ δ’ ἀπειλαὶ καὶ κατ’ ἀλλήλων φόνος ξυνίσταθ’ , ὅστις μὴ λάβοι τὴν παρθένον . 
τὸ πρᾶγμα δ’ ἀπόρως εἶχε Τυνδάρεῳ πατρί , δοῦναί τε μὴ δοῦναί τε , τῆς τύχης ὅπως ἅψαιτ’ ἄριστα . 
καί νιν εἰσῆλθεν τάδε · 
ὅρκους συνάψαι δεξιάς τε συμβαλεῖν μνηστῆρας ἀλλήλοισι καὶ δῑ ἐμπύρων σπονδὰς καθεῖναι κἀπαράσασθαι τάδε · 
ὅτου γυνὴ γένοιτο Τυνδαρὶς κόρη , τούτῳ ξυναμυνεῖν , εἴ τις ἐκ δόμων λαβὼν οἴχοιτο τόν τ’ ἔχοντ’ ἀπωθοίη λέχους , κἀπιστρατεύσειν καὶ κατασκάψειν πόλιν 
Ἕλλην’ ὁμοίως βάρβαρόν θ’ ὅπλων μέτα . 
ἐπεὶ δ’ ἐπιστώθησαν — 
εὖ δέ πως γέρων ὑπῆλθεν αὐτοὺς Τυνδάρεως πυκνῇ φρενί — δίδωσ’ ἑλέσθαι θυγατρὶ μνηστήρων ἕνα , ὅτου πνοαὶ φέροιεν Ἀφροδίτης φίλαι . 
ἣ δ’ εἵλεθ’ , ὅς σφε μήποτ’ ὤφελεν λαβεῖν , 
Μενέλαον . 
ἐλθὼν δ’ ἐκ Φρυγῶν ὁ τὰς θεὰς κρίνων ὅδ’ , ὡς ὁ μῦθος Ἀργείων ἔχει , 
Λακεδαίμον’ , ἀνθηρὸς μὲν εἱμάτων στολῇ χρυσῷ δὲ λαμπρός , βαρβάρῳ χλιδήματι , ἐρῶν ἐρῶσαν ᾤχετ’ ἐξαναρπάσας 
Ἑλένην πρὸς Ἴδης βούσταθμ’ , ἔκδημον λαβὼν 
Μενέλαον . 
ὃ δὲ καθ’ Ἑλλάδ’ οἰστρήσας δρόμῳ ὅρκους παλαιοὺς Τυνδάρεω μαρτύρεται , ὡς χρὴ βοηθεῖν τοῖσιν ἠδικημένοις . 
τοὐντεῦθεν οὖν Ἕλληνες ᾄξαντες δορί , τεύχη λαβόντες στενόπορ’ Αὐλίδος βάθρα ἥκουσι τῆσδε , ναυσὶν ἀσπίσιν θ’ ὁμοῦ ἵπποις τε πολλοῖς ἅρμασίν τ’ ἠσκημένοι . 
κἀμὲ στρατηγεῖν † 
κἆτα Μενέλεω χάριν † εἵλοντο , σύγγονόν γε . 
τἀξίωμα δὲ ἄλλος τις ὤφελ’ ἀντ’ ἐμοῦ λαβεῖν τόδε . 
ἠθροισμένου δὲ καὶ ξυνεστῶτος στρατοῦ ἥμεσθ’ ἀπλοίᾳ χρώμενοι κατ’ Αὐλίδα . 
Κάλχας δ’ ὁ μάντις ἀπορίᾳ κεχρημένοις ἀνεῖλεν Ἰφιγένειαν ἣν ἔσπειρ’ ἐγὼ 
Ἀρτέμιδι θῦσαι τῇ τόδ’ οἰκούσῃ πέδον , καὶ πλοῦν τ’ ἔσεσθαι καὶ κατασκαφὰς Φρυγῶν 
[θύσασι , μὴ θύσασι δ’ οὐκ εἶναι τάδε.] κλύων δ’ ἐγὼ ταῦτ’ , ὀρθίῳ κηρύγματι 
Ταλθύβιον εἶπον πάντ’ ἀφιέναι στρατόν , ὡς οὔποτ’ ἂν τλὰς θυγατέρα κτανεῖν ἐμήν . 
οὗ δή μ’ ἀδελφὸς πάντα προσφέρων λόγον ἔπεισε τλῆναι δεινά . 
κἀν δέλτου πτυχαῖς γράψας ἔπεμψα πρὸς δάμαρτα τὴν ἐμὴν πέμπειν Ἀχιλλεῖ θυγατέρ’ ὡς γαμουμένην , τό τ’ ἀξίωμα τἀνδρὸς ἐκγαυρούμενος , συμπλεῖν τ’ Ἀχαιοῖς οὕνεκ’ οὐ θέλοι λέγων , εἰ μὴ παρ’ ἡμῶν εἶσιν ἐς Φθίαν λέχος · 
πειθὼ γὰρ εἶχον τήνδε πρὸς δάμαρτ’ ἐμήν , 
[ψευδῆ συνάψας ἀντὶ παρθένου γάμον . 
μόνοι δ’ Ἀχαιῶν ἴσμεν ὡς ἔχει τάδε 
Κάλχας Ὀδυσσεὺς Μενέλεώς θ’ . 
ἃ δ’ οὐ καλῶς ἔγνων τότ’ , αὖθις μεταγράφω καλῶς πάλιν ἐς τήνδε δέλτον , ἣν κατ’ εὐφρόνης σκιὰν λύοντα καὶ συνδοῦντά μ’ εἰσεῖδες , γέρον . 
ἀλλ’ εἶα χώρει τάσδ’ ἐπιστολὰς λαβὼν πρὸς Ἄργος . 
ἃ δὲ κέκευθε δέλτος ἐν πτυχαῖς , λόγῳ φράσω σοι πάντα τἀγγεγραμμένα · 
πιστὸς γὰρ ἀλόχῳ τοῖς τ’ ἐμοῖς δόμοισιν εἶ.] 
Ἀγαμέμνων 
Ὦ πρέσβυ , δόμων τῶνδε πάροιθεν στεῖχε . 
Πρεσβύτης στείχω . 
τί δὲ καινουργεῖς , 
Ἀγάμεμνον ἄναξ ; 
Ἀγαμέμνων σπεύσεις ; 
Πρεσβύτης σπεύδω . 
μάλα τοι γῆρας τοὐμὸν ἄυπνον καὶ ἐπ’ ὀφθαλμοῖς ὀξὺ πάρεστιν . 
Ἀγαμέμνων τίς ποτ’ ἄρ’ ἀστὴρ ὅδε πορθμεύει ; 
Πρεσβύτης 
Σείριος ἐγγὺς τῆς ἑπταπόρου 
Πλειάδος ᾄσσων ἔτι μεσσήρης . 
Ἀγαμέμνων οὔκουν φθόγγος γ’ οὔτ’ ὀρνίθων οὔτε θαλάσσης · σιγαὶ δ’ ἀνέμων τόνδε κατ’ Εὔριπον ἔχουσιν . 
Πρεσβύτης τί δὲ σὺ σκηνῆς ἐκτὸς ἀίσσεις , 
Ἀγάμεμνον ἄναξ ; 
ἔτι δ’ ἡσυχία τῇδε κατ’ Αὖλιν καὶ ἀκίνητοι φυλακαὶ τειχέων . 
στείχωμεν ἔσω . 
Ἀγαμέμνων ζηλῶ σέ , γέρον , ζηλῶ δ’ ἀνδρῶν ὃς ἀκίνδυνον βίον ἐξεπέρασ’ ἀγνὼς ἀκλεής · 
τοὺς δ’ ἐν τιμαῖς ἧσσον ζηλῶ . 
Πρεσβύτης καὶ μὴν τὸ καλόν γ’ ἐνταῦθα βίου . 
Ἀγαμέμνων τοῦτο δέ γ’ ἐστὶν τὸ καλὸν σφαλερόν , καὶ τὸ πρότιμον γλυκὺ μέν , λυπεῖ δὲ προσιστάμενον . 
τοτὲ μὲν τὰ θεῶν οὐκ ὀρθωθέντ’ ἀνέτρεψε βίον , τοτὲ δ’ ἀνθρώπων γνῶμαι πολλαὶ καὶ δυσάρεστοι διέκναισαν . 
Πρεσβύτης οὐκ ἄγαμαι ταῦτ’ ἀνδρὸς ἀριστέως . 
οὐκ ἐπὶ πᾶσίν σ’ ἐφύτευσ’ ἀγαθοῖς , 
Ἀγάμεμνον , Ἀτρεύς . 
δεῖ δέ σε χαίρειν καὶ λυπεῖσθαι · 
θνητὸς γὰρ ἔφυς . 
κἂν μὴ σὺ θέλῃς , τὰ θεῶν οὕτω βουλόμεν’ ἔσται . 
σὺ δὲ λαμπτῆρος φάος ἀμπετάσας δέλτον τε γράφεις τήνδ’ ἣν πρὸ χερῶν ἔτι βαστάζεις , καὶ ταὐτὰ πάλιν γράμματα συγχεῖς καὶ σφραγίζεις λύεις τ’ ὀπίσω ῥίπτεις τε πέδῳ πεύκην , θαλερὸν κατὰ δάκρυ χέων , καὶ τῶν ἀπόρων οὐδενὸς ἐνδεῖς μὴ οὐ μαίνεσθαι . 
τί πονεῖς ; 
τί νέον περὶ σοί , βασιλεῦ ; 
φέρε κοίνωσον μῦθον ἐς ἡμᾶς . 
πρὸς <δ’> 
ἄνδρ’ ἀγαθὸν πιστόν τε φράσεις · 
σῇ γάρ μ’ ἀλόχῳ τότε Τυνδάρεως πέμπει φερνὴν συννυμφοκόμον τε δίκαιον . 
Ἀγαμέμνων πέμπω σοι πρὸς ταῖς πρόσθεν δέλτους , ὦ Λήδας ἔρνος . . . 
Πρεσβύτης λέγε καὶ σήμαιν’ , ἵνα καὶ γλώσσῃ σύντονα τοῖς σοῖς γράμμασιν αὐδῶ . 
Ἀγαμέμνων μὴ στέλλειν τὰν σὰν ἶνιν πρὸς τὰν κολπώδη πτέρυγ’ Εὐβοίας 
Αὖλιν ἀκλύσταν . 
εἰς ἄλλας ὥρας γὰρ δὴ παιδὸς δαίσομεν ὑμεναίους . 
Πρεσβύτης καὶ πῶς Ἀχιλεὺς λέκτρων ἀπλακὼν οὐ μέγα φυσῶν θυμὸν ἐπαρεῖ σοὶ σῇ τ’ ἀλόχῳ ; 
τόδε καὶ δεινόν · σήμαιν’ ὅ τι φῄς . 
Ἀγαμέμνων ὄνομ’ , οὐκ ἔργον , παρέχων Ἀχιλεὺς οὐκ οἶδε γάμους , οὐδ’ ὅ τι πράσσομεν , οὐδ’ ὅτι κείνῳ παῖδ’ ἐπεφήμισα νυμφείους εἰς ἀγκώνων εὐνὰς ἐκδώσειν λέκτροις . 
Πρεσβύτης δεινά γ’ ἐτόλμας , Ἀγάμεμνον ἄναξ , ὃς τῷ τῆς θεᾶς σὴν παῖδ’ ἄλοχον φατίσας ἦγες σφάγιον Δαναοῖς . 
Ἀγαμέμνων οἴμοι , γνώμας ἐξέσταν , αἰαῖ , πίπτω δ’ εἰς ἄταν . 
ἀλλ’ ἴθ’ ἐρέσσων σὸν πόδα , γήρᾳ μηδὲν ὑπείκων . 
Πρεσβύτης σπεύδω , βασιλεῦ . 
Ἀγαμέμνων μή νυν μήτ’ ἀλσώδεις ἵζου κρήνας μήθ’ ὕπνῳ θελχθῇς . 
Πρεσβύτης εὔφημα θρόει . 
Ἀγαμέμνων πάντῃ δὲ πόρον σχιστὸν ἀμείβων λεῦσσε , φυλάσσων μή τίς σε λάθῃ τροχαλοῖσιν ὄχοις παραμειψαμένη παῖδα κομίζουσ’ ἐνθάδ’ ἀπήνη 
Δαναῶν πρὸς ναῦς . 
Πρεσβύτης ἔσται τάδε . 
Ἀγαμέμνων κλῄθρων δ’ ἐξόρμοις ἤν νιν πομπαῖς ἀντήσῃς , πάλιν εἰσόρμα , σεῖε χαλινούς , ἐπὶ Κυκλώπων ἱεὶς θυμέλας . 
Πρεσβύτης πιστὸς δὲ φράσας τάδε πῶς ἔσομαι , λέγε , παιδὶ σέθεν τῇ σῇ τ’ ἀλόχῳ ; 
Ἀγαμέμνων σφραγῖδα φύλασσ’ ἣν ἐπὶ δέλτῳ τήνδε κομίζεις . 
ἴθι . 
λευκαίνει τόδε φῶς ἤδη λάμπουσ’ ἠὼς πῦρ τε τεθρίππων τῶν Ἀελίου · 
σύλλαβε μόχθων . 
θνητῶν δ’ ὄλβιος ἐς τέλος οὐδεὶς οὐδ’ εὐδαίμων · 
οὔπω γὰρ ἔφυ τις ἄλυπος . 
Χορός ἔμολον ἀμφὶ παρακτίαν ψάμαθον Αὐλίδος ἐναλίας , 
Εὐρίπου διὰ χευμάτων κέλσασα στενοπόρθμων , 
Χαλκίδα πόλιν ἐμὰν προλιποῦσ’ , ἀγχιάλων ὑδάτων τροφὸν τᾶς κλεινᾶς Ἀρεθούσας , 
Ἀχαιῶν στρατιὰν ὡς ἐσιδοίμαν 
Ἀχαιῶν τε πλάτας ναυσιπόρους ἡ‐ μιθέων , οὓς ἐπὶ Τροίαν ἐλάταις χιλιόναυσιν τὸν ξανθὸν Μενέλαόν θ’ ἁμέτεροι πόσεις ἐνέπουσ’ Ἀγαμέμνονά τ’ εὐπατρίδαν στέλλειν ἐπὶ τὰν Ἑλέναν , ἀπ’ 
Εὐρώτα δονακοτρόφου 
Πάρις ὁ βουκόλος ἃν ἔλαβε δῶρον τᾶς Ἀφροδίτας , ὅτ’ ἐπὶ κρηναίαισι δρόσοις 
Ἥρᾳ Παλλάδι τ’ ἔριν ἔριν μορφᾶς ἁ Κύπρις ἔσχεν . 
Χορός πολύθυτον δὲ δῑ ἄλσος Ἀρ‐ τέμιδος ἤλυθον ὀρομένα , φοινίσσουσα παρῇδ’ ἐμὰν αἰσχύνᾳ νεοθαλεῖ , ἀσπίδος ἔρυμα καὶ κλισίας ὁπλοφόρους Δαναῶν θέλουσ’ ἵππων τ’ ὄχλον ἰδέσθαι . 
κατεῖδον δὲ δύ’ Αἴαντε συνέδρω , τὸν Οἰλέως Τελαμῶνός τε γόνον , τὸν 
Σαλαμῖνος στέφανον · Πρω‐ τεσίλαόν τ’ ἐπὶ θάκοις πεσσῶν ἡδομένους μορ‐ φαῖσι πολυπλόκοις 
Παλαμήδεά θ’ , ὃν τέκε παῖς ὁ Ποσει‐ δᾶνος , Διομήδεά θ’ ἡδο‐ ναῖς δίσκου κεχαρημένον , παρὰ δὲ Μηριόνην , Ἄρεος ὄζον , θαῦμα βροτοῖσιν , τὸν ἀπὸ νησαίων τ’ ὀρέων 
Λαέρτα τόκον , ἅμα δὲ Νι‐ ρέα , κάλλιστον Ἀχαιῶν . 
Χορός τὸν ἰσάνεμόν τε ποδοῖν λαιψηροδρόμον Ἀχιλῆα , τὸν ἁ Θέτις τέκε καὶ Χείρων ἐξεπόνησεν , εἶδον αἰγιαλοῖς παρά τε κροκάλαις δρόμον ἔχοντα σὺν ὅπλοις · 
ἅμιλλαν δ’ ἐπόνει ποδοῖν πρὸς ἅρμα τέτρωρον ἑλίσσων περὶ νίκας . 
ὁ δὲ διφρηλάτας ἐβοᾶτ’ , 
Εὔμηλος Φερητιάδας , ᾧ καλλίστους ἰδόμαν χρυσοδαιδάλτους στομίοις πώλους κέντρῳ θεινομένους , τοὺς μὲν μέσους ζυγίους λευκοστίκτῳ τριχὶ βαλιούς , τοὺς δ’ ἔξω σειροφόρους ἀντήρεις καμπαῖσι δρόμων , πυρσότριχας , μονόχαλα δ’ ὑπὸ σφυρὰ ποικιλοδέρμονας · οἷς παρεπάλλετο 
Πηλεΐδας σὺν ὅπλοισι παρ’ ἄντυγα καὶ σύ‐ ριγγας ἁρματείους . 
Χορός ναῶν δ’ εἰς ἀριθμὸν ἤλυθον καὶ θέαν ἀθέσφατον , τὰν γυναικεῖον ὄψιν ὀμμάτων ὡς πλήσαιμι , μέλινον ἁδονάν . 
καὶ κέρας μὲν ἦν δεξιὸν πλάτας ἔχων 
Φθιώτας ὁ Μυρμιδὼν Ἄρης πεντήκοντα ναυσὶ θουρίαις . 
χρυσέαις δ’ εἰκόσιν κατ’ ἄκρα Νη‐ ρῇδες ἕστασαν θεαί , πρύμναις σῆμ’ Ἀχιλλείου στρατοῦ . 
Χορός 
Ἀργείων δὲ ταῖσδ’ ἰσήρετμοι νᾶες ἕστασαν πέλας · 
ὧν ὁ Μηκιστέως στρατηλάτας παῖς ἦν , Ταλαὸς ὃν τρέφει πατήρ , 
Καπανέως τε παῖς 
Σθένελος · Ἀτθίδας δ’ ἄγων ἑξήκοντα ναῦς ὁ Θησέως παῖς ἑξῆς ἐναυλόχει , θεὰν 
Παλλάδ’ ἐν μωνύχοις ἔχων πτερω‐ τοῖσιν ἅρμασιν θετόν , εὔσημόν γε φάσμα ναυβάταις . 
Χορός 
Βοιωτῶν δ’ ὅπλισμα πόντιον πεντήκοντα νῆας εἰδόμαν σημείοισιν ἐστολισμένας · 
τοῖς δὲ Κάδμος ἦν χρύσεον δράκοντ’ ἔχων ἀμφὶ ναῶν κόρυμβα · 
Λήιτος δ’ ὁ γηγενὴς ἆρχε ναΐου στρατοῦ · 
Φωκίδος δ’ ἀπὸ χθονὸς 
Λοκρᾶς τε τοῖσδ’ ἴσας ἄγων ναῦς <ἦλθ’> 
Οἰλέως τόκος κλυτὰν 
Θρονιάδ’ ἐκλιπὼν πόλιν . 
Χορός 
Μυκήνας δὲ τᾶς Κυκλωπίας παῖς Ἀτρέως ἔπεμπε ναυβάτας ναῶν ἑκατὸν ἠθροϊσμένους · 
σὺν δ’ Ἄδραστος ἦν ταγός , ὡς φίλος φίλῳ , τᾶς φυγούσας μέλαθρα βαρβάρων χάριν γάμων πρᾶξιν Ἑλλὰς ὡς λάβοι . 
ἐκ Πύλου δὲ Νέστορος 
Γερηνίου κατειδόμαν πρύμνας σῆμα ταυρόπουν ὁρᾶν , τὸν πάροικον Ἀλφεόν . 
Χορός 
Αἰνιάνων δὲ δωδεκάστολοι νᾶες ἦσαν , ὧν ἄναξ 
Γουνεὺς ἆρχε · τῶνδε δ’ αὖ πέλας 
Ἤλιδος δυνάστορες , οὓς Ἐπειοὺς ὠνόμαζε πᾶς λεώς · 
Εὔρυτος δ’ ἄνασσε τῶνδε , λευκήρετμον δ’ Ἄρη 
Τάφιον ἦγεν , ὧν Μέγης ἄνασσε , 
Φυλέως λόχευμα , τὰς Ἐχίνας λιπὼν νήσους ναυβάταις ἀπροσφόρους . 
Χορός 
Αἴας δ’ ὁ Σαλαμῖνος ἔντροφος δεξιὸν κέρας † 
πρὸς τὸ λαιὸν ξυνᾶγε † , τῶν ἆσσον ὥρμει πλάταισιν ἐσχάταισι συμπλέκων δώδεκ’ εὐστροφωτάταισι ναυσίν . 
ὣς ἄιον καὶ ναυβάταν εἰδόμαν λεών · 
ᾧ τις εἰ προσαρμόσει βαρβάρους βάριδας , νόστον οὐκ ἀποίσεται , ἐνθάδ’ οἷον εἰδόμαν νάιον πόρευμα , τὰ δὲ κατ’ οἴκους κλύουσα συγκλήτου μνήμην σῴζομαι στρατεύματος . 
Πρεσβύτης 
Μενέλαε , τολμᾷς δείν’ , ἅ σ’ οὐ τολμᾶν χρεών . 
Μενέλαος ἄπελθε · λίαν δεσπόταισι πιστὸς εἶ . 
Πρεσβύτης καλόν γέ μοι τοὔνειδος ἐξωνείδισας . 
Μενέλαος κλαίοις ἄν , εἰ πράσσοις ἃ μὴ πράσσειν σε δεῖ . 
Πρεσβύτης οὐ χρῆν σε λῦσαι δέλτον , ἣν ἐγὼ ’φερον . 
Μενέλαος οὐδέ γε φέρειν σὲ πᾶσιν Ἕλλησιν κακά . 
Πρεσβύτης ἄλλοις ἁμιλλῶ ταῦτ’ · ἄφες δὲ τήνδ’ ἐμοί . 
Μενέλαος οὐκ ἂν μεθείμην . 
Πρεσβύτης οὐδ’ ἔγωγ’ ἀφήσομαι . 
Μενέλαος σκήπτρῳ τάχ’ ἆρα σὸν καθαιμάξω κάρα . 
Πρεσβύτης ἀλλ’ εὐκλεές τοι δεσποτῶν θνῄσκειν ὕπερ . 
Μενέλαος μέθες · μακροὺς δὲ δοῦλος ὢν λέγεις λόγους . 
Πρεσβύτης ὦ δέσποτ’ , ἀδικούμεσθα . 
σὰς δ’ ἐπιστολὰς ἐξαρπάσας ὅδ’ ἐκ χερῶν ἐμῶν βίᾳ , 
Ἀγάμεμνον , οὐδὲν τῇ δίκῃ χρῆσθαι θέλει . 
Ἀγαμέμνων ἔα · 
τίς ποτ’ ἐν πύλαισι θόρυβος καὶ λόγων ἀκοσμία ; 
Μενέλαος οὑμὸς οὐχ ὁ τοῦδε μῦθος κυριώτερος λέγειν . 
Ἀγαμέμνων σὺ δὲ τί τῷδ’ ἐς ἔριν ἀφῖξαι , Μενέλεως , βίᾳ τ’ ἄγεις ; 
Μενέλαος βλέψον εἰς ἡμᾶς , ἵν’ ἀρχὰς τῶν λόγων ταύτας λάβω . 
Ἀγαμέμνων μῶν τρέσας οὐκ ἀνακαλύψω βλέφαρον , Ἀτρέως γεγώς ; 
Μενέλαος τήνδ’ ὁρᾷς δέλτον , κακίστων γραμμάτων ὑπηρέτιν ; 
Ἀγαμέμνων εἰσορῶ · καὶ πρῶτα ταύτην σῶν ἀπάλλαξον χερῶν . 
Μενέλαος οὔ , πρὶν ἂν δείξω γε Δαναοῖς πᾶσι τἀγγεγραμμένα . 
Ἀγαμέμνων ἦ γὰρ οἶσθ’ ἃ μή σε καιρὸς εἰδέναι σήμαντρ’ ἀνείς ; 
Μενέλαος ὥστε σ’ ἀλγῦναί γ’ , ἀνοίξας ἃ σὺ κάκ’ εἰργάσω λάθρᾳ . 
Ἀγαμέμνων ποῦ δὲ κἄλαβές νιν ; 
ὦ θεοί , σῆς ἀναισχύντου φρενός . 
Μενέλαος προσδοκῶν σὴν παῖδ’ ἀπ’ Ἄργους , εἰ στράτευμ’ ἀφίξεται . 
Ἀγαμέμνων τί δέ σε τἀμὰ δεῖ φυλάσσειν ; 
οὐκ ἀναισχύντου τόδε ; 
Μενέλαος ὅτι τὸ βούλεσθαί μ’ ἔκνιζε · σὸς δὲ δοῦλος οὐκ ἔφυν . 
Ἀγαμέμνων οὐχὶ δεινά ; 
τὸν ἐμὸν οἰκεῖν οἶκον οὐκ ἐάσομαι ; 
Μενέλαος πλάγια γὰρ φρονεῖς , τὰ μὲν νῦν , τὰ δὲ πάλαι , τὰ δ’ αὐτίκα . 
Ἀγαμέμνων εὖ κεκόμψευσαι πονηρά · γλῶσσ’ ἐπίφθονον σοφή . 
Μενέλαος νοῦς δέ γ’ οὐ βέβαιος ἄδικον κτῆμα κοὐ σαφὲς φίλοις . 
βούλομαι δέ σ’ ἐξελέγξαι , καὶ σὺ μήτ’ ὀργῆς ὕπο ἀποτρέπου τἀληθὲς οὔτ’ αὖ κατατενῶ λίαν ἐγώ . 
οἶσθ’ , ὅτ’ ἐσπούδαζες ἄρχειν Δαναΐδαις πρὸς Ἴλιον , τῷ δοκεῖν μὲν οὐχὶ χρῄζων , τῷ δὲ βούλεσθαι θέλων , ὡς ταπεινὸς ἦσθα , πάσης δεξιᾶς προσθιγγάνων καὶ θύρας ἔχων ἀκλῄστους τῷ θέλοντι δημοτῶν καὶ διδοὺς πρόσρησιν ἑξῆς πᾶσι — 
κεἰ μή τις θέλοι — τοῖς τρόποις ζητῶν πρίασθαι τὸ φιλότιμον ἐκ μέσου ; 
κᾆτ’ , ἐπεὶ κατέσχες ἀρχάς , μεταβαλὼν ἄλλους τρόπους τοῖς φίλοισιν οὐκέτ’ ἦσθα τοῖς πρὶν ὡς πρόσθεν φίλος , δυσπρόσιτος ἔσω τε κλῄθρων σπάνιος . 
ἄνδρα δ’ οὐ χρεὼν τὸν ἀγαθὸν πράσσοντα μεγάλα τοὺς τρόπους μεθιστάναι , ἀλλὰ καὶ βέβαιον εἶναι τότε μάλιστα τοῖς φίλοις , ἡνίκ’ ὠφελεῖν μάλιστα δυνατός ἐστιν εὐτυχῶν . 
ταῦτα μέν σε πρῶτ’ ἐπῆλθον , ἵνα σε πρῶθ’ ηὗρον κακόν . 
ὡς δ’ ἐς Αὖλιν ἦλθες αὖθις χὡ Πανελλήνων στρατός , οὐδὲν ἦσθ’ , ἀλλ’ ἐξεπλήσσου τῇ τύχῃ τῇ τῶν θεῶν , οὐρίας πομπῆς σπανίζων · Δαναΐδαι δ’ ἀφιέναι ναῦς διήγγελλον , μάτην δὲ μὴ πονεῖν ἐν Αὐλίδι . 
ὡς ἄνολβον εἶχες ὄμμα σύγχυσίν τ’ , εἰ μὴ νεῶν χιλίων ἄρχων τὸ Πριάμου πεδίον ἐμπλήσεις δορός . 
κἀμὲ παρεκάλεις · Τί δράσω ; 
τίνα δὲ πόρον εὕρω πόθεν ; 
— ὥστε μὴ στερέντα σ’ ἀρχῆς ἀπολέσαι καλὸν κλέος . 
κᾆτ’ , ἐπεὶ Κάλχας ἐν ἱεροῖς εἶπε σὴν θῦσαι κόρην 
Ἀρτέμιδι , καὶ πλοῦν ἔσεσθαι Δαναΐδαις , ἡσθεὶς φρένας ἄσμενος θύσειν ὑπέστης παῖδα · καὶ πέμπεις ἑκών , οὐ βίᾳ — 
μὴ τοῦτο λέξῃς — 
σῇ δάμαρτι , παῖδα σὴν δεῦρ’ ἀποστέλλειν , Ἀχιλλεῖ πρόφασιν ὡς γαμουμένην . 
κᾆθ’ ὑποστρέψας λέληψαι μεταβαλὼν ἄλλας γραφάς , ὡς φονεὺς οὐκέτι θυγατρὸς σῆς ἔσῃ . 
μάλιστά γε . 
οὗτος αὑτός ἐστιν αἰθὴρ ὃς τάδ’ ἤκουσεν σέθεν . 
μυρίοι δέ τοι πεπόνθασ’ αὐτό · πρὸς τὰ πράγματα ἐκπονοῦσ’ ἔχοντες , εἶτα δ’ ἐξεχώρησαν κακῶς , τὰ μὲν ὑπὸ γνώμης πολιτῶν ἀσυνέτου , τὰ δ’ ἐνδίκως ἀδύνατοι γεγῶτες αὐτοὶ διαφυλάξασθαι πόλιν . 
Ἑλλάδος μάλιστ’ ἔγωγε τῆς ταλαιπώρου στένω , ἥ , θέλουσα δρᾶν τι κεδνόν , βαρβάρους τοὺς οὐδένας καταγελῶντας ἐξανήσει διὰ σὲ καὶ τὴν σὴν κόρην . 
μηδέν’ ἀνδρείας ἕκατι προστάτην θείμην χθονός , μηδ’ ὅπλων ἄρχοντα · νοῦν χρὴ τὸν στρατηλάτην ἔχειν · 
πόλεος ὡς ἄρχων ἀνὴρ πᾶς , ξύνεσιν ἢν ἔχων τύχῃ . 
Χορός δεινὸν κασιγνήτοισι γίγνεσθαι λόγους μάχας θ’ , ὅταν ποτ’ ἐμπέσωσιν εἰς ἔριν . 
Ἀγαμέμνων βούλομαί σ’ εἰπεῖν κακῶς εὖ , βραχέα , μὴ λίαν ἄνω βλέφαρα πρὸς τἀναιδὲς ἀγαγών , ἀλλὰ σωφρονεστέρως , ὡς ἀδελφὸν ὄντ’ · ἀνὴρ γὰρ χρηστὸς αἰδεῖσθαι φιλεῖ . 
εἰπέ μοι , τί δεινὰ φυσᾷς αἱματηρὸν ὄμμ’ ἔχων ; 
τίς ἀδικεῖ σε ; 
τοῦ κέχρησαι ; 
χρηστὰ λέκτρ’ ἐρᾷς λαβεῖν ; 
οὐκ ἔχοιμ’ ἄν σοι παρασχεῖν · ὧν γὰρ ἐκτήσω , κακῶς ἦρχες . 
εἶτ’ ἐγὼ δίκην δῶ σῶν κακῶν , ὁ μὴ σφαλείς ; 
οὐ δάκνει σε τὸ φιλότιμον τοὐμόν , ἀλλ’ ἐν ἀγκάλαις εὐπρεπῆ γυναῖκα χρῄζεις , τὸ λελογισμένον παρεὶς καὶ τὸ καλόν , ἔχειν . 
πονηροῦ φωτὸς ἡδοναὶ κακαί . 
εἰ δ’ ἐγώ , γνοὺς πρόσθεν οὐκ εὖ , μετετέθην εὐβουλίᾳ , μαίνομαι ; 
σὺ μᾶλλον , ὅστις ἀπολέσας κακὸν λέχος ἀναλαβεῖν θέλεις , θεοῦ σοι τὴν τύχην διδόντος εὖ . 
ὤμοσαν τὸν Τυνδάρειον ὅρκον οἱ κακόφρονες φιλόγαμοι μνηστῆρες — 
ἡ δέ γ’ Ἐλπίς , οἶμαι μέν , θεός , κἀξέπραξεν αὐτὸ μᾶλλον ἢ σὺ καὶ τὸ σὸν σθένος — οὓς λαβὼν στράτευε · ἕτοιμοι δ’ εἰσὶ μωρίᾳ φρενῶν . 
οὐ γὰρ ἀσύνετον τὸ θεῖον , ἀλλ’ ἔχει συνιέναι τοὺς κακῶς παγέντας ὅρκους καὶ κατηναγκασμένους . 
τἀμὰ δ’ οὐκ ἀποκτενῶ ’γὼ τέκνα · κοὐ τὸ σὸν μὲν εὖ παρὰ δίκην ἔσται κακίστης εὔνιδος τιμωρίᾳ , ἐμὲ δὲ συντήξουσι νύκτες ἡμέραι τε δακρύοις , ἄνομα δρῶντα κοὐ δίκαια παῖδας οὓς ἐγεινάμην . 
ταῦτά σοι βραχέα λέλεκται καὶ σαφῆ καὶ ῥᾴδια · 
εἰ δὲ μὴ βούλῃ φρονεῖν εὖ , τἄμ’ ἐγὼ θήσω καλῶς . 
Χορός οἵδ’ αὖ διάφοροι τῶν πάρος λελεγμένων μύθων , καλῶς δ’ ἔχουσι , φείδεσθαι τέκνων . 
Μενέλαος αἰαῖ , φίλους ἄρ’ οὐχὶ κεκτήμην τάλας . 
Ἀγαμέμνων εἰ τοὺς φίλους γε μὴ θέλεις ἀπολλύναι . 
Μενέλαος δείξεις δὲ ποῦ μοι πατρὸς ἐκ ταὐτοῦ γεγώς ; 
Ἀγαμέμνων συνσωφρονεῖν σοι βούλομ’ , ἀλλ’ οὐ συννοσεῖν . 
Μενέλαος ἐς κοινὸν ἀλγεῖν τοῖς φίλοισι χρὴ φίλους . 
Ἀγαμέμνων εὖ δρῶν παρακάλει μ’ , ἀλλὰ μὴ λυπῶν ἐμέ . 
Μενέλαος οὐκ ἄρα δοκεῖ σοι τάδε πονεῖν σὺν Ἑλλάδι ; 
Ἀγαμέμνων 
Ἑλλὰς δὲ σὺν σοὶ κατὰ θεὸν νοσεῖ τινα . 
Μενέλαος σκήπτρῳ νυν αὔχει , σὸν κασίγνητον προδούς . 
ἐγὼ δ’ ἐπ’ ἄλλας εἶμι μηχανάς τινας φίλους τ’ ἐπ’ ἄλλους — 
Αγγελος Α ὦ Πανελλήνων ἄναξ , 
Ἀγάμεμνον , ἥκω παῖδά σοι τὴν σὴν ἄγων , ἣν Ἰφιγένειαν ὠνόμαζες ἐν δόμοις . 
μήτηρ δ’ ὁμαρτεῖ , σῆς Κλυταιμήστρας δέμας , καὶ παῖς Ὀρέστης , ὥς τι τερφθείης ἰδών , χρόνον παλαιὸν δωμάτων ἔκδημος ὤν . 
ἀλλ’ ὡς μακρὰν ἔτεινον , εὔρυτον παρὰ κρήνην ἀναψύχουσι θηλύπουν βάσιν , αὐταί τε πῶλοί τ’ · ἐς δὲ λειμώνων χλόην καθεῖμεν αὐτάς , ὡς βορᾶς γευσαίατο . 
ἐγὼ δὲ πρόδρομος σῆς παρασκευῆς χάριν ἥκω · πέπυσται γὰρ στρατός — 
ταχεῖα γὰρ διῇξε φήμη — 
παῖδα σὴν ἀφιγμένην . 
πᾶς δ’ ἐς θένα ὅμιλος ἔρχεται δρόμῳ , σὴν παῖδ’ ὅπως ἴδωσιν · οἱ δ’ εὐδαίμονες ἐν πᾶσι κλεινοὶ καὶ περίβλεπτοι βροτοῖς . 
λέγουσι δ’ · Ὑμέναιός τις ἢ τί πράσσεται ; 
ἢ πόθον ἔχων θυγατρὸς Ἀγαμέμνων ἄναξ ἐκόμισε παῖδα ; 
τῶν δ’ ἂν ἤκουσας τάδε · 
Ἀρτέμιδι προτελίζουσι τὴν νεάνιδα , 
Αὐλίδος ἀνάσσῃ . 
τίς νιν ἄξεταί ποτε ; 
ἀλλ’ εἶα , τἀπὶ τοισίδ’ ἐξάρχου κανᾶ , στεφανοῦσθε κρᾶτα καὶ σύ , Μενέλεως ἄναξ , ὑμέναιον εὐτρέπιζε καὶ κατὰ στέγας λωτὸς βοάσθω καὶ ποδῶν ἔστω κτύπος · 
φῶς γὰρ τόδ’ ἥκει μακάριον τῇ παρθένῳ . 
Ἀγαμέμνων ἐπῄνεσ’ , ἀλλὰ στεῖχε δωμάτων ἔσω · 
τὰ δ’ ἄλλ’ ἰούσης τῆς τύχης ἔσται καλῶς . 
οἴμοι , τί φῶ δύστηνος ; 
ἄρξωμαι πόθεν ; 
ἐς οἷ’ ἀνάγκης ζεύγματ’ ἐμπεπτώκαμεν . 
ὑπῆλθε δαίμων , ὥστε τῶν σοφισμάτων πολλῷ γενέσθαι τῶν ἐμῶν σοφώτερος . 
ἡ δυσγένεια δ’ ὡς ἔχει τι χρήσιμον . 
καὶ γὰρ δακρῦσαι ῥᾳδίως αὐτοῖς ἔχει , ἅπαντά τ’ εἰπεῖν . 
τῷ δὲ γενναίῳ φύσιν ἄνολβα ταῦτα . 
προστάτην δὲ τοῦ βίου τὸν ὄγκον ἔχομεν τῷ τ’ ὄχλῳ δουλεύομεν . 
ἐγὼ γὰρ ἐκβαλεῖν μὲν αἰδοῦμαι δάκρυ , τὸ μὴ δακρῦσαι δ’ αὖθις αἰδοῦμαι τάλας , ἐς τὰς μεγίστας συμφορὰς ἀφιγμένος . 
εἶἑν · τί φήσω πρὸς δάμαρτα τὴν ἐμήν ; 
πῶς δέξομαί νιν ; 
ποῖον ὄμμα συμβαλῶ ; 
καὶ γάρ μ’ ἀπώλεσ’ ἐπὶ κακοῖς ἅ μοι πάρος ἐλθοῦσ’ ἄκλητος . 
εἰκότως δ’ ἅμ’ ἕσπετο θυγατρὶ νυμφεύσουσα καὶ τὰ φίλτατα δώσουσ’ , ἵν’ ἡμᾶς ὄντας εὑρήσει κακούς . 
τὴν δ’ αὖ τάλαιναν παρθένον — 
τί παρθένον ; 
Ἅιδης νιν , ὡς ἔοικε , νυμφεύσει τάχα — ὡς ᾤκτισ’ · οἶμαι γάρ νιν ἱκετεύσειν τάδε · 
Ὦ πάτερ , ἀποκτενεῖς με ; 
τοιούτους γάμους γήμειας αὐτὸς χὥστις ἐστί σοι φίλος . 
παρὼν δ’ Ὀρέστης ἐγγὺς ἀναβοήσεται οὐ συνετὰ συνετῶς · ἔτι γάρ ἐστι νήπιος . 
αἰαῖ , τὸν Ἑλένης ὥς μ’ ἀπώλεσεν γάμον γήμας ὁ Πριάμου Πάρις , ὃς εἴργασται τάδε . 
Χορός κἀγὼ κατῴκτιρ’ , ὡς γυναῖκα δεῖ ξένην ὑπὲρ τυράννων συμφορᾶς καταστένειν . 
Μενέλαος ἀδελφέ , δός μοι δεξιᾶς τῆς σῆς θιγεῖν . 
Ἀγαμέμνων δίδωμι · σὸν γὰρ τὸ κράτος , ἄθλιος δ’ ἐγώ . 
Μενέλαος 
Πέλοπα κατόμνυμ’ , ὃς πατὴρ τοὐμοῦ πατρὸς τοῦ σοῦ τ’ ἐκλήθη , τὸν τεκόντα τ’ Ἀτρέα , ἦ μὴν ἐρεῖν σοι τἀπὸ καρδίας σαφῶς καὶ μὴ ’πίτηδες μηδέν , ἀλλ’ ὅσον φρονῶ . 
ἐγώ σ’ ἀπ’ ὄσσων ἐκβαλόντ’ ἰδὼν δάκρυ ᾤκτιρα , καὐτὸς ἀνταφῆκά σοι πάλιν καὶ τῶν παλαιῶν ἐξαφίσταμαι λόγων , οὐκ ἐς σὲ δεινός · εἰμὶ δ’ οὗπερ εἶ σὺ νῦν · 
καί σοι παραινῶ μήτ’ ἀποκτείνειν τέκνον μήτ’ ἀνθελέσθαι τοὐμόν . 
οὐ γὰρ ἔνδικον σὲ μὲν στενάζειν , τἀμὰ δ’ ἡδέως ἔχειν , θνῄσκειν τε τοὺς σούς , τοὺς δ’ ἐμοὺς ὁρᾶν φάος . 
τί βούλομαι γάρ ; 
οὐ γάμους ἐξαιρέτους ἄλλους λάβοιμ’ ἄν , εἰ γάμων ἱμείρομαι ; 
ἀλλ’ ἀπολέσας ἀδελφόν , ὅν μ’ ἥκιστα χρῆν , 
Ἑλένην ἕλωμαι , τὸ κακὸν ἀντὶ τἀγαθοῦ ; 
ἄφρων νέος τ’ ἦ , πρὶν τὰ πράγματ’ ἐγγύθεν σκοπῶν ἐσεῖδον οἷον ἦν κτείνειν τέκνα . 
ἄλλως τέ μ’ ἔλεος τῆς ταλαιπώρου κόρης ἐσῆλθε , συγγένειαν ἐννοουμένῳ , ἣ τῶν ἐμῶν ἕκατι θύεσθαι γάμων μέλλει . 
τί δ’ Ἑλένης παρθένῳ τῇ σῇ μέτα ; 
ἴτω στρατεία διαλυθεῖσ’ ἐξ Αὐλίδος , σὺ δ’ ὄμμα παῦσαι δακρύοις τέγγων τὸ σόν , ἀδελφέ , κἀμὲ παρακαλῶν ἐς δάκρυα . 
εἰ δέ τι κόρης σῆς θεσφάτων μέτεστι σοί , μὴ ’μοὶ μετέστω · σοὶ νέμω τοὐμὸν μέρος . 
ἀλλ’ ἐς μεταβολὰς ἦλθον ἀπὸ δεινῶν λόγων ; 
εἰκὸς πέπονθα · τὸν ὁμόθεν πεφυκότα στέργων μετέπεσον . 
ἀνδρὸς οὐ κακοῦ τροπαὶ τοιαίδε , χρῆσθαι τοῖσι βελτίστοις ἀεί . 
Χορός γενναῖ’ ἔλεξας Ταντάλῳ τε τῷ Διὸς πρέποντα · προγόνους οὐ καταισχύνεις σέθεν . 
Ἀγαμέμνων αἰνῶ σε , Μενέλᾱ , ὅτι παρὰ γνώμην ἐμὴν ὑπέθηκας ὀρθῶς τοὺς λόγους σοῦ τ’ ἀξίως . 
ταραχὴ δ’ ἀδελφῶν διά τ’ ἔρωτα γίγνεται πλεονεξίαν τε δωμάτων · ἀπέπτυσα τοιάνδε συγγένειαν ἀλλήλοιν πικράν . 
ἀλλ’ ἥκομεν γὰρ εἰς ἀναγκαίας τύχας , θυγατρὸς αἱματηρὸν ἐκπρᾶξαι φόνον . 
Μενέλαος πῶς ; 
τίς δ’ ἀναγκάσει σε τήν γε σὴν κτανεῖν ; 
Ἀγαμέμνων ἅπας Ἀχαιῶν σύλλογος στρατεύματος . 
Μενέλαος οὔκ , ἤν νιν εἰς Ἄργος γ’ ἀποστείλῃς πάλιν . 
Ἀγαμέμνων λάθοιμι τοῦτ’ ἄν . 
ἀλλ’ ἐκεῖν’ οὐ λήσομεν . 
Μενέλαος τὸ ποῖον ; 
οὔτοι χρὴ λίαν ταρβεῖν ὄχλον . 
Ἀγαμέμνων 
Κάλχας ἐρεῖ μαντεύματ’ Ἀργείων στρατῷ . 
Μενέλαος οὔκ , ἢν θάνῃ γε πρόσθε · τοῦτο δ’ εὐμαρές . 
Ἀγαμέμνων τὸ μαντικὸν πᾶν σπέρμα φιλότιμον κακόν . 
Μενέλαος 
† 
κοὐδέν γ’ ἄχρηστον , οὐδὲ χρήσιμον παρόν . 
† 
Ἀγαμέμνων ἐκεῖνο δ’ οὐ δέδοικας ὃ ἔμ’ ἐσέρχεται ; 
Μενέλαος ὃν μὴ σὺ φράζεις , πῶς ὑπολάβοιμ’ ἂν λόγον ; 
Ἀγαμέμνων τὸ Σισύφειον σπέρμα πάντ’ οἶδεν τάδε . 
Μενέλαος οὐκ ἔστ’ Ὀδυσσεὺς ὅ τι σὲ κἀμὲ πημανεῖ . 
Ἀγαμέμνων ποικίλος ἀεὶ πέφυκε τοῦ τ’ ὄχλου μέτα . 
Μενέλαος φιλοτιμίᾳ μὲν ἐνέχεται , δεινῷ κακῷ . 
Ἀγαμέμνων οὐκ οὖν δοκεῖς νιν στάντ’ ἐν Ἀργείοις μέσοις λέξειν ἃ Κάλχας θέσφατ’ ἐξηγήσατο , κἄμ’ ὡς ὑπέστην θῦμα , κᾆτ’ ἐψευδόμην , 
Ἀρτέμιδι θύσειν ; 
οὐ ξυναρπάσας στρατόν , σὲ κἄμ’ ἀποκτείναντας Ἀργείους κόρην σφάξαι κελεύσει ; 
κἂν πρὸς Ἄργος ἐκφύγω , ἐλθόντες αὐτοῖς τείχεσιν Κυκλωπίοις συναρπάσουσι καὶ κατασκάψουσι γῆν . 
τοιαῦτα τἀμὰ πήματ’ · ὦ τάλας ἐγώ , ὡς ἠπόρημαι πρὸς θεῶν τὰ νῦν τάδε . 
ἕν μοι φύλαξον , Μενέλεως , ἀνὰ στρατὸν ἐλθών , ὅπως ἂν μὴ Κλυταιμήστρα τάδε μάθῃ , πρὶν Ἅιδῃ παῖδ’ ἐμὴν προσθῶ λαβών , ὡς ἐπ’ ἐλαχίστοις δακρύοις πράσσω κακῶς . 
ὑμεῖς τε σιγήν , ὦ ξέναι , φυλάσσετε . 
Χορός μάκαρες οἳ μετρίας θεοῦ μετά τε σωφροσύνας μετέ‐ σχον λέκτρων Ἀφροδίτας , γαλανείᾳ χρησάμενοι μανιάδων οἴστρων , ὅθι δὴ δίδυμ’ Ἔρως ὁ χρυσοκόμας τόξ’ ἐντείνεται χαρίτων , τὸ μὲν ἐπ’ εὐαίωνι πότμῳ , τὸ δ’ ἐπὶ συγχύσει βιοτᾶς . 
ἀπενέπω νιν ἁμετέρων , 
Κύπρι καλλίστα , θαλάμων . 
εἴη δέ μοι μετρία μὲν χάρις , πόθοι δ’ ὅσιοι , καὶ μετέχοιμι τᾶς Ἀφροδί‐ τας , πολλὰν δ’ ἀποθείμαν . 
Χορός διάφοροι δὲ φύσεις βροτῶν , διάφοροι δὲ τρόποι · τὸ δ’ ὀρ‐ θῶς ἐσθλὸν σαφὲς αἰεί · 
τροφαί θ’ αἱ παιδευόμεναι μέγα φέρουσ’ ἐς τὰν ἀρετάν · 
τό τε γὰρ αἰδεῖσθαι σοφία , τάν τ’ ἐξαλλάσσουσαν ἔχει χάριν ὑπὸ γνώμας ἐσορᾶν τὸ δέον , ἔνθα δόξα φέρει κλέος ἀγήρατον βιοτᾷ . 
μέγα τι θηρεύειν ἀρετάν , γυναιξὶ μὲν κατὰ Κύπριν κρυπτάν , ἐν ἀνδράσι δ’ αὖ κόσμος ἐνὼν ὁ μυριοπλη‐ θὴς μείζω πόλιν αὔξει . 
Χορός ἔμολες , ὦ Πάρις , ᾗτε σύ γε βουκόλος ἀργενναῖς ἐτράφης 
Ἰδαίαις παρὰ μόσχοις , βάρβαρα συρίζων , Φρυγίων αὐλῶν Ὀλύμπου καλάμοις μιμήματα πνείων . 
εὔθηλοι δὲ τρέφοντο βόες , ὅτε σε κρίσις ἔμηνε θεᾶν , ἅ σ’ Ἑλλάδα πέμπει · 
ἐλεφαντοδέτων πάροι‐ θεν δόμων δὲ στὰς Ἑλένας ἐν ἀντωποῖς βλεφάροισιν ἔρωτά τ’ ἔδωκας , ἔρωτι δ’ αὐτὸς ἐπτοάθης . 
ὅθεν ἔρις ἔριν 
Ἑλλάδα σὺν δορὶ ναυσί τ’ ἄγει 
[ἐς] 
Τροίας πέργαμα . 
. . 
Χορός ανδρων Αργειων ἰὼ ἰώ · μεγάλαι μεγάλων εὐδαιμονίαι · τὴν τοῦ βασιλέως ἴδετ’ Ἰφιγένειαν , ἄνασσαν ἐμήν , τὴν Τυνδάρεω τε Κλυταιμήστραν · 
ὡς ἐκ μεγάλων ἐβλαστήκασ’ ἐπί τ’ εὐμήκεις ἥκουσι τύχας . 
θεοί γ’ οἱ κρείσσους οἵ τ’ ὀλβοφόροι τοῖς οὐκ εὐδαίμοσι θνητῶν . 
Χορός στῶμεν , Χαλκίδος ἔκγονα θρέμματα , τὴν βασίλειαν δεξώμεθ’ ὄχων ἄπο μὴ σφαλερῶς ἐπὶ γαῖαν , ἀγανῶς δὲ χεροῖν μαλακῇ ῥώμῃ , μὴ ταρβήσῃ † 
νεωστί μοι μολὸν κλεινὸν τέκνον Ἀγαμέμνονος , μηδὲ θόρυβον † 
μηδ’ ἔκπληξιν ταῖς Ἀργείαις ξεῖναι ξείναις παρέχωμεν . 
Κλυταιμήστρα ὄρνιθα μὲν τόνδ’ αἴσιον ποιούμεθα , τὸ σόν τε χρηστὸν καὶ λόγων εὐφημίαν · 
ἐλπίδα δ’ ἔχω τιν’ ὡς ἐπ’ ἐσθλοῖσιν γάμοις πάρειμι νυμφαγωγός . 
ἀλλ’ ὀχημάτων ἔξω πορεύεθ’ ἃς φέρω φερνὰς κόρῃ , καὶ πέμπετ’ ἐς μέλαθρον εὐλαβούμενοι . 
σὺ δ’ , ὦ τέκνον μοι , λεῖπε πωλικοὺς ὄχους , ἁβρὸν τιθεῖσα κῶλον ἀσθενές θ’ ἅμα . 
ὑμεῖς δέ , νεάνιδές , νιν ἀγκάλαις ἔπι δέξασθε καὶ πορεύσατ’ ἐξ ὀχημάτων . 
κἀμοὶ χερός τις ἐνδότω στηρίγματα , θάκους ἀπήνης ὡς ἂν ἐκλίπω καλῶς . 
αἳ δ’ ἐς τὸ πρόσθεν στῆτε πωλικῶν ζυγῶν · 
φοβερὸν γὰρ ἀπαράμυθον ὄμμα πωλικόν · 
καὶ παῖδα τόνδε , τὸν Ἀγαμέμνονος γόνον , λάζυσθ’ , Ὀρέστην · ἔτι γάρ ἐστι νήπιος . 
τέκνον , καθεύδεις πωλικῷ δαμεὶς ὄχῳ ; 
ἔγειρ’ ἀδελφῆς ἐφ’ ὑμέναιον εὐτυχῶς · 
ἀνδρὸς γὰρ ἀγαθοῦ κῆδος αὐτὸς ἐσθλὸς ὢν λήψῃ , κόρης Νηρῇδος ἰσόθεον γένος . 
ἑξῆς κάθησο δεῦρό μου ποδός , τέκνον · 
πρὸς μητέρ’ , Ἰφιγένεια , μακαρίαν δέ με ξέναισι ταῖσδε πλησία σταθεῖσα δός , καὶ — 
δεῦρο δὴ — 
πατέρα πρόσειπε σὸν φίλον . 
Ἰφιγένεια ὦ μῆτερ , ὑποδραμοῦσά σ’ · ὀργισθῇς δὲ μή · 
πρὸς στέρνα πατρὸς στέρνα τἀμὰ περιβαλῶ . 
Κλυταιμήστρα ὦ σέβας ἐμοὶ μέγιστον , Ἀγαμέμνων ἄναξ , ἥκομεν , ἐφετμαῖς οὐκ ἀπιστοῦσαι σέθεν . 
Ἰφιγένεια 
[ἐγὼ δὲ βούλομαι τὰ σὰ στέρν’ , ὦ πάτερ , ὑποδραμοῦσα προσβαλεῖν διὰ χρόνου · ] ποθῶ γὰρ ὄμμα δὴ σόν . 
ὀργισθῇς δὲ μή . 
Κλυταιμήστρα ἀλλ’ , ὦ τέκνον , χρή · φιλοπάτωρ δ’ ἀεί ποτ’ εἶ μάλιστα παίδων τῷδ’ ὅσους ἐγὼ ’τεκον . 
Ἰφιγένεια ὦ πάτερ , ἐσεῖδόν σ’ ἀσμένη πολλῷ χρόνῳ . 
Ἀγαμέμνων καὶ γὰρ πατὴρ σέ · τόδ’ ἴσον ὑπὲρ ἀμφοῖν λέγεις . 
Ἰφιγένεια χαῖρ’ · εὖ δέ μ’ ἀγαγὼν πρὸς σ’ ἐποίησας , πάτερ . 
Ἀγαμέμνων οὐκ οἶδ’ ὅπως φῶ τοῦτο καὶ μὴ φῶ , τέκνον . 
Ἰφιγένεια ἔα · 
ὡς οὐ βλέπεις ἕκηλον ἄσμενός μ’ ἰδών . 
Ἀγαμέμνων πόλλ’ ἀνδρὶ βασιλεῖ καὶ στρατηλάτῃ μέλει . 
Ἰφιγένεια παρ’ ἐμοὶ γενοῦ νῦν , μὴ ’πὶ φροντίδας τρέπου . 
Ἀγαμέμνων ἀλλ’ εἰμὶ παρὰ σοὶ νῦν ἅπας κοὐκ ἄλλοθι . 
Ἰφιγένεια μέθες νυν ὀφρὺν ὄμμα τ’ ἔκτεινον φίλον . 
Ἀγαμέμνων ἰδού , γέγηθά σ’ ὡς γέγηθ’ ὁρῶν , τέκνον . 
Ἰφιγένεια κἄπειτα λείβεις δάκρῡ ἀπ’ ὀμμάτων σέθεν ; 
Ἀγαμέμνων μακρὰ γὰρ ἡμῖν ἡ ’πιοῦσ’ ἀπουσία . 
Ἰφιγένεια 
† 
οὐκ οἶδ’ ὅ τι φῄς , οὐκ οἶδα , φίλτατ’ ἐμοὶ πάτερ . 
† 
Ἀγαμέμνων συνετὰ λέγουσα μᾶλλον εἰς οἶκτόν μ’ ἄγεις . 
Ἰφιγένεια ἀσύνετά νυν ἐροῦμεν , εἰ σέ γ’ εὐφρανῶ . 
Ἀγαμέμνων παπαῖ . 
τὸ σιγᾶν οὐ σθένω · σὲ δ’ ᾔνεσα . 
Ἰφιγένεια μέν’ , ὦ πάτερ , κατ’ οἶκον ἐπὶ τέκνοις σέθεν . 
Ἀγαμέμνων θέλω γε · τὸ θέλειν δ’ οὐκ ἔχων ἀλγύνομαι . 
Ἰφιγένεια ὄλοιντο λόγχαι καὶ τὰ Μενέλεω κακά . 
Ἀγαμέμνων ἄλλους ὀλεῖ πρόσθ’ ἃ ἐμὲ διολέσαντ’ ἔχει . 
Ἰφιγένεια ὡς πολὺν ἀπῆσθα χρόνον ἐν Αὐλίδος μυχοῖς . 
Ἀγαμέμνων καὶ νῦν γέ μ’ ἴσχει δή τι μὴ στέλλειν στρατόν . 
Ἰφιγένεια ποῦ τοὺς Φρύγας λέγουσιν ᾠκίσθαι , πάτερ ; 
Ἀγαμέμνων οὗ μήποτ’ οἰκεῖν ὤφελ’ ὁ Πριάμου Πάρις . 
Ἰφιγένεια μακρὰν ἀπαίρεις , ὦ πάτερ , λιπὼν ἐμέ . 
Ἀγαμέμνων 
† 
εἰς ταὐτόν , ὦ θύγατερ , ἥκεις σῷ πατρί . 
† 
Ἰφιγένεια φεῦ · 
εἴθ’ ἦν καλόν μοι σοί τ’ ἄγειν σύμπλουν ἐμέ . 
Ἀγαμέμνων ἔτ’ ἔστι καὶ σοὶ πλοῦς , ἵν’ ἀμμνήσῃ πατρός . 
Ἰφιγένεια σὺν μητρὶ πλεύσασ’ ἢ μόνη πορεύσομαι ; 
Ἀγαμέμνων μόνη , μονωθεῖσ’ ἀπὸ πατρὸς καὶ μητέρος . 
Ἰφιγένεια οὔ πού μ’ ἐς ἄλλα δώματ’ οἰκίζεις , πάτερ ; 
Ἀγαμέμνων ἐατέ’ · οὐ χρὴ τοιάδ’ εἰδέναι κόρας . 
Ἰφιγένεια σπεῦδ’ ἐκ Φρυγῶν μοι , θέμενος εὖ τἀκεῖ , πάτερ . 
Ἀγαμέμνων θῦσαί με θυσίαν πρῶτα δεῖ τιν’ ἐνθάδε . 
Ἰφιγένεια ἀλλὰ ξὺν ἱεροῖς χρὴ τό γ’ εὐσεβὲς σκοπεῖν . 
Ἀγαμέμνων εἴσῃ σύ · χερνίβων γὰρ ἑστήξῃ πέλας . 
Ἰφιγένεια στήσομεν ἄρ’ ἀμφὶ βωμόν , ὦ πάτερ , χορούς ; 
Ἀγαμέμνων ζηλῶ σὲ μᾶλλον ἢ ’μὲ τοῦ μηδὲν φρονεῖν . 
χώρει δὲ μελάθρων ἐντός — 
ὀφθῆναι κόραις πικρόν — 
φίλημα δοῦσα δεξιάν τέ μοι , μέλλουσα δαρὸν πατρὸς ἀποικήσειν χρόνον . 
ὦ στέρνα καὶ παρῇδες , ὦ ξανθαὶ κόμαι , ὡς ἄχθος ὑμῖν ἐγένεθ’ ἡ Φρυγῶν πόλις 
Ἑλένη τε . 
— 
παύω τοὺς λόγους · ταχεῖα γὰρ νοτὶς διώκει μ’ ὀμμάτων ψαύσαντά σου . 
ἴθ’ ἐς μέλαθρα . 
σὲ δὲ παραιτοῦμαι τάδε , 
Λήδας γένεθλον , εἰ κατῳκτίσθην ἄγαν , μέλλων Ἀχιλλεῖ θυγατέρ’ ἐκδώσειν ἐμήν . 
ἀποστολαὶ γὰρ μακάριαι μέν , ἀλλ’ ὅμως δάκνουσι τοὺς τεκόντας , ὅταν ἄλλοις δόμοις παῖδας παραδιδῷ πολλὰ μοχθήσας πατήρ . 
Κλυταιμήστρα οὐχ ὧδ’ ἀσύνετός εἰμι , πείσεσθαι δέ με καὐτὴν δόκει τάδ’ , ὥστε μή σε νουθετεῖν , ὅταν σὺν ὑμεναίοισιν ἐξάγω κόρην · 
ἀλλ’ ὁ νόμος αὐτὰ τῷ χρόνῳ συνισχανεῖ . 
τοὔνομα μὲν οὖν παῖδ’ οἶδ’ ὅτῳ κατῄνεσας , γένους δ’ ὁποίου χὡπόθεν , μαθεῖν θέλω . 
Ἀγαμέμνων 
Αἴγινα θυγάτηρ ἐγένετ’ Ἀσωποῦ πατρός . 
Κλυταιμήστρα ταύτην δὲ θνητῶν ἢ θεῶν ἔζευξε τίς ; 
Ἀγαμέμνων 
Ζεύς · Αἰακὸν δ’ ἔφυσεν , Οἰνώνης πρόμον . 
Κλυταιμήστρα τὰ δ’ Αἰακοῦ παῖς τίς κατέσχε δώματα ; 
Ἀγαμέμνων 
Πηλεύς · ὁ Πηλεὺς δ’ ἔσχε Νηρέως κόρην . 
Κλυταιμήστρα θεοῦ διδόντος , ἢ βίᾳ θεῶν λαβών ; 
Ἀγαμέμνων 
Ζεὺς ἠγγύησε καὶ δίδωσ’ ὁ κύριος . 
Κλυταιμήστρα γαμεῖ δὲ ποῦ νιν ; 
ἦ κατ’ οἶδμα πόντιον ; 
Ἀγαμέμνων 
Χείρων ἵν’ οἰκεῖ σεμνὰ Πηλίου βάθρα . 
Κλυταιμήστρα οὗ φασι Κενταύρειον ᾠκίσθαι γένος ; 
Ἀγαμέμνων ἐνταῦθ’ ἔδαισαν Πηλέως γάμους θεοί . 
Κλυταιμήστρα 
Θέτις δ’ ἔθρεψεν ἢ πατὴρ Ἀχιλλέα ; 
Ἀγαμέμνων 
Χείρων , ἵν’ ἤθη μὴ μάθοι κακῶν βροτῶν . 
Κλυταιμήστρα φεῦ · 
σοφός γ’ ὁ θρέψας χὡ διδοὺς σοφώτερος . 
Ἀγαμέμνων τοιόσδε παιδὸς σῆς ἀνὴρ ἔσται πόσις . 
Κλυταιμήστρα οὐ μεμπτός . 
οἰκεῖ δ’ ἄστυ ποῖον Ἑλλάδος ; 
Ἀγαμέμνων 
Ἀπιδανὸν ἀμφὶ ποταμὸν ἐν Φθίας ὅροις . 
Κλυταιμήστρα ἐκεῖσ’ ἀπάξει σὴν ἐμήν τε παρθένον ; 
Ἀγαμέμνων κείνῳ μελήσει ταῦτα , τῷ κεκτημένῳ . 
Κλυταιμήστρα ἀλλ’ εὐτυχοίτην . 
τίνι δ’ ἐν ἡμέρᾳ γαμεῖ ; 
Ἀγαμέμνων ὅταν σελήνης εὐτυχὴς ἔλθῃ κύκλος . 
Κλυταιμήστρα προτέλεια δ’ ἤδη παιδὸς ἔσφαξας θεᾷ ; 
Ἀγαμέμνων μέλλω · ’πὶ ταύτῃ καὶ καθέσταμεν τύχῃ . 
Κλυταιμήστρα κἄπειτα δαίσεις τοὺς γάμους ἐς ὕστερον ; 
Ἀγαμέμνων θύσας γε θύμαθ’ ἃ ἐμὲ χρὴ θῦσαι θεοῖς . 
Κλυταιμήστρα ἡμεῖς δὲ θοίνην ποῦ γυναιξὶ θήσομεν ; 
Ἀγαμέμνων ἐνθάδε παρ’ εὐπρύμνοισιν Ἀργείων πλάταις . 
Κλυταιμήστρα καλῶς ἀναγκαίως τε · συνενέγκοι δ’ ὅμως . 
Ἀγαμέμνων οἶσθ’ οὖν ὃ δρᾶσον , ὦ γύναι ; 
πιθοῦ δέ μοι . 
Κλυταιμήστρα τί χρῆμα ; 
πείθεσθαι γὰρ εἴθισμαι σέθεν . 
Ἀγαμέμνων ἡμεῖς μὲν ἐνθάδ’ , οὗπέρ ἐσθ’ ὁ νυμφίος . 
. . . 
Κλυταιμήστρα μητρὸς τί χωρὶς δράσεθ’ , ἃ ἐμὲ δρᾶν χρεών ; 
Ἀγαμέμνων ἐκδώσομεν σὴν παῖδα Δαναϊδῶν μέτα . 
Κλυταιμήστρα ἡμᾶς δὲ ποῦ χρὴ τηνικαῦτα τυγχάνειν ; 
Ἀγαμέμνων χώρει πρὸς Ἄργος παρθένους τε τημέλει . 
Κλυταιμήστρα λιποῦσα παῖδα ; 
τίς δ’ ἀνασχήσει φλόγα ; 
Ἀγαμέμνων ἐγὼ παρέξω φῶς ὃ νυμφίοις πρέπει . 
Κλυταιμήστρα οὐχ ὁ νόμος οὗτος οὐδὲ φαῦλ’ ἡγητέα . 
Ἀγαμέμνων οὐ καλὸν ἐν ὄχλῳ σ’ ἐξομιλεῖσθαι στρατοῦ . 
Κλυταιμήστρα καλὸν τεκοῦσαν τἀμά μ’ ἐκδοῦναι τέκνα . 
Ἀγαμέμνων καὶ τάς γ’ ἐν οἴκῳ μὴ μόνας εἶναι κόρας . 
Κλυταιμήστρα ὀχυροῖσι παρθενῶσι φρουροῦνται καλῶς . 
Ἀγαμέμνων πιθοῦ . 
Κλυταιμήστρα μὰ τὴν ἄνασσαν Ἀργείαν θεάν . 
ἐλθὼν δὲ τἄξω πρᾶσσε , τἀν δόμοις δ’ ἐγώ , 
[ἃ χρὴ παρεῖναι νυμφίοισι παρθένοις.] 
Ἀγαμέμνων οἴμοι · μάτην ᾖξ’ , ἐλπίδος δ’ ἀπεσφάλην , ἐξ ὀμμάτων δάμαρτ’ ἀποστεῖλαι θέλων . 
σοφίζομαι δὲ κἀπὶ τοῖσι φιλτάτοις τέχνας πορίζω , πανταχῇ νικώμενος . 
ὅμως δὲ σὺν Κάλχαντι τῷ θυηπόλῳ κοινῇ τὸ τῆς θεοῦ φίλον , ἐμοὶ δ’ οὐκ εὐτυχές , ἐξευπορήσων εἶμι , μόχθον Ἑλλάδος . 
χρὴ δ’ ἐν δόμοισιν ἄνδρα τὸν σοφὸν τρέφειν γυναῖκα χρηστὴν κἀγαθήν , ἢ μὴ τρέφειν . 
Χορός ἥξει δὴ Σιμόεντα καὶ δίνας ἀργυροειδεῖς ἄγυρις Ἑλλάνων στρατιᾶς ἀνά τε ναυσὶν καὶ σὺν ὅπλοις 
Ἴλιον ἐς τὸ Τροίας 
Φοιβήιον δάπεδον , τὰν Κασάνδραν ἵν’ ἀκούω ῥίπτειν ξανθοὺς πλοκάμους χλωροκόμῳ στεφάνῳ δάφνας κοσμηθεῖσαν , ὅταν θεοῦ μαντόσυνοι πνεύσωσ’ ἀνάγκαι . 
Χορός στάσονται δ’ ἐπὶ περγάμων 
Τροίας ἀμφί τε τείχη 
Τρῶες , ὅταν χάλκασπις Ἄρης πόντιος εὐπρῴροιο πλάτας εἰρεσίᾳ πελάζῃ 
Σιμουντίοις ὀχετοῖς , τὰν τῶν ἐν αἰθέρι δισσῶν 
Διοσκούρων Ἑλέναν ἐκ Πριάμου κομίσαι θέλων ἐς γᾶν Ἑλλάδα δοριπόνοις ἀσπίσι καὶ λόγχαις Ἀχαιῶν . 
Χορός 
Πέργαμον δὲ Φρυγῶν πόλιν λαΐνους περὶ πύργους κυκλώσας Ἄρει φονίῳ , λαιμοτόμου κεφαλᾶς σπάσας <Πάριν Ἀτρεΐδας , > πέρσας κατάκρας πόλιν , θήσει κόρας πολυκλαύτους δάμαρτά τε Πριάμου . 
ἁ δὲ Διὸς Ἑλένα κόρα πολύκλαυτος ἑδεῖται πόσιν προλιποῦσα . 
μήτ’ ἐμοὶ μήτ’ ἐμοῖσι τέκνων τέκνοις ἐλπὶς ἅδε ποτ’ ἔλθοι , οἵαν αἱ πολύχρυσοι 
Λυδαὶ καὶ Φρυγῶν ἄλοχοι στήσουσι παρ’ ἱστοῖς μυθεῦσαι τάδ’ ἐς ἀλλήλας · 
Τίς ἄρα μ’ εὐπλοκάμου κόμας ῥῦμα δακρυόεν τανύσας πατρίδος ὀλλυμένας ἀπολωτιεῖ ; 
διὰ σέ , τὰν κύκνου δολιχαύχενος γόνον , εἰ δὴ φάτις ἔτυμος ὡς ἔτυχεν , [Λήδα] 
ὄρνιθι πταμένῳ 
Διὸς ὅτ’ ἠλλάχθη δέμας , εἴτ’ ἐν δέλτοις Πιερίσιν μῦθοι τάδ’ ἐς ἀνθρώπους ἤνεγκαν παρὰ καιρὸν ἄλλως . 
Ἀχιλλεύς ποῦ τῶν Ἀχαιῶν ἐνθάδ’ ὁ στρατηλάτης ; 
τίς ἂν φράσειε προσπόλων τὸν Πηλέως ζητοῦντά νιν παῖδ’ ἐν πύλαις Ἀχιλλέα ; 
οὐκ ἐξ ἴσου γὰρ μένομεν Εὐρίπου πέλας . 
οἳ μὲν γὰρ ἡμῶν , ὄντες ἄζυγες γάμων , οἴκους ἐρήμους ἐκλιπόντες ἐνθάδε θάσσουσ’ ἐπ’ ἀκταῖς , οἳ δ’ ἔχοντες εὔνιδας ἄπαιδες · οὕτω δεινὸς ἐμπέπτωκ’ ἔρως τῆσδε στρατείας Ἑλλάδ’ οὐκ ἄνευ θεῶν . 
τοὐμὸν μὲν οὖν δίκαιον ἐμὲ λέγειν χρεών , ἄλλος δ’ ὁ χρῄζων αὐτὸς ὑπὲρ αὑτοῦ φράσει . 
γῆν γὰρ λιπὼν Φάρσαλον ἠδὲ Πηλέα μένω ’πὶ λεπταῖς ταισίδ’ Εὐρίπου πνοαῖς , 
Μυρμιδόνας ἴσχων · οἳ δ’ ἀεὶ προσκείμενοι λέγουσ’ · Ἀχιλλεῦ , τί μένομεν ; 
πόσον χρόνον ἔτ’ ἐκμετρῆσαι χρὴ πρὸς Ἰλίου στόλον ; 
δρᾶ γ’ , εἴ τι δράσεις , ἢ ἄπαγ’ οἴκαδε στρατόν , τὰ τῶν Ἀτρειδῶν μὴ μένων μελλήματα . 
Κλυταιμήστρα ὦ παῖ θεᾶς Νηρῇδος , ἔνδοθεν λόγων τῶν σῶν ἀκούσασ’ ἐξέβην πρὸ δωμάτων . 
Ἀχιλλεύς ὦ πότνῑ αἰδώς , τήνδε τίνα λεύσσω ποτὲ γυναῖκα , μορφὴν εὐπρεπῆ κεκτημένην ; 
Κλυταιμήστρα οὐ θαῦμά σ’ ἡμᾶς ἀγνοεῖν , οἷς μὴ πάρος προσῆκες · αἰνῶ δ’ ὅτι σέβεις τὸ σωφρονεῖν . 
Ἀχιλλεύς τίς δ’ εἶ ; 
τί δ’ ἦλθες Δαναϊδῶν ἐς σύλλογον , γυνὴ πρὸς ἄνδρας ἀσπίσιν πεφραγμένους ; 
Κλυταιμήστρα 
Λήδας μέν εἰμι παῖς , Κλυταιμήστρα δέ μοι ὄνομα , πόσις δέ μοὐστὶν Ἀγαμέμνων ἄναξ . 
Ἀχιλλεύς καλῶς ἔλεξας ἐν βραχεῖ τὰ καίρια . 
αἰσχρὸν δέ μοι γυναιξὶ συμβάλλειν λόγους . 
Κλυταιμήστρα μεῖνον — 
τί φεύγεις ; 
— 
δεξιάν τ’ ἐμῇ χερὶ σύναψον , ἀρχὴν μακαρίαν νυμφευμάτων . 
Ἀχιλλεύς τί φῄς ; 
ἐγώ σοι δεξιάν ; 
αἰδοίμεθ’ ἂν 
Ἀγαμέμνον’ , εἰ ψαύοιμεν ὧν μή μοι θέμις . 
Κλυταιμήστρα θέμις μάλιστα , τὴν ἐμὴν ἐπεὶ γαμεῖς παῖδ’ , ὦ θεᾶς παῖ ποντίας Νηρηίδος . 
Ἀχιλλεύς ποίους γάμους φῄς ; 
ἀφασία μ’ ἔχει , γύναι · 
εἰ μή τι παρανοοῦσα καινουργεῖς λόγον ; 
Κλυταιμήστρα πᾶσιν τόδ’ ἐμπέφυκεν , αἰδεῖσθαι φίλους καινοὺς ὁρῶσι καὶ γάμου μεμνημένοις . 
Ἀχιλλεύς οὐπώποτ’ ἐμνήστευσα παῖδα σήν , γύναι , οὐδ’ ἐξ Ἀτρειδῶν ἦλθέ μοι λόγος γάμων . 
Κλυταιμήστρα τί δῆτ’ ἂν εἴη ; 
σὺ πάλιν αὖ λόγους ἐμοὺς θαύμαζ’ · ἐμοὶ γὰρ θαύματ’ ἐστὶ τὰ παρὰ σοῦ . 
Ἀχιλλεύς εἴκαζε · κοινόν ἐστιν εἰκάζειν τάδε · 
ἄμφω γὰρ οὐ ψευδόμεθα τοῖς λόγοις ἴσως . 
Κλυταιμήστρα ἀλλ’ ἦ πέπονθα δεινά ; 
μνηστεύω γάμους οὐκ ὄντας , ὡς εἴξασιν · αἰδοῦμαι τάδε . 
Ἀχιλλεύς ἴσως ἐκερτόμησε κἀμὲ καὶ σέ τις . 
ἀλλ’ ἀμελίᾳ δὸς αὐτὰ καὶ φαύλως φέρε . 
Κλυταιμήστρα χαῖρ’ · οὐ γὰρ ὀρθοῖς ὄμμασίν σ’ ἔτ’ εἰσορῶ , ψευδὴς γενομένη καὶ παθοῦσ’ ἀνάξια . 
Ἀχιλλεύς καὶ σοὶ τόδ’ ἐστὶν ἐξ ἐμοῦ · πόσιν δὲ σὸν στείχω ματεύσων τῶνδε δωμάτων ἔσω . 
Πρεσβύτης ὦ ξέν’ , Αἰακοῦ γένεθλον , μεῖνον · ὦ , σέ τοι λέγω , τὸν θεᾶς γεγῶτα παῖδα , καὶ σέ , τὴν Λήδας κόρην . 
Ἀχιλλεύς τίς ὁ καλῶν πύλας παροίξας ; 
ὡς τεταρβηκὼς καλεῖ . 
Πρεσβύτης δοῦλος , οὐχ ἁβρύνομαι τῷδ’ · ἡ τύχη γὰρ οὐκ ἐᾷ . 
Ἀχιλλεύς τίνος ; 
ἐμὸς μὲν οὐχί · χωρὶς τἀμὰ καὶ Ἀγαμέμνονος . 
Πρεσβύτης τῆσδε τῆς πάροιθεν οἴκων , Τυνδάρεω δόντος πατρός . 
Ἀχιλλεύς ἕσταμεν · φράζ’ , εἴ τι χρῄζεις , ὧν μ’ ἐπέσχες οὕνεκα . 
Πρεσβύτης ἦ μόνω παρόντε δῆτα ταῖσδ’ ἐφέστατον πύλαις ; 
Ἀχιλλεύς ὡς μόνοιν λέγοις ἄν , ἔξω δ’ ἐλθὲ βασιλείων δόμων . 
Πρεσβύτης ὦ Τύχη πρόνοιά θ’ ἡμή , σῴσαθ’ οὓς ἐγὼ θέλω . 
Ἀχιλλεύς ὁ λόγος ἐς μέλλοντ’ † 
ἂν ὤση † 
χρόνον · ἔχει δ’ ὄγκον τινά . 
Κλυταιμήστρα δεξιᾶς ἕκατι μὴ μέλλ’ , εἴ τί μοι χρῄζεις λέγειν . 
Πρεσβύτης οἶσθα δῆτ’ ἔμ’ , ὅστις ὢν σοὶ καὶ τέκνοις εὔνους ἔφυν ; 
Κλυταιμήστρα οἶδά σ’ ὄντ’ ἐγὼ παλαιὸν δωμάτων ἐμῶν λάτριν . 
Πρεσβύτης χὥτι μ’ ἐν ταῖς σαῖσι φερναῖς ἔλαβεν Ἀγαμέμνων ἄναξ ; 
Κλυταιμήστρα ἦλθες εἰς Ἄργος μεθ’ ἡμῶν καὶ ἐμὸς ἦσθ’ ἀεί ποτε . 
Πρεσβύτης ὧδ’ ἔχει . 
καὶ σοὶ μὲν εὔνους εἰμί , σῷ δ’ ἧσσον πόσει . 
Κλυταιμήστρα ἐκκάλυπτε νῦν ποθ’ ἡμῖν οὕστινας λέγεις λόγους . 
Πρεσβύτης παῖδα σὴν πατὴρ ὁ φύσας αὐτόχειρ μέλλει κτενεῖν . 
Κλυταιμήστρα πῶς ; 
ἀπέπτυσ’ , ὦ γεραιέ , μῦθον · οὐ γὰρ εὖ φρονεῖς . 
Πρεσβύτης φασγάνῳ λευκὴν φονεύων τῆς ταλαιπώρου δέρην . 
Κλυταιμήστρα ὦ τάλαιν’ ἐγώ . 
μεμηνὼς ἆρα τυγχάνει πόσις ; 
Πρεσβύτης ἀρτίφρων , πλὴν ἐς σὲ καὶ σὴν παῖδα · τοῦτο δ’ οὐ φρονεῖ . 
Κλυταιμήστρα ἐκ τίνος λόγου ; 
τίς αὐτὸν οὑπάγων ἀλαστόρων ; 
Πρεσβύτης θέσφαθ’ , ὥς γέ φησι Κάλχας , ἵνα πορεύηται στρατός . 
Κλυταιμήστρα ποῖ ; 
τάλαιν’ ἐγώ , τάλαινα δ’ ἣν πατὴρ μέλλει κτενεῖν . 
Πρεσβύτης 
Δαρδάνου πρὸς δώμαθ’ , Ἑλένην Μενέλεως ὅπως λάβῃ . 
Κλυταιμήστρα εἰς ἄρ’ Ἰφιγένειαν Ἑλένης νόστος ἦν πεπρωμένος ; 
Πρεσβύτης πάντ’ ἔχεις · Ἀρτέμιδι θύσειν παῖδα σὴν μέλλει πατήρ . 
Κλυταιμήστρα ὁ δὲ γάμος τίν’ εἶχε πρόφασιν , ᾧ μ’ ἐκόμισεν ἐκ δόμων ; 
Πρεσβύτης ἵν’ ἀγάγοις χαίρουσ’ Ἀχιλλεῖ παῖδα νυμφεύσουσα σήν . 
Κλυταιμήστρα ὦ θύγατερ , ἥκεις ἐπ’ ὀλέθρῳ καὶ σὺ καὶ μήτηρ σέθεν . 
Πρεσβύτης οἰκτρὰ πάσχετον δύ’ οὖσαι · δεινὰ δ’ Ἀγαμέμνων ἔτλη . 
Κλυταιμήστρα οἴχομαι τάλαινα , δακρύων τ’ ὄμματ’ οὐκέτι στέγω . 
Πρεσβύτης εἴπερ ἀλγεινὸν τὸ τέκνων στερόμενον , δακρυρρόει . 
Κλυταιμήστρα σὺ δὲ τάδ’ , ὦ γέρον , πόθεν φὴ|ς εἰδέναι πεπυσμένος ; 
Πρεσβύτης δέλτον ᾠχόμην φέρων σοι πρὸς τὰ πρὶν γεγραμμένα . 
Κλυταιμήστρα οὐκ ἐῶν ἢ ξυγκελεύων παῖδ’ ἄγειν θανουμένην ; 
Πρεσβύτης μὴ μὲν οὖν ἄγειν · φρονῶν γὰρ ἔτυχε σὸς πόσις τότ’ εὖ . 
Κλυταιμήστρα κᾆτα πῶς φέρων γε δέλτον οὐκ ἐμοὶ δίδως λαβεῖν ; 
Πρεσβύτης 
Μενέλεως ἀφείλεθ’ ἡμᾶς , ὃς κακῶν τῶνδ’ αἴτιος . 
Κλυταιμήστρα ὦ τέκνον Νηρῇδος , ὦ παῖ Πηλέως , κλύεις τάδε ; 
Ἀχιλλεύς ἔκλυον οὖσαν ἀθλίαν σε , τὸ δ’ ἐμὸν οὐ φαύλως φέρω . 
Κλυταιμήστρα παῖδά μου κατακτενοῦσι σοῖς δολώσαντες γάμοις . 
Ἀχιλλεύς μέμφομαι κἀγὼ πόσει σῷ , κοὐχ ἁπλῶς οὕτω φέρω . 
Κλυταιμήστρα οὐκ ἐπαιδεσθήσομαί γε προσπεσεῖν τὸ σὸν γόνυ , θνητὸς ἐκ θεᾶς γεγῶτα · τί γὰρ ἐγὼ σεμνύνομαι ; 
ἢ τίνος σπουδαστέον μοι μᾶλλον ἢ τέκνου πέρι ; 
ἀλλ’ ἄμυνον , ὦ θεᾶς παῖ , τῇ τ’ ἐμῇ δυσπραξίᾳ τῇ τε λεχθείσῃ δάμαρτι σῇ — 
μάτην μέν , ἀλλ’ ὅμως . 
σοὶ καταστέψασ’ ἐγώ νιν ἦγον ὡς γαμουμένην , νῦν δ’ ἐπὶ σφαγὰς κομίζω · σοὶ δ’ ὄνειδος ἵξεται , ὅστις οὐκ ἤμυνας · εἰ γὰρ μὴ γάμοισιν ἐζύγης , ἀλλ’ ἐκλήθης γοῦν ταλαίνης παρθένου φίλος πόσις . 
πρὸς γενειάδος <σε> , πρός σε δεξιᾶς , πρὸς μητέρος — ὄνομα γὰρ τὸ σόν μ’ ἀπώλεσ’ , ᾧ σ’ ἀμυναθεῖν χρεών — οὐκ ἔχω βωμὸν καταφυγεῖν ἄλλον ἢ τὸ σὸν γόνυ · 
οὐδὲ φίλος οὐδεὶς γελᾷ μοι · τὰ δ’ Ἀγαμέμνονος κλύεις , ὠμὰ καὶ πάντολμ’ · ἀφῖγμαι δ’ , ὥσπερ εἰσορᾷς , γυνὴ ναυτικὸν στράτευμ’ ἄναρχον κἀπὶ τοῖς κακοῖς θρασύ . . . 
χρήσιμον δ’ , ὅταν θέλωσιν . 
ἢν δὲ τολμήσῃς σύ μου χεῖρ’ ὑπερτεῖναι , σεσῴσμεθ’ · εἰ δὲ μή , οὐ σεσῴσμεθα . 
Χορός δεινὸν τὸ τίκτειν καὶ φέρει φίλτρον μέγα πᾶσίν τε κοινὸν ὥσθ’ ὑπερκάμνειν τέκνων . 
Ἀχιλλεύς ὑψηλόφρων μοι θυμὸς αἴρεται πρόσω · 
ἐπίσταμαι δὲ τοῖς κακοῖσί τ’ ἀσχαλᾶν μετρίως τε χαίρειν τοῖσιν ἐξωγκωμένοις . 
λελογισμένοι γὰρ οἱ τοιοίδ’ εἰσὶν βροτῶν ὀρθῶς διαζῆν τὸν βίον γνώμης μέτα . 
ἔστιν μὲν οὖν ἵν’ ἡδὺ μὴ λίαν φρονεῖν , ἔστιν δὲ χὥπου χρήσιμον γνώμην ἔχειν . 
ἐγὼ δ’ , ἐν ἀνδρὸς εὐσεβεστάτου τραφεὶς 
Χείρωνος , ἔμαθον τοὺς τρόπους ἁπλοῦς ἔχειν . 
καὶ τοῖς Ἀτρείδαις , ἢν μὲν ἡγῶνται καλῶς , πεισόμεθ’ , ὅταν δὲ μὴ καλῶς , οὐ πείσομαι . 
ἀλλ’ ἐνθάδ’ ἐν Τροίᾳ τ’ ἐλευθέραν φύσιν παρέχων , Ἄρη τὸ κατ’ ἐμὲ κοσμήσω δορί . 
σὲ δ’ , ὦ σχέτλια παθοῦσα πρὸς τῶν φιλτάτων , ἃ δὴ κατ’ ἄνδρα γίγνεται νεανίαν , τοσοῦτον οἶκτον περιβαλὼν καταστελῶ , κοὔποτε κόρη σὴ πρὸς πατρὸς σφαγήσεται , ἐμὴ φατισθεῖσ’ · οὐ γὰρ ἐμπλέκειν πλοκὰς ἐγὼ παρέξω σῷ πόσει τοὐμὸν δέμας . 
τοὔνομα γάρ , εἰ καὶ μὴ σίδηρον ἤρατο , τοὐμὸν φονεύσει παῖδα σήν . 
τὸ δ’ αἴτιον πόσις σός . 
ἁγνὸν δ’ οὐκέτ’ ἐστὶ σῶμ’ ἐμόν , εἰ δῑ ἔμ’ ὀλεῖται διά τε τοὺς ἐμοὺς γάμους ἡ δεινὰ τλᾶσα κοὐκ ἀνεκτὰ παρθένος , θαυμαστὰ δ’ ὡς ἀνάξῑ ἠτιμασμένη . 
ἐγὼ κάκιστος ἦν ἄρ’ Ἀργείων ἀνήρ , ἐγὼ τὸ μηδέν , Μενέλεως δ’ ἐν ἀνδράσιν , ὡς οὐχὶ Πηλέως , ἀλλ’ ἀλάστορος γεγώς , εἴπερ φονεύει τοὐμὸν ὄνομα σῷ πόσει . 
μὰ τὸν δῑ ὑγρῶν κυμάτων τεθραμμένον 
Νηρέα , φυτουργὸν Θέτιδος ἥ μ’ ἐγείνατο , οὐχ ἅψεται σῆς θυγατρὸς Ἀγαμέμνων ἄναξ , οὐδ’ εἰς ἄκραν χεῖρ’ , ὥστε προσβαλεῖν πέπλοις · 
ἢ Σίπυλος ἔσται πόλις , ὅρισμα βαρβάρων , ὅθεν πεφύκασ’ οἱ στρατηλάται γένος , 
Φθίας δὲ τοὔνομ’ οὐδαμοῦ κεκλήσεται . 
πικροὺς δὲ προχύτας χέρνιβάς τ’ ἀνάξεται 
Κάλχας ὁ μάντις . 
τίς δὲ μάντις ἔστ’ ἀνήρ , ὃς ὀλίγ’ ἀληθῆ , πολλὰ δὲ ψευδῆ λέγει τυχών , ὅταν δὲ μὴ τύχῃ , διοίχεται ; 
οὐ τῶν γάμων ἕκατι — 
μυρίαι κόραι θηρῶσι λέκτρον τοὐμόν — 
εἴρηται τόδε · 
ἀλλ’ ὕβριν ἐς ἡμᾶς ὕβρισ’ Ἀγαμέμνων ἄναξ . 
χρῆν δ’ αὐτὸν αἰτεῖν τοὐμὸν ὄνομ’ ἐμοῦ πάρα , θήραμα παιδός · ἡ Κλυταιμήστρα δ’ ἐμοὶ μάλιστ’ ἐπείσθη θυγατέρ’ ἐκδοῦναι πόσει . 
ἔδωκά τἂν Ἕλλησιν , εἰ πρὸς Ἴλιον ἐν τῷδ’ ἔκαμνε νόστος · οὐκ ἠρνούμεθ’ ἂν τὸ κοινὸν αὔξειν ὧν μέτ’ ἐστρατευόμην . 
νῦν δ’ οὐδέν εἰμι , παρὰ δὲ τοῖς στρατηλάταις ἐν εὐμαρεῖ με δρᾶν τε καὶ μὴ δρᾶν κακῶς . 
τάχ’ εἴσεται σίδηρος , ὃν πρὶν ἐς Φρύγας ἐλθεῖν , † 
φόνου κηλῖσιν αἵματι † 
χρανῶ , εἴ τίς με τὴν σὴν θυγατέρ’ ἐξαιρήσεται . 
ἀλλ’ ἡσύχαζε · θεὸς ἐγὼ πέφηνά σοι μέγιστος , οὐκ ὤν · ἀλλ’ ὅμως γενήσομαι . 
Χορός ἔλεξας , ὦ παῖ Πηλέως , σοῦ τ’ ἄξια καὶ τῆς ἐναλίας δαίμονος , σεμνῆς θεοῦ . 
Κλυταιμήστρα φεῦ · 
πῶς ἄν σ’ ἐπαινέσαιμι μὴ λίαν λόγοις , μηδ’ ἐνδεὴς τοῦδ’ ἀπολέσαιμι τὴν χάριν ; 
αἰνούμενοι γὰρ οἱ ἀγαθοὶ τρόπον τινὰ μισοῦσι τοὺς αἰνοῦντας , ἢν αἰνῶσ’ ἄγαν . 
αἰσχύνομαι δὲ παραφέρουσ’ οἰκτροὺς λόγους , ἰδίᾳ νοσοῦσα · σὺ δ’ ἄνοσος κακῶν ἐμῶν . 
ἀλλ’ οὖν ἔχει τοι σχῆμα , κἂν ἄπωθεν ᾖ ἀνὴρ ὁ χρηστός , δυστυχοῦντας ὠφελεῖν . 
οἴκτιρε δ’ ἡμᾶς · οἰκτρὰ γὰρ πεπόνθαμεν · 
ἣ πρῶτα μέν σε γαμβρὸν οἰηθεῖσ’ ἔχειν , κενὴν κατέσχον ἐλπίδ’ · εἶτά σοι τάχα ὄρνις γένοιτ’ ἂν τοῖσι μέλλουσιν γάμοις θανοῦσ’ ἐμὴ παῖς , ὅ σε φυλάξασθαι χρεών . 
ἀλλ’ εὖ μὲν ἀρχὰς εἶπας , εὖ δὲ καὶ τέλη · 
σοῦ γὰρ θέλοντος παῖς ἐμὴ σωθήσεται . 
βούλῃ νιν ἱκέτιν σὸν περιπτύξαι γόνυ ; 
ἀπαρθένευτα μὲν τάδ’ · εἰ δέ σοι δοκεῖ , ἥξει , δῑ αἰδοῦς ὄμμ’ ἔχουσ’ ἐλεύθερον . 
εἰ δ’ οὐ παρούσης ταὐτὰ τεύξομαι σέθεν , μενέτω κατ’ οἴκους · σεμνὰ γὰρ σεμνύνεται . 
ὅμως δ’ ὅσον γε δυνατὸν αἰδεῖσθαι χρεών . 
Ἀχιλλεύς σὺ μήτε σὴν παῖδ’ ἔξαγ’ ὄψιν εἰς ἐμήν , μήτ’ εἰς ὄνειδος ἀμαθὲς ἔλθωμεν , γύναι · 
στρατὸς γὰρ ἀθρόος , ἀργὸς ὢν τῶν οἴκοθεν , λέσχας πονηρὰς καὶ κακοστόμους φιλεῖ . 
πάντως δέ μ’ ἱκετεύοντέ θ’ ἥξετ’ εἰς ἴσον , εἴ τ’ ἀνικέτευτος · εἷς ἐμοὶ γάρ ἐστ’ ἀγὼν μέγιστος ὑμᾶς ἐξαπαλλάξαι κακῶν . 
ὡς ἕν γ’ ἀκούσασ’ ἴσθι , μὴ ψευδῶς μ’ ἐρεῖν · 
ψευδῆ λέγων δὲ καὶ μάτην ἐγκερτομῶν , θάνοιμι · μὴ θάνοιμι δ’ , ἢν σῴσω κόρην . 
Κλυταιμήστρα ὄναιο συνεχῶς δυστυχοῦντας ὠφελῶν . 
Ἀχιλλεύς ἄκουε δή νυν , ἵνα τὸ πρᾶγμ’ ἔχῃ καλῶς . 
Κλυταιμήστρα τί τοῦτ’ ἔλεξας ; 
ὡς ἀκουστέον γέ σου . 
Ἀχιλλεύς 
† 
πειθώμεθ’ αὖτις † 
πατέρα βέλτιον φρονεῖν . 
Κλυταιμήστρα κακός τίς ἐστι καὶ λίαν ταρβεῖ στρατόν . 
Ἀχιλλεύς ἀλλ’ οἱ λόγοι γε καταπαλαίουσιν λόγους . 
Κλυταιμήστρα ψυχρὰ μὲν ἐλπίς · ὅ τι δὲ χρή με δρᾶν φράσον . 
Ἀχιλλεύς ἱκέτεῡ ἐκεῖνον πρῶτα μὴ κτείνειν τέκνα · 
ἢν δ’ ἀντιβαίνῃ , πρὸς ἐμέ σοι πορευτέον . 
ᾗ γὰρ τὸ χρῇζον ἐπίθετ’ , οὐ τοὐμὸν χρεὼν χωρεῖν · ἔχει γὰρ αὐτὸ τὴν σωτηρίαν . 
κἀγώ τ’ ἀμείνων πρὸς φίλον γενήσομαι , στρατός τ’ ἂν οὐ μέμψαιτό μ’ , εἰ τὰ πράγματα λελογισμένως πράσσοιμι μᾶλλον ἢ σθένει . 
† 
καλῶς δὲ κρανθέντων [καὶ] 
πρὸς ἡδονὴν φίλοις σοί τ’ ἂν γένοιτο κἂν ἐμοῦ χωρὶς τάδε . 
† 
Κλυταιμήστρα ὡς σώφρον’ εἶπας . 
δραστέον δ’ ἅ σοι δοκεῖ . 
ἢν δ’ αὖ τι μὴ πράσσωμεν ὧν ἐγὼ θέλω , ποῦ σ’ αὖθις ὀψόμεσθα , ποῦ ; 
χρή μ’ ἀθλίαν ἐλθοῦσαν εὑρεῖν σὴν χέρ’ ἐπίκουρον κακῶν ; 
Ἀχιλλεύς ἡμεῖς σε φύλακες οὗ χρεὼν φυλάξομεν , μή τίς σ’ ἴδῃ στείχουσαν ἐπτοημένην 
Δαναῶν δῑ ὄχλου · μηδὲ πατρῷον δόμον αἴσχυν’ · ὁ γάρ τοι Τυνδάρεως οὐκ ἄξιος κακῶς ἀκούειν · ἐν γὰρ Ἕλλησιν μέγας . 
Κλυταιμήστρα ἔστιν τάδ’ · ἄρχε · σοί με δουλεύειν χρεών . 
εἰ δ’ εἰσὶ θεοί , δίκαιος ὢν ἀνὴρ <θεῶν> ἐσθλῶν κυρήσεις · εἰ δὲ μή , τί δεῖ πονεῖν ; 
Χορός τίν’ ἄρ’ Ὑμέναιος διὰ λωτοῦ Λίβυος μετά τε φιλοχόρου κιθάρας συρίγγων θ’ ὑπὸ καλαμοες‐ σᾶν ἔστασεν ἰαχάν , ὅτ’ ἀνὰ Πήλιον αἱ καλλιπλόκαμοι δαιτὶ θεῶν ἔνι Πιερίδες χρυσεοσάνδαλον ἴχνος ἐν γᾷ κρούουσαι 
Πηλέως ἐς γάμον ἦλθον , μελῳδοῖς Θέτιν ἀχήμασι τόν τ’ Αἰακίδαν , 
Κενταύρων ἐν ὄρεσι κλέουσαι 
Πηλιάδα καθ’ ὕλαν . 
ὁ δὲ Δαρδανίδας , Διὸς λέκτρων τρύφημα φίλον , χρυσέοισιν ἄφυσσε λοιβὰν ἐν κρατήρων γυάλοις , ὁ Φρύγιος Γανυμήδης . 
παρὰ δὲ λευκοφαῆ ψάμαθον εἱλισσόμεναι κύκλια πεντήκοντα κόραι γάμους 
Νηρέως ἐχόρευσαν . 
Χορός ἀνὰ δ’ ἐλάταισι στεφανώδει τε χλόᾳ θίασος ἔμολεν ἱπποβάτας 
Κενταύρων ἐπὶ δαῖτα τὰν θεῶν κρατῆρά τε Βάκχου . 
μέγα δ’ ἀνέκλαγον · Ὦ Νηρηὶ κόρα , παῖδα σὲ Θεσσαλίᾳ μέγα φῶς μάντις ὁ φοιβάδα μοῦσαν εἰδὼς γεννάσειν 
Χείρων ἐξονόμαζεν , ὃς ἥξει χθόνα λογχήρεσι σὺν Μυρμιδόνων ἀσπισταῖς Πριάμοιο κλεινὰν γαῖαν ἐκπυρώσων , περὶ σώματι χρυσέων ὅπλων Ἡφαιστοπόνων κεκορυθμένος ἔνδυτ’ , ἐκ θεᾶς ματρὸς δωρήματ’ ἔχων 
Θέτιδος , ἅ νιν ἔτικτεν . 
μακάριον τότε δαίμονες τᾶς εὐπάτριδος γάμον 
Νηρῄδων ἔθεσαν πρώτας 
Πηλέως θ’ ὑμεναίους . 
Χορός σὲ δ’ ἐπὶ κάρα στέψουσι καλλικόμαν πλόκαμον Ἀργεῖοι , βαλιὰν ὥστε πετραίων ἀπ’ ἄντρων 
† 
ἐλθοῦσαν ὀρέων † μόσχον ἀκήρατον , βρότειον αἱμάσσοντες λαιμόν · 
οὐ σύριγγι τραφεῖσαν οὐδ’ ἐν ῥοιβδήσεσι βουκόλων , παρὰ δὲ ματέρι νυμφοκόμον 
Ἰναχίδαις γάμον . 
ποῦ τὸ τᾶς Αἰδοῦς ἢ τὸ τᾶς Ἀρετᾶς ἔχει σθένειν τι πρόσωπον , ὁπότε τὸ μὲν ἄσεπτον ἔχει δύνασιν , ἁ δ’ Ἀρετὰ κατόπι‐ σθεν θνατοῖς ἀμελεῖται , 
Ἀνομία δὲ νόμων κρατεῖ , καὶ <μὴ> 
κοινὸς ἀγὼν βροτοῖς μή τις θεῶν φθόνος ἔλθῃ ; 
Κλυταιμήστρα ἐξῆλθον οἴκων προσκοπουμένη πόσιν , χρόνιον ἀπόντα κἀκλελοιπότα στέγας . 
ἐν δακρύοισι δ’ ἡ τάλαινα παῖς ἐμή , πολλὰς ἱεῖσα μεταβολὰς ὀδυρμάτων , θάνατον ἀκούσασ’ , ὃν πατὴρ βουλεύεται . 
μνήμην δ’ ἄρ’ εἶχον πλησίον βεβηκότος 
Ἀγαμέμνονος τοῦδ’ , ὃς ἐπὶ τοῖς αὑτοῦ τέκνοις ἀνόσια πράσσων αὐτίχ’ εὑρεθήσεται . 
Ἀγαμέμνων 
Λήδας γένεθλον , ἐν καλῷ σ’ ἔξω δόμων ηὕρηχ’ , ἵν’ εἴπω παρθένου χωρὶς λόγους οὓς οὐκ ἀκούειν τὰς γαμουμένας πρέπει . 
Κλυταιμήστρα τί δ’ ἔστιν , οὗ σοι καιρὸς ἀντιλάζυται ; 
Ἀγαμέμνων ἔκπεμπε παῖδα δωμάτων πατρὸς μέτα · 
ὡς χέρνιβες πάρεισιν εὐτρεπισμέναι , προχύται τε βάλλειν πῦρ καθάρσιον χεροῖν , μόσχοι τε , πρὸ γάμων ἃς θεᾷ πεσεῖν χρεών . 
[Ἀρτέμιδι , μέλανος αἵματος φυσήματα.] 
Κλυταιμήστρα τοῖς ὀνόμασιν μὲν εὖ λέγεις , τὰ δ’ ἔργα σου οὐκ οἶδ’ ὅπως χρή μ’ ὀνομάσασαν εὖ λέγειν . 
χώρει δέ , θύγατερ , ἐκτός — 
οἶσθα γὰρ πατρὸς πάντως ἃ μέλλει — 
χὑπὸ τοῖς πέπλοις ἄγε λαβοῦσ’ Ὀρέστην , σὸν κασίγνητον , τέκνον . 
ἰδοὺ πάρεστιν ἥδε πειθαρχοῦσά σοι . 
τὰ δ’ ἄλλ’ ἐγὼ πρὸ τῆσδε κἀμαυτῆς φράσω . 
Ἀγαμέμνων τέκνον , τί κλαίεις , οὐδ’ ἔθ’ ἡδέως ὁρᾷς , ἐς γῆν δ’ ἐρείσασ’ ὄμμα πρόσθ’ ἔχεις πέπλους ; 
Κλυταιμήστρα φεῦ · 
τίν’ ἂν λάβοιμι τῶν ἐμῶν ἀρχὴν κακῶν ; 
ἅπασι γὰρ πρώτοισι χρήσασθαι πάρα κἀν ὑστάτοισι κἀν μέσοισι πανταχοῦ . 
Ἀγαμέμνων τί δ’ ἔστιν ; 
ὥς μοι πάντες εἰς ἓν ἥκετε , σύγχυσιν ἔχοντες καὶ ταραγμὸν ὀμμάτων . 
Κλυταιμήστρα εἴφ’ ἃν ἐρωτήσω σε γενναίως , πόσι . 
Ἀγαμέμνων οὐδὲν κελευσμοῦ δεῖ σ’ · ἐρωτᾶσθαι θέλω . 
Κλυταιμήστρα τὴν παῖδα τὴν σὴν τήν τ’ ἐμὴν μέλλεις κτενεῖν ; 
Ἀγαμέμνων ἔα · 
τλήμονά γ’ ἔλεξας , ὑπονοεῖς θ’ ἃ μή σε χρή . 
Κλυταιμήστρα ἔχ’ ἥσυχος . 
κἀκεῖνό μοι τὸ πρῶτον ἀπόκριναι πάλιν . 
Ἀγαμέμνων σὺ δ’ , ἤν γ’ ἐρωτᾷς εἰκότ’ , εἰκότ’ ἂν κλύοις . 
Κλυταιμήστρα οὐκ ἄλλ’ ἐρωτῶ , καὶ σὺ μὴ λέγ’ ἄλλα μοι . 
Ἀγαμέμνων ὦ πότνια μοῖρα καὶ τύχη δαίμων τ’ ἐμός . 
Κλυταιμήστρα κἀμός γε καὶ τῆσδ’ , εἷς τριῶν δυσδαιμόνων . 
Ἀγαμέμνων τίν’ ἠδίκησαι ; 
Κλυταιμήστρα τοῦτ’ ἐμοῦ πεύθῃ πάρα ; 
ὁ νοῦς ὅδ’ αὐτὸς νοῦν ἔχων οὐ τυγχάνει . 
Ἀγαμέμνων ἀπωλόμεσθα . 
προδέδοται τὰ κρυπτά μου . 
Κλυταιμήστρα πάντ’ οἶδα , καὶ πεπύσμεθ’ ἃ σὺ μέλλεις με δρᾶν · 
αὐτὸ δὲ τὸ σιγᾶν ὁμολογοῦντός ἐστί σου καὶ τὸ στενάζειν · πολλὰ μὴ κάμῃς λέγων . 
Ἀγαμέμνων ἰδοὺ σιωπῶ · τὸ γὰρ ἀναίσχυντον τί δεῖ ψευδῆ λέγοντα προσλαβεῖν τῇ συμφορᾷ ; 
Κλυταιμήστρα ἄκουε δή νυν · ἀνακαλύψω γὰρ λόγους , κοὐκέτι παρῳδοῖς χρησόμεσθ’ αἰνίγμασιν . 
πρῶτον μέν , ἵνα σοι πρῶτα τοῦτ’ ὀνειδίσω , ἔγημας ἄκουσάν με κἄλαβες βίᾳ , τὸν πρόσθεν ἄνδρα Τάνταλον κατακτανών · 
βρέφος τε τοὐμὸν σῷ προσούδισας πάλῳ , μαστῶν βιαίως τῶν ἐμῶν ἀποσπάσας . 
καὶ τὼ Διός σε παῖδ’ , ἐμὼ δὲ συγγόνω , ἵπποισι μαρμαίροντ’ ἐπεστρατευσάτην · 
πατὴρ δὲ πρέσβυς Τυνδάρεώς σ’ ἐρρύσατο ἱκέτην γενόμενον , τἀμὰ δ’ ἔσχες αὖ λέχη . 
οὗ σοι καταλλαχθεῖσα περὶ σὲ καὶ δόμους συμμαρτυρήσεις ὡς ἄμεμπτος ἦ γυνή , ἔς τ’ Ἀφροδίτην σωφρονοῦσα καὶ τὸ σὸν μέλαθρον αὔξουσ’ , ὥστε σ’ εἰσιόντα τε χαίρειν θύραζέ τ’ ἐξιόντ’ εὐδαιμονεῖν . 
σπάνιον δὲ θήρευμ’ ἀνδρὶ τοιαύτην λαβεῖν δάμαρτα · φλαύραν δ’ οὐ σπάνις γυναῖκ’ ἔχειν . 
τίκτω δ’ ἐπὶ τρισὶ παρθένοισι παῖδά σοι τόνδ’ , ὧν μιᾶς σὺ τλημόνως μ’ ἀποστερεῖς . 
κἄν τίς σ’ ἔρηται τίνος ἕκατί νιν κτενεῖς , λέξον , τί φήσεις ; 
ἢ ’μὲ χρὴ λέγειν τὰ σά ; 
Ἑλένην Μενέλεως ἵνα λάβῃ . 
καλὸν † 
γένος † , κακῆς γυναικὸς μισθὸν ἀποτεῖσαι τέκνα . 
τἄχθιστα τοῖσι φιλτάτοις ὠνούμεθα . 
ἄγ’ , εἰ στρατεύσῃ καταλιπών μ’ ἐν δώμασιν , κἀκεῖ γενήσῃ διὰ μακρᾶς ἀπουσίας , τίν’ ἐν δόμοις με καρδίαν ἕξειν δοκεῖς ; 
ὅταν θρόνους τῆσδ’ εἰσίδω πάντας κενούς , κενοὺς δὲ παρθενῶνας , ἐπὶ δὲ δακρύοις μόνη κάθωμαι , τήνδε θρηνῳδοῦσ’ ἀεί · 
Ἀπώλεσέν σ’ , ὦ τέκνον , ὁ φυτεύσας πατήρ , αὐτὸς κτανών , οὐκ ἄλλος οὐδ’ ἄλλῃ χερί , τοιόνδε <νόστον> 
καταλιπὼν πρὸς τοὺς δόμους . 
ἐπεὶ βραχείας προφάσεως ἔδει μόνον , ἐφ’ ᾗ σ’ ἐγὼ καὶ παῖδες αἱ λελειμμέναι δεξόμεθα δέξιν ἥν σε δέξασθαι χρεών . 
μὴ δῆτα πρὸς θεῶν μήτ’ ἀναγκάσῃς ἐμὲ κακὴν γενέσθαι περὶ σέ , μήτ’ αὐτὸς γένῃ . 
εἶἑν · 
θύσεις † 
δὲ παῖδ’ , ἔνθα † 
τίνας εὐχὰς ἐρεῖς ; 
τί σοι κατεύξῃ τἀγαθόν , σφάζων τέκνον ; 
νόστον πονηρόν , οἴκοθέν γ’ αἰσχρῶς ἰών ; 
ἀλλ’ ἐμὲ δίκαιον ἀγαθὸν εὔχεσθαί τί σοι ; 
οὔ τἄρ’ ἀσυνέτους τοὺς θεοὺς ἡγοίμεθ’ ἄν , εἰ τοῖσιν αὐθένταισιν εὖ φρονήσομεν ; 
ἥκων δ’ ἂν Ἄργος προσπέσοις τέκνοισι σοῖς ; 
ἀλλ’ οὐ θέμις σοι . 
τίς δὲ καὶ προσβλέψεται παίδων σ’ , ἵν’ αὐτῶν προσέμενος κτάνῃς τινά ; 
ταῦτ’ ἦλθες ἤδη διὰ λόγων , ἢ σκῆπτρά σοι μόνον διαφέρειν καὶ στρατηλατεῖν μέλει ; 
ὃν χρῆν δίκαιον λόγον ἐν Ἀργείοις λέγειν · 
Βούλεσθ’ , Ἀχαιοί , πλεῖν Φρυγῶν ἐπὶ χθόνα ; 
κλῆρον τίθεσθε παῖδ’ ὅτου θανεῖν χρεών . 
ἐν ἴσῳ γὰρ ἦν τόδ’ , ἀλλὰ μὴ σὲ ἐξαίρετον σφάγιον παρασχεῖν Δαναΐδαισι παῖδα σήν , ἢ Μενέλεων πρὸ μητρὸς Ἑρμιόνην κτανεῖν , οὗπερ τὸ πρᾶγμ’ ἦν . 
νῦν δ’ ἐγὼ μὲν ἡ τὸ σὸν σῴζουσα λέκτρον παιδὸς ἐστερήσομαι , ἡ δ’ ἐξαμαρτοῦσ’ , ὑπότροφον νεάνιδα 
Σπάρτῃ κομίζουσ’ , εὐτυχὴς γενήσεται . 
τούτων ἄμειψαί μ’ εἴ τι μὴ καλῶς λέγω · 
εἰ δ’ εὖ λέλεκται , † 
νῶι μὴ δή γε κτάνῃς † τὴν σήν τε κἀμὴν παῖδα , καὶ σώφρων ἔσῃ . 
Χορός πιθοῦ . 
τὸ γάρ τοι τέκνα συνσῴζειν καλόν , 
Ἀγάμεμνον · οὐδεὶς πρὸς τάδ’ ἀντερεῖ βροτῶν . 
Ἰφιγένεια εἰ μὲν τὸν Ὀρφέως εἶχον , ὦ πάτερ , λόγον , πείθειν ἐπᾴδουσ’ , ὥσθ’ ὁμαρτεῖν μοι πέτρας , κηλεῖν τε τοῖς λόγοισιν οὓς ἐβουλόμην , ἐνταῦθ’ ἂν ἦλθον · νῦν δέ , τἀπ’ ἐμοῦ σοφά , δάκρυα παρέξω · ταῦτα γὰρ δυναίμεθ’ ἄν . 
ἱκετηρίαν δὲ γόνασιν ἐξάπτω σέθεν τὸ σῶμα τοὐμόν , ὅπερ ἔτικτεν ἥδε σοι , μή μ’ ἀπολέσῃς ἄωρον · ἡδὺ γὰρ τὸ φῶς βλέπειν · τὰ δ’ ὑπὸ γῆς μή μ’ ἰδεῖν ἀναγκάσῃς . 
πρώτη σ’ ἐκάλεσα πατέρα καὶ σὺ παῖδ’ ἐμέ · 
πρώτη δὲ γόνασι σοῖσι σῶμα δοῦσ’ ἐμὸν φίλας χάριτας ἔδωκα κἀντεδεξάμην . 
λόγος δ’ ὁ μὲν σὸς ἦν ὅδ’ · Ἆρά σ’ , ὦ τέκνον , εὐδαίμον’ ἀνδρὸς ἐν δόμοισιν ὄψομαι , ζῶσάν τε καὶ θάλλουσαν ἀξίως ἐμοῦ ; 
οὑμὸς δ’ ὅδ’ ἦν αὖ περὶ σὸν ἐξαρτωμένης γένειον , οὗ νῦν ἀντιλάζυμαι χερί · 
Τί δ’ ἆρ’ ἐγὼ σέ ; 
πρέσβυν ἆρ’ ἐσδέξομαι ἐμῶν φίλαισιν ὑποδοχαῖς δόμων , πάτερ , πόνων τιθηνοὺς ἀποδιδοῦσά σοι τροφάς ; 
τούτων ἐγὼ μὲν τῶν λόγων μνήμην ἔχω , σὺ δ’ ἐπιλέλησαι , καί μ’ ἀποκτεῖναι θέλεις . 
μή , πρός σε Πέλοπος καὶ πρὸς Ἀτρέως πατρὸς καὶ τῆσδε μητρός , ἣ πρὶν ὠδίνουσ’ ἐμὲ νῦν δευτέραν ὠδῖνα τήνδε λαμβάνει . 
τί μοι μέτεστι τῶν Ἀλεξάνδρου γάμων 
Ἑλένης τε ; 
πόθεν ἦλθ’ ἐπ’ ὀλέθρῳ τὠμῷ , πάτερ ; 
βλέψον πρὸς ἡμᾶς , ὄμμα δὸς φίλημά τε , ἵν’ ἀλλὰ τοῦτο κατθανοῦσ’ ἔχω σέθεν μνημεῖον , ἢν μὴ τοῖς ἐμοῖς πεισθῇς λόγοις . 
ἀδελφέ , μικρὸς μὲν σύ γ’ ἐπίκουρος φίλοις , ὅμως δὲ συνδάκρυσον , ἱκέτευσον πατρὸς τὴν σὴν ἀδελφὴν μὴ θανεῖν · αἴσθημά τοι κἀν νηπίοις γε τῶν κακῶν ἐγγίγνεται . 
ἰδοὺ σιωπῶν λίσσεταί σ’ ὅδ’ , ὦ πάτερ . 
ἀλλ’ αἴδεσαί με καὶ κατοίκτιρον βίου . 
ναί , πρὸς γενείου σ’ ἀντόμεσθα δύο φίλω · 
ὃ μὲν νεοσσός ἐστιν , ἣ δ’ ηὐξημένη . 
ἓν συντεμοῦσα πάντα νικήσω λόγον · 
τὸ φῶς τόδ’ ἀνθρώποισιν ἥδιστον βλέπειν , τὰ νέρθε δ’ οὐδέν · μαίνεται δ’ ὃς εὔχεται θανεῖν . 
κακῶς ζῆν κρεῖσσον ἢ καλῶς θανεῖν . 
Χορός ὦ τλῆμον Ἑλένη , διὰ σὲ καὶ τοὺς σοὺς γάμους ἀγὼν Ἀτρείδαις καὶ τέκνοις ἥκει μέγας . 
Ἀγαμέμνων ἐγὼ τά τ’ οἰκτρὰ συνετός εἰμι καὶ τὰ μή , φιλῶ τ’ ἐμαυτοῦ τέκνα · μαινοίμην γὰρ ἄν . 
δεινῶς δ’ ἔχει μοι ταῦτα τολμῆσαι , γύναι , δεινῶς δὲ καὶ μή · τοῦτο γὰρ πρᾶξαί με δεῖ . 
ὁρᾶθ’ ὅσον στράτευμα ναύφρακτον τόδε , χαλκέων θ’ ὅπλων ἄνακτες Ἑλλήνων ὅσοι , οἷς νόστος οὐκ ἔστ’ Ἰλίου πύργους ἔπι , εἰ μή σε θύσω , μάντις ὡς Κάλχας λέγει , οὐδ’ ἔστι Τροίας ἐξελεῖν κλεινὸν βάθρον . 
μέμηνε δ’ Ἀφροδίτη τις Ἑλλήνων στρατῷ πλεῖν ὡς τάχιστα βαρβάρων ἐπὶ χθόνα , παῦσαί τε λέκτρων ἁρπαγὰς Ἑλληνικῶν · 
οἳ τὰς ἐν Ἄργει παρθένους κτενοῦσί μου ὑμᾶς τε κἀμέ , θέσφατ’ εἰ λύσω θεᾶς . 
οὐ Μενέλεώς με καταδεδούλωται , τέκνον , οὐδ’ ἐπὶ τὸ κείνου βουλόμενον ἐλήλυθα , ἀλλ’ Ἑλλάς , ᾗ δεῖ , κἂν θέλω κἂν μὴ θέλω , θῦσαί σε · τούτου δ’ ἥσσονες καθέσταμεν . 
ἐλευθέραν γὰρ δεῖ νιν ὅσον ἐν σοί , τέκνον , κἀμοὶ γενέσθαι , μηδὲ βαρβάροις ὕπο 
Ἕλληνας ὄντας λέκτρα συλᾶσθαι βίᾳ . 
Κλυταιμήστρα ὦ τέκνον , ὦ ξέναι , οἲ ’γὼ θανάτου <τοῦ> 
σοῦ μελέα . 
φεύγει σε πατὴρ Ἅιδῃ παραδούς . 
Ἰφιγένεια οἲ ’γώ , μᾶτερ · ταὐτὸν τόδε γὰρ μέλος εἰς ἄμφω πέπτωκε τύχης , κοὐκέτι μοι φῶς οὐδ’ ἀελίου τόδε φέγγος . 
ἰὼ ἰώ . 
νιφόβολον Φρυγῶν νάπος Ἴδας τ’ ὄρεα , 
Πρίαμος ὅθι ποτὲ βρέφος ἁπαλὸν ἔβαλε ματέρος ἀποπρὸ νοσφίσας ἐπὶ μόρῳ θανατόεντι Πάριν , ὃς Ἰδαῖος Ἰ‐ δαῖος ἐλέγετ’ ἐλέγετ’ ἐν Φρυγῶν πόλει , μή ποτ’ ὤφελες τὸν ἀμφὶ βουσὶ βουκόλον τραφέντ’ 
Ἀλέξανδρον οἰκίσαι ἀμφὶ τὸ λευκὸν ὕδωρ , ὅθι κρῆναι 
Νυμφᾶν κεῖνται λειμών τ’ ἔρνεσι θάλλων χλωροῖς καὶ ῥοδόεντ’ ἄνθε’ ὑακίνθινά τε θεαῖς δρέπειν · ἔνθα ποτὲ 
Παλλὰς ἔμολε καὶ δολιόφρων Κύπρις 
Ἥρα θ’ Ἑρμᾶς θ’ , ὁ Διὸς ἄγγελος , ἃ μὲν ἐπὶ πόθῳ τρυφῶσα 
Κύπρις , ἃ δὲ δορὶ Παλλάς , 
Ἥρα τε Διὸς ἄνακτος εὐναῖσι βασιλίσιν , κρίσιν ἐπὶ στυγνὰν ἔριν τε καλλονᾶς , ἐμοὶ δὲ θάνατον — ὄνομα μὲν φέροντα Δαναΐ‐ δαισιν , ὦ κόραι , πρόθυμα δ’ ἔλαβεν Ἄρτεμις πρὸς Ἴλιον . 
ὁ δὲ τεκών με τὰν τάλαιναν , ὦ μᾶτερ ὦ μᾶτερ , οἴχεται προδοὺς ἔρημον . 
ὦ δυστάλαιν’ ἐγώ , πικρὰν πικρὰν ἰδοῦσα δυσελέναν , φονεύομαι διόλλυμαι σφαγαῖσιν ἀνοσίοισιν ἀνοσίου πατρός . 
μή μοι ναῶν χαλκεμβολάδων πρύμνας [ἅδ’] 
Αὐλὶς δέξασθαι τούσδ’ εἰς ὅρμους [ἐς Τροίαν] ὤφελεν ἐλάταν πομπαίαν , μηδ’ ἀνταίαν Εὐρίπῳ πνεῦσαι πομπὰν Ζεύς , μειλίσσων αὔραν ἄλλοις ἄλλαν θνατῶν λαίφεσι χαίρειν , τοῖσι δὲ λύπαν , τοῖσι δ’ ἀνάγκαν , τοῖς δ’ ἐξορμᾶν , τοῖς δὲ στέλλειν , τοῖσι δὲ μέλλειν . 
ἦ πολύμοχθον ἄρ’ ἦν γένος , ἦ πολύμοχθον ἁμερίων , <τὸ> 
χρεὼν δέ τι δύσποτμον ἀνδράσιν ἀνευρεῖν . 
ἰὼ ἰώ , μεγάλα πάθεα , μεγάλα δ’ ἄχεα 
Δαναΐδαις τιθεῖσα Τυνδαρὶς κόρα . 
Χορός ἐγὼ μὲν οἰκτίρω σε συμφορᾶς κακῆς τυχοῦσαν , οἵας μήποτ’ ὤφελες τυχεῖν . 
Ἰφιγένεια ὦ τεκοῦσα μῆτερ , ἀνδρῶν ὄχλον εἰσορῶ πέλας . 
Κλυταιμήστρα τόν τε τῆς θεᾶς παῖδα , τέκνον , ᾧ <σὺ> 
δεῦρ’ ἐλήλυθας . 
Ἰφιγένεια διαχαλᾶτέ μοι μέλαθρα , δμῶες , ὡς κρύψω δέμας . 
Κλυταιμήστρα τί δὲ τέκνον , φεύγεις ; 
Ἰφιγένεια 
Ἀχιλλέα τόνδ’ ἰδεῖν αἰσχύνομαι . 
Κλυταιμήστρα ὡς τί δή ; 
Ἰφιγένεια τὸ δυστυχές μοι τῶν γάμων αἰδῶ φέρει . 
Κλυταιμήστρα οὐκ ἐν ἁβρότητι κεῖσαι πρὸς τὰ νῦν πεπτωκότα . 
ἀλλὰ μίμν’ · οὐ σεμνότητος ἔργον , ἢν ὀνώμεθα . 
Ἀχιλλεύς ὦ γύναι τάλαινα , Λήδας θύγατερ . . . 
Κλυταιμήστρα οὐ ψευδῆ θροεῖς . 
Ἀχιλλεύς δείν’ ἐν Ἀργείοις βοᾶται . . . 
Κλυταιμήστρα τίνα βοήν ; 
σήμαινέ μοι . 
Ἀχιλλεύς ἀμφὶ σῆς παιδός . . . 
Κλυταιμήστρα πονηρὸν εἶπας οἰωνὸν λόγον . 
Ἀχιλλεύς ὡς χρεὼν σφάξαι νιν . 
Κλυταιμήστρα οὐδεὶς <τοῖσδ’> 
ἐναντίον λέγει ; 
Ἀχιλλεύς ἐς θόρυβον ἐγώ τι καὐτὸς ἤλυθον . . . 
Κλυταιμήστρα τίν’ , ὦ ξένε ; 
Ἀχιλλεύς σῶμα λευσθῆναι πέτροισι . 
Κλυταιμήστρα μῶν κόρην σῴζων ἐμήν ; 
Ἀχιλλεύς αὐτὸ τοῦτο . 
Κλυταιμήστρα τίς δ’ ἂν ἔτλη [τοῦ] 
σώματος τοῦ σοῦ θιγεῖν ; 
Ἀχιλλεύς πάντες Ἕλληνες . 
Κλυταιμήστρα στρατὸς δὲ Μυρμιδὼν οὔ σοι παρῆν ; 
Ἀχιλλεύς πρῶτος ἦν ἐκεῖνος ἐχθρός . 
Κλυταιμήστρα δῑ ἄρ’ ὀλώλαμεν , τέκνον . 
Ἀχιλλεύς οἵ με τὸν γάμων ἀπεκάλουν ἥσσονα . 
Κλυταιμήστρα ἀπεκρίνω δὲ τί ; 
Ἀχιλλεύς τὴν ἐμὴν μέλλουσαν εὐνὴν μὴ κτανεῖν . . . 
Κλυταιμήστρα δίκαια γάρ . 
Ἀχιλλεύς ἣν ἐφήμισεν πατήρ μοι . 
Κλυταιμήστρα καὶ Ἀργόθεν γ’ ἐπέμψατο . 
Ἀχιλλεύς ἀλλ’ ἐνικώμην κεκραγμοῦ . 
Κλυταιμήστρα τὸ πολὺ γὰρ δεινὸν κακόν . 
Ἀχιλλεύς ἀλλ’ ὅμως ἀρήξομέν σοι . 
Κλυταιμήστρα καὶ μαχῇ πολλοῖσιν εἷς ; 
Ἀχιλλεύς εἰσορᾷς τεύχη φέροντας τούσδε ; 
Κλυταιμήστρα ὄναιο τῶν φρενῶν . 
Ἀχιλλεύς ἀλλ’ ὀνησόμεσθα . 
Κλυταιμήστρα παῖς ἄρ’ οὐκέτι σφαγήσεται ; 
Ἀχιλλεύς οὔκ , ἐμοῦ γ’ ἑκόντος . 
Κλυταιμήστρα ἥξει δ’ ὅστις ἅψεται κόρης ; 
Ἀχιλλεύς μυρίοι γ’ , ἄξει δ’ Ὀδυσσεύς . 
Κλυταιμήστρα ἆρ’ ὁ Σισύφου γόνος ; 
Ἀχιλλεύς αὐτὸς οὗτος . 
Κλυταιμήστρα ἴδια πράσσων , ἢ στρατοῦ ταχθεὶς ὕπο ; 
Ἀχιλλεύς αἱρεθεὶς ἑκών . 
Κλυταιμήστρα πονηράν γ’ αἵρεσιν , μιαιφονεῖν . 
Ἀχιλλεύς ἀλλ’ ἐγὼ σχήσω νιν . 
Κλυταιμήστρα ἄξει δ’ οὐχ ἑκοῦσαν ἁρπάσας ; 
Ἀχιλλεύς δηλαδὴ ξανθῆς ἐθείρας . 
Κλυταιμήστρα ἐμὲ δὲ δρᾶν τί χρὴ τότε ; 
Ἀχιλλεύς ἀντέχου θυγατρός . 
Κλυταιμήστρα ὡς τοῦδ’ εἵνεκ’ οὐ σφαγήσεται . 
Ἀχιλλεύς ἀλλὰ μὴν ἐς τοῦτό γ’ ἥξει . 
Ἰφιγένεια μῆτερ , εἰσακούσατε τῶν ἐμῶν λόγων · μάτην γάρ σ’ εἰσορῶ θυμουμένην σῷ πόσει · τὰ δ’ ἀδύναθ’ ἡμῖν καρτερεῖν οὐ ῥᾴδιον . 
τὸν μὲν οὖν ξένον δίκαιον αἰνέσαι προθυμίας · 
ἀλλὰ καὶ σὲ τοῦθ’ ὁρᾶν χρή , μὴ διαβληθῇ στρατῷ , καὶ πλέον πράξωμεν οὐδέν , ὅδε δὲ συμφορᾶς τύχῃ . 
οἷα δ’ εἰσῆλθέν μ’ , ἄκουσον , μῆτερ , ἐννοουμένην · 
κατθανεῖν μέν μοι δέδοκται · τοῦτο δ’ αὐτὸ βούλομαι εὐκλεῶς πρᾶξαι , παρεῖσά γ’ ἐκποδὼν τὸ δυσγενές . 
δεῦρο δὴ σκέψαι μεθ’ ἡμῶν , μῆτερ , ὡς καλῶς λέγω · 
εἰς ἔμ’ Ἑλλὰς ἡ μεγίστη πᾶσα νῦν ἀποβλέπει , κἀν ἐμοὶ πορθμός τε ναῶν καὶ Φρυγῶν κατασκαφαὶ τάς τε μελλούσας γυναῖκας , ἤν τι δρῶσι βάρβαροι , μηκέθ’ ἁρπάζειν ἐᾶν τούσδ’ ὀλβίας ἐξ Ἑλλάδος , τὸν Ἑλένης τείσαντας ὄλεθρον , ἣν <ἀν>ήρπασεν Πάρις . 
ταῦτα πάντα κατθανοῦσα ῥύσομαι , καί μου κλέος , 
Ἑλλάδ’ ὡς ἠλευθέρωσα , μακάριον γενήσεται . 
καὶ γὰρ οὐδέ τοί τι λίαν ἐμὲ φιλοψυχεῖν χρεών · 
πᾶσι γάρ μ’ Ἕλλησι κοινὸν ἔτεκες , οὐχὶ σοὶ μόνῃ . 
ἀλλὰ μυρίοι μὲν ἄνδρες ἀσπίσιν πεφραγμένοι , μυρίοι δ’ ἐρέτμ’ ἔχοντες , πατρίδος ἠδικημένης , δρᾶν τι τολμήσουσιν ἐχθροὺς χὑπὲρ Ἑλλάδος θανεῖν , ἡ δ’ ἐμὴ ψυχὴ μί’ οὖσα πάντα κωλύσει τάδε ; 
τί τὸ δίκαιον τοῦτό γε ; 
ἆρ’ ἔχοιμ’ ἂν ἀντειπεῖν ἔπος ; 
κἀπ’ ἐκεῖν’ ἔλθωμεν · οὐ δεῖ τόνδε διὰ μάχης μολεῖν πᾶσιν Ἀργείοις γυναικὸς εἵνεκ’ οὐδὲ κατθανεῖν . 
εἷς γ’ ἀνὴρ κρείσσων γυναικῶν μυρίων ὁρᾶν φάος . 
εἰ βεβούληται δὲ σῶμα τοὐμὸν Ἄρτεμις λαβεῖν , ἐμποδὼν γενήσομαι ’γὼ θνητὸς οὖσα τῇ θεῷ ; 
ἀλλ’ ἀμήχανον · δίδωμι σῶμα τοὐμὸν Ἑλλάδι . 
θύετ’ , ἐκπορθεῖτε Τροίαν . 
ταῦτα γὰρ μνημεῖά μου διὰ μακροῦ , καὶ παῖδες οὗτοι καὶ γάμοι καὶ δόξ’ ἐμή . 
βαρβάρων δ’ Ἕλληνας ἄρχειν εἰκός , ἀλλ’ οὐ βαρβάρους , μῆτερ , Ἑλλήνων · τὸ μὲν γὰρ δοῦλον , οἳ δ’ ἐλεύθεροι . 
Χορός τὸ μὲν σόν , ὦ νεᾶνι , γενναίως ἔχει · 
τὸ τῆς τύχης δὲ καὶ τὸ τῆς θεοῦ νοσεῖ . 
Ἀχιλλεύς 
Ἀγαμέμνονος παῖ , μακάριόν μέ τις θεῶν ἔμελλε θήσειν , εἰ τύχοιμι σῶν γάμων . 
ζηλῶ δὲ σοῦ μὲν Ἑλλάδ’ , Ἑλλάδος δὲ σέ . 
εὖ γὰρ τόδ’ εἶπας ἀξίως τε πατρίδος · 
τὸ θεομαχεῖν γὰρ ἀπολιποῦσ’ , ὅ σου κρατεῖ , ἐξελογίσω τὰ χρηστὰ τἀναγκαῖά τε . 
μᾶλλον δὲ λέκτρων σῶν πόθος μ’ ἐσέρχεται ἐς τὴν φύσιν βλέψαντα · γενναία γὰρ εἶ . 
ὅρα δ’ · ἐγὼ γὰρ βούλομαί σ’ εὐεργετεῖν λαβεῖν τ’ ἐς οἴκους · ἄχθομαί τ’ , ἴστω Θέτις , εἰ μή σε σώσω Δαναΐδαισι διὰ μάχης ἐλθών . 
ἄθρησον · ὁ θάνατος δεινὸν κακόν . 
Ἰφιγένεια λέγω τάδ’ οὐδὲν οὐδέν’ εὐλαβουμένη . 
ἡ Τυνδαρὶς παῖς διὰ τὸ σῶμ’ ἀρκεῖ μάχας ἀνδρῶν τιθεῖσα καὶ φόνους · σὺ δ’ , ὦ ξένε , μὴ θνῇσκε δῑ ἐμὲ μηδ’ ἀποκτείνῃς τινά , ἔα δὲ σῷσαί μ’ Ἑλλάδ’ , ἢν δυνώμεθα . 
Ἀχιλλεύς ὦ λῆμ’ ἄριστον , οὐκ ἔχω πρὸς τοῦτ’ ἔτι λέγειν , ἐπεί σοι τάδε δοκεῖ · γενναῖα γὰρ φρονεῖς · τί γὰρ τἀληθὲς οὐκ εἴποι τις ἄν ; 
ὅμως δ’ , ἴσως γὰρ κἂν μεταγνοίης τάδε , 
[ὡς οὖν ἂν εἰδῇς τἀπ’ ἐμοῦ λελεγμένα , ] ἐλθὼν τάδ’ ὅπλα θήσομαι βωμοῦ πέλας , ὡς οὐκ ἐάσων σ’ ἀλλὰ κωλύσων θανεῖν . 
χρήσῃ δὲ καὶ σὺ τοῖς ἐμοῖς λόγοις τάχα , ὅταν πέλας σῆς φάσγανον δέρης ἴδῃς . 
οὔκουν ἐάσω σ’ ἀφροσύνῃ τῇ σῇ θανεῖν · 
ἐλθὼν δὲ σὺν ὅπλοις τοῖσδε πρὸς ναὸν θεᾶς καραδοκήσω σὴν ἐκεῖ παρουσίαν . 
Ἰφιγένεια μῆτερ , τί σιγῇ δακρύοις τέγγεις κόρας ; 
Κλυταιμήστρα ἔχω τάλαινα πρόφασιν ὥστ’ ἀλγεῖν φρένα . 
Ἰφιγένεια παῦσαι · ’μὲ μὴ κάκιζε · τάδε δέ μοι πιθοῦ . 
Κλυταιμήστρα λέγ’ · ὡς παρ’ ἡμῶν οὐδὲν ἀδικήσῃ , τέκνον . 
Ἰφιγένεια μήτ’ οὖν γε τὸν σὸν πλόκαμον ἐκτέμῃς τριχός , μήτ’ ἀμφὶ σῶμα μέλανας ἀμπίσχῃ πέπλους . 
Κλυταιμήστρα τί δὴ τόδ’ εἶπας , τέκνον ; 
ἀπολέσασά σε ; 
Ἰφιγένεια οὐ σύ γε · σέσῳσμαι , κατ’ ἐμὲ δ’ εὐκλεὴς ἔσῃ . 
Κλυταιμήστρα πῶς εἶπας ; 
οὐ πενθεῖν με σὴν ψυχὴν χρεών ; 
Ἰφιγένεια ἥκιστ’ , ἐπεί μοι τύμβος οὐ χωσθήσεται . 
Κλυταιμήστρα τί δαί ; 
τὸ θνῄσκειν , οὐ τάφος , νομίζεται . 
Ἰφιγένεια βωμὸς θεᾶς μοι μνῆμα τῆς Διὸς κόρης . 
Κλυταιμήστρα ἀλλ’ , ὦ τέκνον , σοὶ πείσομαι · λέγεις γὰρ εὖ . 
Ἰφιγένεια ὡς εὐτυχοῦσά γ’ Ἑλλάδος τ’ εὐεργέτις . 
Κλυταιμήστρα τί δὴ κασιγνήταισιν ἀγγελῶ σέθεν ; 
Ἰφιγένεια μηδ’ ἀμφὶ κείναις μέλανας ἐξάψῃ πέπλους . 
Κλυταιμήστρα εἴπω δὲ παρὰ σοῦ φίλον ἔπος τι παρθένοις ; 
Ἰφιγένεια χαίρειν γε . 
Ὀρέστην τ’ ἔκτρεφ’ ἄνδρα τόνδε μοι . 
Κλυταιμήστρα προσέλκυσαί νιν ὕστατον θεωμένη . 
Ἰφιγένεια ὦ φίλτατ’ , ἐπεκούρησας ὅσον εἶχες φίλοις . 
Κλυταιμήστρα ἔσθ’ ὅ τι κατ’ Ἄργος δρῶσά σοι χάριν φέρω ; 
Ἰφιγένεια πατέρα τὸν ἀμὸν μὴ στύγει , πόσιν γε σόν . 
Κλυταιμήστρα δεινοὺς ἀγῶνας διὰ σὲ δεῖ κεῖνον δραμεῖν . 
Ἰφιγένεια ἄκων μ’ ὑπὲρ γῆς Ἑλλάδος διώλεσεν . 
Κλυταιμήστρα δόλῳ δ’ , ἀγεννῶς Ἀτρέως τ’ οὐκ ἀξίως . 
Ἰφιγένεια τίς μ’ εἶσιν ἄξων πρὶν σπαράσσεσθαι κόμης ; 
Κλυταιμήστρα ἐγώ , μετά γε σοῦ . 
. . 
Ἰφιγένεια μὴ σύ γ’ · οὐ καλῶς λέγεις . 
Κλυταιμήστρα πέπλων ἐχομένη σῶν . 
Ἰφιγένεια ἐμοί , μῆτερ , πιθοῦ · 
μέν’ · ὡς ἐμοί τε σοί τε κάλλιον τόδε . 
πατρὸς δ’ ὀπαδῶν τῶνδέ τίς με πεμπέτω 
Ἀρτέμιδος ἐς λειμῶν’ , ὅπου σφαγήσομαι . 
Κλυταιμήστρα ὦ τέκνον , οἴχῃ ; 
Ἰφιγένεια καὶ πάλιν γ’ οὐ μὴ μόλω . 
Κλυταιμήστρα λιποῦσα μητέρα ; 
Ἰφιγένεια ὡς ὁρᾷς γ’ , οὐκ ἀξίως . 
Κλυταιμήστρα σχές , μή με προλίπῃς . 
Ἰφιγένεια οὐκ ἐῶ στάζειν δάκρυ . 
ὑμεῖς δ’ ἐπευφημήσατ’ , ὦ νεάνιδες , παιᾶνα τἠμῇ συμφορᾷ Διὸς κόρην 
Ἄρτεμιν · ἴτω δὲ Δαναΐδαις εὐφημία . 
κανᾶ δ’ ἐναρχέσθω τις , αἰθέσθω δὲ πῦρ προχύταις καθαρσίοισι , καὶ πατὴρ ἐμὸς ἐνδεξιούσθω βωμόν · ὡς σωτηρίαν 
Ἕλλησι δώσουσ’ ἔρχομαι νικηφόρον . 
Ἰφιγένεια ἄγετέ με τὰν Ἰλίου καὶ Φρυγῶν ἑλέπτολιν . 
στέφεα περίβολα δίδοτε , φέρετε 
— 
πλόκαμος ὅδε καταστέφειν — χερνίβων τε παγάς . 
ἑλίσσετ’ ἀμφὶ ναὸν ἀμφὶ βωμὸν Ἄρτεμιν , τὰν ἄνασσαν Ἄρτεμιν , τὰν μάκαιραν · ὡς ἐμοῖσιν , εἰ χρεών , αἵμασι θύμασί [τε] θέσφατ’ ἐξαλείψω . 
ὦ πότνια πότνια μᾶτερ , οὐ δάκρυά γέ σοι δώσομεν ἁμέτερα · 
παρ’ ἱεροῖς γὰρ οὐ πρέπει . 
ἰὼ ἰὼ νεάνιδες , συνεπαείδετ’ Ἄρτεμιν 
Χαλκίδος ἀντίπορον , ἵνα τε δόρατα μέμονε δάϊ’ ὄνομα δῑ ἐμὸν [τᾶσδ’] 
Αὐλίδος στενοπόροις ἐν ὅρμοις . 
ἰὼ γᾶ μᾶτερ ὦ Πελασγία , 
Μυκηναῖαί τ’ ἐμαὶ θεράπναι . . . 
Χορός καλεῖς πόλισμα Περσέως , 
Κυκλωπίων πόνον χερῶν ; 
Ἰφιγένεια ἐθρέψαθ’ Ἑλλάδι με φάος · 
θανοῦσα δ’ οὐκ ἀναίνομαι . 
Χορός κλέος γὰρ οὔ σε μὴ λίπῃ . 
Ἰφιγένεια ἰὼ ἰώ . 
λαμπαδοῦχος ἁμέρα 
Διός τε φέγγος , ἕτερον ἕτερον αἰῶνα καὶ μοῖραν οἰκήσομεν . 
χαῖρέ μοι , φίλον φάος . 
Χορός ἰὼ ἰώ . 
ἴδεσθε τὰν Ἰλίου καὶ Φρυγῶν ἑλέπτολιν στείχουσαν , ἐπὶ κάρα στέφη βαλουμέναν χερνίβων τε παγάς , βωμόν γε δαίμονος θεᾶς ῥανίσιν αἱματορρύτοις χρανοῦσαν εὐφυῆ τε σώματος δέρην 
[σφαγεῖσαν.] 
εὔδροσοι παγαὶ πατρῷαι μένουσι χέρνιβές τέ σε στρατός τ’ Ἀχαιῶν θέλων 
Ἰλίου πόλιν μολεῖν . 
ἀλλὰ τὰν Διὸς κόραν κλῄσωμεν Ἄρτεμιν , θεῶν ἄνασσαν , ὡς ἐπ’ εὐτυχεῖ πότμῳ . 
ὦ πότνια , πότνια , θύμασιν βροτησίοις χαρεῖσα , πέμψον ἐς Φρυγῶν γαῖαν Ἑλλάνων στρατὸν 
† 
καὶ δολόεντα Τροίας ἕδη , 
Ἀγαμέμνονά τε λόγχαις 
Ἑλλάδι κλεινότατον στέφανον δὸς ἀμφὶ κάρα ἑὸν † κλέος ἀείμνηστον ἀμφιθεῖναι . 
Ἄγγελος ὦ Τυνδαρεία παῖ , Κλυταιμήστρα , δόμων ἔξω πέρασον , ὡς κλύῃς ἐμῶν λόγων . 
Κλυταιμήστρα φθογγῆς κλύουσα δεῦρο σῆς ἀφικόμην , ταρβοῦσα τλήμων κἀκπεπληγμένη φόβῳ · 
μή μοί τιν’ ἄλλην ξυμφορὰν ἥκεις φέρων πρὸς τῇ παρούσῃ ; 
Ἄγγελος σῆς μὲν οὖν παιδὸς πέρι θαυμαστά σοι καὶ δεινὰ σημῆναι θέλω . 
Κλυταιμήστρα μὴ μέλλε τοίνυν , ἀλλὰ φράζ’ ὅσον τάχος . 
Ἄγγελος ἀλλ’ , ὦ φίλη δέσποινα , πᾶν πεύσῃ σαφῶς . 
λέξω δ’ ἀπ’ ἀρχῆς , ἤν τι μὴ σφαλεῖσά μου γνώμη ταράξῃ γλῶσσαν ἐν λόγοις ἐμήν . 
ἐπεὶ γὰρ ἱκόμεσθα τῆς Διὸς κόρης 
Ἀρτέμιδος ἄλσος λείμακάς τ’ ἀνθεσφόρους , ἵν’ ἦν Ἀχαιῶν σύλλογος στρατεύματος , σὴν παῖδ’ ἄγοντες , εὐθὺς Ἀργείων ὄχλος ἠθροίζεθ’ . 
ὡς δ’ ἐσεῖδεν Ἀγαμέμνων ἄναξ ἐπὶ σφαγὰς στείχουσαν εἰς ἄλσος κόρην , ἀνεστέναξε , κἄμπαλιν στρέψας κάρα δάκρυε , πρόσθεν ὀμμάτων πέπλον προθείς . 
ἣ δὲ σταθεῖσα τῷ τεκόντι πλησίον ἔλεξε τοιάδ’ · Ὦ πάτερ , πάρειμί σοι · 
τοὐμὸν δὲ σῶμα τῆς ἐμῆς ὑπὲρ πάτρας καὶ τῆς ἁπάσης Ἑλλάδος γαίας ὕπερ θῦσαι δίδωμ’ ἑκοῦσα πρὸς βωμὸν θεᾶς ἄγοντας , εἴπερ ἐστὶ θέσφατον τόδε . 
καὶ τοὐπ’ ἔμ’ εὐτυχεῖτε · καὶ νικηφόρου δώρου τύχοιτε πατρίδα τ’ ἐξίκοισθε γῆν . 
πρὸς ταῦτα μὴ ψαύσῃ τις Ἀργείων ἐμοῦ · 
σιγῇ παρέξω γὰρ δέρην εὐκαρδίως . 
τοσαῦτ’ ἔλεξε · πᾶς δ’ ἐθάμβησεν κλύων εὐψυχίαν τε κἀρετὴν τῆς παρθένου . 
στὰς δ’ ἐν μέσῳ Ταλθύβιος , ᾧ τόδ’ ἦν μέλον , εὐφημίαν ἀνεῖπε καὶ σιγὴν στρατῷ · 
Κάλχας δ’ ὁ μάντις ἐς κανοῦν χρυσήλατον ἔθηκεν ὀξὺ χειρὶ φάσγανον σπάσας κολεῶν ἔσωθεν , κρᾶτά τ’ ἔστεψεν κόρης . 
ὁ παῖς δ’ ὁ Πηλέως ἐν κύκλῳ βωμὸν θεᾶς λαβὼν κανοῦν ἔβρεξε χέρνιβάς θ’ ὁμοῦ , ἔλεξε δ’ · Ὦ παῖ Ζηνός , ὦ θηροκτόνε , τὸ λαμπρὸν εἱλίσσουσ’ ἐν εὐφρόνῃ φάος , δέξαι τὸ θῦμα τόδ’ ὅ γέ σοι δωρούμεθα στρατός τ’ Ἀχαιῶν † 
Ἀγαμέμνων ἄναξ θ’ ὁμοῦ , † ἄχραντον αἷμα καλλιπαρθένου δέρης , καὶ δὸς γενέσθαι πλοῦν νεῶν ἀπήμονα 
Τροίας τε πέργαμ’ ἐξελεῖν ἡμᾶς δορί . 
ἐς γῆν δ’ Ἀτρεῖδαι πᾶς στρατός τ’ ἔστη βλέπων . 
[ἱερεὺς δὲ φάσγανον λαβὼν ἐπεύξατο , λαιμόν τ’ ἐπεσκοπεῖθ’ , ἵνα πλήξειεν ἄν · 
ἐμοὶ δέ τ’ ἄλγος οὐ μικρὸν εἰσῄει φρενί , κἄστην νενευκώς · θαῦμα δ’ ἦν αἴφνης ὁρᾶν . 
πληγῆς κτύπον γὰρ πᾶς τις ᾔσθετ’ ἂν σαφῶς , τὴν παρθένον δ’ οὐκ εἶδεν οὗ γῆς εἰσέδυ . 
βοᾷ δ’ ἱερεύς , ἅπας δ’ ἐπήχησε στρατός , ἄελπτον εἰσιδόντες ἐκ θεῶν τινος φάσμ’ , οὗ γε μηδ’ ὁρωμένου πίστις παρῆν · 
ἔλαφος γὰρ ἀσπαίρουσ’ ἔκειτ’ ἐπὶ χθονὶ ἰδεῖν μεγίστη διαπρεπής τε τὴν θέαν , ἧς αἵματι βωμὸς ἐραίνετ’ ἄρδην τῆς θεοῦ . 
κἀν τῷδε Κάλχας πῶς δοκεῖς χαίρων ἔφη · 
Ὦ τοῦδ’ Ἀχαιῶν κοίρανοι κοινοῦ στρατοῦ , ὁρᾶτε τήνδε θυσίαν , ἣν ἡ θεὸς προύθηκε βωμίαν , ἔλαφον ὀρειδρόμον ; 
ταύτην μάλιστα τῆς κόρης ἀσπάζεται , ὡς μὴ μιάνῃ βωμὸν εὐγενεῖ φόνῳ . 
ἡδέως τε τοῦτ’ ἐδέξατο , καὶ πλοῦν οὔριον δίδωσιν ἡμῖν Ἰλίου τ’ ἐπιδρομάς . 
πρὸς ταῦτα πᾶς τις θάρσος αἶρε ναυβάτης , χώρει τε πρὸς ναῦν · ὡς ἡμέρᾳ τῇδε δεῖ λιπόντας ἡμᾶς Αὐλίδος κοίλους μυχοὺς 
Αἴγαιον οἶδμα διαπερᾶν . 
ἐπεὶ δ’ ἅπαν κατηνθρακώθη θῦμ’ ἐν Ἡφαίστου φλογί , τὰ πρόσφορ’ ηὔξαθ’ , ὡς τύχοι νόστου στρατός . 
πέμπει δ’ Ἀγαμέμνων μ’ ὥστε σοι φράσαι τάδε , λέγειν θ’ ὁποίας ἐκ θεῶν μοίρας κυρεῖ καὶ δόξαν ἔσχεν ἄφθιτον καθ’ Ἑλλάδα . 
ἐγὼ παρὼν δὲ καὶ τὸ πρᾶγμ’ ὁρῶν λέγω · 
ἡ παῖς σαφῶς σοι πρὸς θεοὺς ἀφίπτατο . 
λύπης δ’ ἀφαίρει καὶ πόσει πάρες χόλον · 
ἀπροσδόκητα δὲ βροτοῖς τὰ τῶν θεῶν , σώζουσί θ’ οὓς φιλοῦσιν . 
ἦμαρ γὰρ τόδε θανοῦσαν εἶδε καὶ βλέπουσαν παῖδα σήν . 
Χορός ὡς ἥδομαί τοι ταῦτ’ ἀκούσασ’ ἀγγέλου · 
ζῶν δ’ ἐν θεοῖσι σὸν μένειν φράζει τέκος . 
Κλυταιμήστρα ὦ παῖ , θεῶν τοῦ κλέμμα γέγονας ; 
πῶς σε προσείπω ; 
πῶς δ’ οὐ φῶ παραμυθεῖσθαι τούσδε μάτην μύθους , ὥς σου πένθους λυγροῦ παυσαίμαν ; 
Χορός καὶ μὴν Ἀγαμέμνων ἄναξ στείχει , τούσδ’ αὐτοὺς ἔχων σοι φράζειν μύθους . 
Ἀγαμέμνων γύναι , θυγατρὸς ἕνεκ’ ὄλβιοι γενοίμεθ’ ἄν · 
ἔχει γὰρ ὄντως ἐν θεοῖς ὁμιλίαν . 
χρὴ δέ σε λαβοῦσαν τόνδε μόσχον νεαγενῆ στείχειν πρὸς οἴκους · ὡς στρατὸς πρὸς πλοῦν ὁρᾷ . 
καὶ χαῖρε · χρόνια γε τἀμά σοι προσφθέγματα 
Τροίηθεν ἔσται . 
καὶ γένοιτό σοι καλῶς . 
Χορός χαίρων , Ἀτρείδη , γῆν ἱκοῦ Φρυγίαν , χαίρων δ’ ἐπάνηκε , κάλλιστά μοι σκῦλ’ ἀπὸ Τροίας ἑλών.]
