Ἱππόμαχος ὁ ἀλείπτης , ἐπαινούντων τινῶν 
ἄνθρωπον εὐμήκη καὶ μακρὰς ἔχοντα χεῖρας ὡς πυκτικόν , εἴπερ ἔφη καθελεῖν ἔδει τὸν στέφανον κρεμάμενον τοῦτ’ ἔστιν εἰπεῖν πρὸς τοὺς τὰ καλὰ 
χωρία καὶ τὰς μεγάλας οἰκίας καὶ τὸ πολὺ ἀργύριον ὑπερεκπεπληγμένους καὶ μακαρίζοντας , εἴ γ’ ἔδει πωλουμένην πρίασθαι τὴν εὐδαιμονίαν καίτοι πολλοὺς ἂν εἴποι τις , ὅτι μᾶλλον ἐθέλουσι πλουτεῖν καὶ κακοδαιμονοῦντες μακάριοι γενέσθαι δόντες 
ἀργύριον , ἀλλ’ οὐκ ἔστι γε χρημάτων ὤνιον ἀλυπία , μεγαλοφροσύνη , εὐστάθεια , θαρραλεότης , αὐτάρκεια · 
τῷ πλουτεῖν οὐκ ἔνεστι τὸ πλούτου καταφρονεῖν οὐδὲ τῷ τὰ περιττὰ κεκτῆσθαι τὸ μὴ δεῖσθαι τῶν 
περιττῶν . 
τίνος οὖν ἀπαλλάττει τῶν ἄλλων κακῶν ὁ πλοῦτος , εἰ μηδὲ φιλοπλουτίας ; 
ἀλλὰ ποτῷ μὲν ἔσβεσαν τὴν τοῦ ποτοῦ ὄρεξιν καὶ τροφὴ τὴν τῆς τροφῆς ἐπιθυμίαν ἠκέσαντο · κἀκεῖνος ὁ λέγων δὸς χλαῖναν Ἱππώνακτι , κάρτα γὰρ ῥιγῶ , ’ 
πλειόνων ἐπιφερομένων δυσανασχετεῖ καὶ διωθεῖται · φιλαργυρίαν δ’ οὐ σβέννυσιν ἀργύριον οὐδὲ χρυσίον οὐδὲ πλεονεξία παύεται κτωμένη τὸ πλέον . 
ἀλλ’ ἔστιν εἰπεῖν πρὸς τὸν πλοῦτον ὥσπερ ἰατρὸν ἀλαζόνα τὸ φάρμακόν σου τὴν νόσον μείζω ποιεῖ · 
ἄρτου δεομένους καὶ οἴκου καὶ σκέπης μετρίας καὶ τοῦ τυχόντος ὄψου παραλαβὼν ἐμπέπληκεν ἐπιθυμίας χρυσοῦ καὶ ἀργύρου καὶ ἐλέφαντος καὶ σμαράγδων καὶ κυνῶν καὶ ἵππων , εἰς χαλεπὰ καὶ σπάνια καὶ δυσπόριστα καὶ ἄχρηστα μεταθεὶς ἐκ τῶν ἀναγκαίων 
τὴν ὄρεξιν . 
ἐπεὶ τῶν γ’ ἀρκούντων οὐδεὶς πένης ἐστίν · οὐδὲ δεδάνεισται πώποτ’ ἄνθρωπος ἀργύριον , ἵν’ ἄλφιτα πρίηται ἢ τυρὸν ἢ ἄρτον ἢ ἐλαίας · ἀλλὰ τὸν μὲν οἰκία πολυτελὴς χρεωφειλέτην 
πεποίηκε , τὸν δ’ ὁμοροῦν ἐλαιόφυτον , τὸν δὲ σιτῶνες 
ἀμπελῶνες , ἄλλον ἡμίονοι Γαλατικαὶ , ἄλλον ἵπποι ζυγοφόροι 
κείν’ ὄχεα κροτέοντες ἐνσεσείκασιν εἰς βάραθρον συμβολαίων καὶ τόκων καὶ ὑποθηκῶν . 
εἶθ’ ὥσπερ οἱ πίνοντες μετὰ τὸ μὴ 
διψῆν ἢ ἐσθίοντες μετὰ τὸ μὴ πεινῆν καὶ ὅσα διψῶντες ἢ πεινῶντες ἔλαβον προσεξεμοῦσιν , οὕτως οἱ τῶν ἀχρήστων ἐφιέμενοι καὶ περιττῶν οὐδὲ τῶν ἀναγκαίων κρατοῦσιν . 
οὗτοι μὲν οὖν τοιοῦτοι . 
τοὺς δὲ μηδὲν ἀποβάλλοντας ἔχοντας δὲ πολλὰ 
πλειόνων δ’ ἀεὶ δεομένους ἔτι μᾶλλον θαυμάσειεν ἄν τις τοῦ Ἀριστίππου μεμνημένος ἐκεῖνος γὰρ 
εἰώθει λέγειν , ὅτι πολλὰ μέν τις ἐσθίων πολλὰ δὲ πίνων πληρούμενος δὲ μηδέποτε , πρὸς τοὺς ἰατροὺς βαδίζει καὶ πυνθάνεται τί τὸ πάθος καί τίς ἡ διάθεσις καὶ πῶς ἂν ἀπαλλαγείη · εἰ δέ τις ἔχων πέντε 
κλίνας δέκα ζητεῖ , καὶ κεκτημένος δέκα τραπέζας ἑτέρας συνωνεῖται τοσαύτας , καὶ χωρίων πολλῶν παρόντων καὶ ἀργυρίου , οὐ γίγνεται μεστὸς ἀλλ’ ἐπ’ ἄλλα συντέταται καὶ ἀγρυπνεῖ καὶ ἀπλήρωτός ἐστι . 
πάντων , οὗτος οὐκ οἴεται δεῖσθαι τοῦ θεραπεύσοντος 
καὶ δείξοντος ἀφ’ ἧς αἰτίας τοῦτο πέπονθε . 
καίτοι τῶν διψώντων τὸν μὲν οὐ πεπωκότα προσδοκήσειεν ἄν τις ἀπαλλαγήσεσθαι πιόντα τοῦ 
διψῆν , τὸν δὲ πίνοντα συνεχῶς καὶ μὴ παυόμενον οὐ πληρώσεως ἀλλὰ καθάρσεως οἰόμεθα δεῖσθαι · 
καὶ κελεύομεν ἐμεῖν , ὡς οὐχ ὑπ’ ἐνδείας ὀχλούμενον ἀλλά τινος δριμύτητος ἢ θερμότητος αὐτῷ παρὰ φύσιν ἐνούσης · οὐκοῦν καὶ τῶν ποριζόντων ὁ μὲν ἐνδεὴς · καὶ ἄπορος παύσεται ἴσως ἑστίαν κτησάμενος ἢ θησαυρὸν εὑρὼν , ἢ φίλου βοηθήσαντος ἐκτίσας 
καὶ ἀπαλλαγεὶς τοῦ δανειστοῦ · τὸν δὲ πλείω τῶν ἱκανῶν ἔχοντα καὶ πλειόνων ὀρεγόμενον οὐ χρυσίον ἐστὶν οὐδ’ ἀργύριον τὸ θεραπεῦον οὐδ’ ἵπποι καὶ 
πρόβατα καὶ βόες , ἀλλ’ ἐκβολῆς δεῖται καὶ καθαρμοῦ . 
πενία γὰρ οὐκ ἔστιν ἀλλ’ ἀπληστία τὸ πάθος 
αὐτοῦ καὶ φιλοπλουτία , διὰ κρίσιν φαύλην καὶ ἀλόγιστον ἐνοῦσα · ἣν ἂν μή τις ἐξέληται τῆς ψυχῆς 
ὥσπερ ἕλμιγγα πλατεῖαν , οὐ παύσονται δεόμενοι τῶν περιττῶν , τουτέστιν ἐπιθυμοῦντες ὧν οὐ δέονται . 
ὅταν ἰατρὸς πρὸς ἄνθρωπον εἰσελθὼν ἐρριμμένον ἐν τῷ κλινιδίῳ καὶ στένοντα καὶ μὴ βουλόμενον 
τροφὴν λαβεῖν , ἅψηται καὶ ἀνακρίνῃ καὶ εὕρῃ μὴ πυρέττοντα , ψυχικὴ νόσος ἔφη καὶ ἀπῆλθεν οὐκοῦν καὶ ἡμεῖς ὅταν ἴδωμεν ἄνδρα τῷ πορισμῷ 
προστετηκότα καὶ τοῖς ἀναλώμασιν ἐπιστένοντα καὶ μηδενὸς εἰς χρηματισμὸν συντελοῦντος αἰσχροῦ μηδ’ 
ἀνιαροῦ φειδόμενον , οἰκίας δ’ ἔχοντα καὶ χώρας καὶ ἀγέλας καὶ ἀνδράποδα σὺν ἱματίοις , τί φήσομεν τὸ πάθος εἶναι τἀνθρώπου ἢ πενίαν ψυχικήν ; 
ἐπεὶ τήν γε χρηματικήν , ὥς φησιν ὁ Μένανδρος , εἷς ἂν φίλος ἀπαλλάξειεν εὐεργετήσας · τὴν δὲ ψυχικὴν 
ἐκείνην οὐκ ἂν ἐμπλήσειαν ἅπαντες οὔτε ζῶντες οὔτε ἀποθανόντες . 
ὅθεν εὖ πρὸς τούτους λέλεκται ὑπὸ τοῦ Σόλωνος πλούτου δ’ οὐδὲν τέρμα πεφασμένον ἀνθρώποισιν . 
ἐπεὶ τοῖς γε νοῦν ἔχουσιν ὁ τῆς φύσεως πλοῦτος 
ὥρισται καὶ τὸ τέρμα πάρεστι τῆς χρείας καθάπερ κέντρῳ καὶ διαστήματι περιγραφόμενον . 
ἀλλὰ καὶ τοῦτο τῆς φιλαργυρίας ἴδιον · ἐπιθυμία γάρ ἐστι μαχομένη πρὸς τὴν αὑτῆς πλήρωσιν · αἱ δ’ ἄλλαι καὶ συνεργοῦσιν οὐδεὶς γοῦν ἀπέχεται χρήσεως ὄψου 
διὰ φιλοψίαν οὐδ’ οἴνου δῑ οἰνοφλυγίαν , ὡς χρημάτων ἀπέχονται διὰ φιλοχρηματίαν . 
καίτοι πῶς οὐ μανικὸν οὐδ’ οἰκτρὸν τὸ πάθος , εἴ τις ἱματίῳ μὴ χρῆται διὰ τὸ ῥιγοῦν μηδ’ ἄρτῳ διὰ τὸ πεινῆν μηδὲ πλούτῳ διὰ τὸ φιλοπλουτεῖν ; 
ἀλλ’ ἐν τοῖς Θρασωνίδου κακοῖς ἐστιν · 
παρ’ ἐμοὶ γάρ ἐστιν ἔνδον , ἔξεστιν δέ μοι 
καὶ βούλομαι τοῦθ’ ὡς ἂν ἐμμανέστατα 
ἐρῶν τις , οὐ ποιῶ δέ · 
κατακλείσας δὲ πάντα καὶ κατασφραγισάμενος , καὶ παραριθμήσας τοκισταῖς καὶ πραγματευταῖς , ἄλλα 
συνάγω καὶ διώκω · καὶ ζυγομαχῶ πρὸς τοὺς οἰκέτας πρὸς τοὺς γεωργοὺς πρὸς τοὺς χρεώστας · 
Ἄπολλον , ἀνθρώπων τιν’ ἀθλιώτερον 
ἑόρακας ἢ ἐρῶντα δυσποτμώτερον ; 
ὁ Σοφοκλῆς ἐρωτηθείς , εἰ δύναται γυναικὶ 
πλησιάζειν , εὐφήμει , ἄνθρωπε εἶπεν ἐλεύθερος γέγονα , λυττῶντας καὶ ἀγρίους δεσπότας διὰ τὸ γῆρας ἀποφυγών. χάριεν γὰρ ἅμα ταῖς ἡδοναῖς συνεκλιπεῖν 
τὰς ἐπιθυμίας , ἃς μήτε ἄνδρα φησὶν Ἀλκαῖος ; 
διαφυγεῖν μήτε γυναῖκα . 
τοῦτο δ’ οὐκ ἔστιν ἐπὶ 
τῆς φιλοπλουτίας · ἀλλ’ ὥσπερ βαρεῖα καὶ πικρὰ δέσποινα κτάσθαι μὲν ἀναγκάζει χρῆσθαι δὲ κωλύει , καὶ τὴν μὲν ἐπιθυμίαν ἐγείρει τὴν δ’ ἡδονὴν ἀφαιρεῖται . 
τοὺς μὲν οὖν Ῥοδίους ὁ Στρατόνικος ἐπέσκωπτεν εἰς πολυτέλειαν , οἰκοδομεῖν μὲν ὡς ἀθανάτους 
λέγων ὀψωνεῖν δ’ ὡς ὀλιγοχρονίους οἱ δὲ 
φιλάργυροι κτῶνται μὲν ὡς πολυτελεῖς χρῶνται δ’ ὡς ἀνελεύθεροι , καὶ τοὺς μὲν πόνους ὑπομένουσι τὰς δ’ ἡδονὰς οὐκ ἔχουσιν . 
ὁ γοῦν Δημάδης ἐπιστὰς 
ἀριστῶντί ποτε Φωκίωνι καὶ θεασάμενος αὐτοῦ 
τὴν τράπεζαν αὐστηρὰν καὶ λιτήν , θαυμάζω σ’ ὦ Φωκίων εἶπεν ὅτι οὕτως ἀριστᾶν δυνάμενος πολιτεύῃ αὐτὸς γὰρ εἰς τὴν γαστέρα ἐδημαγώγει , καὶ τὰς Ἀθήνας μικρὸν ἡγούμενος τῆς ἀσωτίας ἐφόδιον ἐκ τῆς Μακεδονίας ἐπεσιτίζετο · καὶ διὰ τοῦτ’ Ἀντίπατρος 
εἶπε θεασάμενος αὐτὸν γέροντα · καθάπερ ἱερείου διαπεπραγμένου μηδὲν ἔτι λοιπὸν ἢ τὴν γλῶσσαν εἶναι καὶ τὴν κοιλίαν σὲ δ’ οὐκ ἄν τις , ὦ κακόδαιμον , θαυμάσειεν , εἰ δυνάμενος οὕτω ζῆν ἀνελευθέρως καὶ ἀπανθρώπως καὶ ἀμεταδότως καὶ 
πρὸς φίλους ἀπηνῶς καὶ πρὸς πολίτας ἀφιλοτίμως , κακοπαθεῖς καὶ ἀγρυπνεῖς καὶ ἐργολαβεῖς καὶ κληρονομεῖς καὶ ὑποπίπτεις τηλικοῦτον ἔχων τῆς ἀπραγμοσύνης ἐφόδιον , τὴν ἀνελευθερίαν ; 
Βυζάντιόν τινα λέγουσιν ἐπὶ δυσμόρφῳ γυναικὶ μοιχὸν εὑρόντ’ εἰπεῖν , 
ὦ ταλαίπωρε , τίς ἀνάγκη ; 
σαπραγόρα προῖξ. ἄγε σὺ κυκᾷς ὑφάπτεις , ὦ πόνηρε , τοὺς βασιλεῖς πορίζεσθαι δεῖ τοὺς ἐπιτρόπους τῶν βασιλέων τοὺς ἐν ταῖς πόλεσι πρωτεύειν καὶ ἄρχειν ἐθέλοντας · ἐκείνοις ἀνάγκη διὰ τὴν φιλοτιμίαν καὶ ἀλαζονείαν 
καὶ τὴν κενὴν δόξαν ἑστιῶσιν χαριζομένοις δορυφοροῦσι 
δῶρα πέμπουσι , στρατεύματα τρέφουσι 
μονομάχους ὠνουμένοις · σὺ δὲ τοσαῦτα πράγματα συγχεῖς καὶ ταράττεις καὶ στροβεῖς σεαυτόν , κοχλίου βίον ζῶν διὰ τὴν μικρολογίαν , καὶ τὰ δυσχερῆ πάνθ’ ὑπομένεις 
οὐδὲν εὖ πάσχων , ὥσπερ ὄνος βαλανέως ξύλα καὶ φρύγανα κατακομίζων , ἀεὶ καπνοῦ τε καί τέφρας ἀναπιμπλάμενος λουτροῦ δὲ μὴ μετέχων μηδ’ ἀλέας μηδὲ καθαρειότητος . 
καὶ ταῦτα πρὸς τὴν ὀνώδη καὶ μυρμηκώδη λέγω ταύτην φιλοπλουτίαν . 
ἑτέρα δ’ ἐστὶν ἡ θηριώδης , συκοφαντοῦσα καὶ κληρονομοῦσα καὶ παραλογιζομένη 
καὶ πολυπραγμονοῦσα καὶ φροντίζουσα καὶ ἀριθμοῦσα τῶν φίλων ἔτι πόσοι ζῶσιν , εἶτα πρὸς μηδὲν ἀπολαύουσα τῶν πανταχόθεν προσποριζομένων . 
ὥσπερ οὖν ἐχίδνας καὶ κανθαρίδας καὶ φαλάγγια μᾶλλον προβαλλόμεθα καὶ δυσχεραίνομεν ἄρκτων καὶ λεόντων , ὅτι κτείνει καὶ ἀπόλλυσιν ἀνθρώπους μηδὲν χρώμενα τοῖς ἀπολλυμένοις ὑπ’ αὐτῶν · οὕτω δεῖ μᾶλλον δυσχεραίνειν τῶν δῑ ἀσωτίαν τοὺς 
διὰ μικρολογίαν καὶ ἀνελευθερίαν πονηρούς · ἀφαιροῦνται γὰρ ἄλλων , οἷς αὐτοὶ χρῆσθαι μὴ δύνανται 
μηδὲ πεφύκασιν . 
ὅθεν ἐκεῖνοι μὲν ἐκεχειρίαν ἄγουσιν , ἐν ἀφθόνοις γενόμενοι καὶ χορηγίαν ἔχοντες · ὥσπερ ὁ Δημοσθένης ; 
ἔλεγε πρὸς τοὺς νομίζοντας 
τῆς πονηρίας τὸν Δημάδην πεπαῦσθαι , νῦν γὰρ ἔφη μεστὸν ὁρᾶτε , καθάπερ τοὺς λέοντας · τοῖς δ’ εἰς μηδὲν ἡδὺ μηδὲ χρήσιμον πολιτευομένοις οὐκ 
ἔστιν ἀνακωχὴ τοῦ πλεονεκτεῖν οὐδ’ ἀσχολία κενοῖς οὖσιν ἀεὶ καὶ προσδεομένοις ἁπάντων . 
ἀλλὰ νὴ Δία , φήσει τις , ὅτι παισὶν οὗτοι καὶ κληρονόμοις φυλάττουσι καὶ θησαυρίζουσι . 
πῶς ; 
οἷς ζῶντες οὐδὲν μεταδιδόασιν , ἀλλ’ ὥσπερ τῶν μυῶν τῶν ἐν τοῖς μετάλλοις τὴν χρυσῖτιν ἐσθιόντων οὐκ ἔσται τοῦ χρυσίου μεταλαβεῖν , εἰ μὴ νεκρῶν γενομένων καὶ ἀνατμηθέντων . 
παισὶ δὲ καὶ κληρονόμοις διὰ τί βούλονται πολλὰ χρήματα καὶ μεγάλην 
οὐσίαν ἀπολιπεῖν ; 
ἵνα δηλονότι καὶ οὗτοι φυλάττωσιν ἑτέροις , κἀκεῖνοι πάλιν παισίν · ὥσπερ οἱ κεραμεοῖ σωλῆνες οὐδὲν ἀναλαμβάνοντες εἰς ἑαυτοὺς ἀλλ’ ἕκαστος εἰς ἕτερον ἐξ ἑαυτοῦ μεθιείς , ἄχρι ἄν τις ἔξωθεν ἢ συκοφάντης ἢ τύραννος ἐκκόψας τὸν 
φυλάττοντα καὶ κατεάξας ἀλλαχόσε παρατρέψῃ καὶ 
παροχετεύσῃ τὸν πλοῦτον · ἤ , καθάπερ λέγουσιν , εἷς ὁ πονηρότατος ἐν τῷ γένει γενόμενος , καταφάγῃ τὰ πάντων · οὐ γὰρ μόνον γίγνεται δούλων τέκνα ἀκόλασθ’ ὁμιλεῖν γίνεται δούλων τέκνα 
ἀλλὰ καὶ μικρολόγων ὥς που καὶ Διογένης ἐπέσκωψεν εἰπὼν Μεγαρέως ἀνδρὸς βέλτιον εἶναι κριὸν ἢ υἱὸν γενέσθαι. καὶ γὰρ οὓς δοκοῦσι παιδεύειν ἀπολλύουσι καὶ προσδιαστρέφουσιν ἐμφυτεύοντες τὴν αὑτῶν φιλαργυρίαν καὶ τὴν μικρολογίαν , ὥσπερ 
φρούριον τῆς κληρονομίας ἐνοικοδομοῦντες τοῖς 
κληρονόμοις . 
ταῦτα γάρ ἐστιν ἃ παραινοῦσι καὶ διδάσκουσι κέρδαινε καὶ φείδου , καὶ τοσούτου νόμιζε σαυτὸν ἄξιον ὅσον ἂν ἔχῃς. τοῦτο δ’ οὐκ ἔστι 
παιδεύειν , ἀλλὰ συστέλλειν καὶ ἀπορράπτειν ὥσπερ 
βαλλάντιον , ἵνα στέγειν καὶ φυλάττειν τὸ εἰσβληθὲν δύνηται . 
καίτοι τὸ μὲν βαλλάντιον ἐμβληθέντος τοῦ ἀργυρίου γίγνεται ῥυπαρὸν καὶ δυσῶδες ; 
οἱ δὲ τῶν φιλαργύρων παῖδες πρὶν ἢ παραλαμβάνειν τὸν πλοῦτον ἀναπίμπλανται τῆς φιλοπλουτίας ἀπ’ αὐτῶν τῶν 
πατέρων . 
καὶ μέντοι τῆς διδασκαλίας καὶ μισθοὺς ἀξίους ἀποτίνουσιν αὐτοῖς , οὐ φιλοῦντες ὅτι πολλὰ λήψονται , ἀλλὰ μισοῦντες ὅτι μήπω λαμβάνουσι · μηδὲν γὰρ ἄλλο θαυμάζειν ἢ τὸν πλοῦτον μαθόντες μηδ’ ἐπ’ ἄλλῳ τινὶ ζῆν ἢ τῷ πολλὰ κεκτῆσθαι , κώλυσιν 
τοῦ ἰδίου βίου τὸν ἐκείνων ποιοῦνται , καὶ νομίζουσιν αὑτῶν ἀφαιρεῖσθαι τὸν χρόνον , ὅσον ἐκείνοις προστίθησι . 
διὸ καὶ ζώντων μὲν ἔτι τῶν 
πατέρων λανθάνοντες ἁμωσγέπως παρακλέπτουσι τῆς ἡδονῆς καὶ ἀπολαύουσιν ὥσπερ ἀλλοτρίων μεταδιδόντες 
φίλοις , ἀναλίσκοντες εἰς ἐπιθυμίας ἔτι ἀκούοντες ἔτι μανθάνοντες . 
ὅταν δ’ ἀποθανόντων τὰς κλεῖς παραλάβωσι καὶ τὰς σφραγῖδας , ἕτερον βίου σχῆμα αὐτοῖς ἐστι καὶ πρόσωπον ἀγέλαστον αὐστηρὸν ἀνέντευκτον οὐ κολοφὼν οὐ σφαῖρα οὐ τραχηλισμὸς 
οὐκ Ἀκαδήμεια οὐ Λύκειον , ἀλλ’ οἰκετῶν ἀνάκρισις καὶ γραμματείων ἐπίσκεψις καὶ πρὸς οἰκονόμους ἢ χρεώστας διαλογισμὸς καὶ ἀσχολία καὶ 
φροντὶς ἀφαιρουμένη τὸ ἄριστον καὶ συνελαύνουσα νυκτὸς εἰς τὸ βαλανεῖον γυμνάσια δ’ οἷσιν ἐνετράφη Δίρκης θ’ ὕδωρ παρώδευται · 
κἂν εἴπῃ τις οὐκ ἀκούσῃ τοῦ φιλοσόφου ; ’ 
πόθεν ἐμοί ; ’ φησίν · οὐ σχολάζω τοῦ πατρὸς τεθνηκότος. ὦ ταλαίπωρε , τί σοι τοιοῦτο καταλέλοιπεν οἷον ἀφῄρηται , τὴν σχολὴν καὶ τὴν ἐλευθερίαν ; 
μᾶλλον δ’ οὐκ ἐκεῖνος ἀλλ’ ὁ πλοῦτος περιχυθεὶς καὶ κρατήσας , 
ὥσπερ ἡ παρ’ Ἡσιόδῳ γυνὴ εὔει ἄτερ δαλοῦ καὶ ἐν ὠμῷ γήραϊ θῆκεν ; 
ὥσπερ ῥυτίδας ἀώρους ἢ πολιὰς ἐπαγαγὼν τῇ ψυχῇ τὰς φροντίδας ἐκ τῆς φιλαργυρίας καὶ τῆς ἀσχολίας , ὑφ’ ὧν μαραίνεται τὸ γαῦρον καὶ τὸ φιλότιμον καὶ τὸ φιλάνθρωπον . 
τί οὖν ; 
φήσει τις , οὐχ ὁρᾷς καὶ χρωμένους ἐνίους δαψιλῶς τοῖς χρήμασι ; 
σὺ δ’ οὐκ ἀκούεις , φήσομεν , Ἀριστοτέλους λέγοντος , ὅτι · οἱ μὲν οὐ χρῶνται οἱ δὲ παραχρῶνται , καθάπερ οὔδ’ ἑτέρου 
προσήκοντος ; 
ἀλλ’ ἐκείνους μὲν οὐκ ὠφελεῖ τὸ οἰκεῖον οὐδὲ κοσμεῖ , τούτους δὲ καὶ βλάπτει καὶ καταισχύνει . 
φέρε δὴ σκεψώμεθα τὸ πρῶτον . 
τίνων τίς ἡ χρῆσις αὕτη , δῑ ἣν θαυμάζεται ὁ πλοῦτος ; 
πότερον τῶν ἀρκούντων ἢ τῶν περιττῶν ; 
εἰ γὰρ τῶν ἀρκούντων , οὐδὲν πλέον ἔχουσιν οἱ πλούσιοι τῶν 
μέτρια κεκτημένων · ἀλλὰ τυφλὸς καὶ ἄπλουτος ὁ πλοῦτός ἐστιν ὥς φησι Θεόφραστος , καὶ ἄζηλος ἀληθῶς , εἰ Καλλίας ὁ πλουσιώτατος Ἀθηναίων καὶ Ἰσμηνίας ὁ Θηβαίων εὐπορώτατος ἐχρῶντο τούτοις , οἷς 
Σωκράτης καὶ Ἐπαμεινώνδας . 
ὡς γὰρ Ἀγάθων τὸν αὐλὸν ἀπέπεμψεν ἐκ τοῦ συμποσίου πρὸς τὰς γυναῖκας , οἰόμενος ἀρκεῖν τοὺς λόγους τῶν παρόντων · οὕτως ἀποπέμψειας ἂν καὶ στρωμνὰς ἁλουργεῖς καὶ τραπέζας πολυτελεῖς καὶ τὰ περιττὰ πάντα , τοὺς , · 
πλουσίους ὁρῶν χρωμένους οἷς οἱ πένητες · οὐκ αἶψά κε πηδάλιον μὲν ὑπὲρ καπνοῦ καταθεῖο , 
ἔργα βοῶν δ’ ἀπόλοιτο καὶ ἡμιόνων ταλαεργῶν . 
ἀλλὰ χρυσοχόων καὶ τορευτῶν καὶ μυρεψῶν καὶ μαγείρων , καλῆς καὶ σώφρονος γενομένης ξενηλασίας , 
τῶν ἀχρήστων . 
εἰ δὲ τὰ μὲν ἀρκοῦντα κοινὰ καὶ τῶν μὴ πλουσίων καὶ τῶν πλουσίων ἐστί , σεμνύνεται δ’ ὁ πλοῦτος ἐπὶ τοῖς περισσοῖς · καὶ τὸν Σκόπαν τὸν Θεσσαλὸν ἐπαινεῖς , ὃς αἰτηθείς τι τῶν κατὰ τὴν οἰκίαν ὡς περιττὸν αὐτῷ καὶ ἄχρηστον ἀλλὰ 
μήν ἔφη τούτοις ἐσμὲν ἡμεῖς εὐδαίμονες καὶ μακάριοι τοῖς περιττοῖς , ἀλλ’ οὐκ ἐκείνοις τοῖς ἀναγκαίοις · ὅρα μὴ πομπὴν ἐπαινοῦντι καὶ πανήγυριν μᾶλλον ἢ βίον ἔοικας . 
ἡ πάτριος τῶν Διονυσίων ἑορτὴ τὸ παλαιὸν ἐπέμπετο δημοτικῶς καὶ ἱλαρῶς , 
ἀμφορεὺς οἴνου καὶ κληματίς , εἶτα τράγον τις 
εἷλκεν , ἄλλος ἰσχάδων ἄρριχον ἠκολούθει κομίζων , ἐπὶ πᾶσι δ’ ὁ φαλλός ἀλλὰ νῦν ταῦτα παρεώραται καὶ ἠφάνισται , χρυσωμάτων περιφερομένων καὶ ἱματίων πολυτελῶν καὶ ζευγῶν ἐλαυνομένων καὶ προσωπείων . 
οὕτω τἀναγκαῖα τοῦ πλούτου καὶ χρήσιμα τοῖς ἀχρήστοις κατακέχωσται καὶ τοῖς περιττοῖς . 
οἱ δὲ πολλοὶ τὸ τοῦ Τηλεμάχου πάσχομεν 
καὶ γὰρ ἐκεῖνος ὑπ’ ἀπειρίας μᾶλλον δ’ ἀπειροκαλίας τὴν μὲν Νέστορος ἰδὼν οἰκίαν κλίνας ἔχουσαν 
τραπέζας ἱμάτια στρώματα οἶνον ἡδύν , οὐκ ἐμακάριζε τὸν εὐποροῦντα τῶν ἀναγκαίων ἢ καὶ τῶν χρησίμων · παρὰ δὲ τῷ Μενελάῳ θεασάμενος ἐλέφαντα καὶ χρυσὸν καὶ ἤλεκτρον ἐξεπλάγη καὶ εἶπε 
Ζηνὸς που τοιήδε γ’ Ὀλυμπίου ἔνδοθεν αὐλή · 
ὅσσα τάδ’ ἄσπετα πολλά · σέβας μ’ ἔχει εἰσορόωντα 
Σωκράτης δ’ ἂν εἶπεν ἢ καὶ Διογένης 
ὅσσα τάδ’ ἄθλια πολλὰ καὶ ἄχρηστα καὶ μάταια · 
γέλως μ’ ἔχει εἰσορόωντα . 
τί λέγεις , ἀβέλτερ’ , ὃς τῆς γυναικὸς ὀφείλων παρελεῖν τὴν πορφύραν καὶ τὸν κόσμον , ἵνα παύσηται τρυφῶσα καὶ ξενομανοῦσα , τὴν οἰκίαν πάλιν καλλωπίζεις ὡς θέατρον ἢ θυμέλην τοῖς εἰσιοῦσι ; 
τοιαύτην ὁ πλοῦτος εὐδαιμονίαν ἔχει θεατῶν δεομένην καὶ μαρτύρων , οἷς δεῖ πᾶσιν ἐμπομπεύειν αὐτόν , ἢ · τὸ μηδέν ἐστιν . 
ἀλλ’ οὐχ ὅμοιόν γε τὸ σωφρονεῖν τὸ φιλοσοφεῖν τὸ γιγνώσκειν ἃ δεῖ περὶ θεῶν · ἀλλὰ κἂν λανθάνῃ πάντας ἀνθρώπους , 
ἴδιον σέλας ἔχει καὶ φέγγος ἐν τῇ ψυχῇ μέγα καὶ χαρὰν ποιεῖ σύνοικον αὐτῇ ἐν ἑαυτῇ ἀντιλαμβανομένῃ 
τἀγαθοῦ , ἂν τ’ εἰδῇ τις ἄν τε λανθάνῃ καὶ θεοὺς καὶ ἀνθρώπους ἅπαντας . 
τοιοῦτόν ἐστιν ἀρετὴ ἀλήθεια μαθημάτων τε κάλλος γεωμετρικῶν ἀστρολογικῶν οἷς πάντα τὰ τοῦ πλούτου φάλαρα ταῦτα καὶ περιδέραια · καὶ θεάματα κορασιώδη παραβαλεῖν 
ἄξιον , ἃ μηδενὸς ὁρῶντος μηδὲ προσβλέποντος ὄντως τυφλὸς γίγνεται καὶ ἀφεγγὴς ὁ πλοῦτος ; 
μόνος γὰρ ὁ πλούσιος δειπνῶν μετὰ τῆς γυναικὸς ἢ 
τῶν συνήθων οὔτε ταῖς χρυσαῖς παρέχει πράγματα τραπέζαις οὔτε τοῖς χρυσοῖς ἐκπώμασιν ἀλλὰ χρῆται 
τοῖς προστυχοῦσι , καὶ ἡ γυνὴ ἄχρυσος καὶ ἀπόρφυρος καὶ ἀφελὴς πάρεστιν · ὅταν δὲ σύνδειπνον , τουτέστι πομπὴ καὶ θέατρον , συγκροτῆται καὶ δρᾶμα πλουσιακὸν εἰσάγηται , νηῶν δ’ ἔκφερε λέβητάς τε τρίποδάς τε · τῶν τε λύχνων ἀντέχονται καὶ περισπῶνται περὶ τὰς κύλικας , ἀλλάσσουσι τοὺς οἰνοχόους , μεταμφιεννύουσι πάντα , πάντα κινοῦσι , χρυσόν , ἄργυρον , λιθοκόλλητα , ἁπλῶς πλουτεῖν ὁμολογοῦντες . 
ἀλλὰ σωφροσύνης γε , κἂν μόνος δειπνῇ , δεῖται κἂν δικαιοσύνης .
