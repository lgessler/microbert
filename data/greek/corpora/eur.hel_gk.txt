Ἑλένη 
Νείλου μὲν αἵδε καλλιπάρθενοι ῥοαί , ὃς ἀντὶ δίας ψακάδος Αἰγύπτου πέδον λευκῆς τακείσης χιόνος ὑγραίνει γύας . 
Πρωτεὺς δ’ ὅτ’ ἔζη τῆσδε γῆς τύραννος ἦν , 
Φάρον μὲν οἰκῶν νῆσον , Αἰγύπτου δ’ ἄναξ , ὃς τῶν κατ’ οἶδμα παρθένων μίαν γαμεῖ , 
Ψαμάθην , ἐπειδὴ λέκτρ’ ἀφῆκεν Αἰακοῦ . 
τίκτει δὲ τέκνα δισσὰ τοῖσδε δώμασι , 
Θεοκλύμενον ἄρσεν’ [ὅτι δὴ θεοὺς σέβων βίον διήνεγκ’] 
εὐγενῆ τε παρθένον 
Εἰδώ , τὸ μητρὸς ἀγλάισμ’ , ὅτ’ ἦν βρέφος · 
ἐπεὶ δ’ ἐς ἥβην ἦλθεν ὡραίαν γάμων , καλοῦσιν αὐτὴν Θεονόην · τὰ θεῖα γὰρ τά τ’ ὄντα καὶ μέλλοντα πάντ’ ἠπίστατο , προγόνου λαβοῦσα Νηρέως τιμὰς πάρα . 
ἡμῖν δὲ γῆ μὲν πατρὶς οὐκ ἀνώνυμος 
Σπάρτη , πατὴρ δὲ Τυνδάρεως · ἔστιν δὲ δὴ λόγος τις ὡς Ζεὺς μητέρ’ ἔπτατ’ εἰς ἐμὴν 
Λήδαν κύκνου μορφώματ’ ὄρνιθος λαβών , ὃς δόλιον εὐνὴν ἐξέπραξ’ ὑπ’ αἰετοῦ δίωγμα φεύγων , εἰ σαφὴς οὗτος λόγος · 
Ἑλένη δ’ ἐκλήθην . 
ἃ δὲ πεπόνθαμεν κακὰ λέγοιμ’ ἄν . 
ἦλθον τρεῖς θεαὶ κάλλους πέρι 
Ἰδαῖον ἐς κευθμῶν’ Ἀλέξανδρον πάρα , 
Ἥρα Κύπρις τε διογενής τε παρθένος , μορφῆς θέλουσαι διαπεράνασθαι κρίσιν . 
τοὐμὸν δὲ κάλλος , εἰ καλὸν τὸ δυστυχές , 
Κύπρις προτείνασ’ ὡς Ἀλέξανδρος γαμεῖ , νικᾷ . 
λιπὼν δὲ βούσταθμ’ Ἰδαῖος Πάρις 
Σπάρτην ἀφίκεθ’ ὡς ἐμὸν σχήσων λέχος . 
Ἥρα δὲ μεμφθεῖσ’ οὕνεκ’ οὐ νικᾷ θεάς , ἐξηνέμωσε τἄμ’ Ἀλεξάνδρῳ λέχη , δίδωσι δ’ οὐκ ἔμ’ , ἀλλ’ ὁμοιώσασ’ ἐμοὶ εἴδωλον ἔμπνουν οὐρανοῦ ξυνθεῖσ’ ἄπο , 
Πριάμου τυράννου παιδί · καὶ δοκεῖ μ’ ἔχειν — κενὴν δόκησιν , οὐκ ἔχων . 
τὰ δ’ αὖ Διὸς βουλεύματ’ ἄλλα τοῖσδε συμβαίνει κακοῖς · 
πόλεμον γὰρ εἰσήνεγκεν Ἑλλήνων χθονὶ καὶ Φρυξὶ δυστήνοισιν , ὡς ὄχλου βροτῶν πλήθους τε κουφίσειε μητέρα χθόνα γνωτόν τε θείη τὸν κράτιστον Ἑλλάδος . 
Φρυγῶν δ’ ἐς ἀλκὴν προυτέθην ἐγὼ μὲν οὔ , τὸ δ’ ὄνομα τοὐμόν , ἆθλον Ἕλλησιν δορός . 
λαβὼν δέ μ’ Ἑρμῆς ἐν πτυχαῖσιν αἰθέρος νεφέλῃ καλύψας — 
οὐ γὰρ ἠμέλησέ μου 
Ζεύς — 
τόνδ’ ἐς οἶκον Πρωτέως ἱδρύσατο , πάντων προκρίνας σωφρονέστατον βροτῶν , ἀκέραιον ὡς σῴσαιμι Μενέλεῳ λέχος . 
κἀγὼ μὲν ἐνθάδ’ εἴμ’ , ὁ δ’ ἄθλιος πόσις στράτευμ’ ἀθροίσας τὰς ἐμὰς ἀναρπαγὰς θηρᾷ πορευθεὶς Ἰλίου πυργώματα . 
ψυχαὶ δὲ πολλαὶ δῑ ἔμ’ ἐπὶ Σκαμανδρίοις ῥοαῖσιν ἔθανον · ἡ δὲ πάντα τλᾶσ’ ἐγὼ κατάρατός εἰμι καὶ δοκῶ προδοῦσ’ ἐμὸν πόσιν συνάψαι πόλεμον Ἕλλησιν μέγαν . 
τί δῆτ’ ἔτι ζῶ ; 
θεοῦ τόδ’ εἰσήκουσ’ ἔπος 
Ἑρμοῦ , τὸ κλεινὸν ἔτι κατοικήσειν πέδον 
Σπάρτης σὺν ἀνδρί , γνόντος ὡς ἐς Ἴλιον οὐκ ἦλθον , ἵνα μὴ λέκτρ’ ὑποστρώσω τινί . 
ἕως μὲν οὖν φῶς ἡλίου τόδ’ ἔβλεπεν 
Πρωτεύς , ἄσυλος ἦ γάμων · ἐπεὶ δὲ γῆς σκότῳ κέκρυπται , παῖς ὁ τοῦ τεθνηκότος θηρᾷ γαμεῖν με . 
τὸν πάλαι δ’ ἐγὼ πόσιν τιμῶσα Πρωτέως μνῆμα προσπίτνω τόδε ἱκέτις , ἵν’ ἀνδρὶ τἀμὰ διασῴσῃ λέχη , ὡς , εἰ καθ’ Ἑλλάδ’ ὄνομα δυσκλεὲς φέρω , μή μοι τὸ σῶμά γ’ ἐνθάδ’ αἰσχύνην ὄφλῃ . 
Τεῦκρος τίς τῶνδ’ ἐρυμνῶν δωμάτων ἔχει κράτος ; 
Πλούτου γὰρ οἶκος ἄξιος προσεικάσαι , βασίλειά τ’ ἀμφιβλήματ’ εὔθριγκοί θ’ ἕδραι . 
ἔα · 
ὦ θεοί , τίν’ εἶδον ὄψιν ; 
ἐχθίστην ὁρῶ γυναικὸς εἰκὼ φόνιον , ἥ μ’ ἀπώλεσεν πάντας τ’ Ἀχαιούς . 
θεοί σ’ , ὅσον μίμημ’ ἔχεις 
Ἑλένης , ἀποπτύσειαν . 
εἰ δὲ μὴ ’ν ξένῃ γαίᾳ πόδ’ εἶχον , τῷδ’ ἂν εὐστόχῳ πτερῷ ἀπόλαυσιν εἰκοῦς ἔθανες ἂν Διὸς κόρης . 
Ἑλένη τί δ’ , ὦ ταλαίπωρ’ — 
ὅστις ὤν μ’ ἀπεστράφης καὶ ταῖς ἐκείνης συμφοραῖς ἐμὲ στυγεῖς ; 
Τεῦκρος ἥμαρτον · ὀργῇ δ’ εἶξα μᾶλλον ἤ με χρῆν · 
μισεῖ γὰρ Ἑλλὰς πᾶσα τὴν Διὸς κόρην . 
σύγγνωθι δ’ ἡμῖν τοῖς λελεγμένοις , γύναι . 
Ἑλένη τίς δ’ εἶ ; 
πόθεν γῆς τῆσδ’ ἐπεστράφης πέδον ; 
Τεῦκρος εἷς τῶν Ἀχαιῶν , ὦ γύναι , τῶν ἀθλίων . 
Ἑλένη οὐ τἄρα σ’ Ἑλένην εἰ στυγεῖς θαυμαστέον . 
ἀτὰρ τίς εἶ πόθεν ; 
τίνος δ’ αὐδᾶν σε χρή ; 
Τεῦκρος ὄνομα μὲν ἡμῖν Τεῦκρος , ὁ δὲ φύσας πατὴρ 
Τελαμών , Σαλαμὶς δὲ πατρὶς ἡ θρέψασά με . 
Ἑλένη τί δῆτα Νείλου τούσδ’ ἐπιστρέφῃ γύας ; 
Τεῦκρος φυγὰς πατρῴας ἐξελήλαμαι χθονός . 
Ἑλένη τλήμων ἂν εἴης · τίς δέ σ’ ἐκβάλλει πάτρας ; 
Τεῦκρος 
Τελαμὼν ὁ φύσας . 
τίν’ ἂν ἔχοις μᾶλλον φίλον ; 
Ἑλένη ἐκ τοῦ ; 
τὸ γάρ τοι πρᾶγμα συμφορὰν ἔχει . 
Τεῦκρος 
Αἴας μ’ ἀδελφὸς ὤλεσ’ ἐν Τροίᾳ θανών . 
Ἑλένη πῶς ; 
οὔ τί που σῷ φασγάνῳ βίον στερείς ; 
Τεῦκρος οἰκεῖον αὐτὸν ὤλεσ’ ἅλμ’ ἐπὶ ξίφος . 
Ἑλένη μανέντ’ ; 
ἐπεὶ τίς σωφρονῶν τλαίη τάδ’ ἄν ; 
Τεῦκρος τὸν Πηλέως τιν’ οἶσθ’ Ἀχιλλέα γόνον ; 
Ἑλένη ναί · 
μνηστήρ ποθ’ Ἑλένης ἦλθεν , ὡς ἀκούομεν . 
Τεῦκρος θανὼν ὅδ’ ὅπλων ἔριν ἔθηκε συμμάχοις . 
Ἑλένη καὶ δὴ τί τοῦτ’ Αἴαντι γίγνεται κακόν ; 
Τεῦκρος ἄλλου λαβόντος ὅπλ’ ἀπηλλάχθη βίου . 
Ἑλένη σὺ τοῖς ἐκείνου δῆτα πήμασιν νοσεῖς ; 
Τεῦκρος ὁθούνεκ’ αὐτῷ γ’ οὐ ξυνωλόμην ὁμοῦ . 
Ἑλένη ἦλθες γάρ , ὦ ξέν’ , Ἰλίου κλεινὴν πόλιν ; 
Τεῦκρος καὶ ξύν γε πέρσας αὐτὸς ἀνταπωλόμην . 
Ἑλένη ἤδη γὰρ ἧπται καὶ κατείργασται πυρί ; 
Τεῦκρος ὥστ’ οὐδ’ ἴχνος γε τειχέων εἶναι σαφές . 
Ἑλένη ὦ τλῆμον Ἑλένη , διὰ σ’ ἀπόλλυνται Φρύγες . 
Τεῦκρος καὶ πρός γ’ Ἀχαιοί · μεγάλα δ’ εἴργασται κακά . 
Ἑλένη πόσον χρόνον γὰρ διαπεπόρθηται πόλις ; 
Τεῦκρος ἑπτὰ σχεδόν τι καρπίμους ἐτῶν κύκλους . 
Ἑλένη χρόνον δ’ ἐμείνατ’ ἄλλον ἐν Τροίᾳ πόσον ; 
Τεῦκρος πολλὰς σελήνας , δέκα διελθούσας ἔτη . 
Ἑλένη ἦ καὶ γυναῖκα Σπαρτιᾶτιν εἵλετε ; 
Τεῦκρος 
Μενέλαος αὐτὴν ἦγ’ ἐπισπάσας κόμης . 
Ἑλένη εἶδες σὺ τὴν δύστηνον ; 
ἢ κλύων λέγεις ; 
Τεῦκρος ὥσπερ γε σέ , οὐδὲν ἧσσον , ὀφθαλμοῖς ὁρῶ . 
Ἑλένη σκοπεῖτε μὴ δόκησιν εἴχετ’ ἐκ θεῶν . 
Τεῦκρος ἄλλου λόγου μέμνησο , μὴ κείνης ἔτι . 
Ἑλένη οὕτω δοκεῖτε τὴν δόκησιν ἀσφαλῆ ; 
Τεῦκρος αὐτὸς γὰρ ὄσσοις εἰδόμην · καὶ νοῦς ὁρᾷ . 
Ἑλένη ἤδη δ’ ἐν οἴκοις σὺν δάμαρτι Μενέλεως ; 
Τεῦκρος οὔκουν ἐν Ἄργει <γ’> 
οὐδ’ ἐπ’ Εὐρώτα ῥοαῖς . 
Ἑλένη αἰαῖ · κακὸν τόδ’ εἶπας οἷς κακὸν λέγεις . 
Τεῦκρος ὡς κεῖνος ἀφανὴς σὺν δάμαρτι κλῄζεται . 
Ἑλένη οὐ πᾶσι πορθμὸς αὑτὸς Ἀργείοισιν ἦν ; 
Τεῦκρος ἦν , ἀλλὰ χειμὼν ἄλλοσ’ ἄλλον ὥρισεν . 
Ἑλένη ποίοισιν ἐν νώτοισι ποντίας ἁλός ; 
Τεῦκρος μέσον περῶσι πέλαγος Αἰγαίου πόρου . 
Ἑλένη κἀκ τοῦδε Μενέλαν οὔτις εἶδ’ ἀφιγμένον ; 
Τεῦκρος οὐδείς · θανὼν δὲ κλῄζεται καθ’ Ἑλλάδα . 
Ἑλένη ἀπωλόμεσθα · Θεστιὰς δ’ ἔστιν κόρη ; 
Τεῦκρος 
Λήδαν ἔλεξας ; 
οἴχεται θανοῦσα δή . 
Ἑλένη οὔ πού νιν Ἑλένης αἰσχρὸν ὤλεσεν κλέος ; 
Τεῦκρος φασίν , βρόχῳ γ’ ἅψασαν εὐγενῆ δέρην . 
Ἑλένη οἱ Τυνδάρειοι δ’ εἰσὶν ἢ οὐκ εἰσὶν κόροι ; 
Τεῦκρος τεθνᾶσι καὶ οὐ τεθνᾶσι · δύο δ’ ἐστὸν λόγω . 
Ἑλένη πότερος ὁ κρείσσων ; 
ὦ τάλαιν’ ἐγὼ κακῶν . 
Τεῦκρος ἄστροις σφ’ ὁμοιωθέντε φάσ’ εἶναι θεώ . 
Ἑλένη καλῶς ἔλεξας τοῦτο · θάτερον δὲ τί ; 
Τεῦκρος σφαγαῖς ἀδελφῆς οὕνεκ’ ἐκπνεῦσαι βίον . 
ἅλις δὲ μύθων · οὐ διπλᾶ χρῄζω στένειν . 
ὧν δ’ οὕνεκ’ ἦλθον τούσδε βασιλείους δόμους , τὴν θεσπιῳδὸν Θεονόην χρῄζων ἰδεῖν , σὺ προξένησον , ὡς τύχω μαντευμάτων ὅπῃ νεὼς στείλαιμ’ ἂν οὔριον πτερὸν ἐς γῆν ἐναλίαν Κύπρον , οὗ μ’ ἐθέσπισεν οἰκεῖν Ἀπόλλων , ὄνομα νησιωτικὸν 
Σαλαμῖνα θέμενον τῆς ἐκεῖ χάριν πάτρας . 
Ἑλένη πλοῦς , ὦ ξέν’ , αὐτὸς σημανεῖ · σὺ δ’ ἐκλιπὼν γῆν τήνδε φεῦγε πρίν σε παῖδα Πρωτέως ἰδεῖν , ὃς ἄρχει τῆσδε γῆς · ἄπεστι δὲ κυσὶν πεποιθὼς ἐν φοναῖς θηροκτόνοις · 
κτείνει γὰρ Ἕλλην’ ὅντιν’ ἂν λάβῃ ξένον . 
ὅτου δ’ ἕκατι , μήτε σὺ ζήτει μαθεῖν ἐγώ τε σιγῶ · τί γὰρ ἂν ὠφελοῖμί σε ; 
Τεῦκρος καλῶς ἔλεξας , ὦ γύναι · θεοὶ δέ σοι ἐσθλῶν ἀμοιβὰς ἀντιδωρησαίατο . 
Ἑλένῃ δ’ ὅμοιον σῶμ’ ἔχουσ’ οὐ τὰς φρένας ἔχεις ὁμοίας , ἀλλὰ διαφόρους πολύ . 
κακῶς δ’ ὄλοιτο μηδ’ ἐπ’ Εὐρώτα ῥοὰς ἔλθοι · σὺ δ’ εἴης εὐτυχὴς ἀεί , γύναι . 
Ἑλένη ὤ , μεγάλων ἀχέων καταβαλλομένα μέγαν οἶκτον ποῖον ἁμιλλαθῶ γόον ; 
ἢ τίνα μοῦσαν ἐπέλθω δάκρυσιν ἢ θρήνοις ἢ πένθεσιν ; 
αἰαῖ . 
Ἑλένη πτεροφόροι νεάνιδες , παρθένοι Χθονὸς κόραι 
Σειρῆνες , εἴθ’ ἐμοῖς γόοις μόλοιτ’ ἔχουσαι Λίβυν λωτὸν ἢ σύριγγας ἢ φόρμιγγας , αἰλίνοις κακοῖς τοῖς ἐμοῖσι σύνοχα δάκρυα · 
πάθεσι πάθεα , μέλεσι μέλεα , μουσεῖα θρηνήμα‐ σι ξυνῳδὰ πέμψειε 
Φερσέφασσα φόνια , χάριτας ἵν’ ἐπὶ δάκρυσι παρ’ ἐμέθεν ὑπὸ μέλαθρα νύχια παιᾶνα νέκυσιν ὀλομένοις λάβῃ . 
Χορός κυανοειδὲς ἀμφ’ ὕδωρ ἔτυχον ἕλικά τ’ ἀνὰ χλόαν φοίνικας ἁλίου πέπλους αὐγαῖσιν ἐν χρυσέαις ἀμφὶ δόνακος ἔρνεσιν θάλπουσα · <ποτνίας δ’ ἐμᾶς , > ἔνθεν οἰκτρὸν ἀνεβόασεν , ὅμαδον ἔκλυον , ἄλυρον ἔλεγον , ὅτι ποτ’ ἔλακεν αἰάγμα σι στένουσα , Νύμφα τις οἷα Ναῒς ὄρεσι φυγάδα νόμον ἱεῖσα γοερόν , ὑπὸ δὲ πέτρινα γύαλα κλαγγαῖσι 
Πανὸς ἀναβοᾷ γάμους . 
Ἑλένη ἰὼ ἰώ · 
θήραμα βαρβάρου πλάτας , 
Ἑλλανίδες κόραι , ναύτας Ἀχαιῶν τις ἔμολεν ἔμολε δάκρυα δάκρυσί μοι φέρων . 
Ἰλίου κατασκαφαὶ πυρὶ μέλουσι δαΐῳ δῑ ἐμὲ τὰν πολυκτόνον , δῑ ἐμὸν ὄνομα πολύπονον . 
Λήδα δ’ ἐν ἀγχόναις θάνατον ἔλαβεν αἰσχύ‐ νας ἐμᾶς ὑπ’ ἀλγέων . 
ὁ δ’ ἐμὸς ἐν ἁλὶ πολυπλανὴς πόσις ὀλόμενος οἴχεται , 
Κάστορός τε συγγόνου τε διδυμογενὲς ἄγαλμα πατρίδος ἀφανὲς ἀφανὲς ἱππόκροτα λέ‐ λοιπε δάπεδα γυμνάσιά τε δονακόεντος Εὐρώ‐ τα , νεανιᾶν πόνον . 
Χορός αἰαῖ αἰαῖ · 
ὦ δαίμονος πολυστόνου μοίρας τε σᾶς , γύναι . 
αἰὼν δυσαίων τις ἔλαχεν ἔλαχεν , ὅτε σ’ ἐτέκετο ματρόθεν χιονόχρως κύκνου πτερῷ 
Ζεὺς πρέπων δῑ αἰθέρος · 
τί γὰρ ἄπεστί σοι κακῶν ; 
τίνα δὲ βίοτον οὐκ ἔτλας ; 
μάτηρ μὲν οἴχεται , δίδυμά τε Διὸς οὐκ εὐ‐ δαιμονεῖ τέκεα φίλα , χθόνα δὲ πάτριον οὐχ ὁρᾷς , διὰ δὲ πόλεας ἔρχεται βάξις , ἅ σε βαρβάροισι , πότνια , παραδίδωσι λέχεσιν , ὁ δὲ σὸς ἐν ἁλὶ κύμασί τε λέ‐ λοιπε βίοτον , οὐδέ ποτ’ ἔτι πάτρια μέλαθρα καὶ τὰν 
Χαλκίοικον ὀλβιεῖς . 
Ἑλένη φεῦ φεῦ , τίς ἢ Φρυγῶν ἢ τίς Ἑλλανίας ἀπὸ χθονὸς ἔτεμε τὰν δακρυόεσσαν 
Ἰλίῳ πεύκαν ; 
ἔνθεν ὀλόμενον σκάφος συναρμόσας ὁ Πριαμίδας ἔπλευσε βαρβάρῳ πλάτᾳ τὰν ἐμὰν ἐφ’ ἑστίαν , ἐπὶ τὸ δυστυχέστατον κάλλος , ὡς ἕλοι , γάμων ἀμῶν · ἅ τε δόλιος ἁ πολυκτόνος Κύπρις 
Δαναΐδαις ἄγουσα θάνατον [Πριαμίδαις] , ὦ τάλαινα συμφορᾶς . 
ἁ δὲ χρυσέοις θρόνοις 
Διὸς ὑπαγκάλισμα σεμνὸν 
Ἥρα τὸν ὠκύπουν ἔπεμψε Μαιάδος γόνον · 
ὅς με χλοερὰ δρεπομέναν ἔσω πέπλων ῥόδεα πέταλα , 
Χαλκίοικον ὡς [Ἀθάναν] 
μόλοιμ’ , ἀναρπάσας δῑ αἰθέρος τάνδε γαῖαν εἰς ἄνολβον ἔριν ἔριν τάλαιναν ἔθετο 
Πριαμίδαισιν Ἑλλάδος . 
τὸ δ’ ἐμὸν ὄνομα παρὰ Σιμουντίοις ῥοαῖσι μαψίδιον ἔχει φάτιν . 
Χορός ἔχεις μὲν ἀλγείν’ , οἶδα · σύμφορον δέ τοι ὡς ῥᾷστα τἀναγκαῖα τοῦ βίου φέρειν . 
Ἑλένη φίλαι γυναῖκες , τίνι πότμῳ συνεζύγην ; 
ἆρ’ ἡ τεκοῦσά μ’ ἔτεκεν ἀνθρώποις τέρας ; 
[γυνὴ γὰρ οὔθ’ Ἑλληνὶς οὔτε βάρβαρος τεῦχος νεοσσῶν λευκὸν ἐκλοχεύεται , ἐν ᾧ με Λήδαν φασὶν ἐκ Διὸς τεκεῖν.] τέρας γὰρ ὁ βίος καὶ τὰ πράγματ’ ἐστί μου , τὰ μὲν δῑ Ἥραν , τὰ δὲ τὸ κάλλος αἴτιον . 
εἴθ’ ἐξαλειφθεῖσ’ ὡς ἄγαλμ’ αὖθις πάλιν αἴσχιον εἶδος ἔλαβον ἀντὶ τοῦ καλοῦ , καὶ τὰς τύχας μὲν τὰς κακὰς ἃς νῦν ἔχω 
Ἕλληνες ἐπελάθοντο , τὰς δὲ μὴ κακὰς ἔσῳζον ὥσπερ τὰς κακὰς σῴζουσί μου . 
ὅστις μὲν οὖν ἐς μίαν ἀποβλέπων τύχην πρὸς θεῶν κακοῦται , βαρὺ μέν , οἰστέον δ’ ὅμως · 
ἡμεῖς δὲ πολλαῖς συμφοραῖς ἐγκείμεθα . 
πρῶτον μὲν οὐκ οὖσ’ ἄδικος , εἰμὶ δυσκλεής · 
καὶ τοῦτο μεῖζον τῆς ἀληθείας κακόν , ὅστις τὰ μὴ προσόντα κέκτηται κακά . 
ἔπειτα πατρίδος θεοί μ’ ἀφιδρύσαντο γῆς ἐς βάρβαρ’ ἤθη , καὶ φίλων τητωμένη δούλη καθέστηκ’ οὖσ’ ἐλευθέρων ἄπο · 
τὰ βαρβάρων γὰρ δοῦλα πάντα πλὴν ἑνός . 
ἄγκυρα δ’ ἥ μου τὰς τύχας ὤχει μόνη , πόσιν ποθ’ ἥξειν καί μ’ ἀπαλλάξειν κακῶν — οὗτος τέθνηκεν , οὗτος οὐκέτ’ ἔστι δή . 
μήτηρ δ’ ὄλωλε , καὶ φονεὺς αὐτῆς ἐγώ , ἀδίκως μέν , ἀλλὰ τἄδικον τοῦτ’ ἔστ’ ἐμόν · 
ὃ δ’ ἀγλάισμα δωμάτων ἐμοῦ τ’ ἔφυ , θυγάτηρ ἄνανδρος πολιὰ παρθενεύεται · 
τὼ τοῦ Διὸς δὲ λεγομένω Διοσκόρω οὐκ ἐστόν . 
ἀλλὰ πάντ’ ἔχουσα δυστυχῆ τοῖς πράγμασιν τέθνηκα , τοῖς δ’ ἔργοισιν οὔ . 
τὸ δ’ ἔσχατον τοῦτ’ , εἰ μόλοιμεν ἐς πάτραν , κλῄθροις ἂν εἰργοίμεσθα — 
τὴν ὑπ’ Ἰλίῳ δοκοῦντες Ἑλένην Μενέλεώ μ’ ἐλθεῖν μέτα . 
εἰ μὲν γὰρ ἔζη πόσις , ἀνεγνώσθημεν ἂν ἐλθόντες , ἃ φανέρ’ ἦν μόνοις , ἐς ξύμβολα . 
νῦν δ’ οὔτε τοῦτ’ ἔστ’ οὔτε μὴ σωθῇ ποτε . 
τί δῆτ’ ἔτι ζῶ ; 
τίν’ ὑπολείπομαι τύχην ; 
γάμους ἑλομένη τῶν κακῶν ὑπαλλαγάς , μετ’ ἀνδρὸς οἰκεῖν βαρβάρου πρὸς πλουσίαν τράπεζαν ἵζουσ’ ; 
ἀλλ’ ὅταν πόσις πικρὸς ξυνῇ γυναικί , καὶ τὸ σῶμ’ ἐστιν πικρόν . 
θανεῖν κράτιστον · πῶς θάνοιμ’ ἂν οὐ καλῶς ; 
[ἀσχήμονες μὲν ἀγχόναι μετάρσιοι , κἀν τοῖσι δούλοις δυσπρεπὲς νομίζεται · 
σφαγαὶ δ’ ἔχουσιν εὐγενές τι καὶ καλόν , σμικρὸν δ’ ὁ καιρὸς σάρκ’ ἀπαλλάξαι βίου.] ἐς γὰρ τοσοῦτον ἤλθομεν βάθος κακῶν · 
αἱ μὲν γὰρ ἄλλαι διὰ τὸ κάλλος εὐτυχεῖς γυναῖκες , ἡμᾶς δ’ αὐτὸ τοῦτ’ ἀπώλεσεν . 
Χορός 
Ἑλένη , τὸν ἐλθόνθ’ , ὅστις ἐστὶν ὁ ξένος , μὴ πάντ’ ἀληθῆ δοξάσῃς εἰρηκέναι . 
Ἑλένη καὶ μὴν σαφῶς γ’ ἔλεξ’ ὀλωλέναι πόσιν . 
Χορός πόλλ’ ἂν γένοιτο καὶ διὰ ψευδῶν ἔπη . 
Ἑλένη καὶ τἄμπαλίν γε τῶνδ’ ἀληθείᾳ σαφῆ . 
Χορός ἐς ξυμφορὰν γὰρ ἀντὶ τἀγαθοῦ φέρῃ . 
Ἑλένη φόβος γὰρ ἐς τὸ δεῖμα περιβαλών μ’ ἄγει . 
Χορός πῶς δ’ εὐμενείας τοισίδ’ ἐν δόμοις ἔχεις ; 
Ἑλένη πάντες φίλοι μοι πλὴν ὁ θηρεύων γάμους . 
Χορός οἶσθ’ οὖν ὃ δρᾶσον ; 
μνήματος λιποῦσ’ ἕδραν — 
Ἑλένη ἐς ποῖον ἕρπεις μῦθον ἢ παραίνεσιν ; 
Χορός ἐλθοῦσ’ ἐς οἴκους , ἣ τὰ πάντ’ ἐπίσταται , τῆς ποντίας Νηρῇδος ἐκγόνου κόρης , πυθοῦ πόσιν σὸν Θεονόης , εἴτ’ ἔστ’ ἔτι εἴτ’ ἐκλέλοιπε φέγγος · ἐκμαθοῦσα δ’ εὖ πρὸς τὰς τύχας τὸ χάρμα τοὺς γόους τ’ ἔχε . 
πρὶν δ’ οὐδὲν ὀρθῶς εἰδέναι , τί σοι πλέον λυπουμένῃ γένοιτ’ ἄν ; 
ἀλλ’ ἐμοὶ πιθοῦ · 
τάφον λιποῦσα τόνδε σύμμειξον κόρῃ · 
ὅθενπερ εἴσῃ πάντα τἀληθῆ μαθεῖν ἔχουσ’ ἐν οἴκοις τοῖσδε , τί βλέπεις πρόσω ; 
θέλω δὲ κἀγὼ σοὶ συνεισελθεῖν δόμους καὶ συμπυθέσθαι παρθένου θεσπίσματα · 
γυναῖκα γὰρ δὴ συμπονεῖν γυναικὶ χρή . 
Ἑλένη φίλαι , λόγους ἐδεξάμαν · 
βᾶτε βᾶτε δ’ ἐς δόμους , ἀγῶνας ἐντὸς οἴκων ὡς πύθησθε τοὺς ἐμούς . 
Χορός θέλουσαν οὐ μόλις καλεῖς . 
Ἑλένη ἰὼ μέλεος ἁμέρα . 
τίν’ ἄρα τάλαινα τίνα δακρυό‐ εντα λόγον ἀκούσομαι ; 
Χορός μὴ πρόμαντις ἀλγέων προλάμβαν’ , ὦ φίλα , γόους . 
Ἑλένη τί μοι πόσις μέλεος ἔτλα ; 
πότερα δέρκεται φάος τέθριππά θ’ ἁλίου κέλευθά τ’ ἀστέρων , ἢ ’ν νέκυσι κατὰ χθονὸς τὰν χρόνιον ἔχει τύχαν ; 
Χορός ἐς τὸ φέρτερον τίθει τὸ μέλλον , ὅ τι γενήσεται . 
Ἑλένη σὲ γὰρ ἐκάλεσα , σὲ δὲ κατόμοσα , τὸν ὑδρόεντι δόνακι χλωρὸν 
Εὐρώταν , θανόντος εἰ βάξις ἔτυμος ἀνδρὸς ἅδε μοι — 
τί τάδ’ ἀσύνετα ; 
— φόνιον αἰώρημα διὰ δέρης ὀρέξομαι , ἢ ξιφοκτόνον δίωγμα λαιμορρύτου σφαγᾶς αὐτοσίδαρον ἔσω πελάσω διὰ σαρκὸς ἅμιλλαν , θῦμα τριζύγοις θεαῖσι τῷ τε σήραγγας Ἰδαί ας ἐνίζοντι Πριαμί δᾳ ποτ’ ἀμφὶ βουστάθμους . 
Χορός ἄλλοσ’ ἀποτροπὰ κακῶν γένοιτο , τὸ δὲ σὸν εὐτυχές . 
Ἑλένη ἰὼ Τροία τάλαινα , δῑ ἔργ’ ἄνεργ’ ὄλλυσαι μέλεά τ’ ἔτλας · τὰ δ’ ἐμὰ δῶρα 
Κύπριδος ἔτεκε πολὺ μὲν αἷμα , πολὺ δὲ δάκρυον · ἄχεά τ’ ἄχεσι , δάκρυα δάκρυσιν ἔλαβε , πάθεα . 
. . . 
ματέρες τε παῖδας ὄλεσαν , ἀπὸ δὲ παρθένοι κόμας ἔθεντο σύγγονοι νεκρῶν Σκαμάνδριον ἀμφὶ Φρύγιον οἶδμα . 
βοὰν βοὰν δ’ Ἑλλὰς κελάδησε κἀνοτότυξεν , ἐπὶ δὲ κρατὶ χέρας ἔθηκεν , ὄνυχι δ’ ἁπαλόχροα γένυν δεῦσε φονίαισι πλαγαῖς . 
ὦ μάκαρ Ἀρκαδίᾳ ποτὲ παρθένε Καλλιστοῖ , Διὸς ἃ λεχέων ἐπέβας τετραβάμοσι γυίοις , ὡς πολὺ ματρὸς ἐμᾶς ἔλαχες πλέον , ἁ μορφᾷ θηρῶν λαχνογυίων — ὄμματι λάβρῷ σχῆμα λεαίνης — ἐξαλλάξασ’ ἄχθεα λύπης · 
ἅν τέ ποτ’ Ἄρτεμις ἐξεχορεύσατο χρυσοκέρατ’ ἔλαφον Μέροπος Τιτανίδα κούραν καλλοσύνας ἕνεκεν · τὸ δ’ ἐμὸν δέμας ὤλεσεν ὤλεσε πέργαμα Δαρδανίας ὀλομένους τ’ Ἀχαιούς . 
Μενελέως ὦ τὰς τεθρίππους Οἰνομάῳ Πῖσαν κάτα 
Πέλοψ ἁμίλλας ἐξαμιλληθείς ποτε , εἴθ’ ὤφελες τόθ’ , ἡνίκ’ ἔρανον εἰς θεοὺς πεισθεὶς ἐποίεις , ἐν θεοῖς λιπεῖν βίον , πρὶν τὸν ἐμὸν Ἀτρέα πατέρα γεννῆσαί ποτε , ὃς ἐξέφυσεν Ἀερόπης λέκτρων ἄπο 
Ἀγαμέμνον’ ἐμέ τε Μενέλεων , κλεινὸν ζυγόν · 
πλεῖστον γὰρ οἶμαι — 
καὶ τόδ’ οὐ κόμπῳ λέγω — στράτευμα κώπῃ διορίσαι Τροίαν ἔπι , τύραννος οὐδὲν πρὸς βίαν στρατηλατῶν , ἑκοῦσι δ’ ἄρξας Ἑλλάδος νεανίαις . 
καὶ τοὺς μὲν οὐκέτ’ ὄντας ἀριθμῆσαι πάρα , τοὺς δ’ ἐκ θαλάσσης ἀσμένους πεφευγότας , νεκρῶν φέροντας ὀνόματ’ εἰς οἴκους πάλιν . 
ἐγὼ δ’ ἐπ’ οἶδμα πόντιον γλαυκῆς ἁλὸς τλήμων ἀλῶμαι χρόνον ὅσονπερ Ἰλίου πύργους ἔπερσα , κἀς πάτραν χρῄζων μολεῖν οὐκ ἀξιοῦμαι τοῦδε πρὸς θεῶν τυχεῖν . 
Λιβύης τ’ ἐρήμους ἀξένους τ’ ἐπιδρομὰς πέπλευκα πάσας · χὥταν ἐγγὺς ὦ πάτρας , πάλιν μ’ ἀπωθεῖ πνεῦμα , κοὔποτ’ οὔριον ἐσῆλθε λαῖφος ὥστε μ’ ἐς πάτραν μολεῖν . 
καὶ νῦν τάλας ναυαγὸς ἀπολέσας φίλους ἐξέπεσον ἐς γῆν τήνδε · ναῦς δὲ πρὸς πέτρας πολλοὺς ἀριθμοὺς ἄγνυται ναυαγίων . 
τρόπις δ’ ἐλείφθη ποικίλων ἁρμοσμάτων , ἐφ’ ἧς ἐσώθην μόλις ἀνελπίστῳ τύχῃ 
Ἑλένη τε , Τροίας ἣν ἀποσπάσας ἔχω . 
ὄνομα δὲ χώρας ἥτις ἥδε καὶ λεὼς οὐκ οἶδα · ὄχλον γὰρ ἐσπεσεῖν ᾐσχυνόμην ὥσθ’ ἱστορῆσαι , τὰς ἐμὰς δυσχλαινίας κρύπτων ὑπ’ αἰδοῦς τῆς τύχης . 
ὅταν δ’ ἀνὴρ πράξῃ κακῶς ὑψηλός , εἰς ἀηθίαν πίπτει κακίω τοῦ πάλαι δυσδαίμονος . 
χρεία δὲ τείρει μ’ · οὔτε γὰρ σῖτος πάρα οὔτ’ ἀμφὶ χρῶτ’ ἐσθῆτες · αὐτὰ δ’ εἰκάσαι πάρεστι ναὸς ἐκβόλοις ἃ ἀμπίσχομαι . 
πέπλους δὲ τοὺς πρὶν λαμπρά τ’ ἀμφιβλήματα χλιδάς τε πόντος ἥρπασ’ · ἐν δ’ ἄντρου μυχοῖς κρύψας γυναῖκα τὴν κακῶν πάντων ἐμοὶ ἄρξασαν ἥκω τούς τε περιλελειμμένους φίλων φυλάσσειν τἄμ’ ἀναγκάσας λέχη . 
μόνος δὲ νοστῶ , τοῖς ἐκεῖ ζητῶν φίλοις τὰ πρόσφορ’ ἤν πως ἐξερευνήσας λάβω . 
ἰδὼν δὲ δῶμα περιφερὲς θριγκοῖς τόδε πύλας τε σεμνὰς ἀνδρὸς ὀλβίου τινός , προσῆλθον · ἐλπὶς δ’ ἔκ γε πλουσίων δόμων λαβεῖν τι ναύταις · ἐκ δὲ μὴ ἐχόντων βίον — οὐδ’ εἰ θέλοιεν , ὠφελεῖν ἔχοιεν ἄν . 
ὠή · τίς ἂν πυλωρὸς ἐκ δόμων μόλοι , ὅστις διαγγείλειε τἄμ’ ἔσω κακά ; 
Γραῦς τίς πρὸς πύλαισιν ; 
οὐκ ἀπαλλάξῃ δόμων καὶ μὴ πρὸς αὐλείοισιν ἑστηκὼς πύλαις ὄχλον παρέξεις δεσπόταις ; 
ἢ κατθανῇ 
Ἕλλην πεφυκώς , οἷσιν οὐκ ἐπιστροφαί . 
Μενελέως ὦ γραῖα , ταὐτὰ ταῦτ’ ἔπη κἄλλως λέγειν ἔξεστι , πείσομαι γάρ · ἀλλ’ ἄνες λόγον . 
Γραῦς ἄπελθ’ · ἐμοὶ γὰρ τοῦτο πρόσκειται , ξένε , μηδένα πελάζειν τοισίδ’ Ἑλλήνων δόμοις . 
Μενελέως ἆ · μὴ προσείλει χεῖρα μηδ’ ὤθει βίᾳ . 
Γραῦς πείθῃ γὰρ οὐδὲν ὧν λέγω , σὺ δ’ αἴτιος . 
Μενελέως ἄγγειλον εἴσω δεσπόταισι τοῖσι σοῖς . 
. . . 
Γραῦς πικρῶς ἄρ’ οἶμαί γ’ ἀγγελεῖν τοὺς σοὺς λόγους . 
Μενελέως ναυαγὸς ἥκω ξένος , ἀσύλητον γένος . 
Γραῦς οἶκον πρὸς ἄλλον νύν τιν’ ἀντὶ τοῦδ’ ἴθι . 
Μενελέως οὔκ , ἀλλ’ ἔσω πάρειμι · καὶ σύ μοι πιθοῦ . 
Γραῦς ὀχληρὸς ἴσθ’ ὤν · καὶ τάχ’ ὠσθήσῃ βίᾳ . 
Μενελέως αἰαῖ · τὰ κλεινὰ ποῦ ’στί μοι στρατεύματα ; 
Γραῦς οὐκοῦν ἐκεῖ που σεμνὸς ἦσθ’ , οὐκ ἐνθάδε . 
Μενελέως ὦ δαῖμον , ὡς ἀνάξῑ ἠτιμώμεθα . 
Γραῦς τί βλέφαρα τέγγεις δάκρυσι ; 
πρὸς τίν’ οἰκτρὸς εἶ ; 
Μενελέως πρὸς τὰς πάροιθεν συμφορὰς εὐδαίμονας . 
Γραῦς οὔκουν ἀπελθὼν δάκρυα σοῖς δώσεις φίλοις ; 
Μενελέως τίς δ’ ἥδε χώρα ; 
τοῦ δὲ βασίλειοι δόμοι ; 
Γραῦς 
Πρωτεὺς τάδ’ οἰκεῖ δώματ’ , Αἴγυπτος δὲ γῆ . 
Μενελέως 
Αἴγυπτος ; 
ὦ δύστηνος , οἷ πέπλευκ’ ἄρα . 
Γραῦς τί δὴ τὸ Νείλου μεμπτόν ἐστί σοι γάνος ; 
Μενελέως οὐ τοῦτ’ ἐμέμφθην · τὰς ἐμὰς στένω τύχας . 
Γραῦς πολλοὶ κακῶς πράσσουσιν , οὐ σὺ δὴ μόνος . 
Μενελέως ἔστ’ οὖν ἐν οἴκοις ὅντιν’ ὀνομάζεις ἄναξ ; 
Γραῦς τόδ’ ἐστὶν αὐτοῦ μνῆμα , παῖς δ’ ἄρχει χθονός . 
Μενελέως ποῦ δῆτ’ ἂν εἴη ; 
πότερον ἐκτὸς ἢ ’ν δόμοις ; 
Γραῦς οὐκ ἔνδον · Ἕλλησιν δὲ πολεμιώτατος . 
Μενελέως τίν’ αἰτίαν σχὼν ἧς ἐπηυρόμην ἐγώ ; 
Γραῦς 
Ἑλένη κατ’ οἴκους ἐστὶ τούσδ’ ἡ τοῦ Διός . 
Μενελέως πῶς φῄς ; 
τίν’ εἶπας μῦθον ; 
αὖθίς μοι φράσον . 
Γραῦς ἡ Τυνδαρὶς παῖς , ἣ κατὰ Σπάρτην ποτ’ ἦν . 
Μενελέως πόθεν μολοῦσα ; 
τίνα τὸ πρᾶγμ’ ἔχει λόγον ; 
Γραῦς 
Λακεδαίμονος γῆς δεῦρο νοστήσασ’ ἄπο . 
Μενελέως πότε ; 
οὔ τί που λελῄσμεθ’ ἐξ ἄντρων λέχος ; 
Γραῦς πρὶν τοὺς Ἀχαιούς , ὦ ξέν’ , ἐς Τροίαν μολεῖν . 
ἀλλ’ ἕρπ’ ἀπ’ οἴκων · ἔστι γάρ τις ἐν δόμοις τύχη , τύραννος ᾗ ταράσσεται δόμος . 
καιρὸν γὰρ οὐδέν’ ἦλθες · ἢν δὲ δεσπότης λάβῃ σε , θάνατος ξένιά σοι γενήσεται . 
εὔνους γάρ εἰμ’ Ἕλλησιν , οὐχ ὅσον πικροὺς λόγους ἔδωκα δεσπότην φοβουμένη . 
Μενελέως τί φῶ ; 
τί λέξω ; 
συμφορὰς γὰρ ἀθλίας ἐκ τῶν πάροιθεν τὰς παρεστώσας κλύω , εἰ τὴν μὲν αἱρεθεῖσαν ἐκ Τροίας ἄγων ἥκω δάμαρτα καὶ κατ’ ἄντρα σῴζεται , ὄνομα δὲ ταὐτὸν τῆς ἐμῆς ἔχουσά τις δάμαρτος ἄλλη τοισίδ’ ἐνναίει δόμοις . 
Διὸς δ’ ἔλεξε παῖδά νιν πεφυκέναι . 
ἀλλ’ ἦ τις ἔστι Ζηνὸς ὄνομ’ ἔχων ἀνὴρ 
Νείλου παρ’ ὄχθας ; 
εἷς γὰρ ὅ γε κατ’ οὐρανόν . 
Σπάρτη δὲ ποῦ γῆς ἐστι πλὴν ἵνα ῥοαὶ τοῦ καλλιδόνακός εἰσιν Εὐρώτα μόνον ; 
ἁπλοῦν δὲ Τυνδάρειον ὄνομα κλῄζεται . 
Λακεδαίμονος δὲ γαῖα τίς ξυνώνυμος 
Τροίας τε ; 
ἐγὼ μὲν οὐκ ἔχω τί χρὴ λέγειν . 
πολλοὶ γάρ , ὡς εἴξασιν , ἐν πολλῇ χθονὶ ὀνόματα ταὔτ’ ἔχουσι καὶ πόλις πόλει γυνὴ γυναικί τ’ · οὐδὲν οὖν θαυμαστέον . 
οὐδ’ αὖ τὸ δεινὸν προσπόλου φευξούμεθα · 
ἀνὴρ γὰρ οὐδεὶς ὧδε βάρβαρος φρένας , ὃς ὄνομ’ ἀκούσας τοὐμὸν οὐ δώσει βοράν . 
κλεινὸν τὸ Τροίας πῦρ ἐγώ θ’ ὃς ἧψά νιν , 
Μενέλαος , οὐκ ἄγνωστος ἐν πάσῃ χθονί . 
δόμων ἄνακτα προσμενῶ · δισσὰς δέ μοι ἔχει φυλάξεις · ἢν μὲν ὠμόφρων τις ᾖ , κρύψας ἐμαυτὸν εἶμι πρὸς ναυάγια · 
ἢν δ’ ἐνδιδῷ τι μαλθακόν , τὰ πρόσφορα τῆς νῦν παρούσης συμφορᾶς αἰτήσομαι . 
κακῶν μὲν ἡμῖν ἔσχατον τοῖς ἀθλίοις , ἄλλους τυράννους αὐτὸν ὄντα βασιλέα βίον προσαιτεῖν · ἀλλ’ ἀναγκαίως ἔχει . 
λόγος γάρ ἐστιν οὐκ ἐμός , σοφὸν δ’ ἔπος , δεινῆς ἀνάγκης οὐδὲν ἰσχύειν πλέον . 
Χορός ἤκουσα τᾶς θεσπιῳδοῦ κόρας , ἃ χρῄζουσ’ ἐφάνη τυράννοις δόμοις , ὡς Μενέλαος οὔ πω μελαμφαὲς οἴχεται δῑ ἔρεβος χθονὶ κρυφθείς , ἀλλ’ ἔτι κατ’ οἶδμ’ ἅλιον τρυχόμενος οὔπω λιμένων ψαύσειεν πατρίας γᾶς , ἀλατείᾳ βιότου ταλαίφρων , ἄφιλος φίλων , παντοδαπᾶς † 
ἐπὶ γᾶς † 
πόδα χριμπτόμενος εἰναλίῳ κώπᾳ Τρῳάδος ἐκ γᾶς . 
Ἑλένη ἥδ’ αὖ τάφου τοῦδ’ εἰς ἕδρας ἐγὼ πάλιν στείχω , μαθοῦσα Θεονόης φίλους λόγους , ἣ πάντ’ ἀληθῶς οἶδε · φησὶ δ’ ἐν φάει πόσιν τὸν ἁμὸν ζῶντα φέγγος εἰσορᾶν , πορθμοὺς δ’ ἀλᾶσθαι μυρίους πεπλωκότα ἐκεῖσε κἀκεῖσ’ οὐδ’ ἀγύμναστον πλάνοις , ἥξειν <δ’> 
ὅταν δὴ πημάτων λάβῃ τέλος . 
ἓν δ’ οὐκ ἔλεξεν , εἰ μολὼν σωθήσεται . 
ἐγὼ δ’ ἀπέστην τοῦτ’ ἐρωτῆσαι σαφῶς , ἡσθεῖσ’ ἐπεί νιν εἶπέ μοι σεσῳσμένον . 
ἐγγὺς δέ νίν που τῆσδ’ ἔφασκ’ εἶναι χθονός , ναυαγὸν ἐκπεσόντα σὺν παύροις φίλοις . 
ὤμοι , πόθ’ ἥξεις ; 
ὡς ποθεινὸς ἂν μόλοις . 
ἔα , τίς οὗτος ; 
οὔ τί που κρυπτεύομαι 
Πρωτέως ἀσέπτου παιδὸς ἐκ βουλευμάτων ; 
οὐχ ὡς δρομαία πῶλος ἢ Βάκχη θεοῦ τάφῳ ξυνάψω κῶλον ; 
ἄγριος δέ τις μορφὴν ὅδ’ ἐστίν , ὅς με θηρᾶται λαβεῖν . 
Μενελέως σὲ τὴν ὄρεγμα δεινὸν ἡμιλλημένην τύμβου ’πὶ κρηπῖδ’ ἐμπύρους τ’ ὀρθοστάτας , μεῖνον · τί φεύγεις ; 
ὡς δέμας δείξασα σὸν ἔκπληξιν ἡμῖν ἀφασίαν τε προστίθης . 
Ἑλένη ἀδικούμεθ’ , ὦ γυναῖκες · εἰργόμεσθα γὰρ τάφου πρὸς ἀνδρὸς τοῦδε , καί μ’ ἑλὼν θέλει δοῦναι τυράννοις ὧν ἐφεύγομεν γάμους . 
Μενελέως οὐ κλῶπές ἐσμεν , οὐχ ὑπηρέται κακῶν . 
Ἑλένη καὶ μὴν στολήν γ’ ἄμορφον ἀμφὶ σῶμ’ ἔχεις . 
Μενελέως στῆσον , φόβου μεθεῖσα , λαιψηρὸν πόδα . 
Ἑλένη ἵστημ’ , ἐπεί γε τοῦδ’ ἐφάπτομαι τόπου . 
Μενελέως τίς εἶ ; 
τίν’ ὄψιν σήν , γύναι , προσδέρκομαι ; 
Ἑλένη σὺ δ’ εἶ τίς ; 
αὑτὸς γὰρ σὲ κἄμ’ ἔχει λόγος . 
Μενελέως οὐπώποτ’ εἶδον προσφερέστερον δέμας . 
Ἑλένη ὦ θεοί · θεὸς γὰρ καὶ τὸ γιγνώσκειν φίλους . 
<Μενελέως 
Ἑλληνὶς εἶ τις ἢ ἐπιχωρία γυνή ; > 
Ἑλένη 
Ἑλληνίς · ἀλλὰ καὶ τὸ σὸν θέλω μαθεῖν . 
Μενελέως 
Ἑλένῃ σ’ ὁμοίαν δὴ μάλιστ’ εἶδον , γύναι . 
Ἑλένη ἐγὼ δὲ Μενέλεῴ γε σέ · οὐδ’ ἔχω τί φῶ . 
Μενελέως ἔγνως γὰρ ὀρθῶς ἄνδρα δυστυχέστατον . 
Ἑλένη ὦ χρόνιος ἐλθὼν σῆς δάμαρτος ἐς χέρας . 
Μενελέως ποίας δάμαρτος ; 
μὴ θίγῃς ἐμῶν πέπλων . 
Ἑλένη ἥν σοι δίδωσι Τυνδάρεως , ἐμὸς πατήρ . 
Μενελέως ὦ φωσφόρ’ Ἑκάτη , πέμπε φάσματ’ εὐμενῆ . 
Ἑλένη οὐ νυκτίφαντον πρόπολον Ἐνοδίας μ’ ὁρᾷς . 
Μενελέως οὐ μὴν γυναικῶν γ’ εἷς δυοῖν ἔφυν πόσις . 
Ἑλένη ποίων δὲ λέκτρων δεσπότης ἄλλων ἔφυς ; 
Μενελέως ἣν ἄντρα κεύθει κἀκ Φρυγῶν κομίζομαι . 
Ἑλένη οὐκ ἔστιν ἄλλη σή τις ἀντ’ ἐμοῦ γυνή . 
Μενελέως οὔ που φρονῶ μὲν εὖ , τὸ δ’ ὄμμα μου νοσεῖ ; 
Ἑλένη οὐ γάρ με λεύσσων σὴν δάμαρθ’ ὁρᾶν δοκεῖς ; 
Μενελέως τὸ σῶμ’ ὅμοιον , τὸ δὲ σαφές μ’ ἀποστερεῖ . 
Ἑλένη σκέψαι · τί σοὐνδεῖ ; 
τίς δὲ σοῦ σοφώτερος ; 
Μενελέως ἔοικας · οὔτοι τοῦτό γ’ ἐξαρνήσομαι . 
Ἑλένη τίς οὖν διδάξει σ’ ἄλλος ἢ τὰ σ’ ὄμματα ; 
Μενελέως ἐκεῖ νοσοῦμεν , ὅτι δάμαρτ’ ἄλλην ἔχω . 
Ἑλένη οὐκ ἦλθον ἐς γῆν Τρῳάδ’ , ἀλλ’ εἴδωλον ἦν . 
Μενελέως καὶ τίς βλέποντα σώματ’ ἐξεργάζεται ; 
Ἑλένη αἰθήρ , ὅθεν σὺ θεοπόνητ’ ἔχεις λέχη . 
Μενελέως τίνος πλάσαντος θεῶν ; 
ἄελπτα γὰρ λέγεις . 
Ἑλένη 
Ἥρας , διάλλαγμ’ , ὡς Πάρις με μὴ λάβοι . 
Μενελέως πῶς οὖν ἂν ἐνθάδ’ ἦσθά <τ’> 
ἐν Τροίᾳ θ’ ἅμα ; 
Ἑλένη τοὔνομα γένοιτ’ ἂν πολλαχοῦ , τὸ σῶμα δ’ οὔ . 
Μενελέως μέθες με , λύπης ἅλις ἔχων ἐλήλυθα . 
Ἑλένη λείψεις γὰρ ἡμᾶς , τὰ δὲ κέν’ ἐξάξεις λέχη ; 
Μενελέως καὶ χαῖρέ γ’ , Ἑλένῃ προσφερὴς ὁθούνεκ’ εἶ . 
Ἑλένη ἀπωλόμην · λαβοῦσά σ’ οὐχ ἕξω πόσιν . 
Μενελέως τοὐκεῖ με μέγεθος τῶν πόνων πείθει , σὺ δ’ οὔ . 
Ἑλένη οἲ ἐγώ · τίς ἡμῶν ἐγένετ’ ἀθλιωτέρα ; 
οἱ φίλτατοι λείπουσί μ’ οὐδ’ ἀφίξομαι 
Ἕλληνας οὐδὲ πατρίδα τὴν ἐμήν ποτε . 
Ἄγγελος 
Μενέλαε , μαστεύων σε κιγχάνω μόλις πᾶσαν πλανηθεὶς τήνδε βάρβαρον χθόνα , πεμφθεὶς ἑταίρων τῶν λελειμμένων ὕπο . 
Μενελέως τί δ’ ἔστιν ; 
οὔ που βαρβάρων συλᾶσθ’ ὕπο ; 
Ἄγγελος θαῦμ’ ἔστ’ , ἔλασσον τοὔνομ’ ἢ τὸ πρᾶγμ’ ἔχον . 
Μενελέως λέγ’ · ὡς φέρεις τι τῇδε τῇ σπουδῇ νέον . 
Ἄγγελος λέγω πόνους σε μυρίους τλῆναι μάτην . 
Μενελέως παλαιὰ θρηνεῖς πήματ’ · ἀγγέλλεις δὲ τί ; 
Ἄγγελος βέβηκεν ἄλοχος σὴ πρὸς αἰθέρος πτυχὰς ἀρθεῖσ’ ἄφαντος · οὐρανῷ δὲ κρύπτεται λιποῦσα σεμνὸν ἄντρον οὗ σφ’ ἐσῴζομεν , τοσόνδε λέξασ’ · Ὦ ταλαίπωροι Φρύγες πάντες τ’ Ἀχαιοί , δῑ ἔμ’ ἐπὶ Σκαμανδρίοις ἀκταῖσιν Ἥρας μηχαναῖς ἐθνῄσκετε , δοκοῦντες Ἑλένην οὐκ ἔχοντ’ ἔχειν Πάριν . 
ἐγὼ δ’ , ἐπειδὴ χρόνον ἔμειν’ ὅσον με χρῆν , τὸ μόρσιμον σῴσασα , πατέρ’ ἐς οὐρανὸν ἄπειμι · φήμας δ’ ἡ τάλαινα Τυνδαρὶς ἄλλως κακὰς ἤκουσεν οὐδὲν αἰτία . 
ὦ χαῖρε , Λήδας θύγατερ , ἐνθάδ’ ἦσθ’ ἄρα ; 
ἐγὼ δέ σ’ ἄστρων ὡς βεβηκυῖαν μυχοὺς ἤγγελλον εἰδὼς οὐδὲν ὡς ὑπόπτερον δέμας φοροίης . 
οὐκ ἐῶ σε κερτομεῖν ἡμᾶς τόδ’ αὖθις , ὡς ἄδην ἐν Ἰλίῳ πόνους παρεῖχες σῷ πόσει καὶ συμμάχοις . 
Μενελέως τοῦτ’ ἔστ’ ἐκεῖνο · ξυμβεβᾶσιν οἱ λόγοι οἱ τῆσδ’ ἀληθεῖς . 
ὦ ποθεινὸς ἡμέρα , ἥ σ’ εἰς ἐμὰς ἔδωκεν ὠλένας λαβεῖν . 
Ἑλένη ὦ φίλτατ’ ἀνδρῶν Μενέλεως , ὁ μὲν χρόνος παλαιός , ἡ δὲ τέρψις ἀρτίως πάρα . 
ἔλαβον ἀσμένα πόσιν ἐμόν , φίλαι , περί τ’ ἐπέτασα χέρα φίλιον ἐν μακρᾷ φλογὶ φαεσφόρῳ . 
Μενελέως κἀγὼ σέ · πολλοὺς δ’ ἐν μέσῳ λόγους ἔχων οὐκ οἶδ’ ὁποίου πρῶτον ἄρξωμαι τὰ νῦν . 
Ἑλένη γέγηθα , κρατὶ δ’ ὀρθίους ἐθείρας ἀνεπτέρωκα καὶ δάκρυ σταλάσσω , περὶ δὲ γυῖα χέρας ἔβαλον , ἡδονάν , ὦ πόσις , ὡς λάβω . 
Μενελέως ὦ φιλτάτη πρόσοψις , οὐκ ἐμέμφθην · 
ἔχω τὰ τῆς Διός τε λέκτρα Λήδας θ’ , ἃν ὑπὸ λαμπάδων κόροι λεύκιπποι ξυνομαίμονες ὤλβισαν ὤλβισαν τὸ πρόσθεν , ἐκ δόμων δὲ νοσφίσας σ’ ἐμοῦ πρὸς ἄλλαν ἐλαύνει θεὸς συμφορὰν τᾶσδε κρείσσω . 
τὸ κακὸν δ’ ἀγαθὸν σέ τε κἀμὲ συνάγαγε , πόσιν χρόνιον , ἀλλ’ ὅμως ὀναίμαν τύχας . 
Χορός ὄναιο δῆτα . 
ταὐτὰ δὴ ξυνεύχομαι · 
δυοῖν γὰρ ὄντοιν οὐχ ὃ μὲν τλήμων , ὃ δ’ οὔ . 
Ἑλένη φίλαι φίλαι , τὰ πάρος οὐκέτι στένομεν οὐδ’ ἀλγῶ . 
πόσιν ἐμὸν ἔχομεν [ἔχομεν , ] 
ὃν [ἔμενον] ἔμενον ἐκ Τροίας πολυετῆ μολεῖν . 
Μενελέως ἔχεις , ἐγώ τε σέ · ἡλίους δὲ μυρίους μόλις διελθὼν ᾐσθόμην τὰ τῆς θεοῦ . 
ἐμὰ δὲ χαρμονὰ δάκρυα · πλέον ἔχει χάριτος ἢ λύπας . 
Ἑλένη τί φῶ ; 
τίς ἂν τάδ’ ἤλπισεν βροτῶν ποτε ; 
ἀδόκητον ἔχω σε πρὸς στέρνοις . 
Μενελέως κἀγὼ σὲ τὴν δοκοῦσαν Ἰδαίαν πόλιν μολεῖν Ἰλίου τε μελέους πύργους . 
πρὸς θεῶν , δόμων πῶς τῶν ἐμῶν ἀπεστάλης ; 
Ἑλένη ἒ ἔ · πικρὰς ἐς ἀρχὰς βαίνεις , ἒ ἔ · πικρὰν δ’ ἐρευνᾷς φάτιν . 
Μενελέως λέγ’ · ὡς ἀκουστὰ πάντα δῶρα δαιμόνων . 
Ἑλένη ἀπέπτυσα μὲν λόγον , οἷον οἷον ἐσοίσομαι . 
Μενελέως ὅμως δὲ λέξον · ἡδύ τοι μόχθων κλύειν . 
Ἑλένη οὐκ ἐπὶ βαρβάρου λέκτρα νεανία πετομένας κώπας , πετομένου δ’ ἔρωτος ἀδίκων γάμων . . 
Μενελέως τίς <γάρ> 
σε δαίμων ἢ πότμος συλᾷ πάτρας ; 
Ἑλένη ὁ Διὸς ὁ Διός , ὦ πόσι , παῖς μ’ . . . 
ἐπέλασεν Νείλῳ . 
Μενελέως θαυμαστά · τοῦ πέμψαντος ; 
ὦ δεινοὶ λόγοι . 
Ἑλένη κατεδάκρυσα καὶ βλέφαρον ὑγραίνω δάκρυσιν · ἁ Διός μ’ ἄλοχος ὤλεσεν . 
Μενελέως 
Ἥρα ; 
τί νῷν χρῄζουσα προσθεῖναι κακόν ; 
Ἑλένη ὤμοι ἐμῶν δεινῶν , λουτρῶν καὶ κρηνῶν , ἵνα θεαὶ μορφὰν ἐφαίδρυναν , ἔνθεν ἔμολεν κρίσις . 
Μενελέως τὰ δ’ ἐς κρίσιν σοι τῶνδ’ ἔθηχ’ Ἥρα κακῶν — 
 ; 
Ἑλένη 
Πάριν ὡς ἀφέλοιτο — 
Μενελέως πῶς ; 
αὔδα . 
Ἑλένη 
Κύπρις ᾧ μ’ ἐπένευσεν — 
Μενελέως ὦ τλᾶμον . 
Ἑλένη τλάμων , τλάμων · ὧδ’ ἐπέλασ’ Αἰγύπτῳ . 
Μενελέως εἶτ’ ἀντέδωκ’ εἴδωλον , ὡς σέθεν κλύω . 
Ἑλένη τὰ δὲ <σὰ> 
κατὰ μέλαθρα πάθεα πάθεα , μᾶ‐ τερ , οἲ ’γώ . 
Μενελέως τί φῄς ; 
Ἑλένη οὐκ ἔστι μάτηρ · ἀγχόνιον δὲ βρόχον δῑ ἐμὰν κατεδήσατο δυσγάμου αἰσχύναν . 
Μενελέως ὤμοι · θυγατρὸς δ’ Ἑρμιόνης ἔστιν βίος ; 
Ἑλένη ἄγαμος ἄτεκνος , ὦ πόσι , καταστένει γάμον ἄγαμον <ἐμόν> . 
Μενελέως ὦ πᾶν κατ’ ἄκρας δῶμ’ ἐμὸν πέρσας Πάρις , τάδε καὶ σὲ διώλεσε μυριάδας τε χαλκεόπλων Δαναῶν . 
Ἑλένη ἐμὲ δὲ πατρίδος ἄπο κακόποτμον ἀραίαν ἔβαλε θεὸς ἀπό <τε> 
πόλεος ἀπό τε σέθεν , ὅτε μέλαθρα λέχεά τ’ ἔλιπον — 
οὐ λιποῦσ’ ἐπ’ αἰσχροῖς γάμοις . 
Χορός εἰ καὶ τὰ λοιπὰ τῆς τύχης εὐδαίμονος τύχοιτε , πρὸς τὰ πρόσθεν ἀρκέσειεν ἄν . 
Ἄγγελος 
Μενέλαε , κἀμοὶ πρόσδοτον τῆς ἡδονῆς , ἣν μανθάνω μὲν καὐτός , οὐ σαφῶς δ’ ἔχω . 
Μενελέως ἀλλ’ , ὦ γεραιέ , καὶ σὺ κοινώνει λόγων . 
Ἄγγελος οὐχ ἥδε μόχθων τῶν ἐν Ἰλίῳ βραβεύς ; 
Μενελέως οὐχ ἥδε , πρὸς θεῶν δ’ ἦμεν ἠπατημένοι , νεφέλης ἄγαλμ’ ἔχοντες ἐν χεροῖν λυγρόν . 
Ἄγγελος τί φῄς ; 
νεφέλης ἄρ’ ἄλλως εἴχομεν πόνους πέρι ; 
Μενελέως 
Ἥρας τάδ’ ἔργα καὶ θεῶν τρισσῶν ἔρις . 
Ἄγγελος ἡ δ’ οὖσ’ ἀληθῶς ἐστιν ἥδε σὴ δάμαρ ; 
Μενελέως αὕτη · λόγοις [δ’] 
ἐμοῖσι πίστευσον τάδε . 
Ἄγγελος ὦ θύγατερ , ὁ θεὸς ὡς ἔφυ τι ποικίλον καὶ δυστέκμαρτον . 
εὖ δέ πως πάντα στρέφει ἐκεῖσε κἀκεῖσ’ ἀναφέρων · ὃ μὲν πονεῖ , ὃ δ’ οὐ πονήσας αὖθις ὄλλυται κακῶς , βέβαιον οὐδὲν τῆς ἀεὶ τύχης ἔχων . 
σὺ γὰρ πόσις τε σὸς πόνων μετέσχετε , σὺ μὲν λόγοισιν , ὃ δὲ δορὸς προθυμίᾳ . 
σπεύδων δ’ ὅτ’ ἔσπευδ’ οὐδὲν εἶχε · νῦν δ’ ἔχει αὐτόματα πράξας τἀγάθ’ εὐτυχέστατα . 
οὐκ ἄρα γέροντα πατέρα καὶ Διοσκόρω ᾔσχυνας , οὐδ’ ἔδρασας οἷα κλῄζεται . 
νῦν ἀνανεοῦμαι τὸν σὸν ὑμέναιον πάλιν καὶ λαμπάδων μεμνήμεθ’ ἃς τετραόροις ἵπποις τροχάζων παρέφερον · σὺ δ’ ἐν δίφροις ξὺν τῷδε νύμφη δῶμ’ ἔλειπες ὄλβιον . 
κακὸς γὰρ ὅστις μὴ σέβει τὰ δεσποτῶν καὶ ξυγγέγηθε καὶ συνωδίνει κακοῖς . 
ἐγὼ μὲν εἴην , κεἰ πέφυχ’ ὅμως λάτρις , ἐν τοῖσι γενναίοισιν ἠριθμημένος δούλοισι , τοὔνομ’ οὐκ ἔχων ἐλεύθερον , τὸν νοῦν δέ · κρεῖσσον γὰρ τόδ’ ἢ δυοῖν κακοῖν ἕν’ ὄντα χρῆσθαι , τὰς φρένας τ’ ἔχειν κακὰς ἄλλων τ’ ἀκούειν δοῦλον ὄντα τῶν πέλας . 
Μενελέως ἄγ’ , ὦ γεραιέ , πολλὰ μὲν παρ’ ἀσπίδα μοχθήματ’ ἐξέπλησας ἐκπονῶν ἐμοί , καὶ νῦν μετασχὼν τῆς ἐμῆς εὐπραξίας ἄγγειλον ἐλθὼν τοῖς λελειμμένοις φίλοις τάδ’ ὡς ἔχονθ’ ηὕρηκας οἷ τ’ ἐσμὲν τύχης , μένειν τ’ ἐπ’ ἀκταῖς τούς τ’ ἐμοὺς καραδοκεῖν ἀγῶνας οἳ μένουσί μ’ , ὡς ἐλπίζομεν , κεἰ τήνδε πως δυναίμεθ’ ἐκκλέψαι χθονός , φρουρεῖν ὅπως ἂν εἰς ἓν ἐλθόντες τύχης ἐκ βαρβάρων σωθῶμεν , ἢν δυνώμεθα . 
Ἄγγελος ἔσται τάδ’ , ὦναξ . 
ἀλλά τοι τὰ μάντεων ἐσεῖδον ὡς φαῦλ’ ἐστὶ καὶ ψευδῶν πλέα . 
οὐδ’ ἦν ἄρ’ ὑγιὲς οὐδὲν ἐμπύρου φλογὸς οὐδὲ πτερωτῶν φθέγματ’ · εὔηθες δέ τοι τὸ καὶ δοκεῖν ὄρνιθας ὠφελεῖν βροτούς . 
Κάλχας γὰρ οὐκ εἶπ’ οὐδ’ ἐσήμηνε στρατῷ νεφέλης ὑπερθνῄσκοντας εἰσορῶν φίλους οὐδ’ Ἕλενος , ἀλλὰ πόλις ἀνηρπάσθη μάτην . 
εἴποις ἄν · Οὕνεχ’ ὁ θεὸς οὐκ ἠβούλετο ; 
τί δῆτα μαντευόμεθα ; 
τοῖς θεοῖσι χρὴ θύοντας αἰτεῖν ἀγαθά , μαντείας δ’ ἐᾶν · 
βίου γὰρ ἄλλως δέλεαρ ηὑρέθη τόδε , κοὐδεὶς ἐπλούτησ’ ἐμπύροισιν ἀργὸς ὤν · 
γνώμη δ’ ἀρίστη μάντις ἥ τ’ εὐβουλία . 
Χορός ἐς ταὐτὸ κἀμοὶ δόξα μαντειῶν πέρι χωρεῖ γέροντι · τοὺς θεοὺς ἔχων τις ἂν φίλους ἀρίστην μαντικὴν ἔχοι δόμοις . 
Ἑλένη εἶἑν · τὰ μὲν δὴ δεῦρ’ ἀεὶ καλῶς ἔχει . 
ὅπως δ’ ἐσώθης , ὦ τάλας , Τροίας ἄπο , κέρδος μὲν οὐδὲν εἰδέναι , πόθος δέ τις τὰ τῶν φίλων φίλοισιν αἰσθέσθαι κακά . 
Μενελέως ἦ πόλλ’ ἀνήρου μ’ ἑνὶ λόγῳ μιᾷ θ’ ὁδῷ . 
τί σοι λέγοιμ’ ἂν τὰς ἐν Αἰγαίῳ φθορὰς τὰ Ναυπλίου τ’ Εὐβοικὰ πυρπολήματα 
Κρήτην τε Λιβύης θ’ ἃς ἐπεστράφην πόλεις , σκοπιάς τε Περσέως ; 
οὐ γὰρ ἐμπλήσαιμί σ’ <ἂν> μύθων , λέγων τ’ ἄν σοι κάκ’ ἀλγοίην ἔτι , πάσχων τ’ ἔκαμνον · δὶς δὲ λυπηθεῖμεν ἄν . 
Ἑλένη κάλλιον εἶπας ἤ σ’ ἀνηρόμην ἐγώ . 
ἓν δ’ εἰπὲ πάντα παραλιπών , πόσον χρόνον πόντου ’πὶ νώτοις ἅλιον ἐφθείρου πλάνον ; 
Μενελέως ἐν ναυσὶν ὢν πρὸς τοῖσιν ἐν Τροίᾳ δέκα ἔτεσι διῆλθον ἑπτὰ περιδρομὰς ἐτῶν . 
Ἑλένη φεῦ φεῦ · μακρόν γ’ ἔλεξας , ὦ τάλας , χρόνον σωθεὶς δ’ ἐκεῖθεν ἐνθάδ’ ἦλθες ἐς σφαγάς . 
Μενελέως πῶς φῄς ; 
τί λέξεις ; 
ὥς μ’ ἀπώλεσας , γύναι . 
Ἑλένη φεῦγ’ ὡς τάχιστα τῆσδ’ ἀπαλλαχθεὶς χθονός . 
θανῇ πρὸς ἀνδρὸς οὗ τάδ’ ἐστὶ δώματα . 
Μενελέως τί χρῆμα δράσας ἄξιον τῆς συμφορᾶς ; 
Ἑλένη ἥκεις ἄελπτος ἐμποδὼν ἐμοῖς γάμοις . 
Μενελέως ἦ γὰρ γαμεῖν τις τἄμ’ ἐβουλήθη λέχη ; 
Ἑλένη ὕβριν θ’ ὑβρίζειν εἰς ἔμ’ , ἣν ἔτλην ἐγώ . 
Μενελέως ἰδίᾳ σθένων τις ἢ τυραννεύων χθονός ; 
Ἑλένη ὃς γῆς ἀνάσσει τῆσδε Πρωτέως γόνος . 
Μενελέως τόδ’ ἔστ’ ἐκεῖν’ αἴνιγμ’ ὃ προσπόλου κλύω . 
Ἑλένη ποίοις ἐπιστὰς βαρβάροις πυλώμασιν ; 
Μενελέως τοῖσδ’ , ἔνθεν ὥσπερ πτωχὸς ἐξηλαυνόμην . 
Ἑλένη οὔ που προσῄτεις βίοτον ; 
ὦ τάλαιν’ ἐγώ . 
Μενελέως τοὔργον μὲν ἦν τοῦτ’ , ὄνομα δ’ οὐκ εἶχεν τόδε . 
Ἑλένη πάντ’ οἶσθ’ ἄρ’ , ὡς ἔοικας , ἀμφ’ ἐμῶν γάμων . 
Μενελέως οἶδ’ · εἰ δὲ λέκτρα διέφυγες τάδ’ οὐκ ἔχω . 
Ἑλένη ἄθικτον εὐνὴν ἴσθι σοι σεσῳσμένην . 
Μενελέως τίς τοῦδε πειθώ ; 
φίλα γάρ , εἰ σαφῆ λέγεις . 
Ἑλένη ὁρᾷς τάφου τοῦδ’ ἀθλίους ἕδρας ἐμάς ; 
Μενελέως ὁρῶ ταλαίνας στιβάδας , ὧν τί σοὶ μέτα ; 
Ἑλένη ἐνταῦθα λέκτρων ἱκετεύομεν φυγάς . 
Μενελέως βωμοῦ σπανίζουσ’ ἢ νόμοισι βαρβάροις ; 
Ἑλένη ἐρρύεθ’ ἡμᾶς τοῦτ’ ἴσον ναοῖς θεῶν . 
Μενελέως οὐδ’ ἄρα πρὸς οἴκους ναυστολεῖν <σ’> 
ἔξεστί μοι ; 
Ἑλένη ξίφος μένει σε μᾶλλον ἢ τοὐμὸν λέχος . 
Μενελέως οὕτως ἂν εἴην ἀθλιώτατος βροτῶν . 
Ἑλένη μή νυν καταιδοῦ , φεῦγε δ’ ἐκ τῆσδε χθονός . 
Μενελέως λιπών σε ; 
Τροίαν ἐξέπερσα σὴν χάριν . 
Ἑλένη κρεῖσσον γὰρ ἤ σε τἄμ’ ἀποκτεῖναι λέχη . 
Μενελέως ἄνανδρά γ’ εἶπας Ἰλίου τ’ οὐκ ἄξια . 
Ἑλένη οὐκ ἂν κτάνοις τύραννον , ὃ σπεύδεις ἴσως . 
Μενελέως οὕτω σιδήρῳ τρωτὸν οὐκ ἔχει δέμας ; 
Ἑλένη εἴσῃ . 
τὸ τολμᾶν δ’ ἀδύνατ’ ἀνδρὸς οὐ σοφοῦ . 
Μενελέως σιγῇ παράσχω δῆτ’ ἐμὰς δῆσαι χέρας ; 
Ἑλένη ἐς ἄπορον ἥκεις · δεῖ δὲ μηχανῆς τινος . 
Μενελέως δρῶντας γὰρ ἢ μὴ δρῶντας ἥδιον θανεῖν . 
Ἑλένη μί’ ἔστιν ἐλπίς , ᾗ μόνῃ σωθεῖμεν ἄν . 
Μενελέως ὠνητὸς ἢ τολμητὸς ἢ λόγων ὕπο ; 
Ἑλένη εἰ μὴ τύραννός <σ’> 
ἐκπύθοιτ’ ἀφιγμένον . 
Μενελέως ἐρεῖ δὲ τίς μ’ ; 
οὐ γνώσεταί γ’ ὅς εἰμ’ ἐγώ . 
Ἑλένη ἔστ’ ἔνδον αὐτῷ ξύμμαχος θεοῖς ἴση . 
Μενελέως φήμη τις οἴκων ἐν μυχοῖς ἱδρυμένη ; 
Ἑλένη οὔκ , ἀλλ’ ἀδελφή · Θεονόην καλοῦσί νιν . 
Μενελέως χρηστήριον μὲν τοὔνομ’ · ὅ τι δὲ δρᾷ φράσον . 
Ἑλένη πάντ’ οἶδ’ , ἐρεῖ τε συγγόνῳ παρόντα σε . 
Μενελέως θνῄσκοιμεν ἄν · λαθεῖν γὰρ οὐχ οἷόν τέ μοι . 
Ἑλένη ἴσως ἂν ἀναπείσαιμεν ἱκετεύοντέ νιν — 
Μενελέως τί χρῆμα δρᾶσαι ; 
τίν’ ὑπάγεις μ’ ἐς ἐλπίδα ; 
Ἑλένη παρόντα γαίᾳ μὴ φράσαι σε συγγόνῳ . 
Μενελέως πείσαντε δ’ ἐκ γῆς διορίσαιμεν ἂν πόδα ; 
Ἑλένη κοινῇ γ’ ἐκείνῃ ῥᾳδίως , λάθρᾳ δ’ ἂν οὔ . 
Μενελέως σὸν ἔργον , ὡς γυναικὶ πρόσφορον γυνή . 
Ἑλένη ὡς οὐκ ἄχρωστα γόνατ’ ἐμῶν ἕξει χερῶν . 
Μενελέως φέρ’ , ἢν δὲ δὴ νῷν μὴ ἀποδέξηται λόγους ; 
Ἑλένη θανῇ · γαμοῦμαι δ’ ἡ τάλαιν’ ἐγὼ βίᾳ . 
Μενελέως προδότις ἂν εἴης · τὴν βίαν σκήψασ’ ἔχεις . 
Ἑλένη ἀλλ’ ἁγνὸν ὅρκον σὸν κάρα κατώμοσα . . . 
Μενελέως τί φῄς ; 
θανεῖσθαι ; 
κοὔποτ’ ἀλλάξεις λέχη ; 
Ἑλένη ταὐτῷ ξίφει γε · κείσομαι δὲ σοῦ πέλας . 
Μενελέως ἐπὶ τοῖσδε τοίνυν δεξιᾶς ἐμῆς θίγε . 
Ἑλένη ψαύω , θανόντος σοῦ τόδ’ ἐκλείψειν φάος . 
Μενελέως κἀγὼ στερηθεὶς σοῦ τελευτήσειν βίον . 
Ἑλένη πῶς οὖν θανούμεθ’ ὥστε καὶ δόξαν λαβεῖν ; 
Μενελέως τύμβου ’πὶ νώτῳ σὲ κτανὼν ἐμὲ κτενῶ . 
πρῶτον δ’ ἀγῶνα μέγαν ἀγωνιούμεθα λέκτρων ὑπὲρ σῶν . 
ὁ δὲ θέλων ἴτω πέλας · 
τὸ Τρωικὸν γὰρ οὐ καταισχυνῶ κλέος οὐδ’ Ἑλλάδ’ ἐλθὼν λήψομαι πολὺν ψόγον , ὅστις Θέτιν μὲν ἐστέρησ’ Ἀχιλλέως , 
Τελαμωνίου δ’ Αἴαντος εἰσεῖδον σφαγάς , τὸν Νηλέως τ’ ἄπαιδα · διὰ δὲ τὴν ἐμὴν οὐκ ἀξιώσω κατθανεῖν δάμαρτ’ ἐγώ ; 
μάλιστά γε · εἰ γάρ εἰσιν οἱ θεοὶ σοφοί , εὔψυχον ἄνδρα πολεμίων θανόνθ’ ὕπο κούφῃ καταμπίσχουσιν ἐν τύμβῳ χθονί , κακοὺς δ’ ἐφ’ ἕρμα στερεὸν ἐκβάλλουσι γῆς . 
Χορός ὦ θεοί , γενέσθω δή ποτ’ εὐτυχὲς γένος τὸ Ταντάλειον καὶ μεταστήτω κακῶν . 
Ἑλένη οἲ ἐγὼ τάλαινα · τῆς τύχης γὰρ ὧδ’ ἔχω . 
Μενέλαε , διαπεπράγμεθ’ · ἐκβαίνει δόμων ἡ θεσπιῳδὸς Θεονόη · κτυπεῖ δόμος κλῄθρων λυθέντων . 
φεῦγ’ · ἀτὰρ τί φευκτέον ; 
ἀποῦσα γάρ σε καὶ παροῦσ’ ἀφιγμένον δεῦρ’ οἶδεν · ὦ δύστηνος , ὡς ἀπωλόμην . 
Τροίας δὲ σωθεὶς κἀπὸ βαρβάρου χθονὸς ἐς βάρβαρ’ ἐλθὼν φάσγαν’ αὖθις ἐμπεσῇ . 
Θεονόη ἡγοῦ σύ μοι φέρουσα λαμπτήρων σέλας θείου δε σεμνὸν θεσμὸν αἰθέρος μυχούς , ὡς πνεῦμα καθαρὸν οὐρανοῦ δεξώμεθα · 
σὺ δ’ αὖ κέλευθον εἴ τις ἔβλαψεν ποδὶ στείβων ἀνοσίῳ , δὸς καθαρσίῳ φλογί , κροῦσον δὲ πεύκην , ἵνα διεξέλθω , πυρός . 
νόμον δὲ τὸν ἐμὸν θεοῖσιν ἀποδοῦσαι πάρος ἐφέστιον φλόγ’ ἐς δόμους κομίζετε . 
Ἑλένη , τί τἀμὰ — 
πῶς ἔχει — 
θεσπίσματα ; 
ἥκει πόσις σοι Μενέλεως ὅδ’ ἐμφανής , νεῶν στερηθεὶς τοῦ τε σοῦ μιμήματος . 
ὦ τλῆμον , οἵους διαφυγὼν ἦλθες πόνους , οὐδ’ οἶσθα νόστον οἴκαδ’ εἴτ’ αὐτοῦ μενεῖς · 
ἔρις γὰρ ἐν θεοῖς σύλλογός τε σοῦ πέρι ἔσται πάρεδρος Ζηνὶ τῷδ’ ἐν ἤματι . 
Ἥρα μέν , ἥ σοι δυσμενὴς πάροιθεν ἦν , νῦν ἐστιν εὔνους κἀς πάτραν σῷσαι θέλει ξὺν τῇδ’ , ἵν’ Ἑλλὰς τοὺς Ἀλεξάνδρου γάμους , δώρημα Κύπριδος , ψευδονυμφεύτους μάθῃ · 
Κύπρις δὲ νόστον σὸν διαφθεῖραι θέλει , ὡς μὴ ’ξελεγχθῇ μηδὲ πριαμένη φανῇ τὸ κάλλος , Ἑλένης οὕνεκ’ , ἀνονήτοις γάμοις . 
τέλος δ’ ἐφ’ ἡμῖν , εἴθ’ , ἃ βούλεται Κύπρις , λέξασ’ ἀδελφῷ σ’ ἐνθάδ’ ὄντα διολέσω , εἴτ’ αὖ μεθ’ Ἥρας στᾶσα σὸν σώσω βίον , κρύψασ’ ὁμαίμον’ , ὅς με προστάσσει τάδε εἰπεῖν , ὅταν γῆν τήνδε νοστήσας τύχῃς . 
. . . 
τίς εἶσ’ ἀδελφῷ τόνδε σημανῶν ἐμῷ παρόνθ’ , ὅπως ἂν τοὐμὸν ἀσφαλῶς ἔχῃ ; 
Ἑλένη ὦ παρθέν’ , ἱκέτις ἀμφὶ σὸν πίτνω γόνυ καὶ προσκαθίζω θᾶκον οὐκ εὐδαίμονα ὑπέρ τ’ ἐμαυτῆς τοῦδέ θ’ , ὃν μόλις ποτὲ λαβοῦσ’ ἐπ’ ἀκμῆς εἰμι κατθανόντ’ ἰδεῖν · 
μή μοι κατείπῃς σῷ κασιγνήτῳ πόσιν τόνδ’ εἰς ἐμὰς ἥκοντα φιλτάτας χέρας , σῷσον δέ , λίσσομαί σε · συγγόνῳ δὲ σῷ τὴν εὐσέβειαν μὴ προδῷς τὴν σήν ποτε , χάριτας πονηρὰς κἀδίκους ὠνουμένη . 
μισεῖ γὰρ ὁ θεὸς τὴν βίαν , τὰ κτητὰ δὲ κτᾶσθαι κελεύει πάντας οὐκ ἐς ἁρπαγάς . 
[ἐατέος δ’ ὁ πλοῦτος ἄδικός τις ὤν.] κοινὸς γάρ ἐστιν οὐρανὸς πᾶσιν βροτοῖς καὶ γαῖ’ , ἐν ᾗ χρὴ δώματ’ ἀναπληρουμένους τἀλλότρια μὴ σχεῖν μηδ’ ἀφαιρεῖσθαι βίᾳ . 
ἡμᾶς δὲ καιρίως μέν , ἀθλίως δ’ ἐμοί , 
Ἑρμῆς ἔδωκε πατρὶ σῷ σῴζειν πόσει τῷδ’ ὃς πάρεστι κἀπολάζυσθαι θέλει . 
πῶς οὖν θανὼν ἂν ἀπολάβοι ; 
κεῖνος δὲ πῶς τὰ ζῶντα τοῖς θανοῦσιν ἀποδοίη ποτ’ ἄν ; 
ἤδη τὰ τοῦ θεοῦ καὶ τὰ τοῦ πατρὸς σκόπει · 
πότερον ὁ δαίμων χὡ θανὼν τὰ τῶν πέλας βούλοιντ’ ἂν ἢ οὐ βούλοιντ’ ἂν ἀποδοῦναι πάλιν ; 
δοκῶ μέν . 
οὔκουν χρή σε συγγόνῳ πλέον νέμειν ματαίῳ μᾶλλον ἢ χρηστῷ πατρί . 
εἰ δ’ οὖσα μάντις καὶ τὰ θεῖ’ ἡγουμένη τὸ μὲν δίκαιον τοῦ πατρὸς διαφθερεῖς , τῷ δ’ οὐ δικαίῳ συγγόνῳ σώσεις χάριν , αἰσχρὸν τὰ μέν σε θεῖα πάντ’ ἐξειδέναι , τά τ’ ὄντα καὶ μέλλοντα , τὰ δὲ δίκαια μή . 
τήν τ’ ἀθλίαν ἔμ’ , οἷσιν ἔγκειμαι κακοῖς , ῥῦσαι , πάρεργον δοῦσα τοῦτο τῆς τύχης · 
Ἑλένην γὰρ οὐδεὶς ὅστις οὐ στυγεῖ βροτῶν · 
ἣ κλῄζομαι καθ’ Ἑλλάδ’ ὡς προδοῦσ’ ἐμὸν πόσιν Φρυγῶν ᾤκησα πολυχρύσους δόμους . 
ἢν δ’ Ἑλλάδ’ ἔλθω κἀπιβῶ Σπάρτης <πάλιν> , κλύοντες εἰσιδόντες ὡς τέχναις θεῶν ὤλοντ’ , ἐγὼ δὲ προδότις οὐκ ἄρ’ ἦ φίλων , πάλιν μ’ ἀνάξουσ’ ἐς τὸ σῶφρον αὖθις αὖ , ἑδνώσομαί τε θυγατέρ’ , ἣν οὐδεὶς γαμεῖ , τὴν δ’ ἐνθάδ’ ἐκλιποῦσ’ ἀλητείαν πικρὰν ὄντων ἐν οἴκοις χρημάτων ὀνήσομαι . 
κεἰ μὲν θανὼν ὅδ’ ἐν πυρᾷ κατεσφάγη , πρόσω σφ’ ἀπόντα δακρύοις ἂν ἠγάπων · 
νῦν δ’ ὄντα καὶ σωθέντ’ ἀφαιρεθήσομαι ; 
μὴ δῆτα , παρθέν’ , ἀλλά σ’ ἱκετεύω τόδε · 
δὸς τὴν χάριν μοι τήνδε καὶ μιμοῦ τρόπους πατρὸς δικαίου · παισὶ γὰρ κλέος τόδε κάλλιστον , ὅστις ἐκ πατρὸς χρηστοῦ γεγὼς ἐς ταὐτὸν ἦλθε τοῖς τεκοῦσι τοὺς τρόπους . 
Χορός οἰκτρὸν μὲν οἱ παρόντες ἐν μέσῳ λόγοι , οἰκτρὰ δὲ καὶ σύ . 
τοὺς δὲ Μενέλεω ποθῶ λόγους ἀκοῦσαι τίνας ἐρεῖ ψυχῆς πέρι . 
Μενελέως ἐγὼ σὸν οὔτ’ ἂν προσπεσεῖν τλαίην γόνυ οὔτ’ ἂν δακρῦσαι βλέφαρα · τὴν Τροίαν γὰρ ἂν δειλοὶ γενόμενοι πλεῖστον αἰσχύνοιμεν ἄν . 
καίτοι λέγουσιν ὡς πρὸς ἀνδρὸς εὐγενοῦς ἐν ξυμφοραῖσι δάκρῡ ἀπ’ ὀφθαλμῶν βαλεῖν . 
ἀλλ’ οὐχὶ τοῦτο τὸ καλόν , εἰ καλὸν τόδε , αἱρήσομαι ’γὼ πρόσθε τῆς εὐψυχίας . 
ἀλλ’ , εἰ μὲν ἄνδρα σοι δοκεῖ σῷσαι ξένον ζητοῦντά γ’ ὀρθῶς ἀπολαβεῖν δάμαρτ’ ἐμήν , ἀπόδος τε καὶ πρὸς σῷσον · εἰ δὲ μὴ δοκεῖ , ἐγὼ μὲν οὐ νῦν πρῶτον ἀλλὰ πολλάκις ἄθλιος ἂν εἴην , σὺ δὲ γυνὴ κακὴ φανῇ . 
ἃ δ’ ἄξῑ ἡμῶν καὶ δίκαῑ ἡγούμεθα καὶ σῆς μάλιστα καρδίας ἀνθάψεται , λέξω τάδ’ ἀμφὶ μνῆμα σοῦ πατρὸς πόθῳ · 
Ὦ γέρον , ὃς οἰκεῖς τόνδε λάινον τάφον , ἀπόδος , ἀπαιτῶ τὴν ἐμὴν δάμαρτά σε , ἣν Ζεὺς ἔπεμψε δεῦρό σοι σῴζειν ἐμοί . 
οἶδ’ οὕνεκ’ ἡμῖν οὔποτ’ ἀποδώσεις θανών · 
ἀλλ’ ἥδε πατέρα νέρθεν ἀνακαλούμενον οὐκ ἀξιώσει τὸν πρὶν εὐκλεέστατον κακῶς ἀκοῦσαι · κυρία γάρ ἐστι νῦν . 
ὦ νέρτερ’ Ἅιδη , καὶ σὲ σύμμαχον καλῶ , ὃς πόλλ’ ἐδέξω τῆσδ’ ἕκατι σώματα πεσόντα τὠμῷ φασγάνῳ , μισθὸν δ’ ἔχεις · 
ἢ νῦν ἐκείνους ἀπόδος ἐμψύχους πάλιν , ἢ τήνδε πατρὸς εὐσεβοῦς ἀνάγκασον κρείσσω φανεῖσαν τἀμά γ’ ἀποδοῦναι λέχη . 
εἰ δ’ ἐμὲ γυναῖκα τὴν ἐμὴν συλήσετε , ἅ σοι παρέλιπεν ἥδε τῶν λόγων , φράσω . 
ὅρκοις κεκλῄμεθ’ , ὡς μάθῃς , ὦ παρθένε , πρῶτον μὲν ἐλθεῖν διὰ μάχης σῷ συγγόνῳ κἀκεῖνον ἢ ’μὲ δεῖ θανεῖν · ἁπλοῦς λόγος . 
ἢν δ’ ἐς μὲν ἀλκὴν μὴ πόδ’ ἀντιθῇ ποδί , λιμῷ δὲ θηρᾷ τύμβον ἱκετεύοντε νώ , κτανεῖν δέδοκται τήνδε μοι κἄπειτ’ ἐμὸν πρὸς ἧπαρ ὦσαι δίστομον ξίφος τόδε τύμβου ’πὶ νώτοις τοῦδ’ , ἵν’ αἵματος ῥοαὶ τάφου καταστάζωσι · κεισόμεσθα δὲ νεκρὼ δύ’ ἑξῆς τῷδ’ ἐπὶ ξεστῷ τάφῳ , ἀθάνατον ἄλγος σοί , ψόγος δὲ σῷ πατρί . 
οὐ γὰρ γαμεῖ τήνδ’ οὔτε σύγγονος σέθεν οὔτ’ ἄλλος οὐδείς · ἀλλ’ ἐγώ σφ’ ἀπάξομαι , εἰ μὴ πρὸς οἴκους δυνάμεθ’ , ἀλλὰ πρὸς νεκρούς . 
τί ταῦτα ; 
δακρύοις ἐς τὸ θῆλυ τρεπόμενος ἐλεινὸς ἦν ἂν μᾶλλον ἢ δραστήριος . 
κτεῖν’ , εἰ δοκεῖ σοι · δυσκλεᾶς γὰρ οὐ κτενεῖς · 
μᾶλλόν γε μέντοι τοῖς ἐμοῖς πείθου λόγοις , ἵν’ ᾖς δικαία καὶ δάμαρτ’ ἐγὼ λάβω . 
Χορός ἐν σοὶ βραβεύειν , ὦ νεᾶνι , τοὺς λόγους · 
οὕτω δὲ κρῖνον , ὡς ἅπασιν ἁνδάνῃς . 
Θεονόη ἐγὼ πέφυκά τ’ εὐσεβεῖν καὶ βούλομαι , φιλῶ τ’ ἐμαυτήν , καὶ κλέος τοὐμοῦ πατρὸς οὐκ ἂν μιάναιμ’ , οὐδὲ συγγόνῳ χάριν δοίην ἂν ἐξ ἧς δυσκλεὴς φανήσομαι . 
ἔνεστι δ’ ἱερὸν τῆς δίκης ἐμοὶ μέγα ἐν τῇ φύσει · καὶ τοῦτο Νηρέως πάρα ἔχουσα σῴζειν , Μενέλεως , πειράσομαι . 
Ἥρᾳ δ’ , ἐπείπερ βούλεταί σ’ εὐεργετεῖν , ἐς ταὐτὸν οἴσω ψῆφον · ἡ Κύπρις δ’ ἐμοὶ ἵλεως μὲν εἴη , ξυμβέβηκε δ’ οὐδαμοῦ · 
πειράσομαι δὲ παρθένος μένειν ἀεί . 
ἃ δ’ ἀμφὶ τύμβῳ τῷδ’ ὀνειδίζεις πατρί , ἡμῖν ὅδ’ αὑτὸς μῦθος . 
ἀδικοίημεν ἄν , εἰ μὴ ἀποδώσω · καὶ γὰρ ἂν κεῖνος βλέπων ἀπέδωκεν ἂν σοὶ τήνδ’ ἔχειν , ταύτῃ δὲ σέ . 
καὶ γὰρ τίσις τῶνδ’ ἐστὶ τοῖς τε νερτέροις καὶ τοῖς ἄνωθεν πᾶσιν ἀνθρώποις · ὁ νοῦς τῶν κατθανόντων ζῇ μὲν οὔ , γνώμην δ’ ἔχει ἀθάνατον εἰς ἀθάνατον αἰθέρ’ ἐμπεσών . 
ὡς οὖν παραινῶ μὴ μακράν , σιγήσομαι ἅ μου καθικετεύσατ’ , οὐδὲ μωρίᾳ ξύμβουλος ἔσομαι τῇ κασιγνήτου ποτέ . 
εὐεργετῶ γὰρ κεῖνον οὐ δοκοῦσ’ ὅμως , ἐκ δυσσεβείας ὅσιον εἰ τίθημί νιν . 
αὐτοὶ μὲν οὖν ὁδόν τιν’ ἐξευρίσκετε , ἐγὼ δ’ ἀποστᾶσ’ ἐκποδὼν σιγήσομαι . 
ἐκ τῶν θεῶν δ’ ἄρχεσθε χἱκετεύετε τὴν μέν σ’ ἐᾶσαι πατρίδα νοστῆσαι Κύπριν , 
Ἥρας δὲ τὴν ἔννοιαν ἐν ταὐτῷ μένειν ἣν ἐς σὲ καὶ σὸν πόσιν ἔχει σωτηρίας . 
σὺ δ’ , ὦ θανών μοι πάτερ , ὅσον γ’ ἐγὼ σθένω , οὔποτε κεκλήσῃ δυσσεβὴς ἀντ’ εὐσεβοῦς . 
Χορός οὐδείς ποτ’ εὐτύχησεν ἔκδικος γεγώς , ἐν τῷ δικαίῳ δ’ ἐλπίδες σωτηρίας . 
Ἑλένη 
Μενέλαε , πρὸς μὲν παρθένου σεσῴσμεθα · 
τοὐνθένδε δὴ σὲ τοὺς λόγους φέροντα χρὴ κοινὴν ξυνάπτειν μηχανὴν σωτηρίας . 
Μενελέως ἄκουε δή νυν · χρόνιος εἶ κατὰ στέγας καὶ συντέθραψαι προσπόλοισι βασιλέως . 
Ἑλένη τί τοῦτ’ ἔλεξας ; 
ἐσφέρεις γὰρ ἐλπίδας ὡς δή τι δράσων χρηστὸν ἐς κοινόν γε νῷν . 
Μενελέως πείσειας ἄν τιν’ οἵτινες τετραζύγων ὄχων ἀνάσσουσ’ , ὥστε νῷν δοῦναι δίφρους ; 
Ἑλένη πείσαιμ’ <ἄν> · ἀλλὰ τίνα φυγὴν φευξούμεθα πεδίων ἄπειροι βαρβάρου τ’ ὄντες χθονός ; 
Μενελέως ἀδύνατον εἶπας . 
φέρε , τί δ’ , εἰ κρυφθεὶς δόμοις κτάνοιμ’ ἄνακτα τῷδε διστόμῳ ξίφει ; 
Ἑλένη οὐκ ἄν σ’ ἀνάσχοιτ’ οὐδὲ σιγήσειεν ἂν μέλλοντ’ ἀδελφὴ σύγγονον κατακτενεῖν . 
Μενελέως ἀλλ’ οὐδὲ μὴν ναῦς ἔστιν ᾗ σωθεῖμεν ἂν φεύγοντες · ἣν γὰρ εἴχομεν θάλασσ’ ἔχει . 
Ἑλένη ἄκουσον , ἤν τι καὶ γυνὴ λέξῃ σοφόν . 
βούλῃ λέγεσθαι , μὴ θανών , λόγῳ θανεῖν ; 
Μενελέως κακὸς μὲν ὄρνις · εἰ δὲ κερδανῶ , λέγειν ἕτοιμός εἰμι μὴ θανὼν λόγῳ θανεῖν . 
Ἑλένη καὶ μὴν γυναικείοις σ’ ἂν οἰκτισαίμεθα κουραῖσι καὶ θρήνοισι πρὸς τὸν ἀνόσιον . 
Μενελέως σωτηρίας δὲ τοῦτ’ ἔχει τί νῷν ἄκος ; 
παλαιότης γὰρ τῷ λόγῳ γ’ ἔνεστί τις . 
Ἑλένη ὡς δὴ θανόντα σ’ ἐνάλιον κενῷ τάφῳ θάψαι τύραννον τῆσδε γῆς αἰτήσομαι . 
Μενελέως καὶ δὴ παρεῖκεν · εἶτα πῶς ἄνευ νεὼς σωθησόμεσθα κενοταφοῦντ’ ἐμὸν δέμας ; 
Ἑλένη δοῦναι κελεύσω πορθμίδ’ , ᾗ καθήσομαι κόσμον τάφῳ σῷ πελαγίους ἐς ἀγκάλας . 
Μενελέως ὡς εὖ τόδ’ εἶπας πλὴν ἕν · εἰ χέρσῳ ταφὰς θεῖναι κελεύσει σ’ , οὐδὲν ἡ σκῆψις φέρει . 
Ἑλένη ἀλλ’ οὐ νομίζειν φήσομεν καθ’ Ἑλλάδα χέρσῳ καλύπτειν τοὺς θανόντας ἐναλίους . 
Μενελέως τοῦτ’ αὖ κατορθοῖς · εἶτ’ ἐγὼ συμπλεύσομαι καὶ συγκαθήσω κόσμον ἐν ταὐτῷ σκάφει . 
Ἑλένη σὲ καὶ παρεῖναι δεῖ μάλιστα τούς τε σοὺς πλωτῆρας οἵπερ ἔφυγον ἐκ ναυαγίας . 
Μενελέως καὶ μὴν ἐάνπερ ναῦν ἐπ’ ἀγκύρας λάβω , ἀνὴρ παρ’ ἄνδρα στήσεται ξιφηφόρος . 
Ἑλένη σὲ χρὴ βραβεύειν πάντα · πόμπιμοι μόνον λαίφει πνοαὶ γένοιντο καὶ νεὼς δρόμος . 
Μενελέως ἔσται · πόνους γὰρ δαίμονες παύσουσί μου . 
ἀτὰρ θανόντα τοῦ μ’ ἐρεῖς πεπυσμένη ; 
Ἑλένη σοῦ · καὶ μόνος γε φάσκε διαφυγεῖν μόρον 
Ἀτρέως πλέων σὺν παιδὶ καὶ θανόνθ’ ὁρᾶν . 
Μενελέως καὶ μὴν τάδ’ ἀμφίβληστρα σώματος ῥάκη ξυμμαρτυρήσει ναυτικῶν ἐρειπίων . 
Ἑλένη ἐς καιρὸν ἦλθε , τότε δ’ ἄκαιρ’ ἀπώλλυτο · 
τὸ δ’ ἄθλιον κεῖν’ εὐτυχὲς τάχ’ ἂν πέσοι . 
Μενελέως πότερα δ’ ἐς οἴκους σοὶ συνεισελθεῖν με χρὴ ἢ πρὸς τάφῳ τῷδ’ ἥσυχοι καθώμεθα ; 
Ἑλένη αὐτοῦ μέν’ · ἢν γὰρ καί τι πλημμελές σε δρᾷ , τάφος σ’ ὅδ’ ἂν ῥύσαιτο φάσγανόν τε σόν . 
ἐγὼ δ’ ἐς οἴκους βᾶσα βοστρύχους τεμῶ πέπλων τε λευκῶν μέλανας ἀνταλλάξομαι παρῇδί τ’ ὄνυχα φόνιον ἐμβαλῶ χροός . 
μέγας γὰρ ἁγών , καὶ βλέπω δύο ῥοπάς · 
ἢ γὰρ θανεῖν δεῖ μ’ , ἢν ἁλῶ τεχνωμένη , ἢ πατρίδα τ’ ἐλθεῖν καὶ σὸν ἐκσῷσαι δέμας . 
ὦ πότνῑ ἣ Δίοισιν ἐν λέκτροις πίτνεις 
Ἥρα , δύ’ οἰκτρὼ φῶτ’ ἀνάψυξον πόνων , αἰτούμεθ’ ὀρθὰς ὠλένας πρὸς οὐρανὸν ῥίπτονθ’ , ἵν’ οἰκεῖς ἀστέρων ποικίλματα . 
σύ θ’ , ἣ ’πὶ τὠμῷ κάλλος ἐκτήσω γάμῳ , κόρη Διώνης Κύπρι , μή μ’ ἐξεργάσῃ . 
ἅλις δὲ λύμης ἥν μ’ ἐλυμήνω πάρος τοὔνομα παρασχοῦσ’ , οὐ τὸ σῶμ’ , ἐν βαρβάροις . 
θανεῖν δ’ ἔασόν μ’ , εἰ κατακτεῖναι θέλεις , ἐν γῇ πατρῴᾳ . 
τί ποτ’ ἄπληστος εἶ κακῶν , ἔρωτας ἀπάτας δόλιά τ’ ἐξευρήματα ἀσκοῦσα φίλτρα θ’ αἱματηρὰ δωμάτων ; 
εἰ δ’ ἦσθα μετρία , τἄλλα γ’ ἡδίστη θεῶν πέφυκας ἀνθρώποισιν · οὐκ ἄλλως λέγω . 
Χορός σὲ τὰν ἐναύλοις ὑπὸ δενδροκόμοις μουσεῖα καὶ θάκους ἐνί‐ ζουσαν ἀναβοάσω , σὲ τὰν ἀοιδοτάταν ὄρνιθα μελῳδὸν ἀηδόνα δακρυόεσσαν , ἔλθ’ ὦ διὰ ξουθᾶν γενύων ἐλελιζομένα θρήνων ἐμοὶ ξυνεργός , 
Ἑλένας μελέας πόνους τὸν Ἰλιάδων τ’ ἀει δούσᾳ δακρυόεντα πότμον 
Ἀχαιῶν ὑπὸ λόγχαις · 
ὅτ’ ἔδραμε ῥόθια πεδία βαρβάρῳ πλάτᾳ ὅτ’ ἔμολεν ἔμολε , μέλεα Πριαμίδαις ἄγων 
Λακεδαίμονος ἄπο λέχεα σέθεν , ὦ Ἑλένα , Πάρις αἰνόγαμος πομπαῖσιν Ἀφροδίτας . 
Χορός πολλοὶ δ’ Ἀχαιῶν δορὶ καὶ πετρίναις ῥιπαῖσιν ἐκπνεύσαντες Ἅι‐ δαν μέλεον ἔχουσιν , ταλαινᾶν ἀλόχων κείραντες ἔθειραν · 
ἄνυμφα δὲ μέλαθρα κεῖται · 
πολλοὺς δὲ πυρσεύσας φλογερὸν σέλας ἀμφιρύταν 
Εὔβοιαν εἷλ’ Ἀχαιῶν μονόκωπος ἀνήρ , πέτραις 
Καφηρίσιν ἐμβαλὼν 
Αἰγαίαις τ’ ἐνάλοις δόλιον ἀκταῖς ἀστέρα λάμψας . 
ἀλίμενα δ’ ὄρεα Μάλεα χειμάτων πνοᾷ , ὅτ’ ἔσυτο πατρίδος ἀποπρό , βαρβάρου στολᾶς γέρας , οὐ γέρας ἀλλ’ ἔριν , 
Δαναῶν Μενέλας ἐπὶ ναυσὶν ἄγων , εἴδωλον ἱερὸν Ἥρας . 
Χορός ὅ τι θεὸς ἢ μὴ θεὸς ἢ τὸ μέσον , τίς φησ’ ἐρευνήσας βροτῶν μακρότατον πέρας εὑρεῖν ὃς τὰ θεῶν ἐσορᾷ δεῦρο καὶ αὖθις ἐκεῖσε καὶ πάλιν ἀντιλόγοις πηδῶντ’ ἀνελπίστοις τύχαις ; 
σὺ Διὸς ἔφυς , ὦ Ἑλένα , θυγάτηρ · 
πτανὸς γὰρ ἐν κόλποις σε Λή‐ δας ἐτέκνωσε πατήρ . 
κᾆτ’ ἰαχήθης καθ’ Ἑλλανίαν προδότις ἄπιστος ἄδικος ἄθεος · οὐδ’ ἔχω τί τὸ σαφὲς ἔτι ποτ’ ἐν βροτοῖς · 
τὸ τῶν θεῶν <δ’> 
ἔπος ἀλαθὲς ηὗρον . 
Χορός ἄφρονες ὅσοι τὰς ἀρετὰς πολέμῳ λόγχαισί τ’ ἀλκαίου δορὸς κτᾶσθε , πόνους ἀμαθῶς θνα‐ τῶν καταπαυόμενοι · 
εἰ γὰρ ἅμιλλα κρινεῖ νιν αἵματος , οὔποτ’ ἔρις λείψει κατ’ ἀνθρώπων πόλεις · 
ᾇ Πριαμίδος γᾶς ἔλαχον θαλάμους , ἐξὸν διορθῶσαι λόγοις σὰν ἔριν , ὦ Ἑλένα . 
νῦν δ’ οἳ μὲν Ἅιδᾳ μέλονται κάτω , τείχεα δὲ φλογμὸς ὥστε Διός ἐπέσυτο φλόξ , ἐπὶ δὲ πάθεα πάθεσι φέρεις 
† 
ἀθλίοις συμφοραῖς αἰλίνοις . 
† 
Θεοκλύμενος ὦ χαῖρε , πατρὸς μνῆμ’ · ἐπ’ ἐξόδοισι γὰρ ἔθαψα , Πρωτεῦ , σ’ ἕνεκ’ ἐμῆς προσρήσεως · 
ἀεὶ δέ σ’ ἐξιών τε κἀσιὼν δόμους 
Θεοκλύμενος παῖς ὅδε προσεννέπει , πάτερ . 
ὑμεῖς μὲν οὖν κύνας τε καὶ θηρῶν βρόχους , δμῶες , κομίζετ’ ἐς δόμους τυραννικούς · 
ἐγὼ δ’ ἐμαυτὸν πόλλ’ ἐλοιδόρησα δή · 
οὐ γάρ τι θανάτῳ τοὺς κακοὺς κολάζομεν ; 
καὶ νῦν πέπυσμαι φανερὸν Ἑλλήνων τινὰ ἐς γῆν ἀφῖχθαι καὶ λεληθέναι σκοπούς , ἤτοι κατόπτην ἢ κλοπαῖς θηρώμενον 
Ἑλένην · θανεῖται δ’ , ἤν γε δὴ ληφθῇ μόνον . 
ἔα · 
ἀλλ’ , ὡς ἔοικε , πάντα διαπεπραγμένα ηὕρηκα · τύμβου γὰρ κενὰς λιποῦσ’ ἕδρας ἡ Τυνδαρὶς παῖς ἐκπεπόρθμευται χθονός . 
ὠή , χαλᾶτε κλῇθρα · λύεθ’ ἱππικὰ φάτνης , ὀπαδοί , κἀκκομίζεθ’ ἅρματα , ὡς ἂν πόνου γ’ ἕκατι μὴ λάθῃ με γῆς τῆσδ’ ἐκκομισθεῖσ’ ἄλοχος , ἧς ἐφίεμαι . 
— ἐπίσχετ’ · εἰσορῶ γὰρ οὓς διώκομεν παρόντας ἐν δόμοισι κοὐ πεφευγότας . 
αὕτη , τί πέπλους μέλανας ἐξήψω χροὸς λευκῶν ἀμείψασ’ ἔκ τε κρατὸς εὐγενοῦς κόμας σίδηρον ἐμβαλοῦσ’ ἀπέθρισας χλωροῖς τε τέγγεις δάκρυσι σὴν παρηίδα κλαίουσα ; 
πότερον ἐννύχοις πεπεισμένη στένεις ὀνείροις , ἢ φάτιν τιν’ οἴκοθεν κλύουσα λύπῃ σὰς διέφθαρσαι φρένας ; 
Ἑλένη ὦ δέσποτ’ — 
ἤδη γὰρ τόδ’ ὀνομάζω σ’ ἔπος — ὄλωλα · φροῦδα τἀμὰ κοὐδέν εἰμ’ ἔτι . 
Θεοκλύμενος ἐν τῷ δὲ κεῖσαι συμφορᾶς ; 
τίς ἡ τύχη ; 
Ἑλένη 
Μενέλαος — 
οἴμοι , πῶς φράσω ; 
— 
τέθνηκέ μοι . 
Θεοκλύμενος οὐδέν τι χαίρω σοῖς λόγοις , τὰ δ’ εὐτυχῶ . 
πῶς <δ’> 
οἶσθα ; 
μῶν σοι Θεονόη λέγει τάδε ; 
Ἑλένη κείνη τε φησὶν ὅ τε παρὼν ὅτ’ ὤλλυτο . 
Θεοκλύμενος ἥκει γὰρ ὅστις καὶ τάδ’ ἀγγέλλει σαφῆ ; 
Ἑλένη ἥκει · μόλοι γὰρ οἷ σφ’ ἐγὼ χρῄζω μολεῖν . 
Θεοκλύμενος τίς ἐστι ; 
ποῦ ’στιν ; 
ἵνα σαφέστερον μάθω . 
Ἑλένη ὅδ’ ὃς κάθηται τῷδ’ ὑποπτήξας τάφῳ . 
Θεοκλύμενος 
Ἄπολλον , ὡς ἐσθῆτι δυσμόρφῳ πρέπει . 
Ἑλένη οἴμοι , δοκῶ μὲν κἀμὸν ὧδ’ ἔχειν πόσιν . 
Θεοκλύμενος ποδαπὸς δ’ ὅδ’ ἁνὴρ καὶ πόθεν κατέσχε γῆν ; 
Ἑλένη 
Ἕλλην , Ἀχαιῶν εἷς ἐμῷ σύμπλους πόσει . 
Θεοκλύμενος θανάτῳ δὲ ποίῳ φησὶ Μενέλεων θανεῖν ; 
Ἑλένη οἰκτρόταθ’ , ὑγροῖσιν ἐν κλυδωνίοις ἁλός . 
Θεοκλύμενος ποῦ βαρβάροισι πελάγεσιν ναυσθλούμενον ; 
Ἑλένη 
Λιβύης ἀλιμένοις ἐκπεσόντα πρὸς πέτραις . 
Θεοκλύμενος καὶ πῶς ὅδ’ οὐκ ὄλωλε κοινωνῶν πλάτης ; 
Ἑλένη ἐσθλῶν κακίους ἐνίοτ’ εὐτυχέστεροι . 
Θεοκλύμενος λιπὼν δὲ ναὸς ποῦ πάρεστιν ἔκβολα ; 
Ἑλένη ὅπου κακῶς ὄλοιτο , Μενέλεως δὲ μή . 
Θεοκλύμενος ὄλωλ’ ἐκεῖνος . 
ἦλθε δ’ ἐν ποίῳ σκάφει ; 
Ἑλένη ναῦταί σφ’ ἀνείλοντ’ ἐντυχόντες , ὡς λέγει . 
Θεοκλύμενος ποῦ δὴ τὸ πεμφθὲν ἀντὶ σοῦ Τροίᾳ κακόν ; 
Ἑλένη νεφέλης λέγεις ἄγαλμα ; 
ἐς αἰθέρ’ οἴχεται . 
Θεοκλύμενος ὦ Πρίαμε καὶ γῆ Τρῳάς , <ὡς> 
ἔρρεις μάτην . 
Ἑλένη κἀγὼ μετέσχον Πριαμίδαις δυσπραξίας . 
Θεοκλύμενος πόσιν δ’ ἄθαπτον ἔλιπεν ἢ κρύπτει χθονί ; 
Ἑλένη ἄθαπτον · οἲ ἐγὼ τῶν ἐμῶν τλήμων κακῶν . 
Θεοκλύμενος τῶνδ’ οὕνεκ’ ἔταμες βοστρύχους ξανθῆς κόμης · 
Ἑλένη φίλος γάρ ἐστιν , ὅς ποτ’ ἐστίν , ἐνθάδ’ ὤν . 
Θεοκλύμενος ὀρθῶς μὲν ἥδε συμφορὰ δακρύεται — 
Ἑλένη ἐν εὐμαρεῖ γοῦν σὴν κασιγνήτην λαθεῖν . 
Θεοκλύμενος οὐ δῆτα . 
πῶς οὖν ; 
τόνδ’ ἔτ’ οἰκήσεις τάφον ; 
Ἑλένη τί κερτομεῖς με , τὸν θανόντα δ’ οὐκ ἐᾷς ; 
Θεοκλύμενος πιστὴ γὰρ εἶ σὺ σῷ πόσει φεύγουσά με . 
Ἑλένη ἀλλ’ οὐκέτ’ · ἤδη δ’ ἄρχε τῶν ἐμῶν γάμων . 
Θεοκλύμενος χρόνια μὲν ἦλθεν , ἀλλ’ ὅμως αἰνῶ τάδε . 
Ἑλένη οἶσθ’ οὖν ὃ δρᾶσον ; 
τῶν πάρος λαθώμεθα . 
Θεοκλύμενος ἐπὶ τῷ ; 
χάρις γὰρ ἀντὶ χάριτος ἐλθέτω . 
Ἑλένη σπονδὰς τέμωμεν καὶ διαλλάχθητί μοι . 
Θεοκλύμενος μεθίημι νεῖκος τὸ σόν , ἴτω δ’ ὑπόπτερον . 
Ἑλένη πρός νύν σε γονάτων τῶνδ’ , ἐπείπερ εἶ φίλος — 
Θεοκλύμενος τί χρῆμα θηρῶσ’ ἱκέτις ὠρέχθης ἐμοῦ ; 
Ἑλένη τὸν κατθανόντα πόσιν ἐμὸν θάψαι θέλω . 
Θεοκλύμενος τί δ’ ; 
ἔστ’ ἀπόντων τύμβος ; 
ἢ θάψεις σκιάν ; 
Ἑλένη 
Ἕλλησίν ἐστι νόμος , ὃς ἂν πόντῳ θάνῃ — 
Θεοκλύμενος τί δρᾶν ; 
σοφοί τοι Πελοπίδαι τὰ τοιάδε . 
Ἑλένη κενοῖσι θάπτειν ἐν πέπλων ὑφάσμασιν . 
Θεοκλύμενος κτέριζ’ · ἀνίστη τύμβον οὗ χρῄζεις χθονός . 
Ἑλένη οὐχ ὧδε ναύτας ὀλομένους τυμβεύομεν . 
Θεοκλύμενος πῶς δαί ; 
λέλειμμαι τῶν ἐν Ἕλλησιν νόμων . 
Ἑλένη ἐς πόντον ὅσα χρὴ νέκυσιν ἐξορμίζομεν . 
Θεοκλύμενος τί σοι παράσχω δῆτα τῷ τεθνηκότι ; 
Ἑλένη ὅδ’ οἶδ’ , ἐγὼ δ’ ἄπειρος , εὐτυχοῦσα πρίν . 
Θεοκλύμενος ὦ ξένε , λόγων μὲν κληδόν’ ἤνεγκας φίλην . 
Μενελέως οὔκουν ἐμαυτῷ γ’ οὐδὲ τῷ τεθνηκότι . 
Θεοκλύμενος πῶς τοὺς θανόντας θάπτετ’ ἐν πόντῳ νεκρούς ; 
Μενελέως ὡς ἂν παρούσης οὐσίας ἕκαστος ᾖ . 
Θεοκλύμενος πλούτου λέγ’ οὕνεχ’ ὅ τι θέλεις ταύτης χάριν . 
Μενελέως προσφάζεται μὲν αἷμα πρῶτα νερτέροις . 
Θεοκλύμενος τίνος ; 
σύ μοι σήμαινε , πείσομαι δ’ ἐγώ . 
Μενελέως αὐτὸς σὺ γίγνωσκ’ · ἀρκέσει γὰρ ἃν διδῷς . 
Θεοκλύμενος ἐν βαρβάροις μὲν ἵππον ἢ ταῦρον νόμος . 
Μενελέως διδούς γε μὲν δὴ δυσγενὲς μηδὲν δίδου . 
Θεοκλύμενος οὐ τῶνδ’ ἐν ἀγέλαις ὀλβίαις σπανίζομεν . 
Μενελέως καὶ στρωτὰ φέρεται λέκτρα σώματος κενά . 
Θεοκλύμενος ἔσται · τί δ’ ἄλλο προσφέρειν νομίζεται ; 
Μενελέως χαλκήλαθ’ ὅπλα · καὶ γὰρ ἦν φίλος δορί . 
Θεοκλύμενος ἄξια τάδ’ ἔσται Πελοπιδῶν ἃ δώσομεν . 
Μενελέως καὶ τἄλλ’ ὅσα χθὼν καλὰ φέρει βλαστήματα . 
Θεοκλύμενος πῶς οὖν ; 
ἐς οἶδμα τίνι τρόπῳ καθίετε ; 
Μενελέως ναῦν δεῖ παρεῖναι κἀρετμῶν ἐπιστάτας . 
Θεοκλύμενος πόσον δ’ ἀπείργει μῆκος ἐκ γαίας δόρυ ; 
Μενελέως ὥστ’ ἐξορᾶσθαι ῥόθια χερσόθεν μόλις . 
Θεοκλύμενος τί δή ; 
τόδ’ Ἑλλὰς νόμιμον ἐκ τίνος σέβει ; 
Μενελέως ὡς μὴ πάλιν γῇ λύματ’ ἐκβάλῃ κλύδων . 
Θεοκλύμενος 
Φοίνισσα κώπη ταχύπορος γενήσεται . 
Μενελέως καλῶς ἂν εἴη Μενέλεῴ τε πρὸς χάριν . 
Θεοκλύμενος οὔκουν σὺ χωρὶς τῆσδε δρῶν ἀρκεῖς τάδε ; 
Μενελέως μητρὸς τόδ’ ἔργον ἢ γυναικὸς ἢ τέκνων . 
Θεοκλύμενος ταύτης ὁ μόχθος , ὡς λέγεις , θάπτειν πόσιν . 
Μενελέως ἐν εὐσεβεῖ γοῦν νόμιμα μὴ κλέπτειν νεκρῶν . 
Θεοκλύμενος ἴτω · πρὸς ἡμῶν ἄλοχον εὐσεβῆ τρέφειν . 
ἐλθὼν δ’ ἐς οἴκους ἐξελοῦ κόσμον νεκρῷ · 
καὶ σὲ οὐ κεναῖσι χερσὶ γῆς ἀποστελῶ , δράσαντα τῇδε πρὸς χάριν · φήμας δ’ ἐμοὶ ἐσθλὰς ἐνεγκὼν ἀντὶ τῆς ἀχλαινίας ἐσθῆτα λήψῃ σῖτά θ’ , ὥστε σ’ ἐς πάτραν ἐλθεῖν , ἐπεὶ νῦν γ’ ἀθλίως ἔχονθ’ ὁρῶ . 
σὺ δ’ , ὦ τάλαινα , μὴ ’πὶ τοῖς ἀνηνύτοις τρύχουσα σαυτήν — 
Μενέλεως δ’ ἔχει πότμον , κοὐκ ἂν δύναιτο ζῆν ὁ κατθανὼν πόσις . 
Μενελέως σὸν ἔργον , ὦ νεᾶνι · τὸν παρόντα μὲν στέργειν πόσιν χρή , τὸν δὲ μηκέτ’ ὄντ’ ἐᾶν · 
ἄριστα γάρ σοι ταῦτα πρὸς τὸ τυγχάνον . 
ἢν δ’ Ἑλλάδ’ ἔλθω καὶ τύχω σωτηρίας , παύσω ψόγου σε τοῦ πρίν , ἢν γυνὴ γένῃ οἵαν γενέσθαι χρή σε σῷ ξυνευνέτῃ . 
Ἑλένη ἔσται τάδ’ · οὐδὲ μέμψεται πόσις ποτὲ ἡμῖν · σὺ δ’ αὐτὸς ἐγγὺς ὢν εἴσῃ τάδε . 
ἀλλ’ , ὦ τάλας , εἴσελθε καὶ λουτρῶν τύχε ἐσθῆτά τ’ ἐξάλλαξον . 
οὐκ ἐς ἀμβολὰς εὐεργετήσω σ’ · εὐμενέστερον γὰρ ἂν τῷ φιλτάτῳ μοι Μενέλεῳ τὰ πρόσφορα δρῴης ἄν , ἡμῶν τυγχάνων οἵων σε χρή . 
Χορός 
Ὀρεία ποτὲ δρομάδι κώ‐ λῳ μάτηρ θεῶν ἐσύθη ἀν’ ὑλάεντα νάπη ποτάμιόν τε χεῦμ’ ὑδάτων βαρύβρομόν τε κῦμ’ ἅλιον πόθῳ τᾶς ἀποιχομένας ἀρρήτου κούρας . 
κρόταλα δὲ βρόμια διαπρύσιον ἱέντα κέλαδον ἀνεβόα , θηρῶν ὅτε ζυγίους ζευξάσᾳ θεᾷ σατίνας τὰν ἁρπασθεῖσαν κυκλίων χορῶν ἔξω παρθενίων μετὰ κούραν , ἀελλόποδες , ἃ μὲν τόξοις Ἄρτεμις , ἃ δ’ ἔγχει Γοργῶπις πάνοπλος , 
<συνείποντο . 
Ζεὺς δ’ ἑδράνων> αὐγάζων ἐξ οὐρανίων ἄλλαν μοῖραν ἔκραινε . 
Χορός δρομαῖον δ’ ὅτε πολυπλάνη‐ τον μάτηρ ἔπαυσε πόνον , μαστεύουσα † 
πόνους † θυγατρὸς ἁρπαγὰς δολίους , χιονοθρέμμονάς γ’ ἐπέρασ’ 
Ἰδαιᾶν Νυμφᾶν σκοπιάς · 
ῥίπτει δ’ ἐν πένθει πέτρινα κατὰ δρία πολυνιφέα · 
βροτοῖσι δ’ ἄχλοα πεδία γᾶς οὐ καρπίζουσ’ ἀρότοις λαῶν [δὲ] 
φθείρει γενεάν · 
ποίμναις δ’ οὐχ ἵει θαλερὰς βοσκὰς εὐφύλλων ἑλίκων , πόλεων δ’ ἀπέλειπε βίος · 
οὐδ’ ἦσαν θεῶν θυσίαι , βωμοῖς δ’ ἄφλεκτοι πέλανοι · 
πηγὰς δ’ ἀμπαύει δροσερὰς λευκῶν ἐκβάλλειν ὑδάτων πένθει παιδὸς ἀλάστωρ . 
Χορός ἐπεὶ δ’ ἔπαυσ’ εἰλαπίνας θεοῖς βροτείῳ τε γένει , 
Ζεὺς μειλίσσων στυγίους 
Ματρὸς ὀργὰς ἐνέπει · 
Βᾶτε , σεμναὶ Χάριτες , ἴτε , τᾷ περὶ παρθένῳ 
Δηοῖ θυμωσαμένᾳ λύπαν ἐξαλλάξατ’ ἀλαλᾷ , 
Μοῦσαί θ’ ὕμνοισι χορῶν . 
χαλκοῦ δ’ αὐδὰν χθονίαν τύπανά τ’ ἔλαβε βυρσοτενῆ καλλίστα τότε πρῶτα μακά ρων Κύπρις · γέλασέν τε θεὰ δέξατό τ’ ἐς χέρας βαρύβρομον αὐλὸν τερφθεῖσ’ ἀλαλαγμῷ . 
Χορός ὧν οὐ θέμις <σ’> 
οὔθ’ ὁσία 
’πύρωσας ἐν <θεῶν> 
θαλάμοις , μῆνιν δ’ ἔσχες μεγάλας ματρός , ὦ παῖ , θυσίας οὐ σεβίζουσα θεᾶς . 
μέγα τοι δύναται νεβρῶν παμποίκιλοι στολίδες κισσοῦ τε στεφθεῖσα χλόα νάρθηκας εἰς ἱερούς , ῥόμβου θ’ εἱλισσομένα κύκλιος ἔνοσις αἰθερία , βακχεύουσά τ’ ἔθειρα Βρομί ῳ καὶ παννυχίδες θεᾶς . 
† 
εὖ δέ νιν ἄμασιν ὑπέρβαλε σελάνα † μορφᾷ μόνον ηὔχεις . 
Ἑλένη τὰ μὲν κατ’ οἴκους εὐτυχοῦμεν , ὦ φίλαι · 
ἡ γὰρ συνεκκλέπτουσα Πρωτέως κόρη πόσιν παρόντα τὸν ἐμὸν ἱστορουμένη οὐκ εἶπ’ ἀδελφῷ · κατθανόντα δ’ ἐν χθονὶ οὔ φησιν αὐγὰς εἰσορᾶν ἐμὴν χάριν . 
<> κάλλιστα δῆτ’ ἀνήρπασ’ ἐν τύχῃ πόσις · 
ἃ γὰρ καθήσειν ὅπλ’ ἔμελλεν εἰς ἅλα , ταῦτ’ ἐμβαλὼν πόρπακι γενναίαν χέρα αὐτὸς κομίζει δόρυ τε δεξιᾷ λαβών , ὡς τῷ θανόντι χάριτα δὴ συνεκπονῶν . 
προύργου δ’ ἐς ἀλκὴν σῶμ’ ὅπλοις ἠσκήσατο , ὡς βαρβάρων τρόπαια μυρίων χερὶ θήσων , ὅταν κωπῆρες ἐσβῶμεν σκάφος , πέπλους δ’ ἀμείψασ’ ἀντὶ ναυφθόρου στολῆς ἐγώ νιν ἐξήσκησα , καὶ λουτροῖς χρόα ἔδωκα , χρόνια νίπτρα ποταμίας δρόσου . 
ἀλλ’ , ἐκπερᾷ γὰρ δωμάτων ὁ τοὺς ἐμοὺς γάμους ἑτοίμους ἐν χεροῖν ἔχειν δοκῶν , σιγητέον μοι · καὶ σὲ προσποιούμεθα εὔνουν κρατεῖν τε στόματος , ἢν δυνώμεθα σωθέντες αὐτοὶ καὶ σὲ συνσῶσαί ποτε . 
Θεοκλύμενος χωρεῖτ’ ἐφεξῆς , ὡς ἔταξεν ὁ ξένος , δμῶες , φέροντες ἐνάλια κτερίσματα . 
Ἑλένη , σὺ δ’ , ἤν σοι μὴ κακῶς δόξω λέγειν , πείθου , μέν’ αὐτοῦ · ταὐτὰ γὰρ παροῦσά τε πράξεις τὸν ἄνδρα τὸν σὸν ἤν τε μὴ παρῇς . 
δέδοικα γάρ σε μή τις ἐμπεσὼν πόθος πείσῃ μεθεῖναι σῶμ’ ἐς οἶδμα πόντιον τοῦ πρόσθεν ἀνδρὸς χάρισιν ἐκπεπληγμένην · 
ἄγαν γὰρ αὐτὸν οὐ παρόνθ’ ὅμως στένεις . 
Ἑλένη ὦ καινὸς ἡμῖν πόσις , ἀναγκαίως ἔχει τὰ πρῶτα λέκτρα νυμφικάς θ’ ὁμιλίας τιμᾶν · ἐγὼ δὲ διὰ τὸ μὲν στέργειν πόσιν καὶ ξυνθάνοιμ’ ἄν · ἀλλὰ τίς κείνῳ χάρις ξὺν κατθανόντι κατθανεῖν ; 
ἔα δέ με αὐτὴν μολοῦσαν ἐντάφια δοῦναι νεκρῷ . 
θεοὶ δὲ σοί τε δοῖεν οἷ’ ἐγὼ θέλω , καὶ τῷ ξένῳ τῷδ’ , ὅτι συνεκπονεῖ τάδε . 
ἕξεις δέ μ’ οἵαν χρή σ’ ἔχειν ἐν δώμασι γυναῖκ’ , ἐπειδὴ Μενέλεων εὐεργετεῖς κἄμ’ · ἔρχεται γὰρ δή τιν’ ἐς τύχην τάδε . 
ὅστις δὲ δώσει ναῦν ἐν ᾗ τάδ’ ἄξομεν , πρόσταξον , ὡς ἂν τὴν χάριν πλήρη λάβω . 
Θεοκλύμενος χώρει σὺ καὶ ναῦν τοῖσδε πεντηκόντορον 
Σιδωνίαν δὸς κἀρετμῶν ἐπιστάτας . 
Ἑλένη οὔκουν ὅδ’ ἄρξει ναὸς ὃς κοσμεῖ τάφον ; 
Θεοκλύμενος μάλιστ’ · ἀκούειν τοῦδε χρὴ ναύτας ἐμούς . 
Ἑλένη αὖθις κέλευσον , ἵνα σαφῶς μάθωσί σου . 
Θεοκλύμενος αὖθις κελεύω καὶ τρίτον γ’ , εἴ σοι φίλον . 
Ἑλένη ὄναιο · κἀγὼ τῶν ἐμῶν βουλευμάτων . 
Θεοκλύμενος μή νυν ἄγαν σὸν δάκρυσιν ἐκτήξῃς χρόα . 
Ἑλένη ἥδ’ ἡμέρα σοι τὴν ἐμὴν δείξει χάριν . 
Θεοκλύμενος τὰ τῶν θανόντων οὐδέν , ἀλλ’ ἄλλως πόνος . 
Ἑλένη ἔστιν τι κἀκεῖ κἀνθάδ’ ὧν ἐγὼ λέγω . 
Θεοκλύμενος οὐδὲν κακίω Μενέλεώ μ’ ἕξεις πόσιν . 
Ἑλένη οὐδὲν σὺ μεμπτός · τῆς τύχης με δεῖ μόνον . 
Θεοκλύμενος ἐν σοὶ τόδ’ , ἢν σὴν εἰς ἔμ’ εὔνοιαν διδῷς . 
Ἑλένη οὐ νῦν διδαξόμεσθα τοὺς φίλους φιλεῖν . 
Θεοκλύμενος βούλῃ ξυνεργῶν αὐτὸς ἐκπέμψω στόλον ; 
Ἑλένη ἥκιστα · μὴ δούλευε σοῖς δούλοις , ἄναξ . 
Θεοκλύμενος ἀλλ’ εἶα · τοὺς μὲν Πελοπιδῶν ἐῶ νόμους · 
καθαρὰ γὰρ ἡμῖν δώματ’ · οὐ γὰρ ἐνθάδε ψυχὴν ἀφῆκε Μενέλεως · ἴτω δέ τις φράσων ὑπάρχοις τοῖς ἐμοῖς φέρειν γάμων ἀγάλματ’ οἴκους εἰς ἐμούς · πᾶσαν δὲ χρὴ γαῖαν βοᾶσθαι μακαρίαις ὑμνῳδίαις ὑμέναιον Ἑλένης κἀμόν , ὡς ζηλωτὸς ᾖ . 
σὺ δ’ , ὦ ξέν’ , ἐλθών , πελαγίους ἐς ἀγκάλας τῷ τῆσδε πρίν ποτ’ ὄντι δοὺς πόσει τάδε , πάλιν πρὸς οἴκους σπεῦδ’ ἐμὴν δάμαρτ’ ἔχων , ὡς τοὺς γάμους τοὺς τῆσδε συνδαίσας ἐμοὶ στέλλῃ πρὸς οἴκους ἢ μένων εὐδαιμονῇς . 
Μενελέως ὦ Ζεῦ , πατήρ τε καὶ σοφὸς κλῄζῃ θεός , βλέψον πρὸς ἡμᾶς καὶ μετάστησον κακῶν . 
ἕλκουσι δ’ ἡμῖν πρὸς λέπας τὰς συμφορὰς σπουδῇ σύναψαι · κἂν ἄκρᾳ θίγῃς χερί , ἥξομεν ἵν’ ἐλθεῖν βουλόμεσθα τῆς τύχης . 
ἅλις δὲ μόχθων οὓς ἐμοχθοῦμεν πάρος . 
κέκλησθέ μοι , θεοί , πολλά χρήσθ’ ἐμοῦ κλύειν καὶ λύπρ’ · ὀφείλω δ’ οὐκ ἀεὶ πράσσειν κακῶς , ὀρθῷ δὲ βῆναι ποδί · μίαν δέ μοι χάριν δόντες τὸ λοιπὸν εὐτυχῆ με θήσετε . 
Χορός 
Φοίνισσα Σιδωνιὰς ὦ ταχεῖα κώπα , ῥοθίοισι μάτηρ εἰρεσίας φίλα , χοραγὲ τῶν καλλιχόρων δελφίνων , ὅταν αὔραις πέλαγος ἀνήνεμον ᾖ , γλαυκὰ δὲ Πόντου θυγάτηρ 
Γαλάνεια τάδ’ εἴπῃ · 
Κατὰ μὲν ἱστία πετάσατ’ αὔ‐ ραις λιπόντες εἰναλίαις , λάβετε δ’ εἰλατίνας πλάτας , ὦ ναῦται , ναῦται , πέμποντες εὐλιμένους 
Περσείων οἴκων Ἑλέναν ἐπ’ ἀκτάς . 
Χορός ἦ που κόρας ἂν ποταμοῦ παρ’ οἶδμα Λευκιππίδας ἢ πρὸ ναοῦ 
Παλλάδος ἂν λάβοις χρόνῳ ξυνελθοῦσα χοροῖς ἢ κώμοις Ὑακίνθου νύχιον ἐς εὐφροσύναν , ὃν ἐξαμιλλησάμενος τροχῷ τέρμονα δίσκου ἔκανε Φοῖβος , τᾷ Λακαί‐ νᾳ γᾷ βούθυτον ἁμέραν · 
ὁ Διὸς δ’ εἶπε σέβειν γόνος · 
μόσχον θ’ , ἃν οἴκοις 
<ἔλειπες , Ἑρμιόναν , > ἇς οὔπω πεῦκαι πρὸ γάμων ἔλαμψαν . 
Χορός δῑ ἀέρος εἴθε ποτανοὶ γενοίμεσθ’ ᾇ Λιβύας οἰωνοὶ στοχάδες ὄμβρον λιποῦσαι χειμέριον νίσονται πρεσβυτάτᾳ σύριγγι πειθόμεναι ποιμένος , ὃς ἄβροχα πεδία καρποφόρα τε γᾶς ἐπιπετόμενος ἰαχεῖ . 
Ὦ πταναὶ δολιχαύχενες , σύννομοι νεφέων δρόμου , βᾶτε Πλειάδας ὑπὸ μέσας 
Ὠρίωνά τ’ ἐννύχιον · 
καρύξατ’ ἀγγελίαν , 
Εὐρώταν ἐφεζόμεναι , 
Μενέλεως ὅτι Δαρδάνου πόλιν ἑλὼν δόμον ἥξει . 
Χορός μόλοιτέ ποθ’ ἵππιον οἶμον δῑ αἰθέρος ἱέμενοι παῖδες Τυνδαρίδαι , λαμπρῶν ἄστρων ὑπ’ ἀέλλαισιν · 
οἳ ναίετ’ οὐράνιοι , σωτῆρες τᾶς Ἑλένας , γλαυκὸν ἔπιτ’ οἶδμα κυανόχροά τε κυμάτων ῥόθια πολιὰ θαλάσσας , ναύταις εὐαεῖς ἀνέμων πέμποντες Διόθεν πνοάς · 
δύσκλειαν δ’ ἀπὸ συγγόνου βάλετε βαρβάρων λεχέων , ἃν Ἰδαίων ἐρίδων ποιναθεῖσ’ ἐκτήσατο , γᾶν οὐκ ἐλθοῦσά <ποτ’> 
Ἰλίου 
Φοιβείους ἐπὶ πύργους . 
Ἄγγελος 
† 
ἄναξ , τὰ κάκιστ’ ἐν δόμοις εὑρήκαμεν · † ὡς καίν’ ἀκούσῃ πήματ’ ἐξ ἐμοῦ τάχα . 
Θεοκλύμενος τί δ’ ἔστιν ; 
Ἄγγελος ἄλλης ἐκπόνει μνηστεύματα γυναικός · Ἑλένη γὰρ βέβηκ’ ἔξω χθονός . 
Θεοκλύμενος πτεροῖσιν ἀρθεῖσ’ ἢ πεδοστιβεῖ ποδί ; 
Ἄγγελος 
Μενέλαος αὐτὴν ἐκπεπόρθμευται χθονός , ὃς αὐτὸς αὑτὸν ἦλθεν ἀγγέλλων θανεῖν . 
Θεοκλύμενος ὦ δεινὰ λέξας · τίς δέ νιν ναυκληρία ἐκ τῆσδ’ ἀπῆρε χθονός ; 
ἄπιστα γὰρ λέγεις . 
Ἄγγελος ἥν γε ξένῳ δίδως σύ · τούς τε σοὺς ἔχων ναύτας βέβηκεν , ὡς ἂν ἐν βραχεῖ μάθῃς . 
Θεοκλύμενος πῶς ; 
εἰδέναι πρόθυμος · οὐ γὰρ ἐλπίδων ἔσω βέβηκα μίαν ὑπερδραμεῖν χέρα τοσούσδε ναύτας , ὧν ἀπεστάλης μέτα . 
Ἄγγελος ἐπεὶ λιποῦσα τούσδε βασιλείους δόμους ἡ τοῦ Διὸς παῖς πρὸς θάλασσαν ἐστάλη σοφώταθ’ ἁβρὸν πόδα τιθεῖσ’ ἀνέστενε πόσιν πέλας παρόντα κοὐ τεθνηκότα . 
ὡς δ’ ἤλθομεν σῶν περίβολον νεωρίων , 
Σιδωνίαν ναῦν πρωτόπλουν καθείλκομεν ζυγῶν τε πεντήκοντα κἀρετμῶν μέτρα ἔχουσαν . 
ἔργου δ’ ἔργον ἐξημείβετο · 
ὃ μὲν γὰρ ἱστόν , ὃ δὲ πλάτην καθίσατο 
†ταρσόν τε χειρί , λευκά θ’ ἱστί’ εἰς ἓν ἦν† πηδάλιά τε ζεύγλαισι παρακαθίετο . 
κἀν τῷδε μόχθῳ , τοῦτ’ ἄρα σκοπούμενοι , 
Ἕλληνες ἄνδρες Μενέλεῳ ξυνέμποροι προσῆλθον ἀκταῖς ναυφθόροις ἠσθημένοι πέπλοισιν , εὐειδεῖς μέν , αὐχμηροὶ δ’ ὁρᾶν . 
ἰδὼν δέ νιν παρόντας Ἀτρέως γόνος προσεῖπε δόλιον οἶκτον ἐς μέσον φέρων · 
Ὦ τλήμονες , πῶς ἐκ τίνος νεώς ποτε 
Ἀχαιίδος θραύσαντες ἥκετε σκάφος ; 
ἆρ’ Ἀτρέως παῖδ’ ὀλόμενον συνθάπτετε , ὃν Τυνδαρὶς παῖς ἥδ’ ἀπόντα κενοταφεῖ ; 
οἳ δ’ ἐκβαλόντες δάκρυα ποιητῷ τρόπῳ , ἐς ναῦν ἐχώρουν Μενέλεῳ ποντίσματα φέροντες . 
ἡμῖν δ’ ἦν μὲν ἥδ’ ὑποψία λόγος τ’ ἐν ἀλλήλοισι , τῶν ἐπεσβατῶν ὡς πλῆθος εἴη · διεσιωπῶμεν δ’ ὅμως τοὺς σοὺς λόγους σῴζοντες · ἄρχειν γὰρ νεὼς ξένον κελεύσας πάντα συνέχεας τάδε . 
καὶ τἄλλα μὲν δὴ ῥᾳδίως ἔσω νεὼς ἐθέμεθα κουφίζοντα · ταύρειος δὲ ποὺς οὐκ ἤθελ’ ὀρθὸς σανίδα προσβῆναι κάτα , ἀλλ’ ἐξεβρυχᾶτ’ ὄμμ’ ἀναστρέφων κύκλῳ κυρτῶν τε νῶτα κἀς κέρας παρεμβλέπων μὴ θιγγάνειν ἀπεῖργεν . 
ὁ δ’ Ἑλένης πόσις ἐκάλεσεν · Ὦ πέρσαντες Ἰλίου πόλιν , οὐκ εἶ’ ἀναρπάσαντες Ἑλλήνων νόμῳ νεανίαις ὤμοισι ταύρειον δέμας ἐς πρῷραν ἐμβαλεῖτε , †φάσγανόν θ’ ἅμα πρόχειρον ὤσει† 
σφάγια τῷ τεθνηκότι ; 
οἳ δ’ ἐς κέλευσμ’ ἐλθόντες ἐξανήρπασαν ταῦρον φέροντές τ’ εἰσέθεντο σέλματα . 
μονάμπυκον δὲ Μενέλεως ψήχων δέρην μέτωπά τ’ ἐξέπεισεν ἐσβῆναι δόρυ . 
τέλος δ’ , ἐπειδὴ ναῦς τὰ πάντ’ ἐδέξατο , πλήσασα κλιμακτῆρας εὐσφύρῳ ποδί 
Ἑλένη καθέζετ’ ἐν μέσοις ἑδωλίοις , ὅ τ’ οὐκέτ’ ὢν λόγοισι Μενέλεως πέλας · 
ἄλλοι δὲ τοίχους δεξιοὺς λαιούς τ’ ἴσοι ἀνὴρ παρ’ ἄνδρ’ ἕζονθ’ , ὑφ’ εἵμασι ξίφη λαθραῖ’ ἔχοντες , ῥόθιά τ’ ἐξεπίμπλατο βοῆς κελευστοῦ φθέγμαθ’ ὡς ἠκούσαμεν . 
ἐπεὶ δὲ γαίας ἦμεν οὔτ’ ἄγαν πρόσω οὔτ’ ἐγγύς , οὕτως ἤρετ’ οἰάκων φύλαξ · 
Ἔτ’ , ὦ ξέν’ , ἐς τὸ πρόσθεν — 
ἢ καλῶς ἔχει — πλεύσωμεν ; 
ἀρχαὶ γὰρ νεὼς μέλουσι σοί . 
ὃ δ’ εἶφ’ · Ἅλις μοι . 
δεξιᾷ δ’ ἑλὼν ξίφος ἐς πρῷραν εἷρπε κἀπὶ ταυρείῳ σφαγῇ σταθεὶς νεκρῶν μὲν οὐδενὸς μνήμην ἔχων , τέμνων δὲ λαιμὸν ηὔχετ’ · Ὦ ναίων ἅλα πόντιε Πόσειδον Νηρέως θ’ ἁγναὶ κόραι , σώσατέ μ’ ἐπ’ ἀκτὰς Ναυπλίας δάμαρτά τε ἄσυλον ἐκ γῆς . 
αἵματος δ’ ἀπορροαὶ ἐς οἶδμ’ ἐσηκόντιζον οὔριοι ξένῳ . 
καί τις τόδ’ εἶπε · Δόλιος ἡ ναυκληρία . 
πάλιν πλέωμεν · δεξιὰν κέλευε σύ , σὺ δὲ στρέφ’ οἴακ’ . 
ἐκ δὲ ταυρείου φόνου 
Ἀτρέως σταθεὶς παῖς ἀνεβόησε συμμάχους · 
Τί μέλλετ’ , ὦ γῆς Ἑλλάδος λωτίσματα , σφάζειν φονεύειν βαρβάρους νεώς τ’ ἄπο ῥίπτειν ἐς οἶδμα ; 
ναυβάταις δὲ τοῖσι σοῖς βοᾷ κελευστὴς τὴν ἐναντίαν ὄπα · 
Οὐκ εἶ’ ὃ μέν τις λοῖσθον ἀρεῖται δόρυ , ὃ δὲ ζύγ’ ἄξας , ὃ δ’ ἀφελὼν σκαλμοῦ πλάτην καθαιματώσει κρᾶτα πολεμίων ξένων ; 
ὀρθοὶ δ’ ἀνῇξαν πάντες , οἳ μὲν ἐν χεροῖν κορμοὺς ἔχοντες ναυτικούς , οἳ δὲ ξίφη · 
φόνῳ δὲ ναῦς ἐρρεῖτο . 
παρακέλευσμα δ’ ἦν πρύμνηθεν Ἑλένης · Ποῦ τὸ Τρωικὸν κλέος ; 
δείξατε πρὸς ἄνδρας βαρβάρους · σπουδῆς δ’ ὕπο ἔπιπτον , οἳ δ’ ὠρθοῦντο , τοὺς δὲ κειμένους νεκροὺς ἂν εἶδες . 
Μενέλεως δ’ ἔχων ὅπλα , ὅποι νοσοῖεν ξύμμαχοι κατασκοπῶν , ταύτῃ προσῆγε χειρὶ δεξιᾷ ξίφος , ὥστ’ ἐκκολυμβᾶν ναός , ἠρήμωσε δὲ σῶν ναυβατῶν ἐρετμά . 
ἐπ’ οἰάκων δὲ βὰς ἄνακτ’ ἐς Ἑλλάδ’ εἶπεν εὐθύνειν δόρυ . 
οἳ δ’ ἱστὸν ᾖρον , οὔριαι δ’ ἧκον πνοαί . 
βεβᾶσι δ’ ἐκ γῆς . 
διαφυγὼν δ’ ἐγὼ φόνον καθῆκ’ ἐμαυτὸν εἰς ἅλ’ ἄγκυραν πάρα · 
ἤδη δὲ κάμνονθ’ ὁρμιατόνων μέ τις ἀνείλετ’ , ἐς δὲ γαῖαν ἐξέβησέ σοι τάδ’ ἀγγελοῦντα . 
σώφρονος δ’ ἀπιστίας οὐκ ἔστιν οὐδὲν χρησιμώτερον βροτοῖς . 
Χορός οὐκ ἄν ποτ’ ηὔχουν οὔτε σ’ οὔθ’ ἡμᾶς λαθεῖν 
Μενέλαον , ὦναξ , ὡς ἐλάνθανεν παρών . 
Θεοκλύμενος ὦ γυναικείαις τέχναισιν αἱρεθεὶς ἐγὼ τάλας · 
ἐκπεφεύγασιν γάμοι με . 
κεἰ μὲν ἦν ἁλώσιμος ναῦς διώγμασιν , πονήσας εἷλον ἂν τάχα ξένους · 
νῦν δὲ τὴν προδοῦσαν ἡμᾶς τεισόμεσθα σύγγονον , ἥτις ἐν δόμοις ὁρῶσα Μενέλεων οὐκ εἶπέ μοι . 
τοιγὰρ οὔποτ’ ἄλλον ἄνδρα ψεύσεται μαντεύμασιν . 
Θεράπων οὗτος ὤ , ποῖ σὸν πόδ’ αἴρεις , δέσποτ’ , ἐς ποῖον φόνον ; 
Θεοκλύμενος οἷπερ ἡ δίκη κελεύει με · ἀλλ’ ἀφίστασ’ ἐκποδών . 
Θεράπων οὐκ ἀφήσομαι πέπλων σῶν · μεγάλα <γὰρ> 
σπεύδεις κακά . 
Θεοκλύμενος ἀλλὰ δεσποτῶν κρατήσεις δοῦλος ὤν ; 
Θεράπων φρονῶ γὰρ εὖ . 
Θεοκλύμενος οὐκ ἔμοιγ’ , εἰ μή μ’ ἐάσεις — 
Θεράπων οὐ μὲν οὖν σ’ ἐάσομεν . 
Θεοκλύμενος σύγγονον κτανεῖν κακίστην — 
Θεράπων εὐσεβεστάτην μὲν οὖν . 
Θεοκλύμενος ἥ με προύδωκεν — 
Θεράπων καλήν γε προδοσίαν , δίκαια δρᾶν . 
Θεοκλύμενος τἀμὰ λέκτρ’ ἄλλῳ διδοῦσα . 
Θεράπων τοῖς γε κυριωτέροις . 
Θεοκλύμενος κύριος δὲ τῶν ἐμῶν τίς ; 
Θεράπων ὃς ἔλαβεν πατρὸς πάρα . 
Θεοκλύμενος ἀλλ’ ἔδωκεν ἡ τύχη μοι . 
Θεράπων τὸ δὲ χρεὼν ἀφείλετο . 
Θεοκλύμενος οὐ σὲ τἀμὰ χρὴ δικάζειν . 
Θεράπων ἤν γε βελτίω λέγω . 
Θεοκλύμενος ἀρχόμεσθ’ ἄρ’ , οὐ κρατοῦμεν . 
Θεράπων ὅσια δρᾶν , τὰ δ’ ἔκδικ’ οὔ . 
Θεοκλύμενος κατθανεῖν ἐρᾶν ἔοικας . 
Θεράπων κτεῖνε · σύγγονον δὲ σὴν οὐ κτενεῖς ἡμῶν ἑκόντων , ἀλλ’ ἔμε · <ὡς> 
πρὸ δεσποτῶν τοῖσι γενναίοισι δούλοις εὐκλεέστατον θανεῖν . 
Διόσκοροι ἐπίσχες ὀργὰς αἷσιν οὐκ ὀρθῶς φέρῃ , 
Θεοκλύμενε , γαίας τῆσδ’ ἄναξ · δισσοὶ δέ σε 
Διόσκοροι καλοῦμεν , οὓς Λήδα ποτὲ ἔτικτεν Ἑλένην θ’ , ἣ πέφευγε σοὺς δόμους · 
οὐ γὰρ πεπρωμένοισιν ὀργίζῃ γάμοις , οὐδ’ ἡ θεᾶς Νηρῇδος ἔκγονος κόρη ἀδικεῖ σ’ ἀδελφὴ Θεονόη , τὰ τῶν θεῶν τιμῶσα πατρός τ’ ἐνδίκους ἐπιστολάς . 
ἐς μὲν γὰρ αἰεὶ τὸν παρόντα νῦν χρόνον κείνην κατοικεῖν σοῖσιν ἐν δόμοις ἐχρῆν · 
ἐπεὶ δὲ Τροίας ἐξανεστάθη βάθρα , καὶ τοῖς θεοῖς παρέσχε τοὔνομ’ , οὐκέτι · 
ἐν τοῖσι δ’ αὑτῆς δεῖ νιν ἐζεῦχθαι γάμοις ἐλθεῖν τ’ ἐς οἴκους καὶ συνοικῆσαι πόσει . 
ἀλλ’ ἴσχε μὲν σῆς συγγόνου μέλαν ξίφος , νόμιζε δ’ αὐτὴν σωφρόνως πράσσειν τάδε . 
πάλαι δ’ ἀδελφὴν κἂν πρὶν ἐξεσώσαμεν , ἐπείπερ ἡμᾶς Ζεὺς ἐποίησεν θεούς · 
ἀλλ’ ἥσσον’ ἦμεν τοῦ πεπρωμένου θ’ ἅμα καὶ τῶν θεῶν , οἷς ταῦτ’ ἔδοξεν ὧδ’ ἔχειν . 
σοὶ μὲν τάδ’ αὐδῶ , συγγόνῳ δ’ ἐμῇ λέγω · 
πλεῖ ξὺν πόσει σῷ · πνεῦμα δ’ ἕξετ’ οὔριον · 
σωτῆρε δ’ ἡμεῖς σὼ κασιγνήτω διπλῶ πόντον παριππεύοντε πέμψομεν πάτραν . 
ὅταν δὲ κάμψῃς καὶ τελευτήσῃς βίον , θεὸς κεκλήσῃ καὶ Διοσκόρων μέτα σπονδῶν μεθέξεις ξένιά τ’ ἀνθρώπων πάρα ἕξεις μεθ’ ἡμῶν · Ζεὺς γὰρ ὧδε βούλεται . 
οὗ δ’ ὥρισέν σοι πρῶτα Μαιάδος τόκος , 
Σπάρτης ἀπάρας , τὸν κατ’ οὐρανὸν δρόμον , κλέψας δέμας σὸν μὴ Πάρις γήμειέ σε , 
— 
φρουρὸν παρ’ Ἀκτὴν τεταμένην νῆσον λέγω — 
Ἑλένη τὸ λοιπὸν ἐν βροτοῖς κεκλήσεται , ἐπεὶ κλοπαίαν σ’ ἐκ δόμων ἐδέξατο . 
καὶ τῷ πλανήτῃ Μενέλεῳ θεῶν πάρα μακάρων κατοικεῖν νῆσόν ἐστι μόρσιμον · 
τοὺς εὐγενεῖς γὰρ οὐ στυγοῦσι δαίμονες , τῶν δ’ ἀναριθμήτων μᾶλλόν εἰσιν οἱ πόνοι . 
Θεοκλύμενος ὦ παῖδε Λήδας καὶ Διός , τὰ μὲν πάρος νείκη μεθήσω σφῶν κασιγνήτης πέρι · 
ἐγὼ δ’ ἀδελφὴν οὐκέτ’ ἂν κτάνοιμ’ ἐμήν . 
κείνη δ’ ἴτω πρὸς οἶκον , εἰ θεοῖς δοκεῖ . 
ἴστον δ’ ἀρίστης σωφρονεστάτης θ’ ἅμα γεγῶτ’ ἀδελφῆς ὁμογενοῦς ἀφ’ αἵματος . 
καὶ χαίρεθ’ Ἑλένης οὕνεκ’ εὐγενεστάτης γνώμης , ὃ πολλαῖς ἐν γυναιξὶν οὐκ ἔνι . 
Χορός πολλαὶ μορφαὶ τῶν δαιμονίων , πολλὰ δ’ ἀέλπτως κραίνουσι θεοί · 
καὶ τὰ δοκηθέντ’ οὐκ ἐτελέσθη , τῶν δ’ ἀδοκήτων πόρον ηὗρε θεός . 
τοιόνδ’ ἀπέβη τόδε πρᾶγμα .
