Οἰδίπους τέκνον τυφλοῦ γέροντος Ἀντιγόνη , τίνας χώρους ἀφίγμεθ’ ἢ τίνων ἀνδρῶν πόλιν ; 
τίς τὸν πλανήτην Οἰδίπουν καθ’ ἡμέραν τὴν νῦν σπανιστοῖς δέξεται δωρήμασιν ; 
σμικρὸν μὲν ἐξαιτοῦντα , τοῦ σμικροῦ δ’ ἔτι μεῖον φέροντα , καὶ τόδ’ ἐξαρκοῦν ἐμοί · 
στέργειν γὰρ αἱ πάθαι με χὠ χρόνος ξυνὼν μακρὸς διδάσκει καὶ τὸ γενναῖον τρίτον . 
ἀλλ’ , ὦ τέκνον , θάκησιν εἴ τινα βλέπεις ἢ πρὸς βεβήλοις ἢ πρὸς ἄλσεσιν θεῶν , στῆσόν με κἀξίδρυσον , ὡς πυθώμεθα ὅπου ποτ’ ἐσμέν · μανθάνειν γὰρ ἥκομεν ξένοι πρὸς ἀστῶν , ἃν δ’ ἀκούσωμεν τελεῖν . 
Ἀντιγόνη πάτερ ταλαίπωρ’ Οἰδίπους , πύργοι μέν , οἳ πόλιν στέγουσιν , ὡς ἀπ’ ὀμμάτων , πρόσω · 
χῶρος δ’ ὅδ’ ἱερός , ὡς ἀπεικάσαι , βρύων δάφνης , ἐλαίας , ἀμπέλου · πυκνόπτεροι δ’ εἴσω κατ’ αὐτὸν εὐστομοῦσ’ ἀηδόνες · 
οὗ κῶλα κάμψον τοῦδ’ ἐπ’ ἀξέστου πέτρου · 
μακρὰν γὰρ ὡς γέροντι προὐστάλης ὁδόν . 
Οἰδίπους κάθιζέ νύν με καὶ φύλασσε τὸν τυφλόν . 
Ἀντιγόνη χρόνου μὲν οὕνεκ’ οὐ μαθεῖν με δεῖ τόδε . 
Οἰδίπους ἔχεις διδάξαι δή μ’ ὅποι καθέσταμεν ; 
Ἀντιγόνη τὰς γοῦν Ἀθήνας οἶδα , τὸν δὲ χῶρον οὔ . 
Οἰδίπους πᾶς γάρ τις ηὔδα τοῦτό γ’ ἡμὶν ἐμπόρων . 
Ἀντιγόνη ἀλλ’ ὅστις ὁ τόπος ἦ μάθω μολοῦσά ποι ; 
Οἰδίπους ναί , τέκνον , εἴπερ ἐστί γ’ ἐξοικήσιμος . 
Ἀντιγόνη ἀλλ’ ἐστὶ μὴν οἰκητός · οἴομαι δὲ δεῖν οὐδέν · πέλας γὰρ ἄνδρα τόνδε νῷν ὁρῶ . 
Οἰδίπους ἦ δεῦρο προσστείχοντα κἀξορμώμενον ; 
Ἀντιγόνη καὶ δὴ μὲν οὖν παρόντα · χὤ τί σοι λέγειν εὔκαιρόν ἐστιν , ἔννεφ’ , ὡς ἀνὴρ ὅδε . 
Οἰδίπους ὦ ξεῖν’ , ἀκούων τῆσδε τῆς ὑπέρ τ’ ἐμοῦ αὑτῆς θ’ ὁρώσης , οὕνεχ’ ἡμὶν αἴσιος σκοπὸς προσήκεις ὧν ἀδηλοῦμεν φράσαι— 
Ξένος πρὶν νῦν τὰ πλείον’ ἱστορεῖν , ἐκ τῆσδ’ ἕδρας ἔξελθ’ · ἔχεις γὰρ χῶρον οὐχ ἁγνὸν πατεῖν . 
Οἰδίπους τίς δ’ ἔσθ’ ὁ χῶρος ; 
τοῦ θεῶν νομίζεται ; 
Ξένος ἄθικτος οὐδ’ οἰκητός · αἱ γὰρ ἔμφοβοι θεαί σφ’ ἔχουσι , Γῆς τε καὶ Σκότου κόραι . 
Οἰδίπους τίνων τὸ σεμνὸν ὄνομ’ ἂν εὐξαίμην κλύων ; 
Ξένος τὰς πάνθ’ ὁρώσας Εὐμενίδας ὅ γ’ ἐνθάδ’ ἂν εἴποι λεώς νιν · ἄλλα δ’ ἀλλαχοῦ καλά . 
Οἰδίπους ἀλλ’ ἵλεῳ μὲν τὸν ἱκέτην δεξαίατο · 
ὡς οὐχ ἕδρας γῆς τῆσδ’ ἂν ἐξέλθοιμ’ ἔτι . 
Ξένος τί δ’ ἐστὶ τοῦτο ; 
Οἰδίπους ξυμφορᾶς ξύνθημ’ ἐμῆς . 
Ξένος ἀλλ’ οὐδ’ ἐμοί τοι τοὐξανιστάναι πόλεως δίχ’ ἐστὶ θάρσος , πρίν γ’ ἂν ἐνδείξω τί δρῶ . 
Οἰδίπους πρός νυν θεῶν , ὦ ξεῖνε , μή μ’ ἀτιμάσῃς , τοιόνδ’ ἀλήτην , ὧν σε προστρέπω φράσαι . 
Ξένος σήμαινε , κοὐκ’ ἄτιμος ἔκ γ’ ἐμοῦ φανεῖ . 
Οἰδίπους τίς ἔσθ’ ὁ χῶρος δῆτ’ , ἐν ᾧ βεβήκαμεν ; 
Ξένος ὅσ’ οἶδα κἀγὼ πάντ’ ἐπιστήσει κλύων · 
χῶρος μὲν ἱερὸς πᾶς ὅδ’ ἔστ’ · ἔχει δέ νιν σεμνὸς Ποσειδῶν · ἐν δ’ ὁ πυρφόρος θεὸς 
Τιτὰν Προμηθεύς · ὃν δ’ ἐπιστείβεις τόπον , χθονὸς καλεῖται τῆσδε χαλκόπους ὀδός , ἔρεισμ’ Ἀθηνῶν · οἱ δὲ πλησίοι γύαι τόνδ’ ἱππότην Κολωνὸν εὔχονται σφίσιν ἀρχηγὸν εἶναι καὶ φέρουσι τοὔνομα τὸ τοῦδε κοινὸν πάντες ὠνομασμένοι . 
τοιαῦτά σοι ταῦτ’ ἐστίν , ὦ ξέν’ , οὐ λόγοις τιμώμεν’ , ἀλλὰ τῇ ξυνουσίᾳ πλέον . 
Οἰδίπους ἦ γάρ τινες ναίουσι τούσδε τοὺς τόπους ; 
Ξένος καὶ κάρτα , τοῦδε τοῦ θεοῦ γ’ ἐπώνυμοι . 
Οἰδίπους ἄρχει τις αὐτῶν ἢ ’πὶ τῷ πλήθει λόγος ; 
Ξένος ἐκ τοῦ κατ’ ἄστυ βασιλέως τάδ’ ἄρχεται . 
Οἰδίπους οὗτος δὲ τίς λόγῳ τε καὶ σθένει κρατεῖ ; 
Ξένος 
Θησεὺς καλεῖται , τοῦ πρὶν Αἰγέως τόκος . 
Οἰδίπους ἆρ’ ἄν τις αὐτῷ πομπὸς ἐξ ὑμῶν μόλοι ; 
Ξένος ὡς πρὸς τί λέξων ἢ καταρτύσων μολεῖν ; 
Οἰδίπους ὡς ἂν προσαρκῶν σμικρὰ κερδάνῃ μέγα . 
Ξένος καὶ τίς πρὸς ἀνδρὸς μὴ βλέποντος ἄρκεσις ; 
Οἰδίπους ὅσ’ ἂν λέγωμεν πάνθ’ ὁρῶντα λέξομεν . 
Ξένος οἶσθ’ , ὦ ξέν’ , ὡς νῦν μὴ σφαλῇς ; 
ἐπείπερ εἰ γενναῖος , ὡς ἰδόντι , πλὴν τοῦ δαίμονος , αὐτοῦ μέν’ οὗπερ κἀφάνης , ἕως ἐγὼ τοῖς ἐνθάδ’ αὐτοῦ μὴ κατ’ ἄστυ δημόταις λέξω τάδ’ ἐλθών · οἵδε γὰρ κρινοῦσί σοι εἰ χρή σε μίμνειν ἢ πορεύεσθαι πάλιν . 
Οἰδίπους ὦ τέκνον , ἦ βέβηκεν ἡμὶν ὁ ξένος ; 
Ἀντιγόνη βέβηκεν , ὥστε πᾶν ἐν ἡσύχῳ , πάτερ , ἔξεστι φωνεῖν , ὡς ἐμοῦ μόνης πέλας . 
Οἰδίπους ὦ πότνιαι δεινῶπες , εὖτε νῦν ἕδρας πρώτων ἐφ’ ὑμῶν τῆσδε γῆς ἔκαμψ’ ἐγώ , 
Φοίβῳ τε κἀμοὶ μὴ γένησθ’ ἀγνώμονες , ὅς μοι , τὰ πόλλ’ ἐκεῖν’ ὅτ’ ἐξέχρη κακά , ταύτην ἔλεξε παῦλαν ἐν χρόνῳ μακρῷ , ἐλθόντι χώραν τερμίαν , ὅπου θεῶν σεμνῶν ἕδραν λάβοιμι καὶ ξενόστασιν , ἐνταῦθα κάμψειν τὸν ταλαίπωρον βίον , κέρδη μὲν οἰκήσαντα τοῖς δεδεγμένοις , ἄτην δὲ τοῖς πέμψασιν , οἵ μ’ ἀπήλασαν · 
σημεῖα δ’ ἥξειν τῶνδέ μοι παρηγγύα , ἢ σεισμὸν ἢ βροντήν τιν’ ἢ Διὸς σέλας , ἔγνωκα μέν νυν ὥς με τήνδε τὴν ὁδὸν οὐκ ἔσθ’ ὅπως οὐ πιστὸν ἐξ ὑμῶν πτερὸν ἐξήγαγ’ εἰς τόδ’ ἄλσος · οὐ γὰρ ἄν ποτε πρώταισιν ὑμῖν ἀντέκυρσ’ ὁδοιπορῶν , νήφων ἀοίνοις , κἀπὶ σεμνὸν ἑζόμην βάθρον τόδ’ ἀσκέπαρνον . 
ἀλλά μοι , θεαί , βίου κατ’ ὀμφὰς τὰς Ἀπόλλωνος δότε πέρασιν ἤδη καὶ καταστροφήν τινα , εἰ μὴ δοκῶ τι μειόνως ἔχειν , ἀεὶ μόχθοις λατρεύων τοῖς ὑπερτάτοις βροτῶν . 
ἴτ’ , ὦ γλυκεῖαι παῖδες ἀρχαίου Σκότου , ἴτ’ , ὦ μεγίστης Παλλάδος καλούμεναι πασῶν Ἀθῆναι τιμιωτάτη πόλις , οἰκτίρατ’ ἀνδρὸς Οἰδίπου τόδ’ ἄθλιον εἴδωλον · οὐ γὰρ δὴ τόδ’ ἀρχαῖον δέμας . 
Ἀντιγόνη σίγα · πορεύονται γὰρ οἵδε δή τινες χρόνῳ παλαιοί , σῆς ἕδρας ἐπίσκοποι . 
Οἰδίπους σιγήσομαί τε καὶ σύ μ’ ἐξ ὁδοῦ πόδα κρύψον κατ’ ἄλσος , τῶνδ’ ἕως ἂν ἐκμάθω τίνας λόγους ἐροῦσιν · ἐν γὰρ τῷ μαθεῖν ἔνεστιν ηὑλάβεια τῶν ποιουμένων . 
Χορός ὅρα . 
τίς ἄρ’ ἦν ; 
ποῦ ναίει ; 
ποῦ κυρεῖ ἐκτόπιος συθεὶς ὁ πάντων ὁ πάντων ἀκορέστατος ; 
προσδέρκου λεῦσσέ νιν , προσπεύθου πανταχῇ . 
πλανάτας πλανάτας τις ὁ πρέσβυς οὐδ’ ἔγχωρος · προσέβα γὰρ οὐκ ἄν ποτ’ ἀστιβὲς ἄλσος ἐς τᾶνδ’ ἀμαιμακετᾶν κορᾶν , ἃς τρέμομεν λέγειν καὶ παραμειβόμεσθ’ ἀδέρκτως , ἀφώνως , ἀλόγως τὸ τᾶς . 
εὐφάμου στόμα φροντίδος ἱέντες , τὰ δὲ νῦν τιν’ ἥκειν λόγος οὐδὲν ἅζονθ’ , ὃν ἐγὼ λεύσσων περὶ πᾶν οὔπω δύναμαι τέμενος γνῶναι ποῦ μοί ποτε ναίει . 
Οἰδίπους ὅδ’ ἐκεῖνος ἐγώ · φωνῇ γὰρ ὁρῶ , τὸ φατιζόμενον . 
Χορός ἰὼ ἰώ , δεινὸς μὲν ὁρᾶν , δεινὸς δὲ κλύειν . 
Οἰδίπους μή μ’ , ἱκετεύω , προσίδητ’ ἄνομον . 
Χορός 
Ζεῦ ἀλεξῆτορ , τίς ποθ’ ὁ πρέσβυς ; 
Οἰδίπους οὐ πάνυ μοίρας εὐδαιμονίσαι πρώτης , ὦ τῆσδ’ ἔφοροι χώρας . 
δηλῶ δ’ · οὐ γὰρ ἂν ὧδ’ ἀλλοτρίοις ὄμμασιν εἷρπον κἀπὶ σμικροῖς μέγας ὥρμουν . 
Χορός ἐή , ἀλαῶν ὀμμάτων ἆρα καὶ ἦσθα φυτάλμιος ; 
δυσαίων μακραίων γ’ , ὅσ’ ἐπεικάσαι . 
ἀλλ’ οὐ μὰν ἔν γ’ ἐμοὶ προσθήσει τάσδ’ ἀράς . 
περᾷς γάρ , περᾷς · ἀλλ’ ἵνα τῷδ’ ἐν ἀ‐ φθέγκτῳ μὴ προπέσῃς νάπει ποιάεντι , κάθυδρος οὗ κρατὴρ μειλιχίων ποτῶν ῥεύματι συντρέχει , τόν , ξένε πάμμορ’ , εὖ φύλαξαι ; 
μετάσταθ’ ἀπόβαθι . 
πολ‐ λὰ κέλευθος ἐρατύει · 
κλύεις , ὦ πολύμοχθ’ ἀλᾶτα ; 
λόγον εἴ τιν’ οἴσεις πρὸς ἐμὰν λέσχαν , ἀβάτων ἀποβάς , ἵνα πᾶσι νόμος , φώνει · πρόσθεν δ’ ἀπερύκου . 
Οἰδίπους θύγατερ , ποῖ τις φροντίδος ἔλθῃ ; 
Ἀντιγόνη ὦ πάτερ , ἀστοῖς ἴσα χρὴ μελετᾶν , εἴκοντας ἃ δεῖ κἀκούοντας . 
Οἰδίπους πρόσθιγέ νύν μου . 
Ἀντιγόνη ψαύω καὶ δή . 
Οἰδίπους ὦ ξένε , μὴ δῆτ’ ἀδικηθῶ σοὶ πιστεύσας καὶ μεταναστάς . 
Χορός οὔ τοι μήποτέ σ’ ἐκ τῶνδ’ ἑδράνων , ὦ γέρον , ἄκοντά τις ἄξει . 
Οἰδίπους ἔτ’ οὖν ; 
Χορός ἔτι βαῖνε πόρσω . 
Οἰδίπους ἔτι ; 
Χορός προβίβαζε , κούρα , πόρσω · σὺ γὰρ ἀΐεις . 
Ἀντιγόνη 
<> 
Οἰδίπους 
<> 
Ἀντιγόνη 
<> ἕπεο μάν , ἕπε’ ὧδ’ ἀμαυρῷ κώλῳ , πάτερ , ᾇ σ’ ἄγω . 
Οἰδίπους 
<> 
Χορός τόλμα ξεῖνος ἐπὶ ξένης , ὦ τλάμων , ὅ τι καὶ πόλις τέτροφεν ἄφιλον ἀποστυγεῖν καὶ τὸ φίλον σέβεσθαι . 
Οἰδίπους ἄγε νυν σύ με , παῖ , ἵν’ ἂν εὐσεβίας ἐπιβαίνοντες τὸ μὲν εἴποιμεν , τὸ δ’ ἀκούσαιμεν , καὶ μὴ χρείᾳ πολεμῶμεν . 
Χορός αὐτοῦ · μηκέτι τοῦδ’ αὐτοπέτρου βήματος ἔξω πόδα κλίνῃς . 
Οἰδίπους οὕτως ; 
Χορός ἅλις , ὡς ἀκούεις . 
Οἰδίπους ἦ ἑσθῶ ; 
Χορός λέχριός γ’ ἐπ’ ἄκρου λᾶος βραχὺς ὀκλάσας . 
Ἀντιγόνη πάτερ , ἐμὸν τόδ’ · ἐν ἁσυχαίᾳ 
Οἰδίπους ἰώ μοί μοι . 
Ἀντιγόνη βάσει βάσιν ἅρμοσαι , γεραὸν ἐς χέρα σῶμα σὸν προκλίνας φιλίαν ἐμάν . 
Οἰδίπους ὤμοι δύσφρονος ἄτας . 
Χορός ὦ τλάμων , ὅτε νῦν χαλᾷς , αὔδασον , τίς ἔφυς βροτῶν ; 
τίς ὁ πολύπονος ἄγει ; 
τίν’ ἂν σοῦ πατρίδ’ ἐκπυθοίμαν ; 
Οἰδίπους ὦ ξένοι , ἀπόπτολις · ἀλλὰ μὴ 
Χορός τί τόδ’ ἀπεννέπεις , γέρον ; 
Οἰδίπους μὴ μὴ μή μ’ ἀνέρῃ τίς εἰμι , μηδ’ ἐξετάσῃς πέρα ματεύων . 
Χορός τί τόδ’ ; 
Οἰδίπους αἰνὰ φύσις . 
Χορός αὔδα . 
Οἰδίπους τέκνον , ὤμοι , τί γεγώνω ; 
Χορός τίνος εἶ σπέρματος , ὦ ξένε , φώνει , πατρόθεν . 
Οἰδίπους ὤμοι ἐγώ , τί πάθω , τέκνον ἐμόν ; 
Ἀντιγόνη λέγ’ , ἐπείπερ ἐπ’ ἔσχατα βαίνεις . 
Οἰδίπους ἀλλ’ ἐρῶ · οὐ γὰρ ἔχω κατακρυφάν . 
Χορός μακρὰ μέλλετον , ἀλλὰ τάχυνε . 
Οἰδίπους 
Λαΐου ἴστε τιν’ ; 
Χορός ὢ ἰοὺ ἰού . 
Οἰδίπους τό τε Λαβδακιδᾶν γένος ; 
Χορός ὦ Ζεῦ . 
Οἰδίπους ἄθλιον Οἰδιπόδαν ; 
Χορός σὺ γὰρ ὅδ’ εἶ ; 
Οἰδίπους δέος ἴσχετε μηδὲν ὅσ’ αὐδῶ . 
Χορός ἰὼ ὢ ὤ . 
Οἰδίπους δύσμορος . 
Χορός ὢ ὤ . 
Οἰδίπους θύγατερ , τί ποτ’ αὐτίκα κύρσει ; 
Χορός ἔξω πόρσω βαίνετε χώρας . 
Οἰδίπους ἃ δ’ ὑπέσχεο ποῖ καταθήσεις , 
Χορός οὐδενὶ μοιριδία τίσις ἔρχεται ἃν προπάθῃ τὸ τίνειν · ἀπάτα δ’ ἀπά‐ ταις ἑτέραις ἑτέρα παραβαλλομέ‐ να πόνον , οὐ χάριν , ἀντιδίδωσιν ἔ‐ χειν . 
σὺ δὲ τῶνδ’ ἑδράνων πάλιν ἔκτοπος αὖθις ἄφορμος ἐμᾶς χθονὸς ἔκθορε , μή τι πέρα χρέος ἐμᾷ πόλει προσάψῃς . 
Ἀντιγόνη ὦ ξένοι αἰδόφρονες , ἀλλ’ ἐπεὶ γεραὸν πατέρα τόνδ’ ἐμὸν οὐκ ἀνέτλατ’ , ἔργων ἀκόντων ἀΐοντες αὐδάν , ἀλλ’ ἐμὲ τὰν μελέαν , ἱκετεύομεν , ὦ ξένοι , οἰκτίραθ’ , ἃ πατρὸς ὑπὲρ τοὐμοῦ μόνου ἄντομαι οὐκ ἀλαοῖς προσορωμένα ὄμμα σὸν ὄμμασιν , ὥς τις ἀφ’ αἵματος ὑμετέρου προφανεῖσα , τὸν ἄθλιον αἰδοῦς κῦρσαι · ἐν ὔμμι γὰρ ὡς θεῷ κείμεθα τλάμονες . 
ἀλλ’ ἴτε , νεύσατε τὰν ἀδόκητον χάριν · 
πρός σ’ ὅ τι σοι φίλον ἐκ σέθεν ἄντομαι , ἢ τέκνον ἢ λέχος ἢ χρέος ἢ θεός · 
οὐ γὰρ ἴδοις ἂν ἀθρῶν βροτὸν ὅστις ἄν , εἰ θεὸς ἄγοι , ἐκφυγεῖν δύναιτο . 
Χορός ἀλλ’ ἴσθι , τέκνον Οἰδίπου , σέ τ’ ἐξ ἴσου οἰκτίρομεν καὶ τόνδε συμφορᾶς χάριν · 
τὰ δ’ ἐκ θεῶν τρέμοντες οὐ σθένοιμεν ἂν φωνεῖν πέρα τῶν πρὸς σὲ νῦν εἰρημένων . 
Οἰδίπους τί δῆτα δόξης ἢ τί κληδόνος καλῆς μάτην ῥεούσης ὠφέλημα γίγνεται , εἰ τάς γ’ Ἀθήνας φασὶ θεοσεβεστάτας εἶναι , μόνας δὲ τὸν κακούμενον ξένον σῴζειν οἵας τε καὶ μόνας ἀρκεῖν ἔχειν ; 
κἄμοιγε ποῦ τοῦτ’ ἐστίν , οἵτινες βάθρων ἐκ τῶνδέ μ’ ἐξάραντες εἶτ’ ἐλαύνετε , ὄνομα μόνον δείσαντες ; 
οὐ γὰρ δὴ τό γε σῶμ’ οὐδὲ τἄργα τἄμ’ · ἐπεὶ τά γ’ ἔργα μου πεπονθότ’ ἐστὶ μᾶλλον ἢ δεδρακότα , εἴ σοι τὰ μητρὸς καὶ πατρὸς χρείη λέγειν , ὧν οὕνεκ’ ἐκφοβεῖ με · τοῦτ’ ἐγὼ καλῶς ἔξοιδα . 
καίτοι πῶς ἐγὼ κακὸς φύσιν , ὅστις παθὼν μὲν ἀντέδρων , ὥστ’ εἰ φρονῶν ἔπρασσον , οὐδ’ ἂν ὧδ’ ἐγιγνόμην κακός ; 
νῦν δ’ οὐδὲν εἰδὼς ἱκόμην ἵν’ ἱκόμην , ὑφ’ ὧν δ’ ἔπασχον , εἰδότων ἀπωλλύμην . 
ἀνθ’ ὧν ἱκνοῦμαι πρὸς θεῶν ὑμᾶς , ξένοι , ὥσπερ με κἀνεστήσαθ’ , ὧδε σώσατε , καὶ μὴ θεοὺς τιμῶντες εἶτα τοὺς θεοὺς μοίρας ποιεῖσθε μηδαμῶς · ἡγεῖσθε δὲ βλέπειν μὲν αὐτοὺς πρὸς τὸν εὐσεβῆ βροτῶν , βλέπειν δὲ πρὸς τοὺς δυσσεβεῖς , φυγὴν δέ του μήπω γενέσθαι φωτὸς ἀνοσίου βροτῶν . 
ξὺν οἷς σὺ μὴ κάλυπτε τὰς εὐδαίμονας ἔργοις Ἀθήνας ἀνοσίοις ὑπηρετῶν , ἀλλ’ ὥσπερ ἔλαβες τὸν ἱκέτην ἐχέγγυον , ῥύου με κἀκφύλασσε · μηδέ μου κάρα τὸ δυσπρόσοπτον εἰσορῶν ἀτιμάσῃς , ἥκω γὰρ ἱερὸς εὐσεβής τε καὶ φέρων ὄνησιν ἀστοῖς τοῖσδ’ · ὅταν δ’ ὁ κύριος παρῇ τις , ὑμῶν ὅστις ἐστὶν ἡγεμών , τότ’ εἰσακούων πάντ’ ἐπιστήσει · τὰ δὲ μεταξὺ τούτου μηδαμῶς γίγνου κακός . 
Χορός ταρβεῖν μέν , ὦ γεραιέ , τἀνθυμήματα πολλή ’στ’ ἀνάγκη τἀπὸ σοῦ · λόγοισι γὰρ οὐκ ὠνόμασται βραχέσι · τοὺς δὲ τῆσδε γῆς ἄνακτας ἀρκεῖ ταῦτά μοι διειδέναι . 
Οἰδίπους καὶ ποῦ ’σθ’ ὁ κραίνων τῆσδε τῆς χώρας , ξένοι ; 
Χορός πατρῷον ἄστυ γῆς ἔχει · σκοπὸς δέ νιν , ὃς κἀμὲ δεῦρ’ ἔπεμψεν , οἴχεται στελῶν . 
Οἰδίπους ἦ καὶ δοκεῖτε τοῦ τυφλοῦ τιν’ ἐντροπὴν ἢ φροντίδ’ , ἕξειν , αὐτὸν ὥστ’ ἐλθεῖν πέλας ; 
Χορός καὶ κάρθ’ , ὅταν περ τοὔνομ’ αἴσθηται τὸ σόν . 
Οἰδίπους τίς δ’ ἔσθ’ ὁ κείνῳ τοῦτο τοὔπος ἀγγελῶν ; 
Χορός μακρὰ κέλευθος · πολλὰ δ’ ἐμπόρων ἔπη φιλεῖ πλανᾶσθαι , τῶν ἐκεῖνος ἀΐων , θάρσει , παρέσται . 
πολὺ γάρ , ὦ γέρον , τὸ σὸν ὄνομα διήκει πάντας , ὥστε κεἰ βραδὺς εὕδει , κλύων σοῦ δεῦρ’ ἀφίξεται ταχύς . 
Οἰδίπους ἀλλ’ εὐτυχὴς ἵκοιτο τῇ θ’ αὑτοῦ πόλει ἐμοί τε · τίς γὰρ ἐσθλὸς οὐχ αὑτῷ φίλος ; 
Ἀντιγόνη ὦ Ζεῦ , τί λέξω ; 
ποῖ φρενῶν ἔλθω , πάτερ ; 
Οἰδίπους τί δ’ ἔστι , τέκνον Ἀντιγόνη ; 
Ἀντιγόνη γυναῖχ’ ὁρῶ στείχουσαν ἡμῶν ἆσσον , Αἰτναίας ἐπὶ πώλου βεβῶσαν · κρατὶ δ’ ἡλιοστεγὴς κυνῆ πρόσωπα Θεσσαλίς νιν ἀμπέχει . 
τί φῶ ; 
ἆρ’ ἔστιν ; 
ἆρ’ οὐκ ἔστιν ; 
ἢ γνώμη πλανᾷ ; 
καὶ φημὶ κἀπόφημι κοὐκ ἔχω τί φῶ . 
τάλαινα . 
οὐκ ἔστιν ἄλλη · φαιδρὰ γοῦν ἀπ’ ὀμμάτων σαίνει με προσστείχουσα · σημαίνει δ’ ὅτι μόνης τόδ’ ἐστὶ δῆλον Ἰσμήνης κάρα . 
Οἰδίπους πῶς εἶπας , ὦ παῖ ; 
Ἀντιγόνη παῖδα σήν , ἐμὴν δ’ ὁρᾶν ὅμαιμον · αὐδῇ δ’ αὐτίκ’ ἔξεστιν μαθεῖν . 
Ἰσμήνη ὦ δισσὰ πατρὸς καὶ κασιγνήτης ἐμοὶ ἥδιστα προσφωνήμαθ’ , ὡς ὑμᾶς μόλις εὑροῦσα λύπῃ δεύτερον μόλις βλέπω . 
Οἰδίπους ὦ τέκνον , ἥκεις ; 
Ἰσμήνη ὦ πάτερ δύσμοιρ’ ὁρᾶν . 
Οἰδίπους τέκνον , πέφηνας ; 
Ἰσμήνη οὐκ ἄνευ μόχθου γέ μοι . 
Οἰδίπους πρόσψαυσον , ὦ παῖ . 
Ἰσμήνη θιγγάνω δυοῖν ὁμοῦ . 
Οἰδίπους ὦ σπέρμ’ ὅμαιμον . 
Ἰσμήνη ὦ δυσάθλιαι τροφαί . 
Οἰδίπους ἦ τῆσδε κἀμοῦ ; 
Ἰσμήνη δυσμόρου τ’ ἐμοῦ τρίτης . 
Οἰδίπους τέκνον , τί δ’ ἦλθες ; 
Ἰσμήνη σῇ , πάτερ , προμηθίᾳ . 
Οἰδίπους πότερα πόθοισι ; 
Ἰσμήνη καὶ λόγων γ’ αὐτάγγελος , ξὺν ᾧπερ εἶχον οἰκετῶν πιστῷ μόνῳ . 
Οἰδίπους οἱ δ’ αὐθόμαιμοι ποῦ νεανίαι πονεῖν ; 
Ἰσμήνη εἴσ’ οὗπέρ εἰσι · δεινὰ τἀν κείνοις τανῦν . 
Οἰδίπους ὦ πάντ’ ἐκείνω τοῖς ἐν Αἰγύπτῳ νόμοις φύσιν κατεικασθέντε καὶ βίου τροφάς · 
ἐκεῖ γὰρ οἱ μὲν ἄρσενες κατὰ στέγας θακοῦσιν ἱστουργοῦντες , αἱ δὲ σύννομοι τἄξω βίου τροφεῖα πορσύνουσ’ ἀεί . 
σφῷν δ’ , ὦ τέκν’ , οὓς μὲν εἰκὸς ἦν πονεῖν τάδε , κατ’ οἶκον οἰκουροῦσιν ὥστε παρθένοι , σφὼ δ’ ἀντ’ ἐκείνων τἀμὰ δυστήνου κακὰ ὑπερπονεῖτον . 
ἡ μὲν ἐξ ὅτου νέας τροφῆς ἔληξε καὶ κατίσχυσεν δέμας , ἀεὶ μεθ’ ἡμῶν δύσμορος πλανωμένη γερονταγωγεῖ , πολλὰ μὲν κατ’ ἀγρίαν ὕλην ἄσιτος νηλίπους τ’ ἀλωμένη , πολλοῖσι δ’ ὄμβροις ἡλίου τε καύμασιν μοχθοῦσα τλήμων δεύτερ’ ἡγεῖται τὰ τῆς οἴκοι διαίτης , εἰ πατὴρ τροφὴν ἔχοι . 
σὺ δ’ , ὦ τέκνον , πρόσθεν μὲν ἐξίκου πατρὶ μαντεῖ’ ἄγουσα πάντα , Καδμείων λάθρᾳ , ἃ τοῦδ’ ἐχρήσθη σώματος , φύλαξ τέ μου πιστὴ κατέστης , γῆς ὅτ’ ἐξηλαυνόμην · 
νῦν δ’ αὖ τίν’ ἥκεις μῦθον , Ἰσμήνη , πατρὶ φέρουσα ; 
τίς σ’ ἐξῆρεν οἴκοθεν στόλος ; 
ἥκεις γὰρ οὐ κενή γε , τοῦτ’ ἐγὼ σαφῶς ἔξοιδα , μὴ οὐχὶ δεῖμ’ ἐμοὶ φέρουσά τι . 
Ἰσμήνη ἐγὼ τὰ μὲν παθήμαθ’ ἅπαθον , πάτερ , ζητοῦσα τὴν σὴν ποῦ κατοικοίης τροφήν , παρεῖσ’ ἐάσω · δὶς γὰρ οὐχὶ βούλομαι πονοῦσά τ’ ἀλγεῖν καὶ λέγουσ’ αὖθις πάλιν . 
ἃ δ’ ἀμφὶ τοῖν σοῖν δυσμόροιν παίδοιν κακὰ νῦν ἐστι , ταῦτα σημανοῦσ’ ἐλήλυθα . 
πρὶν μὲν γὰρ αὐτοῖς ἦν ἔρως Κρέοντί τε θρόνους ἐᾶσθαι μηδὲ χραίνεσθαι πόλιν , λόγῳ σκοποῦσι τὴν πάλαι γένους φθοράν , οἵα κατέσχε τὸν σὸν ἄθλιον δόμον · 
νῦν δ’ ἐκ θεῶν του κἀλιτηρίου φρενὸς εἰσῆλθε τοῖν τρὶς ἀθλίοιν ἔρις κακή , ἀρχῆς λαβέσθαι καὶ κράτους τυραννικοῦ . 
χὠ μὲν νεάζων καὶ χρόνῳ μείων γεγὼς τὸν πρόσθε γεννηθέντα Πολυνείκη θρόνων ἀποστερίσκει , κἀξελήλακεν πάτρας . 
ὁ δ’ , ὡς καθ’ ἡμᾶς ἔσθ’ ὁ πληθύων λόγος , τὸ κοῖλον Ἄργος βὰς φυγὰς προσλαμβάνει κῆδός τε καινὸν καὶ ξυνασπιστὰς φίλους ὡς αὐτίκ’ Ἄργος ἢ τὸ Καδμείων πέδον τιμῇ καθέξον ἢ πρὸς οὐρανὸν βιβῶν . 
ταῦτ’ οὐκ ἀριθμός ἐστιν , ὦ πάτερ , λόγων , ἀλλ’ ἔργα δεινά · τοὺς δὲ σοὺς ὅπου θεοὶ πόνους κατοικτιοῦσιν οὐκ ἔχω μαθεῖν . 
Οἰδίπους ἤδη γὰρ ἔσχες ἐλπίδ’ ὡς ἐμοῦ θεοὺς ὤραν τιν’ ἕξειν , ὥστε σωθῆναί ποτε ; 
Ἰσμήνη ἔγωγε τοῖς νὺν γ’ , ὦ πάτερ , μαντεύμασιν . 
Οἰδίπους ποίοισι τούτοις ; 
τί δὲ τεθέσπισται , τέκνον ; 
Ἰσμήνη σὲ τοῖς ἐκεῖ ζητητὸν ἀνθρώποις ποτὲ θανόντ’ ἔσεσθαι ζῶντά τ’ εὐσοίας χάριν . 
Οἰδίπους τίς δ’ ἂν τοιοῦδ’ ὑπ’ ἀνδρὸς εὖ πράξειεν ἄν ; 
Ἰσμήνη ἐν σοὶ τὰ κείνων φασὶ γίγνεσθαι κράτη . 
Οἰδίπους ὅτ’ οὐκέτ’ εἰμί , τηνικαῦτ’ ἄρ’ εἴμ’ ἀνήρ ; 
Ἰσμήνη νῦν γὰρ θεοί σ’ ὀρθοῦσι , πρόσθε δ’ ὤλλυσαν . 
Οἰδίπους γέροντα δ’ ὀρθοῦν φλαῦρον ὃς νέος πέσῃ . 
Ἰσμήνη καὶ μὴν Κρέοντά γ’ ἴσθι σοι τούτων χάριν ἥξοντα βαιοῦ κοὐχὶ μυρίου χρόνου . 
Οἰδίπους ὅπως τί δράσῃ , θύγατερ ; 
ἑρμήνευέ μοι . 
Ἰσμήνη ὥς σ’ ἄγχι γῆς στήσωσι Καδμείας , ὅπως κρατῶσι μὲν σοῦ , γῆς δὲ μὴ ’μβαίνῃς ὅρων . 
Οἰδίπους ἡ δ’ ὠφέλησις τίς θύρασι κειμένου ; 
Ἰσμήνη κείνοις ὁ τύμβος δυστυχῶν ὁ σὸς βαρύς . 
Οἰδίπους κἄνευ θεοῦ τις τοῦτό γ’ ἂν γνώμῃ μάθοι . 
Ἰσμήνη τούτου χάριν τοίνυν σε προσθέσθαι πέλας χώρας θέλουσι , μηδ’ ἵν’ ἂν σαυτοῦ κρατοῖς . 
Οἰδίπους ἦ καὶ κατασκιῶσι Θηβαίᾳ κόνει ; 
Ἰσμήνη ἀλλ’ οὐκ ἐᾷ τοὔμφυλον αἷμά σ’ , ὦ πάτερ . 
Οἰδίπους οὐκ ἆρ’ ἐμοῦ γε μὴ κρατήσωσίν ποτε . 
Ἰσμήνη ἔσται ποτ’ ἆρα τοῦτο Καδμείοις βάρος . 
Οἰδίπους ποίας φανείσης , ὦ τέκνον , συναλλαγῆς ; 
Ἰσμήνη τῆς σῆς ὑπ’ ὀργῆς , σοῖς ὅταν στῶσιν τάφοις . 
Οἰδίπους ἃ δ’ ἐννέπεις , κλύουσα τοῦ λέγεις , τέκνον ; 
Ἰσμήνη ἀνδρῶν θεωρῶν Δελφικῆς ἀφ’ ἑστίας . 
Οἰδίπους καὶ ταῦτ’ ἐφ’ ἡμῖν Φοῖβος εἰρηκὼς κυρεῖ ; 
Ἰσμήνη ὥς φασιν οἱ μολόντες εἰς Θήβης πέδον . 
Οἰδίπους παίδων τις οὖν ἤκουσε τῶν ἐμῶν τάδε ; 
Ἰσμήνη ἄμφω γ’ ὁμοίως , κἀξεπίστασθον καλῶς . 
Οἰδίπους κᾆθ’ οἱ κάκιστοι τῶνδ’ ἀκούσαντες , πάρος τοὐμοῦ πόθου προύθεντο τὴν τυραννίδα ; 
Ἰσμήνη ἀλγῶ κλύουσα ταῦτ’ ἐγώ , φέρω δ’ ὅμως . 
Οἰδίπους ἀλλ’ οἱ θεοί σφιν μήτε τὴν πεπρωμένην ἔριν κατασβέσειαν , ἔν τ’ ἐμοὶ τέλος αὐτοῖν γένοιτο τῆσδε τῆς μάχης πέρι , ἧς νῦν ἔχονται κἀπαναίρονται δόρυ · 
ὡς οὔτ’ ἂν ὃς νῦν σκῆπτρα καὶ θρόνους ἔχει μείνειεν οὔτ’ ἂν οὑξεληλυθὼς πάλιν ἔλθοι ποτ’ αὖθις · οἵ γε τὸν φύσαντ’ ἐμὲ οὕτως ἀτίμως πατρίδος ἐξωθούμενον οὐκ ἔσχον οὐδ’ ἤμυναν , ἀλλ’ ἀνάστατος αὐτοῖς ἐπέμφθην κἀξεκηρύχθην φυγάς . 
εἴποις ἂν ὡς θέλοντι τοῦτ’ ἐμοὶ τότε πόλις τὸ δῶρον εἰκότως κατῄνεσεν . 
οὐ δῆτ’ , ἐπεί τοι τὴν μὲν αὐτίχ’ ἡμέραν , ὁπηνίκ’ ἔζει θυμός , ἥδιστον δέ μοι τὸ κατθανεῖν ἦν καὶ τὸ λευσθῆναι πέτροις , οὐδεὶς ἔρωτ’ ἐς τόνδ’ ἐφαίνετ’ ὠφελῶν · 
χρόνῳ δ’ , ὅτ’ ἤδη πᾶς ὁ μόχθος ἦν πέπων , κἀμάνθανον τὸν θυμὸν ἐκδραμόντα μοι μείζω κολαστὴν τῶν πρὶν ἡμαρτημένων , τὸ τηνίκ’ ἤδη τοῦτο μὲν πόλις βίᾳ ἤλαυνέ μ’ ἐκ γῆς χρόνιον , οἱ δ’ ἐπωφελεῖν , οἱ τοῦ πατρός , τῷ πατρὶ δυνάμενοι , τὸ δρᾶν οὐκ ἠθέλησαν , ἀλλ’ ἔπους σμικροῦ χάριν φυγάς σφιν ἔξω πτωχὸς ἠλώμην ἀεί . 
ἐκ ταῖνδε δ’ , οὔσαιν παρθένοιν , ὅσον φύσις δίδωσιν αὐταῖν , καὶ τροφὰς ἔχω βίου καὶ γῆς ἄδειαν καὶ γένους ἐπάρκεσιν · 
τὼ δ’ ἀντὶ τοῦ φύσαντος εἱλέσθην θρόνους καὶ σκῆπτρα κραίνειν καὶ τυραννεύειν χθονός . 
ἀλλ’ οὔ τι μὴ λάχωσι τοῦδε συμμάχου , οὐδέ σφιν ἀρχῆς τῆσδε Καδμείας ποτὲ ὄνησις ἥξει · τοῦτ’ ἐγῷδα , τῆσδέ τε μαντεῖ’ ἀκούων συννοῶν τε τἀξ ἐμοῦ παλαίφαθ’ ἁμοὶ Φοῖβος ἤνυσέν ποτε . 
πρὸς ταῦτα καὶ Κρέοντα πεμπόντων ἐμοῦ μαστῆρα , κεἴ τις ἄλλος ἐν πόλει σθένει . 
ἐὰν γὰρ ὑμεῖς , ὦ ξένοι , θέληθ’ ὁμοῦ προστάτισι ταῖς σεμναῖσι δημούχοις θεαῖς ἀλκὴν ποεῖσθαι , τῇδε τῇ πόλει μέγαν σωτῆρ’ ἀρεῖσθε , τοῖς δ’ ἐμοῖς ἐχθροῖς πόνους . 
Χορός ἐπάξιος μέν , Οἰδίπους , κατοικτίσαι , αὐτός τε παῖδές θ’ αἵδ’ · ἐπεὶ δὲ τῆσδε γῆς σωτῆρα σαυτὸν τῷδ’ ἐπεμβάλλεις λόγῳ , παραινέσαι σοι βούλομαι τὰ σύμφορα . 
Οἰδίπους ὦ φίλταθ’ , ὡς νῦν πᾶν τελοῦντι προξένει . 
Χορός θοῦ νῦν καθαρμὸν τῶνδε δαιμόνων , ἐφ’ ἃς τὸ πρῶτον ἵκου καὶ κατέστειψας πέδον . 
Οἰδίπους τρόποισι ποίοις ; 
ὦ ξένοι , διδάσκετε . 
Χορός πρῶτον μὲν ἱερὰς ἐξ ἀειρύτου χοὰς κρήνης ἐνεγκοῦ , δῑ ὁσίων χειρῶν θιγών . 
Οἰδίπους ὅταν δὲ τοῦτο χεῦμ’ ἀκήρατον λάβω ; 
Χορός κρατῆρές εἰσιν , ἀνδρὸς εὔχειρος τέχνη , ὧν κρᾶτ’ ἔρεψον καὶ λαβὰς ἀμφιστόμους . 
Οἰδίπους θαλλοῖσιν ἢ κρόκαισιν , ἢ ποίῳ τρόπῳ ; 
Χορός οἰός γε νεαρᾶς νεοπόκῳ μαλλῷ λαβών . 
Οἰδίπους εἶεν · τὸ δ’ ἔνθεν ποῖ τελευτῆσαί με χρή ; 
Χορός χοὰς χέασθαι στάντα πρὸς πρώτην ἕω . 
Οἰδίπους ἦ τοῖσδε κρωσσοῖς οἷς λέγεις χέω τάδε ; 
Χορός τρισσάς γε πηγάς · τὸν τελευταῖον δ’ ὅλον . 
Οἰδίπους τοῦ τόνδε πλήσας θῶ ; 
δίδασκε καὶ τόδε . 
Χορός ὕδατος , μελίσσης · μηδὲ προσφέρειν μέθυ . 
Οἰδίπους ὅταν δὲ τούτων γῆ μελάμφυλλος τύχῃ ; 
Χορός τρὶς ἐννέ’ αὐτῇ κλῶνας ἐξ ἀμφοῖν χεροῖν τιθεὶς ἐλαίας τάσδ’ ἐπεύχεσθαι λιτάς . 
Οἰδίπους τούτων ἀκοῦσαι βούλομαι · μέγιστα γάρ . 
Χορός ὥς σφας καλοῦμεν Εὐμενίδας , ἐξ εὐμενῶν στέρνων δέχεσθαι τὸν ἱκέτην σωτήριον , αἰτοῦ σύ τ’ αὐτὸς κεἴ τις ἄλλος ἀντὶ σοῦ , ἄπυστα φωνῶν μηδὲ μηκύνων βοήν · 
ἔπειτ’ ἀφέρπειν ἄστροφος . 
καὶ ταῦτά σοι δράσαντι θαρσῶν ἂν παρασταίην ἐγώ · 
ἄλλως δὲ δειμαίνοιμ’ ἄν , ὦ ξέν’ , ἀμφὶ σοι . 
Οἰδίπους ὦ παῖδε , κλύετον τῶνδε προσχώρων ξένων ; 
Ἀντιγόνη ἠκούσαμέν τε χὤ τι δεῖ πρόστασσε δρᾶν . 
Οἰδίπους ἐμοὶ μὲν οὐχ ὁδωτά · λείπομαι γὰρ ἐν τῷ μὴ δύνασθαι μήδ’ ὁρᾶν , δυοῖν κακοῖν · 
σφῷν δ’ ἁτέρα μολοῦσα πραξάτω τάδε . 
ἀρκεῖν γὰρ οἶμαι κἀντὶ μυρίων μίαν ψυχὴν τάδ’ ἐκτίνουσαν , ἢν εὔνους παρῇ . 
ἀλλ’ ἐν τάχει τι πράσσετον · μόνον δέ με μὴ λείπετ’ · οὐ γὰρ ἂν σθένοι τοὐμὸν δέμας ἔρημον ἕρπειν οὐδ’ ὑφηγητοῦ δίχα . 
Ἰσμήνη ἀλλ’ εἶμ’ ἐγὼ τελοῦσα · τὸν τόπον δ’ ἵνα χρῆσταί μ’ ἐφευρεῖν , τοῦτο βούλομαι μαθεῖν . 
Χορός τοὐκεῖθεν ἄλσους , ὦ ξένη , τοῦδ’ · ἢν δέ του σπάνιν τιν’ ἴσχῃς , ἔστ’ ἔποικος ὃς φράσει . 
Ἰσμήνη χωροῖμ’ ἂν ἐς τόδ’ · Ἀντιγόνη , σὺ δ’ ἐνθάδε φύλασσε πατέρα τόνδε · τοῖς τεκοῦσι γὰρ οὐδ’ εἰ πονεῖ τις , δεῖ πόνου μνήμην ἔχειν . 
Χορός δεινὸν μὲν τὸ πάλαι κείμενον ἤδη κακόν , ὦ ξεῖν’ , ἐπεγείρειν · 
ὅμως δ’ ἔραμαι πυθέσθαι 
Οἰδίπους τί τοῦτο ; 
Χορός τᾶς δειλαίας ἀπόρου φανείσας ἀλγηδόνος , ᾇ ξυνέστας . 
Οἰδίπους μὴ πρὸς ξενίας ἀνοίξῃς τᾶς σᾶς ἃ πέπονθ’ ἀναιδῆ . 
Χορός τό τοι πολὺ καὶ μηδαμὰ λῆγον χρῄζω , ξεῖν’ , ὀρθὸν ἄκουσμ’ ἀκοῦσαι . 
Οἰδίπους ὤμοι . 
Χορός στέρξον , ἱκετεύω . 
Οἰδίπους φεῦ φεῦ . 
Χορός πείθου · κἀγὼ γὰρ ὅσον σὺ προσχρῄζεις . 
Οἰδίπους ἤνεγκ’ οὖν κακότατ’ , ὦ ξένοι , ἤνεγκ’ ἀέκων μέν , θεὸς ἴστω , τούτων δ’ αὐθαίρετον οὐδέν . 
Χορός ἀλλ’ ἐς τί ; 
Οἰδίπους κακᾷ μ’ εὐνᾷ πόλις οὐδὲν ἴδριν γάμων ἐνέδησεν ἄτᾳ . 
Χορός ἦ ματρόθεν , ὡς ἀκούω , δυσώνυμα λέκτρ’ ἐπλήσω ; 
Οἰδίπους ὤμοι θάνατος μὲν τάδ’ ἀκούειν , ὦ ξεῖν’ · αὗται δὲ δύ’ ἐξ ἐμοῦ μὲν 
Χορός πῶς φῄς ; 
Οἰδίπους παῖδε , δύο δ’ ἄτα 
Χορός ὦ Ζεῦ . 
Οἰδίπους ματρὸς κοινᾶς ἀπέβλαστον ὠδῖνος . 
Χορός σαί τ’ εἴσ’ ἄρ’ ἀπόγονοί τε καὶ 
Οἰδίπους κοιναί γε πατρὸς ἀδελφεαί . 
Χορός ἰώ . 
Οἰδίπους ἰὼ δῆτα μυρίων γ’ ἐπιστροφαὶ κακῶν . 
Χορός ἔπαθες 
Οἰδίπους ἔπαθον ἄλαστ’ ἔχειν . 
Χορός ἔρεξας 
Οἰδίπους οὐκ ἔρεξα . 
Χορός τί γάρ ; 
Οἰδίπους ἐδεξάμην δῶρον , ὃ μήποτ’ ἐγὼ ταλακάρδιος ἐπωφέλησας πόλεος ἐξελέσθαι . 
Χορός δύστανε , τί γάρ ; 
ἔθου φόνον 
Οἰδίπους τί τοῦτο ; 
τί δ’ ἐθέλεις μαθεῖν ; 
Χορός πατρός ; 
Οἰδίπους παπαῖ . 
δευτέραν ἔπαισας , ἐπὶ νόσῳ νόσον , 
Χορός ἔκανες 
Οἰδίπους ἔκανον . 
ἔχει δέ μοι 
Χορός τί τοῦτο ; 
Οἰδίπους πρὸς δίκας τι . 
Χορός τί γάρ ; 
Οἰδίπους ἐγὼ φράσω . 
καὶ γὰρ ἄν , οὓς ἐφόνευσ’ , ἔμ’ ἀπώλεσαν · 
νόμῳ δὲ καθαρός , ἄϊδρις εἰς τόδ’ ἦλθον . 
Χορός καὶ μὴν ἄναξ ὅδ’ ἡμὶν Αἰγέως γόνος 
Θησεὺς κατ’ ὀμφὴν σὴν ἐφ’ ἁστάλη πάρα . 
Θησεύς πολλῶν ἀκούων ἔν τε τῷ πάρος χρόνῳ τὰς αἱματηρὰς ὀμμάτων διαφθορὰς ἔγνωκά σ’ , ὦ παῖ Λαΐου , τανῦν θ’ ὁδοῖς ἐν ταῖσδ’ ἀκούων μᾶλλον ἐξεπίσταμαι . 
σκευή τε γάρ σε καὶ τὸ δύστηνον κάρα δηλοῦτον ἡμῖν ὄνθ’ ὃς εἶ , καί σ’ οἰκτίσας θέλω ’περέσθαι , δύσμορ’ Οἰδίπους , τίνα πόλεως ἐπέστης προστροπὴν ἐμοῦ τ’ ἔχων , αὐτός τε χἠ σὴ δύσμορος παραστάτις . 
δίδασκε · δεινὴν γάρ τιν’ ἂν πρᾶξιν τύχοις λέξας ὁποίας ἐξαφισταίμην ἐγώ , ὃς οἶδα καὐτὸς ὡς ἐπαιδεύθην ξένος , ὥσπερ σύ , χὢς εἷς πλεῖστ’ ἀνὴρ ἐπὶ ξένης ἤθλησα κινδυνεύματ’ ἐν τὠμῷ κάρᾳ · 
ὥστε ξένον γ’ ἂν οὐδέν’ ὄνθ’ , ὥσπερ σὺ νῦν , ὑπεκτραποίμην μὴ οὐ συνεκσῴζειν · ἐπεὶ ἔξοιδ’ ἀνὴρ ὢν χὤτι τῆς εἰς αὔριον οὐδὲν πλέον μοι σοῦ μέτεστιν ἡμέρας . 
Οἰδίπους 
Θησεῦ , τὸ σὸν γενναῖον ἐν σμικρῷ λόγῳ παρῆκεν , ὥστε βραχέα μοι δεῖσθαι φράσαι . 
σὺ γάρ μ’ ὅς εἰμι κἀφ’ ὅτου πατρὸς γεγὼς καὶ γῆς ὁποίας ἦλθον , εἰρηκὼς κυρεῖς · 
ὥστ’ ἐστί μοι τὸ λοιπὸν οὐδὲν ἄλλο πλὴν εἰπεῖν ἃ χρῄζω , χὠ λόγος διοίχεται . 
Θησεύς τοῦτ’ αὐτὸ νῦν δίδασχ’ , ὅπως ἂν ἐκμάθω . 
Οἰδίπους δώσων ἱκάνω τοὐμὸν ἄθλιον δέμας σοὶ δῶρον , οὐ σπουδαῖον εἰς ὄψιν · τὰ δὲ κέρδη παρ’ αὐτοῦ κρείσσον’ ἢ μορφὴ καλή . 
Θησεύς ποῖον δὲ κέρδος ἀξιοῖς ἥκειν φέρων ; 
Οἰδίπους χρόνῳ μάθοις ἄν , οὐχὶ τῷ παρόντι που . 
Θησεύς ποίῳ γὰρ ἡ σὴ προσφορὰ δηλώσεται ; 
Οἰδίπους ὅταν θάνω ’γὼ καὶ σύ μου ταφεὺς γένῃ 
Θησεύς τὰ λοίσθῑ αἰτεῖ τοῦ βίου , τὰ δ’ ἐν μέσῳ ἢ λῆστιν ἴσχεις ἢ δῑ οὐδενὸς ποεῖ . 
Οἰδίπους ἐνταῦθα γάρ μοι κεῖνα συγκομίζεται . 
Θησεύς ἀλλ’ ἐν βραχεῖ δὴ τήνδε μ’ ἐξαιτεῖ χάριν . 
Οἰδίπους ὅρα γε μήν · οὐ σμικρός , οὔχ , ἁγὼν ὅδε . 
Θησεύς πότερα τὰ τῶν σῶν ἐκγόνων κἀμοῦ λέγεις ; — 
Οἰδίπους κεῖνοι κομίζειν κεῖσ’ ἄναξ , χρῄζουσί με . 
Θησεύς ἀλλ’ εἰ θέλοντά γ’ οὐδὲ σοὶ φεύγειν καλόν . 
Οἰδίπους ἀλλ’ οὐδ’ , ὅτ’ αὐτὸς ἤθελον , παρίεσαν . 
Θησεύς ὦ μῶρε , θυμὸς δ’ ἐν κακοῖς οὐ ξύμφορον . 
Οἰδίπους ὅταν μάθῃς μου , νουθέτει , τανῦν δ’ ἔα . 
Θησεύς δίδασκ’ · ἄνευ γνώμης γὰρ οὔ με χρὴ λέγειν . 
Οἰδίπους πέπονθα , Θησεῦ , δεινὰ πρὸς κακοῖς κακά . 
Θησεύς ἦ τὴν παλαιὰν ξυμφορὰν γένους ἐρεῖς ; 
Οἰδίπους οὐ δῆτ’ , ἐπεὶ πᾶς τοῦτό γ’ Ἑλλήνων θροεῖ . 
Θησεύς τί γὰρ τὸ μεῖζον ἢ κατ’ ἄνθρωπον νοσεῖς ; 
Οἰδίπους οὕτως ἔχει μοι . 
γῆς ἐμῆς ἀπηλάθην πρὸς τῶν ἐμαυτοῦ σπερμάτων · ἔστιν δέ μοι πάλιν κατελθεῖν μήποθ’ , ὡς πατροκτόνῳ . 
Θησεύς πῶς δῆτα σ’ ἂν πεμψαίαθ’ , ὥστ’ οἰκεῖν δίχα ; 
Οἰδίπους τὸ θεῖον αὐτοὺς ἐξαναγκάσει στόμα . 
Θησεύς ποῖον πάθος δείσαντας ἐκ χρηστηρίων ; 
Οἰδίπους ὅτι σφ’ ἀνάγκη τῇδε πληγῆναι χθονί . 
Θησεύς καὶ πῶς γένοιτ’ ἂν τἀμὰ κἀκείνων πικρά ; 
Οἰδίπους ὦ φίλτατ’ Αἰγέως παῖ , μόνοις οὐ γίγνεται θεοῖσι γῆρας οὐδὲ κατθανεῖν ποτε . 
τὰ δ’ ἄλλα συγχεῖ πάνθ’ ὁ παγκρατὴς χρόνος . 
φθίνει μὲν ἰσχὺς γῆς , φθίνει δὲ σώματος , θνῄσκει δὲ πίστις , βλαστάνει δ’ ἀπιστία , καὶ πνεῦμα ταὐτὸν οὔποτ’ οὔτ’ ἐν ἀνδράσιν φίλοις βέβηκεν οὔτε πρὸς πόλιν πόλει . 
τοῖς μὲν γὰρ ἤδη , τοῖς δ’ ἐν ὑστέρῳ χρόνῳ τὰ τερπνὰ πικρὰ γίγνεται καὖθις φίλα . 
καὶ ταῖσι Θήβαις εἰ τανῦν εὐημερεῖ καλῶς τὰ πρὸς σέ , μυρίας ὁ μυρίος χρόνος τεκνοῦται νύκτας ἡμέρας τ’ ἰών , ἐν αἷς τὰ νῦν ξύμφωνα δεξιώματα δόρει διασκεδῶσιν ἐκ σμικροῦ λόγου · 
ἵν’ οὑμὸς εὕδων καὶ κεκρυμμένος νέκυς ψυχρός ποτ’ αὐτῶν θερμὸν αἷμα πίεται , εἰ Ζεὺς ἔτι Ζεὺς χὠ Διὸς Φοῖβος σαφής . 
ἀλλ’ οὐ γὰρ αὐδᾶν ἡδὺ τἀκίνητ’ ἔπη , ἔα μ’ ἐν οἷσιν ἠρξάμην , τὸ σὸν μόνον πιστὸν φυλάσσων , κοὔποτ’ Οἰδίπουν ἐρεῖς ἀχρεῖον οἰκητῆρα δέξασθαι τόπων τῶν ἐνθάδ’ , εἴπερ μὴ θεοὶ ψεύσουσί με . 
Χορός ἄναξ , πάλαι καὶ ταῦτα καὶ τοιαῦτ’ ἔπη γῇ τῇδ’ ὅδ’ ἁνὴρ ὡς τελῶν ἐφαίνετο . 
Θησεύς τίς δῆτ’ ἂν ἀνδρὸς εὐμένειαν ἐκβάλοι τοιοῦδ’ , ὅτῳ πρῶτον μὲν ἡ δορύξενος κοινή παρ’ ἡμῖν αἰέν ἐστιν ἑστία ; 
ἔπειτα δ’ ἱκέτης δαιμόνων ἀφιγμένος γῇ τῇδε κἀμοὶ δασμὸν οὐ σμικρὸν τίνει . 
ἁγὼ σεβισθεὶς οὔποτ’ ἐκβαλῶ χάριν τὴν τοῦδε , χώρᾳ δ’ ἔμπολιν κατοικιῶ . 
εἰ δ’ ἐνθάδ’ ἡδὺ τῷ ξένῳ μίμνειν , σέ νιν τάξω φυλάσσειν , εἴτ’ ἐμοῦ στείχειν μέτα , τόδ’ ἡδύ , τούτων , Οἰδίπους , δίδωμί σοι κρίναντι χρῆσθαι · τῇδε γὰρ ξυνοίσομαι . 
Οἰδίπους ὦ Ζεῦ , διδοίης τοῖσι τοιούτοισιν εὖ . 
Θησεύς τί δῆτα χρῄζεις ; 
ἦ δόμους στείχειν ἐμούς ; 
Οἰδίπους εἴ μοι θέμις γ’ ἦν · ἀλλ’ ὁ χῶρός ἐσθ’ ὅδε , 
Θησεύς ἐν ᾧ τί πράξεις ; 
οὐ γὰρ ἀντιστήσομαι . 
Οἰδίπους ἐν ᾧ κρατήσω τῶν ἔμ’ ἐκβεβληκότων . 
Θησεύς μέγ’ ἂν λέγοις δώρημα τῆς συνουσίας . 
Οἰδίπους εἰ σοί γ’ ἅπερ φὴ|ς ἐμμενεῖ τελοῦντί μοι . 
Θησεύς θάρσει τὸ τοῦδέ γ’ ἀνδρός · οὔ σε μὴ προδῶ . 
Οἰδίπους οὔτοι σ’ ὑφ’ ὅρκου γ’ ὡς κακὸν πιστώσομαι . 
Θησεύς οὔκουν πέρα γ’ ἂν οὐδὲν ἢ λόγῳ φέροις . 
Οἰδίπους πῶς οὖν ποήσεις ; 
Θησεύς τοῦ μάλιστ’ ὄκνος σ’ ἔχει ; 
Οἰδίπους ἥξουσιν ἄνδρες 
Θησεύς ἀλλὰ τοῖσδ’ ἔσται μέλον . 
Οἰδίπους ὅρα με λείπων 
Θησεύς μὴ δίδασχ’ ἃ χρή με δρᾶν . 
Οἰδίπους ὀκνοῦντ’ ἀνάγκη . 
Θησεύς τοὐμὸν οὐκ ὀκνεῖ κέαρ . 
Οἰδίπους οὐκ οἶσθ’ ἀπειλὰς 
Θησεύς οἶδ’ ἐγώ σε μή τινα ἐνθένδ’ ἀπάξοντ’ ἄνδρα πρὸς βίαν ἐμοῦ . 
πολλαὶ δ’ ἀπειλαὶ πολλὰ δὴ μάτην ἔπη θυμῷ κατηπείλησαν , ἀλλ’ ὁ νοῦς ὅταν αὑτοῦ γένηται , φροῦδα τἀπειλήματα . 
κείνοις δ’ ἴσως κεἰ δείν’ ἐπερρώσθη λέγειν τῆς σῆς ἀγωγῆς , οἶδ’ ἐγώ , φανήσεται μακρὸν τὸ δεῦρο πέλαγος οὐδὲ πλώσιμον . 
θαρσεῖν μὲν οὖν ἔγωγε κἂν ἐμῆς ἄνευ γνώμης ἐπαινῶ , Φοῖβος εἰ προὔπεμψέ σε · 
ὅμως δὲ κἀμοῦ μὴ παρόντος οἶδ’ ὅτι τοὐμὸν φυλάξει σ’ ὄνομα μὴ πάσχειν κακῶς . 
Χορός εὐίππου , ξένε , τᾶσδε χώρας ἵκου τὰ κράτιστα γᾶς ἔπαυλα , τὸν ἀργῆτα Κολωνόν , ἔνθ’ ἁ λίγεια μινύρεται θαμίζουσα μάλιστ’ ἀηδὼν χλωραῖς ὑπὸ βάσσαις , τὸν οἰνωπὸν ἔχουσα κισσὸν καὶ τὰν ἄβατον θεοῦ φυλλάδα μυριόκαρπον ἀνήλιον ἀνήνεμόν τε πάντων χειμώνων · ἵν’ ὁ βακχιώτας ἀεὶ Διόνυσος ἐμβατεύει θεαῖς ἀμφιπολῶν τιθήναις . 
Χορός θάλλει δ’ οὐρανίας ὑπ’ ἄχνας ὁ καλλίβοτρυς κατ’ ἦμαρ ἀεὶ νάρκισσος , μεγάλαιν θεαῖν ἀρχαῖον στεφάνωμ’ , ὅ τε χρυσαυγὴς κρόκος · οὐδ’ ἄϋπνοι κρῆναι μινύθουσιν 
Κηφισοῦ νομάδες ῥεέθρων , ἀλλ’ αἰὲν ἐπ’ ἤματι ὠκυτόκος πεδίων ἐπινίσσεται ἀκηράτῳ σὺν ὄμβρῳ στερνούχου χθονός · οὐδὲ Μουσᾶν χοροί νιν ἀπεστύγησαν οὐδ’ ἁ 
Χορός χρυσάνιος Ἀφροδίτα . 
ἔστιν δ’ οἷον ἐγὼ γᾶς Ἀσίας οὐκ ἐπακούω οὐδ’ ἐν τᾷ μεγάλᾳ Δωρίδι νάσῳ Πέλοπος πώποτε βλαστὸν φύτευμ’ ἀχείρωτον αὐτόποιον , ἐγχέων φόβημα δαΐων , ὃ τᾷδε θάλλει μέγιστα χώρᾳ , γλαυκᾶς παιδοτρόφου φύλλον ἐλαίας · 
τὸ μέν τις οὐ νεαρὸς οὐδὲ γήρᾳ συνναίων ἁλιώσει χερὶ πέρσας · ὁ γὰρ αἰὲν ὁρῶν κύκλος λεύσσει νιν μορίου Διὸς χἀ γλαυκῶπις Ἀθάνα . 
Χορός ἄλλον δ’ αἶνον ἔχω ματροπόλει τᾷδε κράτιστον δῶρον τοῦ μεγάλου δαίμονος , εἰπεῖν , χθονὸς αὔχημα μέγιστον , εὔιππον , εὔπωλον , εὐθάλασσον . 
ὦ παῖ Κρόνου , σὺ γάρ νιν εἰς τόδ’ εἷσας αὔχημ’ , ἄναξ Ποσειδάν , ἵπποισιν τὸν ἀκεστῆρα χαλινὸν πρώταισι ταῖσδε κτίσας ἀγυιαῖς . 
ἁ δ’ εὐήρετμος ἔκπαγλ’ ἁλία χερσὶ παραπτομένα πλάτα θρῴσκει , τῶν ἑκατομπόδων 
Νηρῄδων ἀκόλουθος . 
Ἀντιγόνη ὦ πλεῖστ’ ἐπαίνοις εὐλογούμενον πέδον , νῦν σὸν τὰ λαμπρὰ ταῦτα δὴ φαίνειν ἔπη . 
Οἰδίπους τί δ’ ἔστιν , ὦ παῖ , καινόν ; 
Ἀντιγόνη ἆσσον ἔρχεται 
Κρέων ὅδ’ ἡμῖν οὐκ ἄνευ πομπῶν , πάτερ . 
Οἰδίπους ὦ φίλτατοι γέροντες , ἐξ ὑμῶν ἐμοὶ φαίνοιτ’ ἂν ἤδη τέρμα τῆς σωτηρίας . 
Χορός θάρσει , παρέσται · καὶ γὰρ εἰ γέρων ἐγώ , τὸ τῆσδε χώρας οὐ γεγήρακεν σθένος . 
Κρέων ἄνδρες χθονὸς τῆσδ’ εὐγενεῖς οἰκήτορες , ὁρῶ τιν’ ὑμᾶς ὀμμάτων εἰληφότας φόβον νεώρη τῆς ἐμῆς ἐπεισόδου , ὃν μήτ’ ὀκνεῖτε μήτ’ ἀφῆτ’ ἔπος κακόν . 
ἥκω γὰρ οὐχ ὡς δρᾶν τι βουληθείς , ἐπεὶ γέρων μέν εἰμι , πρὸς πόλιν δ’ ἐπίσταμαι σθένουσαν ἥκων , εἴ τιν’ Ἑλλάδος , μέγα . 
ἀλλ’ ἄνδρα τόνδε τηλικόσδ’ ἀπεστάλην πείσων ἕπεσθαι πρὸς τὸ Καδμείων πέδον , οὐκ ἐξ ἑνὸς στείλαντος , ἀλλ’ ἀνδρῶν ὑπὸ πάντων κελευσθείς , οὕνεχ’ ἧκέ μοι γένει τὰ τοῦδε πενθεῖν πήματ’ εἰς πλεῖστον πόλεως . 
ἀλλ’ ὦ ταλαίπωρ’ Οἰδίπους , κλύων ἐμοῦ ἱκοῦ πρὸς οἴκους . 
πᾶς σε Καδμείων λεὼς καλεῖ δικαίως , ἐκ δὲ τῶν μάλιστ’ ἐγώ , ὅσῳπερ , εἰ μὴ πλεῖστον ἀνθρώπων ἔφυν κάκιστος , ἀλγῶ τοῖσι σοῖς κακοῖς , γέρον , ὁρῶν σε τὸν δύστηνον ὄντα μὲν ξένον , ἀεὶ δ’ ἀλήτην κἀπὶ προσπόλου μιᾶς βιοστερῆ χωροῦντα · τὴν ἐγὼ τάλας οὐκ ἄν ποτ’ ἐς τοσοῦτον αἰκίας πεσεῖν ἔδοξ’ , ὅσον πέπτωκεν ἥδε δύσμορος , ἀεί σε κηδεύουσα καὶ τὸ σὸν κάρα πτωχῷ διαίτῃ , τηλικοῦτος , οὐ γάμων ἔμπειρος , ἀλλὰ τοὐπιόντος ἁρπάσαι . 
ἆρ’ ἄθλιον τοὔνειδος , ὦ τάλας ἐγώ , ὠνείδισ’ εἰς σὲ κἀμὲ καὶ τὸ πᾶν γένος ; 
ἀλλ’ οὐ γὰρ ἔστι τἀμφανῆ κρύπτειν , σύ νιν πρὸς θεῶν πατρῴων , Οἰδίπους , πεισθεὶς ἐμοὶ κρύψον , θελήσας ἄστυ καὶ δόμους μολεῖν τοὺς σοὺς πατρῴους , τήνδε τὴν πόλιν φίλως εἰπών · ἐπαξία γάρ · ἡ δ’ οἴκοι πλέον δίκῃ σέβοιτ’ ἄν , οὖσα σὴ πάλαι τροφός . 
Οἰδίπους ὦ πάντα τολμῶν κἀπὸ παντὸς ἂν φέρων λόγου δικαίου μηχάνημα ποικίλον , τί ταῦτα πειρᾷ κἀμὲ δεύτερον θέλεις ἑλεῖν ἐν οἷς μάλιστ’ ἂν ἀλγοίην ἁλούς ; 
πρόσθεν τε γάρ με τοῖσιν οἰκείοις κακοῖς νοσοῦνθ’ , ὅτ’ ἦν μοι τέρψις ἐκπεσεῖν χθονός , οὐκ ἤθελες θέλοντι προσθέσθαι χάριν · 
ἀλλ’ ἡνίκ’ ἤδη μεστὸς ἦ θυμούμενος καὶ τοὐν δόμοισιν ἦν διαιτᾶσθαι γλυκύ , τότ’ ἐξεώθεις κἀξέβαλλες , οὐδέ σοι τὸ συγγενὲς τοῦτ’ οὐδαμῶς τότ’ ἦν φίλον · 
νῦν τ’ αὖθις ἡνίκ’ εἰσορᾷς πόλιν τέ μοι ξυνοῦσαν εὔνουν τήνδε καὶ γένος τὸ πᾶν , πειρᾷ μετασπᾶν , σκληρὰ μαλθακῶς λέγων . 
καίτοι τίς αὕτη τέρψις ἄκοντας φιλεῖν ; 
ὥσπερ τις εἴ σοι λιπαροῦντι μὲν τυχεῖν μηδὲν διδοίη μηδ’ ἐπαρκέσαι θέλοι , πλήρη δ’ ἔχοντι θυμὸν ὧν χρῄζοις , τότε δωροῖθ’ , ὅτ’ οὐδὲν ἡ χάρις χάριν φέροι · 
ἆρ’ ἂν ματαίου τῆσδ’ ἂν ἡδονῆς τύχοις ; 
τοιαῦτα μέντοι καὶ σὺ προσφέρεις ἐμοί , λόγῳ μὲν ἐσθλά . 
τοῖσι δ’ ἔργοισιν κακά . 
φράσω δὲ καὶ τοῖσδ’ , ὥς σε δηλώσω κακόν . 
ἥκεις ἔμ’ ἄξων , οὐχ’ ἵν’ ἐς δόμους ἄγῃς , ἀλλ’ ὡς πάραυλον οἰκίσῃς , πόλις δέ σοι κακῶν ἄνατος τῆσδ’ ἀπαλλαχθῇ χθονός . 
οὐκ ἔστι σοι ταῦτ’ , ἀλλά σοι τάδ’ ἔστ’ , ἐκεῖ χώρας ἀλάστωρ οὑμὸς ἐνναίων ἀεί · 
ἔστιν δὲ παισὶ τοῖς ἐμοῖσι τῆς ἐμῆς χθονὸς λαχεῖν τοσοῦτον , ἐνθανεῖν μόνον . 
ἆρ’ οὐκ ἄμεινον ἢ σὺ τἀν Θήβαις φρονῶ ; 
πολλῷ γ’ , ὅσῳπερ κἀκ σαφεστέρων κλύω , 
Φοίβου τε καὐτοῦ Ζηνός , ὃς κείνου πατήρ . 
τὸ σὸν δ’ ἀφῖκται δεῦρ’ ὑπόβλητον στόμα , πολλὴν ἔχον στόμωσιν · ἐν δὲ τῷ λέγειν κάκ’ ἂν λάβοις τὰ πλείον’ ἢ σωτήρια . 
ἀλλ’ οἶδα γάρ σε ταῦτα μὴ τείθων , ἴθι · 
ἡμᾶς δ’ ἔα ζῆν ἐνθάδ’ · οὐ γὰρ ἂν κακῶς οὐδ’ ὧδ’ ἔχοντες ζῷμεν , εἰ τερποίμεθα . 
Κρέων πότερα νομίζεις δυστυχεῖν ἔμ’ ἐς τὰ σά , ἤ σ’ εἰς τὰ σαυτοῦ μᾶλλον , ἐς τῷ νῦν λόγῳ ; 
Οἰδίπους ἐμοὶ μέν ἐσθ’ ἥδιστον , εἰ σὺ μήτ’ ἐμὲ πείθειν οἷός τ’ εἶ μήτε τούσδε τοὺς πέλας . 
Κρέων ὦ δύσμορ’ , οὐδὲ τῷ χρόνῳ φύσας φανεῖ φρένας ποτ’ ἀλλὰ λῦμα τῷ γήρᾳ τρέφει ; 
Οἰδίπους γλώσσῃ σὺ δεινός · ἄνδρα δ’ οὐδέν’ οἶδ’ ἐγὼ δίκαιον ὅστις ἐξ ἅπαντος εὖ λέγει . 
Κρέων χωρὶς τό τ’ εἰπεῖν πολλὰ καὶ τὰ καίρια . 
Οἰδίπους ὡς δὴ σὺ βραχέα , ταῦτα δ’ ἐν καιρῷ λέγεις . 
Κρέων οὐ δῆθ’ ὅτῳ γε νοῦς ἴσος καὶ σοὶ πάρα . 
Οἰδίπους ἄπελθ’ , ἐρῶ γὰρ καὶ πρὸ τῶνδε , μηδέ με φύλασσ’ ἐφορμῶν ἔνθα χρὴ ναίειν ἐμέ . 
Κρέων μαρτύρομαι τούσδ’ , οὐ σέ · πρὸς δὲ τοὺς φίλους οἷ’ ἀνταμείβει ῥήματ’ , ἤν σ’ ἕλω ποτέ 
Οἰδίπους τίς δ’ ἄν με τῶνδε συμμάχων ἕλοι βίᾳ ; 
Κρέων ἦ μὴν σὺ κἄνευ τοῦδε λυπηθεὶς ἔσει . 
Οἰδίπους ποίῳ σὺν ἔργῳ τοῦτ’ ἀπειλήσας ἔχεις ; 
Κρέων παίδοιν δυοῖν σοι τὴν μὲν ἀρτίως ἐγὼ ξυναρπάσας ἔπεμψα , τὴν δ’ ἄξω τάχα . 
Οἰδίπους οἴμοι . 
Κρέων τάχ’ ἕξεις μᾶλλον οἰμώζειν τάδε . 
Οἰδίπους τὴν παῖδ’ ἔχεις μου ; 
Κρέων τήνδε τ’ οὐ μακροῦ χρόνου . 
Οἰδίπους ἰὼ ξένοι , τί δράσετ’ ; 
ἦ προδώσετε , κοὐκ ἐξελᾶτε τὸν ἀσεβῆ τῆσδε χθονός ; 
Χορός χώρει , ξέν’ , ἔξω θᾶσσον . 
οὔτε γὰρ τὰ νῦν δίκαια πράσσεις οὔθ’ ἃ πρόσθεν εἴργασαι . 
Κρέων ὑμῖν ἂν εἴη τήνδε καιρὸς ἐξάγειν ἄκουσαν , εἰ θέλουσα μὴ πορεύεται . 
Ἀντιγόνη οἴμοι τάλαινα , ποῖ φύγω ; 
ποίαν λάβω θεῶν ἄρηξιν ἢ βροτῶν ; 
Χορός τί δρᾷς , ξένε ; 
Κρέων οὐχ ἅψομαι τοῦδ’ ἀνδρός , ἀλλὰ τῆς ἐμῆς . 
Οἰδίπους ὦ γῆς ἄνακτες . 
Χορός ὦ ξέν’ , οὐ δίκαια δρᾷς . 
Κρέων δίκαια . 
Χορός πῶς δίκαια ; 
Κρέων τοὺς ἐμοὺς ἄγω . 
Οἰδίπους ἰὼ πόλις . 
Χορός τί δρᾷς , ὦ ξέν’ ; 
οὐκ ἀφήσεις ; 
τάχ’ εἰς βάσανον εἶ χερῶν . 
Κρέων εἴργου . 
Χορός σοῦ μὲν οὔ , τάδε γε μωμένου . 
Κρέων πόλει μαχεῖ γάρ , εἴ τι πημανεῖς ἐμέ . 
Οἰδίπους οὐκ ἠγόρευον ταῦτ’ ἐγώ ; 
Χορός μέθες χεροῖν τὴν παῖδα θᾶσσον . 
Κρέων μὴ ’πίτασσ’ ἃ μὴ κρατεῖς . 
Χορός χαλᾶν λέγω σοι . 
Κρέων σοὶ δ’ ἔγωγ’ ὁδοιπορεῖν . 
Χορός πρόβαθ’ ὧδε , βᾶτε βᾶτ’ , ἔντοποι · 
πόλις ἐναίρεται , πόλις ἐμά , σθένει · πρόβαθ’ ὧδέ μοι . 
Ἀντιγόνη ἀφέλκομαι δύστηνος , ὦ ξένοι ξένοι . 
Οἰδίπους ποῦ , τέκνον , εἴ μοι ; 
Ἀντιγόνη πρὸς βίαν πορεύομαι . 
Οἰδίπους ὄρεξον , ὦ παῖ , χεῖρας . 
Ἀντιγόνη ἀλλ’ οὐδὲν σθένω . 
Κρέων οὐκ ἄξεθ’ ὑμεῖς ; 
Οἰδίπους ὦ τάλας ἐγώ , τάλας . 
Κρέων οὔκουν ποτ’ ἐκ τούτοιν γε μὴ σκήπτροιν ἔτι ὁδοιπορήσῃς · ἀλλ’ ἐπεὶ νικᾶν θέλεις πατρίδα τε τὴν σὴν καὶ φίλους , ὑφ’ ὧν ἐγὼ ταχθεὶς τάδ’ ἔρδω , καὶ τύραννος ὢν ὅμως , νίκα . 
χρόνῳ γάρ , οἶδ’ ἐγώ , γνώσει τάδε , ὁθούνεκ’ αὐτὸς αὑτὸν οὔτε νῦν καλὰ δρᾷς οὔτε πρόσθεν εἰργάσω βίᾳ φίλων , ὀργῇ χάριν δούς , ἥ σ’ ἀεὶ λυμαίνεται . 
Χορός ἐπίσχες αὐτοῦ , ξεῖνε . 
Κρέων μὴ ψαύειν λέγω . 
Χορός οὔτοι σ’ ἀφήσω , τῶνδέ γ’ ἐστερημένος . 
Κρέων καὶ μεῖζον ἆρα ῥύσιον πόλει τάχα θήσεις · ἐφάψομαι γὰρ οὐ ταύταιν μόναιν . 
Χορός ἀλλ’ ἐς τί τρέψει ; 
Κρέων τόνδ’ ἀπάξομαι λαβών . 
Χορός δεινὸν λέγοις ἄν . 
Κρέων τοῦτο νῦν πεπράξεται . 
Χορός ἢν μή σ’ ὁ κραίνων τῆσδε γῆς ἀπειργάθῃ . 
Οἰδίπους ὦ φθέγμ’ ἀναιδές , ἦ σὺ γὰρ ψαύσεις ἐμοῦ ; 
Κρέων αὐδῶ σιωπᾶν . 
Οἰδίπους μὴ γὰρ αἵδε δαίμονες θεῖέν μ’ ἄφωνον τῆσδε τῆς ἀρᾶς ἔτι , ὅς μ’ , ὦ κάκιστε , ψιλὸν ὄμμ’ ἀποσπάσας πρὸς ὄμμασιν τοῖς πρόσθεν ἐξοίχει βίᾳ . 
τοιγὰρ σέ τ’ αὐτὸν καὶ γένος τὸ σὸν θεῶν ὁ πάντα λεύσσων Ἥλιος δοίη βίον τοιοῦτον οἷον κἀμὲ γηρᾶναί ποτε . 
Κρέων ὁρᾶτε ταῦτα , τῆσδε γῆς ἐγχώριοι ; 
Οἰδίπους ὁρῶσι κἀμὲ καὶ σέ , καὶ φρονοῦσ’ ὅτι ἔργοις πεπονθὼς ῥήμασίν σ’ ἀμύνομαι . 
Κρέων οὔτοι καθέξω θυμόν , ἀλλ’ ἄξω βίᾳ κεἰ μοῦνός εἰμι τόνδε καὶ χρόνῳ βραδύς . 
Οἰδίπους ἰὼ τάλας . 
Χορός ὅσον λῆμ’ ἔχων ἀφίκου , ξέν’ , εἰ τάδε δοκεῖς τελεῖν . 
Κρέων δοκῶ . 
Χορός τάνδ’ ἄρ’ οὐκέτι νεμῶ πόλιν . 
Κρέων τοῖς τοι δικαίοις χὠ βραχὺς νικᾷ μέγαν . 
Οἰδίπους ἀκούεθ’ οἷα φθέγγεται ; 
Χορός τά γ’ οὐ τελεῖ . 
[ἴστω μέγας Ζεύς.] 
Κρέων 
Ζεύς γ’ ἂν εἰδείη , σὺ δ’ οὔ . 
Χορός ἆρ’ οὐχ ὕβρις τάδ’ ; 
Κρέων ὕβρις , ἀλλ’ ἀνεκτέα . 
Χορός ἰὼ πᾶς λεώς , ἰὼ γᾶς πρόμοι , μόλετε σὺν τάχει , μόλετ’ , ἐπεὶ πέραν περῶσ’ οἵδε δή . 
Οἰδίπους τίς ποθ’ ἡ βοή ; 
τί τοὔργον ; 
ἐκ τίνος φόβου ποτὲ βουθυτοῦντά μ’ ἀμφὶ βωμὸν ἔσχετ’ ἐναλίῳ θεῷ τοῦδ’ ἐπιστάτῃ Κολωνοῦ ; 
λέξαθ’ , ὡς εἰδῶ τὸ πᾶν , οὗ χάριν δεῦρ’ ᾖξα θᾶσσον ἢ καθ’ ἡδονὴν ποδός . 
Οἰδίπους ὦ φίλτατ’ , ἔγνων γὰρ τὸ προσφώνημά σου , πέπονθα δεινὰ τοῦδ’ ὑπ’ ἀνδρὸς ἀρτίως . 
Θησεύς τὰ ποῖα ταῦτα , τίς δ’ ὁ πημήνας ; 
λέγε . 
Οἰδίπους 
Κρέων ὅδ’ , ὃν δέδορκας , οἴχεται τέκνων ἀποσπάσας μου τὴν μόνην ξυνωρίδα . 
Θησεύς πῶς εἶπας ; 
Οἰδίπους οἷά περ πέπονθ’ ἀκήκοας . 
Θησεύς οὔκουν τις ὡς τάχιστα προσπόλων μολὼν πρὸς τούσδε βωμούς , πάντ’ ἀναγκάσει λεὼν ἄνιππον ἱππότην τε θυμάτων ἄπο σπεύδειν ἀπὸ ῥυτῆρος , ἔνθα δίστομοι μάλιστα συμβάλλουσιν ἐμπόρων ὁδοί , ὡς μὴ παρέλθωσ’ αἱ κόραι , γέλως δ’ ἐγὼ ξένῳ γένωμαι τῷδε , χειρωθεὶς βίᾳ . 
ἴθ’ , ὡς ἄνωγα , σὺν τάχει . 
τοῦτον δ’ ἐγώ , εἰ μὲν δῑ ὀργῆς ἧκον , ἧς ὅδ’ ἄξιος , ἄτρωτον οὐ μεθῆκ’ ἂν ἐξ ἐμῆς χερός . 
νῦν δ’ οὕσπερ αὐτὸς τοὺς νόμους εἰσῆλθ’ ἔχων , τούτοισι κοὐκ ἄλλοισιν ἁρμοσθήσεται . 
οὐ γάρ ποτ’ ἔξει τῆσδε τῆς χώρας , πρὶν ἂν κείνας ἐναργεῖς δεῦρό μοι στήσῃς ἄγων · 
ἐπεὶ δέδρακας οὔτ’ ἐμοῦ καταξίως οὔθ’ ὧν πέφυκας αὐτὸς οὔτε σῆς χθονός · 
ὅστις δίκαῑ ἀσκοῦσαν εἰσελθὼν πόλιν κἄνευ νόμου κραίνουσαν οὐδέν , εἶτ’ ἀφεὶς τὰ τῆσδε τῆς γῆς κύρῑ , ὧδ’ ἐπεισπεσὼν ἄγεις θ’ ἃ χρῄζεις καὶ παρίστασαι βίᾳ , καί μοι πόλιν κένανδρον ἢ δούλην τινὰ ἔδοξας εἶναι κἄμ’ ἴσον τῷ μηδενί . 
καίτοι σε Θῆβαί γ’ οὐκ ἐπαίδευσαν κακόν · 
οὐ γὰρ φιλοῦσιν ἄνδρας ἐκδίκους τρέφειν , οὐδ’ ἄν σ’ ἐπαινέσειαν , εἰ πυθοίατο συλῶντα τἀμὰ καὶ τὰ τῶν θεῶν , βίᾳ ἄγοντα φωτῶν ἀθλίων ἱκτήρια . 
οὔκουν ἔγωγ’ ἂν σῆς ἐπεμβαίνων χθονός , οὐδ’ εἰ τὰ πάντων εἶχον ἐνδικώτατα , ἄνευ γε τοῦ κραίνοντος , ὅστις ἦν , χθονὸς οὔθ’ εἷλκον οὔτ’ ἂν ἦγον , ἀλλ’ ἠπιστάμην ξένον παρ’ ἀστοῖς ὡς διαιτᾶσθαι χρεών . 
σὺ δ’ ἀξίαν οὐκ οὖσαν αἰσχύνεις πόλιν τὴν αὐτὸς αὑτοῦ , καί σ’ ὁ πληθύων χρόνος γέρονθ’ ὁμοῦ τίθησι καὶ τοῦ νοῦ κενόν . 
εἶπον μὲν οὖν καὶ πρόσθεν , ἐννέπω δὲ νῦν , τὰς παῖδας ὡς τάχιστα δεῦρ’ ἄγειν τινά , εἰ μὴ μέτοικος τῆσδε τῆς χώρας θέλεις εἶναι βίᾳ τε κοὐχ ἑκών · καὶ ταῦτά σοι τῷ νῷ θ’ ὁμοίως κἀπὸ τῆς γλώσσης λέγω . 
Χορός ὁρᾷς ἵν’ ἥκεις , ὦ ξέν’ ; 
ὡς ἀφ’ ὧν μὲν εἶ φαίνει δίκαιος , δρῶν δ’ ἐφευρίσκει κακά . 
Κρέων ἐγὼ οὔτ’ ἄνανδρον τήνδε τὴν πόλιν νέμων , ὦ τέκνον Αἰγέως , οὔτ’ ἄβουλον , ὡς σὺ φῄς , τοὔργον τόδ’ ἐξέπραξα , γιγνώσκων δ’ ὅτι οὐδείς ποτ’ αὐτοὺς τῶν ἐμῶν ἂν ἐμπέσοι ζῆλος ξυναίμων , ὥστ’ ἐμοῦ τρέφειν βίᾳ . 
ᾔδη δ’ ὁθούνεκ’ ἄνδρα καὶ πατροκτόνον κἄναγνον οὐ δεξοίατ’ , οὐδ’ ὅτῳ γάμοι ξυνόντες ηὑρέθησαν ἀνόσιοι τέκνων . 
τοιοῦτον αὐτοῖς Ἄρεος εὔβουλον πάγον ἐγὼ ξυνῄδη χθόνιον ὄνθ’ , ὃς οὐκ ἐᾷ τοιούσδ’ ἀλήτας τῇδ’ ὁμοῦ ναίειν πόλει · 
ᾧ πίστιν ἴσχων τήνδ’ ἐχειρούμην ἄγραν . 
καὶ ταῦτ’ ἂν οὐκ ἔπρασσον , εἰ μή μοι πικρὰς αὐτῷ τ’ ἀρὰς ἠρᾶτο καὶ τὠμῷ γένει · 
ἀνθ’ ὧν πεπονθὼς ἠξίουν τάδ’ ἀντιδρᾶν . 
θυμοῦ γὰρ οὐδὲν γῆράς ἐστιν ἄλλο πλὴν θανεῖν · θανόντων δ’ οὐδὲν ἄλγος ἅπτεται . 
πρὸς ταῦτα πράξεις οἷον ἂν θέλῃς · ἐπεὶ ἐρημία με , κεἰ δίκαῑ , ὅμως λέγω , σμικρὸν τίθησι · πρὸς δὲ τὰς πράξεις ὅμως , καὶ τηλικόσδ’ ὤν , ἀντιδρᾶν πειράσομαι . 
Οἰδίπους ὦ λῆμ’ ἀναιδές , τοῦ καθυβρίζειν δοκεῖς , πότερον ἐμοῦ γέροντος ἢ σαυτοῦ , τόδε ; 
ὅστις φόνους μοι καὶ γάμους καὶ συμφορὰς τοῦ σοῦ διῆκας στόματος , ἃς ἐγὼ τάλας ἤνεγκον ἄκων · θεοῖς γὰρ ἦν οὕτω φίλον , τάχ’ ἄν τι μηνίουσιν εἰς γένος πάλαι . 
ἐπεὶ καθ’ αὑτόν γ’ οὐκ ἂν ἐξεύροις ἐμοὶ ἁμαρτίας ὄνειδος οὐδέν , ἀνθ’ ὅτου τάδ’ εἰς ἐμαυτὸν τοὺς ἐμούς θ’ ἡμάρτανον . 
ἐπεὶ δίδαξον , εἴ τι θέσφατον πατρὶ χρησμοῖσιν ἱκνεῖθ’ ὥστε πρὸς παίδων θανεῖν , πῶς ἂν δικαίως τοῦτ’ ὀνειδίζοις ἐμοί , ὃς οὔτε βλάστας πω γενεθλίους πατρός , οὐ μητρὸς εἶχον , ἀλλ’ ἀγέννητος τότ’ ἦ ; 
εἰ δ’ αὖ φανεὶς δύστηνος , ὡς ἐγὼ ’φάνην , ἐς χεῖρας ἦλθον πατρὶ καὶ κατέκτανον , μηδὲν ξυνιεὶς ὧν ἔδρων εἰς οὕς τ’ ἔδρων , πῶς ἂν τό γ’ ἆκον πρᾶγμ’ ἂν εἰκότως ψέγοις ; 
μητρὸς δέ , τλῆμον , οὐκ ἐπαισχύνει γάμους οὔσης ὁμαίμου σῆς μ’ ἀναγκάζων λέγειν , οἵους ἐρῶ τάχ’ · οὐ γὰρ οὖν σιγήσομαι , σοῦ γ’ εἰς τόδ’ ἐξελθόντος ἀνόσιον στόμα . 
ἔτικτε γάρ μ’ ἔτικτεν , ὤμοι μοι κακῶν , οὐκ εἰδότ’ οὐκ εἰδυῖα , καὶ τεκοῦσά με , αὑτῆς ὄνειδος παῖδας ἐξέφυσέ μοι . 
ἀλλ’ ἓν γὰρ οὖν ἔξοιδα , σὲ μὲν ἑκόντ’ ἐμὲ κείνην τε ταῦτα δυσστομεῖν · ἐγὼ δέ νιν ἄκων ἔγημα φθέγγομαί τ’ ἄκων τάδε . 
ἀλλ’ οὐ γὰρ οὔτ’ ἐν τοῖσδ’ ἁλώσομαι κακὸς γάμοισιν οὔθ’ οὓς αἰὲν ἐμφορεῖς σύ μοι φόνους πατρῴους ἐξονειδίζων πικρῶς . 
ἓν γάρ μ’ ἄμειψαι μοῦνον ὧν σ’ ἀνιστορῶ . 
εἴ τις σὲ τὸν δίκαιον αὐτίκ’ ἐνθάδε κτείνοι παραστάς , πότερα πυνθάνοῑ ἂν εἰ πατήρ σ’ ὁ καίνων ἢ τίνοῑ ἂν εὐθέως ; 
δοκῶ μέν , εἴπερ ζῆν φιλεῖς , τὸν αἴτιον τίνοῑ ἂν οὐδὲ τοὔνδικον περιβλέποις . 
τοιαῦτα μέντοι καὐτὸς εἰσέβην κακά , θεῶν ἀγόντων · οἷς ἐγὼ οὐδὲ τὴν πατρὸς ψυχὴν ἂν οἶμαι ζῶσαν ἀντειπεῖν ἐμοί . 
σὺ δ’ , εἶ γὰρ οὐ δίκαιος , ἀλλ’ ἅπαν καλὸν λέγειν νομίζων ῥητὸν ἄρρητόν τ’ ἔπος , τοιαῦτ’ ὀνειδίζεις με τῶνδ’ ἐναντίον . 
καί σοι τὸ Θησέως ὄνομα θωπεῦσαι καλόν , καὶ τὰς Ἀθήνας , ὡς κατῴκηνται καλῶς · 
κᾆθ’ ὧδ’ ἐπαινῶν πολλὰ τοῦδ’ ἐκλανθάνει , ὁθούνεκ’ εἴ τις γῆ θεοὺς ἐπίσταται τιμαῖς σεβίζειν , ἥδε τοῦθ’ ὑπερφέρει · 
ἀφ’ ἧς σὺ κλέψας τὸν ἱκέτην γέροντ’ ἐμὲ αὐτόν τ’ ἐχειροῦ τὰς κόρας τ’ οἴχει λαβών . 
ἀνθ’ ὧν ἐγὼ νῦν τάσδε τὰς θεὰς ἐμοὶ καλῶν ἱκνοῦμαι καὶ κατασκήπτω λιταῖς ἐλθεῖν ἀρωγοὺς ξυμμάχους θ’ , ἵν’ ἐκμάθῃς οἵων ὑπ’ ἀνδρῶν ἥδε φρουρεῖται πόλις . 
Χορός ὁ ξεῖνος , ὦναξ , χρηστός · αἱ δὲ συμφοραὶ αὐτοῦ πανώλεις , ἄξιαι δ’ ἀμυναθεῖν . 
Θησεύς ἅλις λόγων , ὡς οἱ μὲν ἐξειργασμένοι σπεύδουσιν , ἡμεῖς δ’ οἱ παθόντες ἕσταμεν . 
Κρέων τί δῆτ’ ἀμαυρῷ φωτὶ προστάσσεις ποεῖν ; 
Θησεύς ὁδοῦ κατάρχειν τῆς ἐκεῖ , πομπὸν δέ με χωρεῖν , ἵν’ , εἰ μὲν ἐν τόποισι τοῖσδ’ ἔχεις τὰς παῖδας ἡμῖν αὐτὸς ἐκδείξῃς ἐμοί · 
εἰ δ’ ἐγκρατεῖς φεύγουσιν , οὐδὲν δεῖ πονεῖν . 
ἄλλοι γὰρ οἱ σπεύδοντες , οὓς οὐ μή ποτε χώρας φυγόντες τῆσδ’ ἐπεύξωνται θεοῖς . 
ἀλλ’ ἐξυφηγοῦ · γνῶθι δ’ ὡς ἔχων ἔχει καί σ’ εἷλε θηρῶνθ’ ἡ τύχη · τὰ γὰρ δόλῳ τῷ μὴ δικαίῳ κτήματ’ οὐχὶ σῴζεται . 
κοὐκ ἄλλον ἕξεις εἰς τάδ’ · ὡς ἔξοιδά σε οὐ ψιλὸν οὐδ’ ἄσκευον ἐς τοσήνδ’ ὕβριν ἥκοντα τόλμης τῆς παρεστώσης τανῦν , ἀλλ’ ἔσθ’ ὅτῳ σὺ πιστὸς ὢν ἔδρας τάδε . 
ἃ δεῖ μ’ ἀθρῆσαι , μηδὲ τήνδε τὴν πόλιν ἑνὸς ποῆσαι φωτὸς ἀσθενεστέραν . 
νοεῖς τι τούτων , ἢ μάτην τὰ νῦν τέ σοι δοκεῖ λελέχθαι χὤτε ταῦτ’ ἐμηχανῶ ; 
Κρέων οὐδὲν σὺ μεμπτὸν ἐνθάδ’ ὢν ἐρεῖς ἐμοί · 
οἴκοι δὲ χἠμεῖς εἰσόμεσθ’ ἃ χρὴ ποεῖν . 
Θησεύς χωρῶν ἀπείλει νῦν · σὺ δ’ ἡμίν , Οἰδίπους , ἕκηλος αὐτοῦ μίμνε , πιστωθεὶς ὅτι , ἢν μὴ θάνω ’γὼ πρόσθεν , οὐχὶ παύσομαι πρὶν ἄν σε τῶν σῶν κύριον στήσω τέκνων . 
Οἰδίπους ὄναιο , Θησεῦ , τοῦ τε γενναίου χάριν καὶ τῆς πρὸς ἡμᾶς ἐνδίκου προμηθίας . 
Χορός εἴην ὅθι δαΐων ἀνδρῶν τάχ’ ἐπιστροφαὶ τὸν χαλκοβόαν Ἄρη μείξουσιν , ἢ πρὸς Πυθίαις ἢ λαμπάσιν ἀκταῖς , οὗ πότνιαι σεμνὰ τιθηνοῦνται τέλη θνατοῖσιν , ὧν καὶ χρυσέα κλὴ|ς ἐπὶ γλώσσᾳ βέβακε προσπόλων Εὐμολπιδᾶν · 
ἔνθ’ οἶμαι τὸν ἐγρεμάχαν 
Θησέα καὶ τὰς διστόλους ἀδμῆτας ἀδελφὰς αὐτάρκει τάχ’ ἐμμίξειν βοᾷ τούσδ’ ἀνὰ χώρους · 
Χορός ἤ που τὸν ἐφεσπέρου πέτρας νιφάδος πελῶσ’ 
Οἰάτιδος εἰς νόμον , πώλοισιν ἢ ῥιμφαρμάτοις φεύγοντες ἁμίλλαις . 
ἁλώσεται · δεινὸς ὁ προσχώρων Ἄρης , δεινὰ δὲ Θησειδᾶν ἀκμά . 
πᾶς γὰρ ἀστράπτει χαλινός , πᾶσα δ’ ὁρμᾶται καθεῖσ’ ἀμπυκτήρια στομίων ἄμβασις , οἳ τὰν ἱππίαν τιμῶσιν Ἀθάναν καὶ τὸν πόντιον γαιάοχον 
Ῥέας φίλον υἱόν . 
Χορός ἔρδουσ’ ἢ μέλλουσιν ; 
ὡς προμνᾶταί τί μοι γνώμα τάχ’ ἀντάσειν τᾶν δεινὰ τλασᾶν , δεινὰ δ’ εὑρουσᾶν πρὸς αὐθαίμων πάθη . 
τελεῖ τελεῖ Ζεύς τι κατ’ ἆμαρ μάντις εἴμ’ ἐσθλῶν ἀγώνων . 
εἴθ’ ἀελλαία ταχύρρωστος πελειὰς αἰθερίας νεφέλας κύρσαιμ’ ἄνωθ’ ἀγώνων αἰωρήσασα τοὐμὸν ὄμμα . 
Χορός ἰὼ θεῶν πάνταρχε , παντ‐ όπτα Ζεῦ , πόροις γᾶς τᾶσδε δαμούχοις σθένει ’πινικείῳ τὸν εὔαγρον τελειῶσαι λόχον , σεμνά τε παῖς Παλλὰς Ἀθάνα . 
καὶ τὸν ἀγρευτὰν Ἀπόλλω καὶ κασιγνήταν πυκνοστίκτων ὀπαδὸν ὠκυπόδων ἐλάφων στέργω διπλᾶς ἀρωγὰς μολεῖν γᾷ τᾷδε καὶ πολίταις . 
ὦ ξεῖν’ ἀλῆτα , τῷ σκοπῷ μὲν οὐκ ἐρεῖς ὡς ψευδόμαντις · τὰς κόρας γὰρ εἰσορῶ τάσδ’ ἆσσον αὖθις ὧδε προσπολουμένας . 
Οἰδίπους ποῦ ποῦ ; 
τί φής ; 
πῶς εἶπας ; 
Ἀντιγόνη ὦ πάτερ πάτερ , τίς ἂν θεῶν σοι τόνδ’ ἄριστον ἄνδρ’ ἰδεῖν δοίη , τὸν ἡμᾶς δεῦρο προσπέμψαντά σοι ; 
Οἰδίπους ὦ τέκνον , ἦ πάρεστον ; 
Ἀντιγόνη αἵδε γὰρ χέρες 
Θησέως ἔσωσαν φιλτάτων τ’ ὀπαόνων . 
Οἰδίπους προσέλθετ’ ὦ παῖ , πατρὶ καὶ τὸ μηδαμὰ ἐλπισθὲν ἥξειν σῶμα βαστάσαι δότε . 
Ἀντιγόνη αἰτεῖς ἃ τεύξει · σὺν πόθῳ γὰρ ἡ χάρις . 
Οἰδίπους ποῦ δῆτα , ποῦ ’στόν ; 
Ἀντιγόνη αἵδ’ ὁμοῦ πελάζομεν . 
Οἰδίπους ὦ φίλτατ’ ἔρνη . 
Ἀντιγόνη τῷ τεκόντι πᾶν φίλον . 
Οἰδίπους ὦ σκῆπτρα φωτός . 
Ἀντιγόνη δυσμόρου γε δύσμορα . 
Οἰδίπους ἔχω τὰ φίλτατ’ , οὐδ’ ἔτ’ ἂν πανάθλιος θανὼν ἂν εἴην σφῷν παρεστώσαιν ἐμοί . 
ἐρείσατ’ , ὦ παῖ , πλευρὸν ἀμφιδέξιον ἐμφύντε τῷ φύσαντι , κἀναπαύσατον τοῦ πρόσθ’ ἐρήμου τοῦδε δυστήνου πλάνου . 
καί μοι τὰ πραχθέντ’ εἴπαθ’ ὡς βράχιστ’ , ἐπεὶ ταῖς τηλικαῖσδε σμικρὸς ἐξαρκεῖ λόγος . 
Ἀντιγόνη ὅδ’ ἔσθ’ ὁ σώσας · τοῦδε χρὴ κλύειν , πάτερ , οὗ κἄστι τοὔργον · τοὐμὸν ὧδ’ ἔσται βραχύ . 
Οἰδίπους ὦ ξεῖνε , μὴ θαύμαζε , πρὸς τὸ λιπαρὲς τέκν’ εἰ φανέντ’ ἄελπτα μηκύνω λόγον . 
ἐπίσταμαι γὰρ τήνδε τὴν ἐς τάσδε μοι τέρψιν παρ’ ἄλλου μηδενὸς πεφασμένην · 
σὺ γάρ νιν ἐξέσωσας , οὐκ ἄλλος βροτῶν . 
καί σοι θεοὶ πόροιεν ὡς ἐγὼ θέλω , αὐτῷ τε καὶ γῇ τῇδ’ , ἐπεὶ τό γ’ εὐσεβὲς μόνοις παρ’ ὑμῖν ηὗρον ἀνθρώπων ἐγὼ καὶ τοὐπιεικὲς καὶ τὸ μὴ ψευδοστομεῖν . 
εἰδὼς δ’ ἀμύνω τοῖσδε τοῖς λόγοις τάδε · 
ἔχω γὰρ ἅχω διὰ σὲ κοὐκ ἄλλον βροτῶν · 
καί μοι χέρ’ , ὦναξ , δεξιὰν ὄρεξον , ὡς ψαύσω φιλήσω τ’ , εἰ θέμις , τὸ σὸν κάρα . 
καίτοι τί φωνῶ ; 
πῶς σ’ ἂν ἄθλιος γεγὼς θιγεῖν θελήσαιμ’ ἀνδρός , ᾧ τίς οὐκ ἔνι κηλὶς κακῶν ξύνοικος ; 
οὐκ ἔγωγέ σε , οὐδ’ οὖν ἐάσω · τοῖς γὰρ ἐμπείροις βροτῶν μόνοις οἷόν τε συνταλαιπωρεῖν τάδε . 
σὺ δ’ αὐτόθεν μοι χαῖρε καὶ τὰ λοιπά μου μέλου δικαίως , ὥσπερ ἐς τόδ’ ἡμέρας . 
Θησεύς οὔτ’ εἴ τι μῆκος τῶν λόγων ἔθου πλέον , τέκνοισι τερφθεὶς τοῖσδε , θαυμάσας ἔχω , οὔτ’ εἰ πρὸ τοὐμοῦ προύλαβες τὰ τῶνδ’ ἔπη . 
βάρος γὰρ ἡμᾶς οὐδὲν ἐκ τούτων ἔχει . 
οὐ γὰρ λόγοισι τὸν βίον σπουδάζομεν λαμπρὸν ποεῖσθαι μᾶλλον ἢ τοῖς δρωμένοις . 
δείκνυμι δ’ · ὧν γὰρ ὤμοσ’ οὐκ ἐψευσάμην οὐδέν σε , πρέσβυ · τάσδε γὰρ πάρειμ’ ἄγων ζώσας , ἀκραιφνεῖς τῶν κατηπειλημένων . 
χὤπως μὲν ἁγὼν ᾑρέθη , τί δεῖ μάτην κομπεῖν , ἅ γ’ εἴσει καὐτὸς ἐκ ταύταιν ξυνών ; 
λόγος δ’ ὃς ἐμπέπτωκεν ἀρτίως ἐμοὶ στείχοντι δεῦρο , συμβαλοῦ γνώμην , ἐπεὶ σμικρὸς μὲν εἰπεῖν , ἄξιος δὲ θαυμάσαι · 
πρᾶγος δ’ ἀτίζειν οὐδὲν ἄνθρωπον χρεών . 
Οἰδίπους τί δ’ ἔστι , τέκνον Αἰγέως ; 
δίδασκέ με ὡς μὴ εἰδότ’ αὐτὸν μηδὲν ὧν σὺ πυνθάνει . 
Θησεύς φασίν τιν’ ἡμῖν ἄνδρα , σοὶ μὲν ἔμπολιν οὐκ ὄντα , συγγενῆ δέ , προσπεσόντα πως βωμῷ καθῆσθαι τῷ Ποσειδῶνος , παρ’ ᾧ θύων ἔκυρον , ἡνίχ’ ὡρμώμην ἐγώ . 
Οἰδίπους ποδαπόν ; 
τί προσχρῄζοντα τῷ θακήματι · 
Θησεύς οὐκ οἶδα πλὴν ἕν · σοῦ γάρ , ὡς λέγουσί μοι , βραχύν τιν’ αἰτεῖ μῦθον οὐκ ὄγκου πλέων . 
Οἰδίπους ποῖόν τιν’ ; 
οὐ γὰρ ἥδ’ ἕδρα σμικροῦ λόγου . 
σοὶ φασὶν αὐτὸν ἐς λόγους ἐλθεῖν μόνον αἰτεῖν ἀπελθεῖν τ’ ἀσφαλῶς τῆς δεῦρ’ ὁδοῦ . 
Οἰδίπους τίς δῆτ’ ἂν εἴη τήνδ’ ὁ προσθακῶν ἕδραν ; 
Θησεύς ὅρα κατ’ Ἄργος εἴ τις ὑμὶν ἐγγενὴς ἔσθ’ , ὅστις ἄν σου τοῦτο προσχρῄζοι τυχεῖν . 
Οἰδίπους ὦ φίλτατε , σχὲς οὗπερ εἶ . 
Θησεύς τί δ’ ἔστι σοι ; 
Οἰδίπους μή μου δεηθῇς . 
Θησεύς πράγματος ποίου ; 
λέγε . 
Οἰδίπους ἔξοιδ’ ἀκούων τῶνδ’ ὅς ἐσθ’ ὁ προστάτης . 
Θησεύς καὶ τίς ποτ’ ἐστὶν ὅν γ’ ἐγὼ ψέξαιμί τι ; 
Οἰδίπους παῖς οὑμός , ὦναξ , στυγνός , οὗ λόγων ἐγὼ ἄλγιστ’ ἂν ἀνδρῶν ἐξανασχοίμην κλύων . 
Θησεύς τί δ’ ; 
οὐκ ἀκούειν ἔστι καὶ μὴ δρᾶν ἃ μὴ χρῄζεις ; 
τί σοι τοῦτ’ ἐστὶ λυπηρὸν κλύειν ; 
Οἰδίπους ἔχθιστον , ὦναξ , φθέγμα τοῦθ’ ἥκει πατρί · 
καὶ μή μ’ ἀνάγκῃ προσβάλῃς τάδ’ εἰκαθεῖν . 
Θησεύς ἀλλ’ εἰ τὸ θάκημ’ ἐξαναγκάζει , σκόπει μή σοι πρόνοῑ ᾖ τοῦ θεοῦ φυλακτέα . 
Ἀντιγόνη πάτερ , πιθοῦ μοι , κεἰ νέα παραινέσω . 
τὸν ἄνδρ’ ἔασον τόνδε τῇ θ’ αὑτοῦ φρενὶ χάριν παρασχεῖν τῷ θεῷ θ’ ἃ βούλεται , καὶ νῷν ὕπεικε τὸν κασίγνητον μολεῖν . 
οὐ γάρ σε , θάρσει , πρὸς βίαν παρασπάσει γνώμης , ἃ μή σοι συμφέροντα λέξεται . 
λόγων δ’ ἀκοῦσαι τίς βλάβη ; 
τά τοι κακῶς ηὑρημέν’ ἔργα τῷ λόγῳ μηνύεται . 
ἔφυσας αὐτόν · ὥστε μηδὲ δρῶντά σε τὰ τῶν κακίστων δυσσεβέστατ’ , ὦ πάτερ , θέμις σέ γ’ εἶναι κεῖνον ἀντιδρᾶν κακῶς . 
ἀλλ’ ἔασον · εἰσὶ χἀτέροις γοναὶ κακαὶ καὶ θυμὸς ὀξύς , ἀλλὰ νουθετούμενοι φίλων ἐπῳδαῖς ἐξεπᾴδονται φύσιν . 
σὺ δ’ εἰς ἐκεῖνα , μὴ τὰ νῦν , ἀποσκόπει πατρῷα καὶ μητρῷα πήμαθ’ ἅπαθες · 
κἂν κεῖνα λεύσσῃς , οἶδ’ ἐγώ , γνώσει κακοῦ θυμοῦ τελευτὴν ὡς κακὴ προσγίγνεται . 
ἔχεις γὰρ οὐχὶ βαιὰ τἀνθυμήματα , τῶν σῶν ἀδέρκτων ὀμμάτων τητώμενος . 
ἀλλ’ ἡμὶν εἶκε · λιπαρεῖν γὰρ οὐ καλὸν δίκαια προσχρῄζουσιν , οὐδ’ αὐτὸν μὲν εὖ πάσχειν , παθόντα δ’ οὐκ ἐπίστασθαι τίνειν . 
Οἰδίπους τέκνον , βαρεῖαν ἡδονὴν νικᾶτέ με λέγοντες · ἔστω δ’ οὖν ὅπως ὑμῖν φίλον . 
μόνον , ξέν’ , εἴπερ κεῖνος ὧδ’ ἐλεύσεται , μηδεὶς κρατείτω τῆς ἐμῆς ψυχῆς ποτε . 
Θησεύς ἅπαξ τὰ τοιαῦτ’ , οὐχὶ δὶς χρῄζω κλύειν , ὦ πρέσβυ . 
κομπεῖν δ’ οὐχὶ βούλομαι · σὺ δ’ ὢν σῶς ἴσθ’ , ἐάν περ κἀμέ τις σῴζῃ θεῶν . 
Χορός ὅστις τοῦ πλέονος μέρους χρῄζει τοῦ μετρίου παρεὶς ζώειν , σκαιοσύναν φυλάσσων ἐν ἐμοὶ κατάδηλος ἔσται . 
ἐπεὶ πολλὰ μὲν αἱ μακραὶ ἁμέραι κατέθεντο δὴ λύπας ἐγγυτέρω , τὰ τέρποντα δ’ οὐκ ἂν ἴδοις ὅπου , ὅταν τις ἐς πλέον πέσῃ τοῦ δέοντος · ὁ δ’ ἐπίκουρος ἰσοτέλεστος , 
Ἄϊδος ὅτε μοῖρ’ ἀνυμέναιος ἄλυρος ἄχορος ἀναπέφηνε , θάνατος ἐς τελευτάν . 
Χορός μὴ φῦναι τὸν ἅπαντα νικᾷ λόγον · τὸ δ’ , ἐπεὶ φανῇ , βῆναι κεῖθεν ὅθεν περ ἥκει , πολὺ δεύτερον , ὡς τάχιστα . 
ὡς εὖτ’ ἂν τὸ νέον παρῇ κούφας ἀφροσύνας φέρον , τίς πλαγὰ πολύμοχθος ἔξω ; 
τίς οὐ καμάτων ἔνι ; 
φθόνος , στάσεις , ἔρις , μάχαι καὶ φόνοι · τό τε κατάμεμπτον ἐπιλέλογχε πύματον ἀκρατὲς ἀπροσόμιλον γῆρας ἄφιλον , ἵνα πρόπαντα κακὰ κακῶν ξυνοικεῖ . 
Χορός ἐν ᾧ τλάμων ὅδ’ , οὐκ ἐγὼ μόνος , πάντοθεν βόρειος ὥς τις ἀκτὰ κυματοπλὴξ χειμερία κλονεῖται , ὣς καὶ τόνδε κατ’ ἄκρας δειναὶ κυματοαγεῖς ἆται κλονέουσιν ἀεὶ ξυνοῦσαι , αἱ μὲν ἀπ’ ἀελίου δυσμᾶν , αἱ δ’ ἀνατέλλοντος · 
αἱ δ’ ἀνὰ μέσσαν ἀκτῖν’ , αἱ δ’ ἐννυχιᾶν ἀπὸ Ῥιπᾶν . 
Ἀντιγόνη καὶ μὴν ὅδ’ ἡμῖν , ὡς ἔοικεν , ὁ ξένος ἀνδρῶν γε μοῦνος , ὦ πάτερ , δῑ ὄμματος ἀστακτὶ λείβων δάκρυον ὧδ’ ὁδοιπορεῖ . 
Οἰδίπους τίς οὗτος ; 
Οἰδίπους ὅνπερ καὶ πάλαι κατείχομεν γνώμῃ , πάρεστι δεῦρο Πολυνείκης ὅδε . 
Πολυνείκης οἴμοι , τί δράσω ; 
πότερα τἀμαυτοῦ κακὰ πρόσθεν δακρύσω , παῖδες , ἢ τὰ τοῦδ’ ὁρῶν πατρὸς γέροντος ; 
ὃς ξένης ἐπὶ χθονὸς σὺν σφῷν ἐφηύρηκ’ ἐνθάδ’ ἐκβεβλημένον ἐσθῆτι σὺν τοιᾷδε , τῆς ὁ δυσφιλὴς γέρων γέροντι συγκατῴκηκεν πίνος πλευρὰν μαραίνων , κρατὶ δ’ ὀμματοστερεῖ κόμη δῑ αὔρας ἀκτένιστος ᾄσσεται · 
ἀδελφὰ δ’ , ὡς ἔοικε , τούτοισιν φορεῖ τὰ τῆς ταλαίνης νηδύος θρεπτήρια . 
ἁγὼ πανώλης ὄψ’ ἄγαν ἐκμανθάνω · 
καὶ μαρτυρῶ κάκιστος ἀνθρώπων τροφαῖς ταῖς σαῖσιν ἥκειν · τἀμὰ μὴ ’ξ ἄλλων πύθῃ . 
ἀλλ’ ἔστι γὰρ καὶ Ζηνὶ σύνθακος θρόνων 
Αἰδὼς ἐπ’ ἔργοις πᾶσι , καὶ πρὸς σοί , πάτερ , παρασταθήτω · τῶν γὰρ ἡμαρτημένων ἄκη μέν ἐστι , προσφορὰ δ’ οὐκ ἔστ’ ἔτι . 
τί σιγᾷς ; 
φώνησον , ὦ πάτερ , τι · μή μ’ ἀποστραφῇς . 
οὐδ’ ἀνταμείβει μ’ οὐδέν , ἀλλ’ ἀτιμάσας πέμψεις ἄναυδος , οὐδ’ ἃ μηνίεις φράσας ; 
ὦ σπέρματ’ ἀνδρὸς τοῦδ’ , ἐμαὶ δ’ ὁμαίμονες , πειράσατ’ ἀλλ’ ὑμεῖς γε κινῆσαι πατρὸς τὸ δυσπρόσοιστον κἀπροσήγορον στόμα , ὡς μή μ’ ἄτιμον , τοῦ θεοῦ γε προστάτην , οὕτως ἀφῇ με μηδὲν ἀντειπὼν ἔπος . 
Ἀντιγόνη λέγ’ , ὦ ταλαίπωρ’ , αὐτὸς ὧν χρείᾳ πάρει · 
τὰ πολλὰ γάρ τοι ῥήματ’ ἢ τέρψαντά τι , ἢ δυσχεράναντ’ ἢ κατοικτίσαντά πως , παρέσχε φωνὴν τοῖς ἀφωνήτοις τινά . 
Πολυνείκης ἀλλ’ ἐξερῶ · καλῶς γὰρ ἐξηγεῖ σύ μοι · 
πρῶτον μὲν αὐτὸν τὸν θεὸν ποιούμενος ἀρωγόν , ἔνθεν μ’ ὧδ’ ἀνέστησεν μολεῖν ὁ τῆσδε τῆς γῆς κοίρανος , διδοὺς ἐμοὶ λέξαι τ’ ἀκοῦσαί τ’ ἀσφαλεῖ σὺν ἐξόδῳ . 
καὶ ταῦτ’ ἀφ’ ὑμῶν , ὧ ξένοι , βουλήσομαι καὶ ταῖνδ’ ἀδελφαῖν καὶ πατρὸς κυρεῖν ἐμοί . 
ἃ δ’ ἦλθον , ἤδη σοι θέλω λέξαι , πάτερ . 
γῆς ἐκ πατρῴας ἐξελήλαμαι φυγάς , τοῖς σοῖς πανάρχοις οὕνεκ’ ἐνθακεῖν θρόνοις γονῇ πεφυκὼς ἠξίουν γεραίτερος . 
ἀνθ’ ὧν μ’ Ἐτεοκλῆς , ὢν φύσει νεώτερος , γῆς ἐξέωσεν , οὔτε νικήσας λόγῳ οὔτ’ εἰς ἔλεγχον χειρὸς οὐδ’ ἔργου μολών , πόλιν δὲ πείσας . 
ὧν ἐγὼ μάλιστα μὲν τὴν σὴν ἐρινὺν αἰτίαν εἶναι λέγω . 
ἔπειτα κἀπὸ μάντεων ταύτῃ κλύω . 
ἐπεὶ γὰρ ἦλθον Ἄργος ἐς τὸ Δωρικόν , λαβὼν Ἄδραστον πενθερόν , ξυνωμότας ἔστησ’ ἐμαυτῷ γῆς ὅσοιπερ Ἀπίας πρῶτοι καλοῦνται καὶ τετίμηνται δόρει , ὅπως τὸν ἑπτάλογχον ἐς Θήβας στόλον ξὺν τοῖσδ’ ἀγείρας ἢ θάνοιμι πανδίκως ἢ τοὺς τάδ’ ἐκπράξαντας ἐκβάλοιμι γῆς . 
εἶεν · τί δῆτα νῦν ἀφιγμένος κυρῶ ; 
σοὶ προστροπαίους , ὦ πάτερ , λιτὰς ἔχων αὐτός τ’ ἐμαυτοῦ ξυμμάχων τε τῶν ἐμῶν , οἳ νῦν σὺν ἑπτὰ τάξεσιν σὺν ἑπτά τε λόγχαις τὸ Θήβης πέδιον ἀμφεστᾶσι πᾶν · 
οἷος δορυσσοῦς Ἀμφιάρεως , τὰ πρῶτα μὲν δόρει κρατύνων , πρῶτα δ’ οἰωνῶν ὁδοῖς · 
ὁ δεύτερος δ’ Αἰτωλὸς Οἰνέως τόκος 
Τυδεύς . 
τρίτος δ’ Ἐτέοκλος , Ἀργεῖος γεγώς · 
τέταρτον Ἱππομέδοντ’ ἀπέστειλεν πατὴρ 
Ταλαός · ὁ πέμπτος δ’ εὔχεται κατασκαφῇ 
Καπανεὺς τὸ Θήβης ἄστυ δῃώσειν πυρί · 
ἕκτος δὲ Παρθενοπαῖος Ἀρκὰς ὄρνυται , ἐπώνυμος τῆς πρόσθεν ἀδμήτης χρόνῳ μητρὸς λοχευθείς , πιστὸς Ἀταλάντης γόνος · 
ἐγὼ δὲ σός , κεἰ μὴ σός , ἀλλὰ τοῦ κακοῦ πότμου φυτευθείς , σός γέ τοι καλούμενος , ἄγω τὸν Ἄργους ἄφοβον ἐς Θήβας στρατόν . 
οἵ σ’ ἀντὶ παίδων τῶνδε καὶ ψυχῆς , πάτερ , ἱκετεύομεν ξύμπαντες ἐξαιτούμενοι μῆνιν βαρεῖαν εἰκαθεῖν ὁρμωμένῳ τῷδ’ ἀνδρὶ τοὐμοῦ πρὸς κασιγνήτου τίσιν , ὅς μ’ ἐξέωσε κἀπεσύλησεν πάτρας . 
εἰ γάρ τι πιστόν ἐστιν ἐκ χρηστηρίων , οἷς ἂν σὺ προσθῇ , τοῖσδ’ ἔφασκ’ εἶναι κράτος . 
πρὸς νῦν σε κρηνῶν καὶ θεῶν ὁμογνίων αἰτῶ πιθέσθαι καὶ παρεικαθεῖν , ἐπεὶ πτωχοὶ μὲν ἡμεῖς καὶ ξένοι , ξένος δὲ σύ . 
ἄλλους δὲ θωπεύοντες οἰκοῦμεν σύ τε κἀγώ , τὸν αὐτὸν δαίμον’ ἐξειληχότες . 
ὁ δ’ ἐν δόμοις τύραννος , ὦ τάλας ἐγώ , κοινῇ καθ’ ἡμῶν ἐγγελῶν ἁβρύνεται · 
ὅν , εἰ σὺ τἠμῇ ξυμπαραστήσει φρενί , βραχεῖ σὺν ὄγκῳ καὶ χρόνῳ διασκεδῶ . 
ὥστ’ ἐν δόμοισι τοῖσι σοῖς στήσω σ’ ἄγων . 
στήσω δ’ ἐμαυτόν , κεῖνον ἐκβαλὼν βίᾳ . 
καὶ ταῦτα σοῦ μὲν ξυνθέλοντος ἔστι μοι κομπεῖν , ἄνευ σοῦ δ’ οὐδὲ σωθῆναι σθένω . 
Χορός τὸν ἄνδρα τοῦ πέμψαντος οὕνεκ’ , Οἰδίπους εἰπὼν ὁποῖα ξύμφορ’ ἔκπεμψαι πάλιν . 
Οἰδίπους ἀλλ’ εἰ μέν , ἄνδρες , τῆσδε δημοῦχοι χθονός μὴ ’τύγχαν’ αὐτὸν δεῦρο προσπέμψας ἐμοὶ 
Θησεύς , δικαιῶν ὥστ’ ἐμοῦ κλύειν λόγους , οὔ τἄν ποτ’ ὀμφῆς τῆς ἐμῆς ἐπῄσθετο · 
νῦν δ’ ἀξιωθεὶς εἶσι κἀκούσας γ’ ἐμοῦ τοιαῦθ’ ἃ τὸν τοῦδ’ οὔ ποτ’ εὐφρανεῖ βίον · 
ὅς γ’ , ὦ κάκιστε , σκῆπτρα καὶ θρόνους ἔχων , ἃ νῦν ὁ σὸς ξύναιμος ἐν Θήβαις ἔχει , τὸν αὐτὸς αὑτοῦ πατέρα τόνδ’ ἀπήλασας κἄθηκας ἄπολιν καὶ στολὰς ταύτας φορεῖν , ἃς νῦν δακρύεις εἰσορῶν , ὅτ’ ἐν πόνῳ ταὐτῷ βεβηκὼς τυγχάνεις κακῶν ἐμοί . 
οὐ κλαυστὰ δ’ ἐστίν , ἀλλ’ ἐμοὶ μὲν οἰστέα τάδ’ , ἕωσπερ ἂν ζῶ , σοῦ φονέως μεμνημένος · 
σὺ γάρ με μόχθῳ τῷδ’ ἔθηκας ἔντροφον , σύ μ’ ἐξέωσας , ἐκ σέθεν δ’ ἀλώμενος ἄλλους ἐπαιτῶ τὸν καθ’ ἡμέραν βίον . 
εἰ δ’ ἐξέφυσα τάσδε μὴ ’μαυτῷ τροφοὺς τὰς παῖδας , ἦ τἂν οὐκ ἂν ἦ , τὸ σὸν μέρος · 
νῦν δ’ αἵδε μ’ ἐκσῴζουσιν , αἵδ’ ἐμαὶ τροφοί , αἵδ’ ἄνδρες , οὐ γυναῖκες , εἰς τὸ συμπονεῖν · 
ὑμεῖς δ’ ἀπ’ ἄλλου κοὐκ ἐμοῦ πεφύκατον . 
τοιγάρ σ’ ὁ δαίμων εἰσορᾷ μὲν οὔ τί πω ὡς αὐτίκ’ , εἴπερ οἵδε κινοῦνται λόχοι πρὸς ἄστυ Θήβης . 
οὐ γὰρ ἔσθ’ ὅπως πόλιν κείνην ἐρείψεις , ἀλλὰ πρόσθεν αἵματι πεσεῖ μιανθεὶς χὼ σύναιμος ἐξ ἴσου . 
τοιάσδ’ ἀρὰς σφῷν πρόσθε τ’ ἐξανῆκ’ ἐγὼ νῦν τ’ ἀνακαλοῦμαι ξυμμάχους ἐλθεῖν ἐμοί , ἵν’ ἀξιῶτον τοὺς φυτεύσαντας σέβειν καὶ μὴ ’ξατιμάζητον , εἰ τυφλοῦ πατρὸς τοιώδ’ ἐφύτην · αἵδε γὰρ τάδ’ οὐκ ἔδρων . 
τοιγὰρ τὸ σὸν θάκημα καὶ τοὺς σοὺς θρόνους κρατοῦσιν , εἴπερ ἐστὶν ἡ παλαίφατος 
Δίκη ξύνεδρος Ζηνὸς ἀρχαίοις νόμοις . 
σὺ δ’ ἔρρ’ ἀπόπτυστός τε κἀπάτωρ ἐμοῦ , κακῶν κάκιστε , τάσδε συλλαβὼν ἀράς , ἅς σοι καλοῦμαι , μήτε γῆς ἐμφυλίου δόρει κρατῆσαι μήτε νοστῆσαί ποτε τὸ κοῖλον Ἄργος , ἀλλὰ συγγενεῖ χερὶ θανεῖν κτανεῖν θ’ ὑφ’ οὗπερ ἐξελήλασαι . 
τοιαῦτ’ ἀρῶμαι καὶ καλῶ τὸ Ταρτάρου στυγνὸν πατρῷον ἔρεβος , ὥς σ’ ἀποικίσῃ , καλῶ δὲ τάσδε δαίμονας , καλῶ δ’ Ἄρη τὸν σφῷν τὸ δεινὸν μῖσος ἐμβεβληκότα . 
καὶ ταῦτ’ ἀκούσας στεῖχε , κἀξάγγελλ’ ἰὼν καὶ πᾶσι Καδμείοισι τοῖς σαυτοῦ θ’ ἅμα πιστοῖσι συμμάχοισιν , οὕνεκ’ Οἰδίπους τοιαῦτ’ ἔνειμε παισὶ τοῖς αὑτοῦ γέρα . 
Χορός 
Πολύνεικες , οὔτε ταῖς παρελθούσαις ὁδοῖς ξυνήδομαί σοι , νῦν τ’ ἴθ’ ὡς τάχος πάλιν . 
Πολυνείκης οἴμοι κελεύθου τῆς τ’ ἐμῆς δυσπραξίας , οἴμοι δ’ ἑταίρων · οἷον ἆρ’ ὁδοῦ τέλος 
Ἄργους ἀφωρμήθημεν , ὦ τάλας ἐγώ , τοιοῦτον οἷον οὐδὲ φωνῆσαί τινι ἔξεσθ’ ἑταίρων , οὐδ’ ἀποστρέψαι πάλιν , ἀλλ’ ὄντ’ ἄναυδον τῇδε συγκῦρσαι τύχῃ . 
ὦ τοῦδ’ ὅμαιμοι παῖδες , ἀλλ’ ὑμεῖς , ἐπεὶ τὰ σκληρὰ πατρὸς κλύετε ταῦτ’ ἀρωμένου , μή τοί με πρὸς θεῶν σφώ γ’ , ἐὰν αἱ τοῦδ’ ἀραὶ πατρὸς τελῶνται καί τις ὑμῖν ἐς δόμους νόστος γένηται , μή μ’ ἀτιμάσητέ γε , ἀλλ’ ἐν τάφοισι θέσθε κἀν κτερίσμασιν . 
καὶ σφῷν ὁ νῦν ἔπαινος , ὃν κομίζετον τοῦδ’ , ἀνδρὸς οἷς πονεῖτον , οὐκ ἐλάσσονα ἔτ’ ἄλλον οἴσει τῆς ἐμῆς ὑπουργίας . 
Ἀντιγόνη 
Πολύνεικες , ἱκετεύω σε πεισθῆναί τί μοι . 
Πολυνείκης ὦ φιλτάτη , τὸ ποῖον , Ἀντιγόνη ; 
λέγε . 
Ἀντιγόνη στρέψαι στράτευμ’ ἐς Ἄργος ὡς τάχιστά γε , καὶ μὴ σέ τ’ αὐτὸν καὶ πόλιν διεργάσῃ . 
Πολυνείκης ἀλλ’ οὐχ οἷόν τε · πῶς γὰρ αὖθις ἂν πάλιν στράτευμ’ ἄγοιμι ταὐτόν . 
εἰσάπαξ τρέσας ; 
Ἀντιγόνη τί δ’ αὖθις , ὦ παῖ , δεῖ σε θυμοῦσθαι ; 
τί σοι πάτραν κατασκάψαντι κέρδος ἔρχεται ; 
Πολυνείκης αἰσχρὸν τὸ φεύγειν καὶ τὸ πρεσβεύοντ’ ἐμὲ οὕτω γελᾶσθαι τοῦ κασιγνήτου πάρα . 
Ἀντιγόνη ὁρᾷς τὰ τοῦδ’ οὖν ὡς ἐς ὀρθὸν ἐκφέρει μαντεύμαθ’ , ὃς σφῷν θάνατον ἐξ ἀμφοῖν θροεῖ ; 
Πολυνείκης χρῄζει γάρ · ἡμῖν δ’ οὐχὶ συγχωρητέα . 
Ἀντιγόνη οἴμοι τάλαινα · τίς δὲ τολμήσει κλύων τὰ τοῦδ’ ἕπεσθαι τἀνδρός , οἷ’ ἐθέσπισεν ; 
Πολυνείκης οὐκ ἀγγελοῦμεν φλαῦρ’ · ἐπεὶ στρατηλάτου χρηστοῦ τὰ κρείσσω μηδὲ τἀνδεᾶ λέγειν . 
Ἀντιγόνη οὕτως ἄρ’ , ὦ παῖ , ταῦτά σοι δεδογμένα ; 
Πολυνείκης καὶ μή μ’ ἐπίσχῃς γ’ · ἀλλ’ ἐμοὶ μὲν ἥδ’ ὁδὸς ἔσται μέλουσα δύσποτμός τε καὶ κακὴ πρὸς τοῦδε πατρὸς τῶν τε τοῦδ’ ἐρινύων · 
σφῷν δ’ εὖ διδοίη Ζεύς , τάδ’ εἰ θανόντι μοι τελεῖτ’ , ἐπεὶ οὔ μοι ζῶντί γ’ αὖθις ἕξετον . 
μέθεσθε δ’ ἤδη χαίρετόν τ’ · οὐ γάρ μ’ ἔτι βλέποντ’ ἐσόψεσθ’ αὖθις . 
Ἀντιγόνη ὦ τάλαιν’ ἐγώ . 
Πολυνείκης μή τοί μ’ ὀδύρου . 
Ἀντιγόνη καὶ τίς ἄν σ’ ὁρμώμενον εἰς προὖπτον Ἅιδην οὐ καταστένοι , κάσι ; 
Πολυνείκης εἰ χρή , θανοῦμαι . 
Ἀντιγόνη μὴ σύ γ’ , ἀλλ’ ἐμοὶ πιθοῦ . 
Πολυνείκης μὴ πεῖθ’ ἃ μὴ δεῖ . 
Ἀντιγόνη δυστάλαινά τἄρ’ ἐγώ , εἴ σου στερηθῶ . 
Πολυνείκης ταῦτα δ’ ἐν τῷ δαίμονι καὶ τῇδε φῦναι χἀτέρᾳ . 
σφὼ δ’ οὖν ἐγὼ θεοῖς ἀρῶμαι μή ποτ’ ἀντῆσαι κακῶν · 
ἀνάξιαι γὰρ πᾶσίν ἐστε δυστυχεῖν . 
Χορός νέα τάδε νεόθεν ἦλθέ μοι κακὰ βαρύποτμὰ παρ’ ἀλαοῦ ξένου , εἴ τι μοῖρα μὴ κιγχάνει . 
μάταν γὰρ οὐδὲν ἀξίωμα δαιμόνων ἔχω φράσαι . 
ὁρᾷ ὁρᾷ ταῦτ’ ἀεὶ χρόνος , τρέχων μὲν ἕτερα , τὰ δὲ παρ’ ἦμαρ αὖθις αὔξων ἄνω . 
ἔκτυπεν αἰθήρ , ὦ Ζεῦ . 
Οἰδίπους ὦ τέκνα τέκνα , πῶς ἄν , εἴ τις ἔντοπος , τὸν πάντ’ ἄριστον δεῦρο Θησέα πόροι ; 
Ἀντιγόνη πάτερ , τί δ’ ἐστὶ τἀξίωμ’ ἐφ’ ᾧ καλεῖς ; 
Οἰδίπους 
Διὸς πτερωτὸς ἥδε μ’ αὐτίκ’ ἄξεται βροντὴ πρὸς Ἅιδην · ἀλλὰ πέμψαθ’ ὡς τάχος . 
Χορός μέγας , ἴδε , μάλ’ ὅδ’ ἐρείπεται κτύπος ἄφατος διόβολος · ἐς δ’ ἄκραν δεῖμ’ ὑπῆλθε κρατὸς φόβαν . 
ἔπτηξα θυμόν · οὐρανία γὰρ ἀστραπὴ φλέγει πάλιν . 
τί μὰν ἀφήσει τέλος ; 
δέδοικα δ’ · οὐ γὰρ ἅλιον ἀφορμᾷ ποτ’ , οὐκ ἄνευ ξυμφορᾶς . 
ὦ μέγας αἰθήρ , ὦ Ζεῦ . 
Οἰδίπους ὦ παῖδες , ἥκει τῷδ’ ἐπ’ ἀνδρὶ θέσφατος βίου τελευτὴ κοὐκέτ’ ἔστ’ ἀποστροφή . 
Ἀντιγόνη πῶς οἶσθα ; 
τῷ δὲ τοῦτο συμβαλὼν ἔχεις ; 
Οἰδίπους καλῶς κάτοιδ’ · ἀλλ’ ὡς τάχιστά μοι μολὼν ἄνακτα χώρας τῆσδέ τις πορευσάτω . 
Χορός ἔα ἔα , ἰδοὺ μάλ’ αὖθις ἀμφίσταται διαπρύσιος ὄτοβος . 
ἵλαος , ὦ δαίμων , ἵλαος εἴ τι γᾷ ματέρι τυγχάνεις ἀφεγγὲς φέρων . 
ἐναισίου δὲ σοῦ τύχοιμι , μηδ’ ἄλαστον ἄνδρ’ ἰδὼν ἀκερδῆ χάριν μετάσχοιμί πως . 
Ζεῦ ἄνα σοὶ φωνῶ . 
Οἰδίπους ἆρ’ ἐγγὺς ἁνήρ ; 
ἆρ’ ἔτ’ ἐμψύχου , τέκνα , κιχήσεταί μου καὶ κατορθοῦντος φρένα ; 
Ἀντιγόνη τί δ’ ἂν θέλοις τὸ πιστὸν ἐμφῦναι φρενί ; 
Οἰδίπους ἀνθ’ ὧν ἔπασχον εὖ , τελεσφόρον χάριν δοῦναί σφιν , ἥνπερ τυγχάνων ὑπεσχόμην . 
Χορός ἰὼ ἰὼ παῖ , βᾶθι βᾶθ’ , εἴτ’ ἄκρα , περὶ γύαλ’ ἐναλίῳ Ποσειδωνίῳ θεῷ , τυγχάνεις βούθυτον ἑστίαν ἁγίζων , ἱκοῦ . 
ὁ γὰρ ξένος σε καὶ πόλισμα καὶ φίλους ἐπαξιοῖ δικαίαν χάριν παρασχεῖν παθών . 
[σπεῦσον] 
ἄϊσσ’ , ὦναξ . 
Θησεύς τίς αὖ παρ’ ὑμῶν κοινὸς ἠχεῖται κτύπος , σαφὴς μὲν ἀστῶν , ἐμφανὴς δὲ τοῦ ξένου ; 
μή τις Διὸς κεραυνὸς ἤ τις ὀμβρία χάλαζ’ ἐπιρράξασα ; 
πάντα γὰρ θεοῦ τοιαῦτα χειμάζοντος εἰκάσαι πάρα . 
Οἰδίπους ἄναξ , ποθοῦντι προυφάνης , καί σοι θεῶν τύχην τις ἐσθλὴν τῆσδ’ ἔθηκε τῆς ὁδοῦ . 
Θησεύς τί δ’ ἐστίν , ὦ παῖ Λαΐου , νέορτον αὖ ; 
Οἰδίπους ῥοπὴ βίου μοι · καί σ’ ἅπερ ξυνῄνεσα θέλω πόλιν τε τήνδε μὴ ψεύσας θανεῖν . 
Θησεύς τῷ δ’ ἐκπέπεισαι τοῦ μόρου τεκμηρίῳ ; 
Οἰδίπους αὐτοὶ θεοὶ κήρυκες ἀγγέλλουσί μοι , ψεύδοντες οὐδὲν σῆμα τῶν προκειμένων . 
Θησεύς πῶς εἶπας , ὦ γεραιέ , δηλοῦσθαι τάδε ; 
Οἰδίπους αἱ πολλὰ βρονταὶ διατελεῖς τὰ πολλά τε στράψαντα χειρὸς τῆς ἀνικήτου βέλη . 
Θησεύς πείθεις με · πολλὰ γάρ σε θεσπίζονθ’ ὁρῶ κοὐ ψευδόφημα · χὤ τι χρὴ ποιεῖν λέγε . 
Οἰδίπους ἐγὼ διδάξω , τέκνον Αἰγέως , ἅ σοι γήρως ἄλυπα τῇδε κείσεται πόλει . 
χῶρον μὲν αὐτὸς αὐτίκ’ ἐξηγήσομαι , ἄθικτος ἡγητῆρος , οὗ με χρὴ θανεῖν . 
τοῦτον δὲ φράζε μή ποτ’ ἀνθρώπων τινί , μήθ’ οὗ κέκευθε μήτ’ ἐν οἷς κεῖται τόποις · 
ὥς σοι πρὸ πολλῶν ἀσπίδων ἀλκὴν ὅδε δορός τ’ ἐπακτοῦ γειτονῶν ἀεὶ τιθῇ . 
ἃ δ’ ἐξάγιστα μηδὲ κινεῖται λόγῳ , αὐτὸς μαθήσει , κεῖσ’ ὅταν μόλῃς μόνος · 
ὡς οὔτ’ ἂν ἀστῶν τῶνδ’ ἂν ἐξείποιμί τῳ οὔτ’ ἂν τέκνοισι τοῖς ἐμοῖς , στέργων ὅμως . 
ἀλλ’ αὐτὸς αἰεὶ σῷζε , χὤταν εἰς τέλος τοῦ ζῆν ἀφικνῇ , τῷ προφερτάτῳ μόνῳ σήμαιν’ , ὁ δ’ αἰεὶ τὠπιόντι δεικνύτω . 
χοὔτως ἀδῇον τήνδ’ ἐνοικήσεις πόλιν σπαρτῶν ἀπ’ ἀνδρῶν · αἱ δὲ μυρίαι πόλεις , κἂν εὖ τις οἰκῇ , ῥᾳδίως καθύβρισαν . 
θεοὶ γὰρ εὖ μέν , ὀψὲ δ’ εἰσορῶσ’ , ὅταν τὰ θεῖ’ ἀφείς τις εἰς τὸ μαίνεσθαι τραπῇ · 
ὃ μὴ σύ , τέκνον Αἰγέως , βούλου παθεῖν . 
τὰ μὲν τοιαῦτ’ οὖν εἰδότ’ ἐκδιδάσκομεν . 
χῶρον δ’ , ἐπείγει γάρ με τοὐκ θεοῦ παρόν , στείχωμεν ἤδη μηδ’ ἔτ’ ἐντρεπώμεθα . 
ὦ παῖδες , ὧδ’ ἕπεσθ’ · ἐγὼ γὰρ ἡγεμὼν σφῷν αὖ πέφασμαι καινός , ὥσπερ σφὼ πατρί . 
χωρεῖτε καὶ μὴ ψαύετ’ , ἀλλ’ ἐᾶτέ με αὐτὸν τὸν ἱερὸν τύμβον ἐξευρεῖν , ἵνα μοῖρ’ ἀνδρὶ τῷδε τῇδε κρυφθῆναι χθονί . 
τῇδ’ ὧδε , τῇδε βᾶτε · τῇδε γάρ μ’ ἄγει 
Ἑρμῆς ὁ πομπὸς ἥ τε νερτέρα θεός . 
ὦ φῶς ἀφεγγές , πρόσθε πού ποτ’ ἦσθ’ ἐμόν , νῦν δ’ ἔσχατόν σου τοὐμὸν ἅπτεται δέμας . 
ἤδη γὰρ ἕρπω τὸν τελευταῖον βίον κρύψων παρ’ Ἅιδην . 
ἀλλά , φίλτατε ξένων , αὐτός τε χώρα θ’ ἥδε πρόσπολοί τε σοὶ εὐδαίμονες γένοισθε , κἀπ’ εὐπραξίᾳ μέμνησθέ μου θανόντος εὐτυχεῖς ἀεί . 
Χορός εἰ θέμις ἐστί μοι τὰν ἀφανῆ θεὸν καὶ σὲ λιταῖς σεβίζειν , ἐννυχίων ἄναξ , 
Αἰδωνεῦ Αἰδωνεῦ , λίσσωμαι ἄπονα μήτ’ ἐπὶ βαρυαχεῖ ξένον ἐξανύσαι μόρῳ τὰν παγκευθῆ κάτω νεκρῶν πλάκα καὶ Στύγιον δόμον . 
πολλῶν γὰρ ἂν καὶ μάταν πημάτων ἱκνουμένων πάλιν σφε δαίμων δίκαιος αὔξοι . 
Χορός ὦ χθόνιαι θεαὶ σῶμά τ’ ἀνικάτου θηρός , ὃν ἐν πύλαισι ταῖσι πολυξένοις εὐνᾶσθαι κνυζεῖσθαί τ’ ἐξ ἄντρων ἀδάματον φύλακα παρ’ Ἁίδᾳ λόγος αἰὲν ἔχει · 
τόν , ὦ Γᾶς παῖ καὶ Ταρτάρου , κατεύχομαι ἐν καθαρῷ βῆναι ὁρμωμένῳ νερτέρας τῷ ξένῳ νεκρῶν πλάκας · 
σέ τοι κικλήσκω τὸν αἰένυπνον . 
Ἄγγελος ἄνδρες πολῖται , ξυντομωτάτως , μὲν ἂν τύχοιμι λέξας Οἰδίπουν ὀλωλότα · 
ἃ δ’ ἦν τὰ πραχθέντ’ , οὔθ’ ὁ μῦθος ἐν βραχεῖ φράσαι πάρεστιν οὔτε τἄργ’ ὅσ’ ἦν ἐκεῖ . 
Χορός ὄλωλε γὰρ δύστηνος ; 
Ἄγγελος ὡς λελοιπότα κεῖνον τὸν ἀεὶ βίοτον ἐξεπίστασο . 
Χορός πῶς ; 
ἆρα θείᾳ κἀπόνῳ τάλας τύχῃ ; 
Ἄγγελος ταῦτ’ ἐστὶν ἤδη κἀποθαυμάσαι πρέπον . 
ὡς μὲν γὰρ ἐνθένδ’ εἷρπε , καὶ σύ που παρὼν ἔξοισθ’ , ὑφηγητῆρος οὐδενὸς φίλων , ἀλλ’ αὐτὸς ἡμῖν πᾶσιν ἐξηγούμενος . 
ἐπεὶ δ’ ἀφῖκτο τὸν καταρράκτην ὀδὸν χαλκοῖς βάθροισι γῆθεν ἐρριζωμένον , ἔστη κελεύθων ἐν πολυσχίστων μιᾷ , κοίλου πέλας κρατῆρος , οὗ τὰ Θησέως 
Περίθου τε κεῖται πίστ’ ἀεὶ ξυνθήματα . 
ἀφ’ οὗ μέσος στὰς τοῦ τε Θορικίου πέτρου κοίλης τ’ ἀχέρδου κἀπὸ λαΐνου τάφου , καθέζετ’ · εἶτ’ ἔλυσε δυσπινεῖς στολάς . 
κἄπειτ’ ἀΰσας παῖδας ἠνώγει ῥυτῶν ὑδάτων ἐνεγκεῖν λουτρὰ καὶ χοάς ποθεν · 
τὼ δ’ εὐχλόου Δήμητρος εἰς προσόψιον πάγον μολοῦσαι τάσδ’ ἐπιστολὰς πατρὶ ταχεῖ ’πόρευσαν σῦν χρόνῳ , λουτροῖς τέ νιν ἐσθῆτί τ’ ἐξήσκησαν ᾗ νομίζεται . 
ἐπεὶ δὲ παντὸς εἶχε δρῶντος ἡδονὴν κοὐκ ἦν ἔτ’ οὐδὲν ἀργὸν ὧν ἐφίετο , κτύπησε μὲν Ζεὺς χθόνιος αἱ δὲ παρθένοι ῥίγησαν , ὡς ἤκουσαν · ἐς δὲ γούνατα πατρὸς πεσοῦσαι ’κλαιον οὐδ’ ἀνίεσαν στέρνων ἀραγμοὺς οὐδὲ παμμήκεις γόους . 
ὁ δ’ ὡς ἀκούει φθόγγον ἐξαίφνης πικρόν , πτύξας ἐπ’ αὐταῖς χεῖρας εἶπεν · ὦ τέκνα , οὐκ ἔστ’ ἔθ’ ὑμῖν τῇδ’ ἐν ἡμέρᾳ πατήρ . 
ὄλωλε γὰρ δὴ πάντα τἀμά , κοὐκέτι τὴν δυσπόνητον ἕξετ’ ἀμφ’ ἐμοὶ τροφήν · 
σκληρὰν μέν , οἶδα , παῖδες · ἀλλ’ ἓν γὰρ μόνον τὰ πάντα λύει ταῦτ’ ἔπος μοχθήματα . 
τὸ γὰρ φιλεῖν οὐκ ἔστιν ἐξ ὅτου πλέον ἢ τοῦδε τἀνδρὸς ἔσχεθ’ , οὗ τητώμεναι τὸ λοιπὸν ἤδη τὸν βίον διάζετον . 
τοιαῦτ’ ἐπ’ ἀλλήλοισιν ἀμφικείμενοι λύγδην ἔκλαιον πάντες . 
ὡς δὲ πρὸς τέλος γόων ἀφίκοντ’ οὐδ’ ἔτ’ ὠρώρει βοή , ἦν μὲν σιωπή · φθέγμα δ’ ἐξαίφνης τινὸς θώϋξεν αὐτόν , ὥστε πάντας ὀρθίας στῆσαι φόβῳ δείσαντας ἐξαίφνης τρίχας , καλεῖ γὰρ αὐτὸν πολλὰ πολλαχῇ θεός · 
ὦ οὗτος οὗτος , Οἰδίπους , τί μέλλομεν χωρεῖν ; 
πάλαι δὴ τἀπὸ σοῦ βραδύνεται . 
ὁ δ’ ὡς ἐπῄσθετ’ ἐκ θεοῦ καλούμενος , αὐδᾷ μολεῖν οἱ γῆς ἄνακτα Θησέα . 
κἀπεὶ προσῆλθεν , εἶπεν · ὦ φίλον κάρα , δός μοι χερὸς σῆς πίστιν ὁρκίαν τέκνοις , ὑμεῖς τε , παῖδες , τῷδε · καὶ καταίνεσον μήποτε προδώσειν τάσδ’ ἑκών , τελεῖν δ’ ὅσ’ ἂν μέλλῃς φρονῶν εὖ ξυμφέροντ’ αὐτοῖς ἀεί . 
ὁ δ’ , ὡς ἀνὴρ γενναῖος , οὐκ οἴκτου μέτα κατῄνεσεν τάδ’ ὅρκιος δράσειν ξένῳ . 
ὅπως δὲ ταῦτ’ ἔδρασεν , εὐθὺς Οἰδίπους ψαύσας ἀμαυραῖς χερσὶν ὧν παίδων λέγει · 
ὦ παῖδε , τλάσας χρὴ τὸ γενναῖον φρενὶ χωρεῖν τόπων ἐκ τῶνδε , μηδ’ ἃ μὴ θέμις λεύσσειν δικαιοῦν μηδὲ φωνούντων κλύειν , ἀλλ’ ἕρπεθ’ ὡς τάχιστα · πλὴν ὁ κύριος 
Θησεὺς παρέστω μανθάνων τὰ δρώμενα . 
τοσαῦτα φωνήσαντος εἰσηκούσαμεν ξύμπαντες · ἀστακτὶ δὲ σὺν ταῖς παρθένοις στένοντες ὡμαρτοῦμεν . 
ὡς δ’ ἀπήλθομεν , χρόνῳ βραχεῖ στραφέντες ἐξαπείδομεν τὸν ἄνδρα τὸν μὲν οὐδαμοῦ παρόντ’ ἔτι , ἄνακτα δ’ αὐτὸν ὀμμάτων ἐπίσκιον χεῖρ’ ἀντέχοντα κρατός , ὡς δεινοῦ τινος φόβου φανέντος οὐδ’ ἀνασχετοῦ βλέπειν . 
ἔπειτα μέντοι βαιὸν οὐδὲ σὺν χρόνῳ ὁρῶμεν αὐτὸν γῆν τε προσκυνοῦνθ’ ἅμα καὶ τὸν θεῶν Ὄλυμπον ἐν ταὐτῷ λόγῳ . 
μόρῳ δ’ ὁποίῳ κεῖνος ὤλετ’ , οὐδ’ ἂν εἷς θνητῶν φράσειε , πλὴν τὸ Θησέως κάρα . 
οὐ γάρ τις αὐτὸν οὔτε πυρφόρος θεοῦ κεραυνὸς ἐξέπραξεν οὔτε ποντία θύελλα κινηθεῖσα τῷ τότ’ ἐν χρόνῳ , ἀλλ’ ἤ τις ἐκ θεῶν πομπὸς ἢ τὸ νερτέρων εὔνουν διαστὰν γῆς ἀλύπητον βάθρον . 
ἁνὴρ γὰρ οὐ στενακτὸς οὐδὲ σὺν νόσοις ἀλγεινὸς ἐξεπέμπετ’ , ἀλλ’ εἴ τις βροτῶν θαυμαστός . 
εἰ δὲ μὴ δοκῶ φρονῶν λέγειν , οὐκ ἂν παρείμην οἷσι μὴ δοκῶ φρονεῖν . 
Χορός ποῦ δ’ αἵ τε παῖδες χοἰ προπέμψαντες φίλων ; 
Ἄγγελος αἵδ’ οὐχ ἑκάς · γόων γὰρ οὐκ ἀσήμονες φθόγγοι σφε σημαίνουσι δεῦρ’ ὁρμωμένας . 
Ἀντιγόνη αἰαῖ , φεῦ , ἔστιν ἔστι νῷν δὴ οὐ τὸ μέν , ἄλλο δὲ μή , πατρὸς ἔμφυτον ἄλαστον αἷμα δυσμόροιν στενάζειν , ᾧτινι τὸν πολὺν ἄλλοτε μὲν πόνον ἔμπεδον εἴχομεν , ἐν πυμάτῳ δ’ ἀλόγιστα παροίσομεν ἰδόντε καὶ παθόντε . 
Χορός τί δ’ ἔστιν ; 
Ἀντιγόνη ἔστιν μὲν εἰκάσαι , φίλοι . 
Χορός βέβηκεν ; 
Ἀντιγόνη ὡς μάλιστ’ ἂν ἐν πόθῳ λάβοις . 
τί γάρ , ὅτῳ μήτ’ Ἄρης μήτε πόντος ἀντέκυρσεν , ἄσκοποι δὲ πλάκες ἔμαρψαν ἐν ἀφανεῖ τινι μόρῳ φερόμενον . 
τάλαινα · νῶν δ’ ὀλεθρία νὺξ ἐπ’ ὄμμασιν βέβακε . 
πῶς γὰρ ἤ τιν’ ἀπίαν γᾶν ἢ πόντιον κλύδων’ ἀλώμεναι , βίου δύσοιστον ἕξομεν τροφάν ; 
Ἰσμήνη οὐ κάτοιδα . 
κατά με φόνιος 
Ἀΐδας ἕλοι πατρὶ ξυνθανεῖν γεραιῷ τάλαιναν , ὡς ἔμοιγ’ ὁ μέλλων βίος οὐ βιωτός . 
Χορός ὦ διδύμα τέκνων ἀρίστα , τὸ φέρον ἐκ θεοῦ φέρειν , μηδὲν ἄγαν φλέγεσθον · οὔ τοι κατάμεμπτ’ ἔβητον . 
Ἀντιγόνη πόθος τοὶ καὶ κακῶν ἄρ’ ἦν τις . 
καὶ γὰρ ὃ μηδαμὰ δὴ φίλον ἦν φίλον , ὁπότε γε καὶ τὸν ἐν χεροῖν κατεῖχον . 
ὦ πάτερ , ὦ φίλος , ὦ τὸν ἀεὶ κατὰ γᾶς σκότον εἱμένος · 
οὐδέ γ’ ἔνερθ’ ἀφίλητος ἐμοί ποτε καὶ τᾷδε μὴ κυρήσῃς . 
Χορός ἔπραξεν ; 
Ἀντιγόνη ἔπραξεν οἷον ἤθελεν . 
Χορός τὸ ποῖον ; 
Ἀντιγόνη ἇς ἔχρῃζε γᾶς ἐπὶ ξένας ἔθανε · κοίταν δ’ ἔχει νέρθεν εὐσκίαστον αἰέν , οὐδὲ πένθος ἔλιπ’ ἄκλαυτον . 
ἀνὰ γὰρ ὄμμα σε τόδ’ , ὦ πάτερ , ἐμὸν στένει δακρῦον , οὐδ’ ἔχω πῶς με χρὴ τὸ σὸν τάλαιναν ἀφανίσαι τοσόνδ’ ἄχος . 
ὤμοι , γᾶς ἐπὶ ξένας θανεῖν ἔχρῃζες ἀλλ’ ἔρημος ἔθανες ὧδέ μοι . 
Ἰσμήνη ὦ τάλαινα , τίς ἄρα με πότμος αὖθις ὧδ’ 
<> ἐπαμμένει σέ τ’ , ὦ φίλα , τὰς πατρὸς ὧδ’ ἐρήμας ; 
Χορός ἀλλ’ ἐπεὶ ὀλβίως γ’ ἔλυσεν τὸ τέλος , ὦ φίλαι , βίου , λήγετε τοῦδ’ ἄχους · κακῶν γὰρ δυσάλωτος οὐδείς . 
Ἀντιγόνη πάλιν , φίλα , συθῶμεν . 
Ἰσμήνη ὡς τί ῥέξομεν ; 
Ἀντιγόνη ἵμερος ἔχει με . 
Ἰσμήνη τίς ; 
Ἀντιγόνη τὰν χθόνιον ἑστίαν ἰδεῖν 
Ἰσμήνη τίνος ; 
Ἀντιγόνη πατρός , τάλαιν’ ἐγώ . 
Ἰσμήνη θέμις δὲ πῶς τάδ’ ἐστί ; 
μῶν οὐχ ὁρᾷς ; 
Ἀντιγόνη τί τόδε ἐπέπληξας ; 
Ἰσμήνη καὶ τόδ’ , ὡς 
Ἀντιγόνη τί τόδε μάλ’ αὖθις ; 
Ἰσμήνη ἄταφος ἔπιτνε δίχα τε παντός . 
Ἀντιγόνη ἄγε με , καὶ τότ’ ἐπενάριξον . 
Ἰσμήνη αἰαῖ , δυστάλαινα , ποῦ δῆτ’ αὖθις ὧδ’ ἔρημος ἄπορος αἰῶνα τλάμον’ ἕξω ; 
Χορός φίλαι , τρέσητε μηδέν . 
Ἀντιγόνη ἀλλὰ ποῖ φύγω ; 
Χορός καὶ πάρος ἀπέφυγε 
Ἀντιγόνη τί ; 
Χορός τὰ σφῷν τὸ μὴ πίτνειν κακῶς . 
Ἀντιγόνη φρονῶ . 
Χορός τί δῆθ’ ὅπερ νοεῖς ; 
Ἀντιγόνη ὅπως μολούμεθ’ ἐς δόμους οὐκ ἔχω . 
Χορός μηδέ γε μάτευε . 
Ἀντιγόνη μόγος ἔχει . 
Χορός καὶ πάρος ἐπεῖχε . 
Ἀντιγόνη τοτὲ μὲν ἄπορα , τοτὲ δ’ ὕπερθεν . 
Χορός μέγ’ ἄρα πέλαγος ἐλάχετόν τι . 
Ἀντιγόνη ναὶ ναί . 
Χορός ξύμφημι καὐτός . 
Ἀντιγόνη αἰαῖ , ποῖ μόλωμεν , ὦ Ζεῦ ; 
ἐλπίδων γὰρ ἐς τίν’ ἔτι με δαίμων τανῦν γ’ ἐλαύνει ; 
Θησεύς παύετε θρήνων , παῖδες · ἐν οἷς γὰρ χάρις ἡ χθονία ξύν’ ἀπόκειται , πενθεῖν οὐ χρή · νέμεσις γάρ . 
Ἀντιγόνη ὦ τέκνον Αἰγέως , προσπίτνομέν σοι . 
Θησεύς τίνος , ὦ παῖδες , χρείας ἀνύσαι ; 
Ἀντιγόνη τύμβον θέλομεν προσιδεῖν αὐταὶ πατρὸς ἡμετέρου . 
Θησεύς ἀλλ’ οὐ θεμιτόν . 
Ἀντιγόνη πῶς εἶπας , ἄναξ , κοίραν’ Ἀθηνῶν ; 
Θησεύς ὦ παῖδες , ἀπεῖπεν ἐμοὶ κεῖνος μήτε πελάζειν ἐς τούσδε τόπους μήτ’ ἐπιφωνεῖν μηδένα θνητῶν θήκην ἱεράν , ἣν κεῖνος ἔχει . 
καὶ ταῦτά μ’ ἔφη πράσσοντα καλῶς χώραν ἕξειν αἰὲν ἄλυπον . 
ταῦτ’ οὖν ἔκλυεν δαίμων ἡμῶν χὠ πάντ’ ἀΐων Διὸς Ὅρκος . 
Ἀντιγόνη ἀλλ’ εἰ τάδ’ ἔχει κατὰ νοῦν κείνῳ , ταῦτ’ ἂν ἀπαρκοῖ · Θήβας δ’ ἡμᾶς τὰς ὠγυγίους πέμψον , ἐάν πως διακωλύσωμεν ἰόντα φόνον τοῖσιν ὁμαίμοις . 
Θησεύς δράσω καὶ τάδε καὶ πάνθ’ ὁπόσ’ ἂν μέλλω πράσσειν πρόσφορά θ’ ὑμῖν καὶ τῷ κατὰ γῆς , ὃς νέον ἔρρει , πρὸς χάριν · οὐ δεῖ μ’ ἀποκάμνειν . 
Χορός ἀλλ’ ἀποπαύετε μηδ’ ἐπὶ πλείω θρῆνον ἐγείρετε · 
πάντως γὰρ ἔχει τάδε κῦρος .
