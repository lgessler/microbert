Δικαιόπολις ὅσα δὴ δέδηγμαι τὴν ἐμαυτοῦ καρδίαν , ἥσθην δὲ βαιά , πάνυ δὲ βαιά , τέτταρα · 
ἃ δ’ ὠδυνήθην , ψαμμακοσιογάργαρα . 
φέρ’ ἴδω , τί δ’ ἥσθην ἄξιον χαιρηδόνος ; 
ἐγᾦδ’ ἐφ’ ᾧ γε τὸ κέαρ ηὐφράνθην ἰδών , τοῖς πέντε ταλάντοις οἷς Κλέων ἐξήμεσεν . 
ταῦθ’ ὡς ἐγανώθην , καὶ φιλῶ τοὺς ἱππέας διὰ τοῦτο τοὔργον · ἄξιον γὰρ Ἑλλάδι . 
ἀλλ’ ὠδυνήθην ἕτερον αὖ τραγῳδικόν , ὅτε δὴ ’κεχήνη προσδοκῶν τὸν Αἰσχύλον , ὁ δ’ ἀνεῖπεν , εἴσαγ’ ὦ Θέογνι τὸν χορόν . 
πῶς τοῦτ’ ἔσεισέ μου δοκεῖς τὴν καρδίαν ; 
ἀλλ’ ἕτερον ἥσθην , ἡνίκ’ ἐπὶ Μόσχῳ ποτὲ 
Δεξίθεος εἰσῆλθ’ ᾀσόμενος Βοιώτιον . 
τῆτες δ’ ἀπέθανον καὶ διεστράφην ἰδών , ὅτε δὴ παρέκυψε Χαῖρις ἐπὶ τὸν ὄρθιον . 
ἀλλ’ οὐδεπώποτ’ ἐξ ὅτου ’γὼ ῥύπτομαι οὕτως ἐδήχθην ὑπὸ κονίας τὰς ὀφρῦς ὡς νῦν , ὁπότ’ οὔσης κυρίας ἐκκλησίας ἑωθινῆς ἔρημος ἡ πνὺξ αὑτηί , οἱ δ’ ἐν ἀγορᾷ λαλοῦσι κἄνω καὶ κάτω τὸ σχοινίον φεύγουσι τὸ μεμιλτωμένον . 
οὐδ’ οἱ πρυτάνεις ἥκουσιν , ἀλλ’ ἀωρίαν ἥκοντες , εἶτα δ’ ὠστιοῦνται πῶς δοκεῖς ἐλθόντες ἀλλήλοισι περὶ πρώτου ξύλου , ἁθρόοι καταρρέοντες · εἰρήνη δ’ ὅπως ἔσται προτιμῶσ’ οὐδέν · ὦ πόλις πόλις . 
ἐγὼ δ’ ἀεὶ πρώτιστος εἰς ἐκκλησίαν νοστῶν κάθημαι · κᾆτ’ ἐπειδὰν ὦ μόνος , στένω κέχηνα σκορδινῶμαι πέρδομαι , ἀπορῶ γράφω παρατίλλομαι λογίζομαι , ἀποβλέπων ἐς τὸν ἀγρὸν εἰρήνης ἐρῶν , στυγῶν μὲν ἄστυ τὸν δ’ ἐμὸν δῆμον ποθῶν , ὃς οὐδεπώποτ’ εἶπεν , ἄνθρακας πρίω , οὐκ ὄξος οὐκ ἔλαιον , οὐδ’ ᾔδει “πρίω , ” ἀλλ’ αὐτὸς ἔφερε πάντα χὠ πρίων ἀπῆν . 
νῦν οὖν ἀτεχνῶς ἥκω παρεσκευασμένος βοᾶν ὑποκρούειν λοιδορεῖν τοὺς ῥήτορας , ἐάν τις ἄλλο πλὴν περὶ εἰρήνης λέγῃ . 
ἀλλ’ οἱ πρυτάνεις γὰρ οὑτοιὶ μεσημβρινοί . 
οὐκ ἠγόρευον ; 
τοῦτ’ ἐκεῖν’ οὑγὼ ’λεγον · 
ἐς τὴν προεδρίαν πᾶς ἀνὴρ ὠστίζεται . 
Κῆρυξ πάριτ’ ἐς τὸ πρόσθεν , πάριθ’ , ὡς ἂν ἐντὸς ἦτε τοῦ καθάρματος . 
Ἀμφίθεος ἤδη τις εἶπε ; 
Κῆρυξ τίς ἀγορεύειν βούλεται ; 
Ἀμφίθεος ἐγώ . 
Κῆρυξ τίς ὤν ; 
Ἀμφίθεος 
Ἀμφίθεος . 
Κῆρυξ οὐκ ἄνθρωπος ; 
Ἀμφίθεος οὔ , ἀλλ’ ἀθάνατος . 
ὁ γὰρ Ἀμφίθεος Δήμητρος ἦν καὶ Τριπτολέμου · τούτου δὲ Κελεὸς γίγνεται · 
γαμεῖ δὲ Κελεὸς Φαιναρέτην τήθην ἐμήν , ἐξ ἧς Λυκῖνος ἐγένε’ · ἐκ τούτου δ’ ἐγὼ ἀθάνατός εἰμ’ · ἐμοὶ δ’ ἐπέτρεψαν οἱ θεοὶ σπονδὰς ποιεῖσθαι πρὸς Λακεδαιμονίους μόνῳ . 
ἀλλ’ ἀθάνατος ὢν ὦνδρες ἐφόδῑ οὐκ ἔχω · 
οὐ γὰρ διδόασιν οἱ πρυτάνεις . 
Κῆρυξ οἱ τοξόται . 
Ἀμφίθεος ὦ Τριπτόλεμε καὶ Κελεὲ περιόψεσθέ με ; 
Δικαιόπολις ὦνδρες πρυτάνεις ἀδικεῖτε τὴν ἐκκλησίαν τὸν ἄνδρ’ ἀπάγοντες , ὅστις ἡμῖν ἤθελε σπονδὰς ποιεῖσθαι καὶ κρεμάσαι τὰς ἀσπίδας . 
Κῆρυξ κάθησο , σῖγα . 
Δικαιόπολις μὰ τὸν Ἀπόλλω ’γὼ μὲν οὔ , ἢν μὴ περὶ εἰρήνης γε πρυτανεύσητέ μοι . 
Κῆρυξ οἱ πρέσβεις οἱ παρὰ βασιλέως . 
Δικαιόπολις ποίου βασιλέως ; 
ἄχθομαι ’γὼ πρέσβεσιν καὶ τοῖς ταὧσι τοῖς τ’ ἀλαζονεύμασιν . 
Κῆρυξ σίγα . 
Δικαιόπολις βαβαιάξ . 
ὦκβάτανα τοῦ σχήματος . 
Πρέσβυς ἐπέμψαθ’ ἡμᾶς ὡς βασιλέα τὸν μέγαν μισθὸν φέροντας δύο δραχμὰς τῆς ἡμέρας ἐπ’ Εὐθυμένους ἄρχοντος . 
Δικαιόπολις οἴμοι τῶν δραχμῶν . 
Πρέσβυς καὶ δῆτ’ ἐτρυχόμεσθα διὰ Καϋστρίων πεδίων ὁδοιπλανοῦντες ἐσκηνημένοι , ἐφ’ ἁρμαμαξῶν μαλθακῶς κατακείμενοι , ἀπολλύμενοι . 
Δικαιόπολις σφόδρα γὰρ ἐσῳζόμην ἐγὼ παρὰ τὴν ἔπαλξιν ἐν φορυτῷ κατακείμενος . 
Πρέσβυς ξενιζόμενοι δὲ πρὸς βίαν ἐπίνομεν ἐξ ὑαλίνων ἐκπωμάτων καὶ χρυσίδων ἄκρατον οἶνον ἡδύν . 
Δικαιόπολις ὦ Κραναὰ πόλις ἆρ’ αἰσθάνει τὸν κατάγελων τῶν πρέσβεων ; 
Πρέσβυς οἱ βάρβαροι γὰρ ἄνδρας ἡγοῦνται μόνους τοὺς πλεῖστα δυναμένους καταφαγεῖν καὶ πιεῖν . 
Δικαιόπολις ἡμεῖς δὲ λαικαστάς τε καὶ καταπύγονας . 
Πρέσβυς ἔτει τετάρτῳ δ’ ἐς τὰ βασίλεῑ ἤλθομεν · 
ἀλλ’ εἰς ἀπόπατον ᾤχετο στρατιὰν λαβών , κἄχεζεν ὀκτὼ μῆνας ἐπὶ χρυσῶν ὀρῶν . 
Δικαιόπολις πόσου δὲ τὸν πρωκτὸν χρόνου ξυνήγαγεν ; 
Πρέσβυς τῇ πανσελήνῳ · κᾆτ’ ἀπῆλθεν οἴκαδε . 
εἶτ’ ἐξένιζε · παρετίθει δ’ ἡμῖν ὅλους ἐκ κριβάνου βοῦς . 
Δικαιόπολις καὶ τίς εἶδε πώποτε βοῦς κριβανίτας ; 
τῶν ἀλαζονευμάτων . 
Πρέσβυς καὶ ναὶ μὰ Δί’ ὄρνιν τριπλάσιον Κλεωνύμου παρέθηκεν ἡμῖν · ὄνομα δ’ ἦν αὐτῷ φέναξ . 
Δικαιόπολις ταῦτ’ ἄρ ἐφενάκιζες σὺ δύο δραχμὰς φέρων . 
Πρέσβυς καὶ νῦν ἄγοντες ἥκομεν Ψευδαρτάβαν , τὸν βασιλέως ὀφθαλμόν . 
Δικαιόπολις ἐκκόψειέ γε κόραξ πατάξας , τόν τε σὸν τοῦ πρέσβεως . 
Κῆρυξ ὁ βασιλέως ὀφθαλμός . 
Δικαιόπολις ὦναξ Ἡράκλεις . 
πρὸς τῶν θεῶν ἄνθρωπε ναύφαρκτον βλέπεις ; 
ἢ περὶ ἄκραν κάμπτων νεώσοικον σκοπεῖς ; 
ἄσκωμ’ ἔχεις που περὶ τὸν ὀφθαλμὸν κάτω . 
Πρέσβυς ἄγε δὴ σὺ βασιλεὺς ἅττα σ’ ἀπέπεμψεν φράσον λέξοντ’ Ἀθηναίοισιν ὦ Ψευδαρτάβα . 
Ψευδαρτάβας ἰαρταμὰν ἐξάρξαν ἀπισσόνα σάτρα . 
Πρέσβυς ξυνήκαθ’ ὃ λέγει ; 
Δικαιόπολις μὰ τὸν Ἀπόλλω ’γὼ μὲν οὔ . 
Πρέσβυς πέμψειν βασιλέα φησὶν ὑμῖν χρυσίον . 
λέγε δὴ σὺ μεῖζον καὶ σαφῶς τὸ χρυσίον . 
Ψευδαρτάβας οὐ λῆψι χρῦσο χαυνόπρωκτ’ Ἰαοναῦ . 
Δικαιόπολις οἴμοι κακοδαίμων ὡς σαφῶς . 
Πρέσβυς τί δ’ αὖ λέγει ; 
Δικαιόπολις ὅ τι ; 
χαυνοπρώκτους τοὺς Ἰάονας λέγει , εἰ προσδοκῶσι χρυσίον ἐκ τῶν βαρβάρων . 
Δρ . 
οὔκ , ἀλλ’ ἀχάνας ὅδε γε χρυσίου λέγει . 
Δικαιόπολις ποίας ἀχάνας ; 
σὺ μὲν ἀλαζὼν εἶ μέγας . 
ἀλλ’ ἄπιθ’ · ἐγὼ δὲ βασανιῶ τοῦτον μόνος . 
ἄγε δὴ σὺ φράσον ἐμοὶ σαφῶς πρὸς τουτονί , ἵνα μή σε βάψω βάμμα Σαρδιανικόν · 
βασιλεὺς ὁ μέγας ἡμῖν ἀποπέμψει χρυσίον ; 
(ἀνανεύει.) ἄλλως ἄρ’ ἐξαπατώμεθ’ ὑπὸ τῶν πρέσβεων ; 
(ἐπινεύει.) 
Ἑλληνικόν γ’ ἐπένευσαν ἅνδρες οὑτοιί , κοὐκ ἔσθ’ ὅπως οὐκ εἰσὶν ἐνθένδ’ αὐτόθεν . 
καὶ τοῖν μὲν εὐνούχοιν τὸν ἕτερον τουτονὶ ἐγᾦδ’ ὅς ἐστι , Κλεισθένης ὁ Σιβυρτίου . 
ὦ θερμόβουλον πρωκτὸν ἐξυρημένε , τοιόνδε γ’ ὦ πίθηκε τὸν πώγων’ ἔχων εὐνοῦχος ἡμῖν ἦλθες ἐσκευασμένος ; 
ὁδὶ δὲ τίς ποτ’ ἐστίν ; 
οὐ δήπου Στράτων ; 
Κῆρυξ σίγα , κάθιζε . 
τὸν βασιλέως ὀφθαλμὸν ἡ βουλὴ καλεῖ ἐς τὸ πρυτανεῖον . 
Δικαιόπολις ταῦτα δῆτ’ οὐχ ἀγχόνη ; 
κἄπειτ’ ἐγὼ δῆτ’ ἐνθαδὶ στραγγεύομαι ; 
τοὺς δὲ ξενίζειν οὐδέποτέ γ’ ἴσχει θύρα . 
ἀλλ’ ἐργάσομαί τι δεινὸν ἔργον καὶ μέγα . 
ἀλλ’ Ἀμφίθεός μοι ποῦ ’στιν ; 
Ἀμφίθεος οὑτοσὶ πάρα . 
Δικαιόπολις ἐμοὶ σὺ ταυτασὶ λαβὼν ὀκτὼ δραχμὰς σπονδὰς ποίησαι πρὸς Λακεδαιμονίους μόνῳ καὶ τοῖσι παιδίοισι καὶ τῇ πλάτιδι · 
ὑμεῖς δὲ πρεσβεύεσθε καὶ κεχήνετε . 
Κῆρυξ προσίτω Θέωρος ὁ παρὰ Σιτάλκους . 
Θέωρος ὁδί . 
Δικαιόπολις ἕτερος ἀλαζὼν οὗτος ἐσκηρύττεται . 
Θέωρος χρόνον μὲν οὐκ ἂν ἦμεν ἐν Θρᾴκῃ πολύν— 
Δικαιόπολις μὰ Δί’ οὐκ ἄν , εἰ μισθόν γε μὴ ’φερες πολύν . 
Θέωρος εἰ μὴ κατένειψε χιόνι τὴν Θρᾴκην ὅλην καὶ τοὺς ποταμοὺς ἔπηξ’ , ὑπ’ αὐτὸν τὸν χρόνον , ὅτ’ ἐνθαδὶ Θέογνις ἠγωνίζετο . 
τοῦτον μετὰ Σιτάλκους ἔπινον τὸν χρόνον · 
καὶ δῆτα φιλαθήναιος ἦν ὑπερφυῶς , ὑμῶν τ’ ἐραστὴς ἦν ἀληθὴς ὥστε καὶ ἐν τοῖσι τοίχοις ἔγραφ’ , Ἀθηναῖοι καλοί . 
ὁ δ’ υἱός , ὃν Ἀθηναῖον ἐπεποιήμεθα , ἤρα φαγεῖν ἀλλᾶντας ἐξ Ἀπατουρίων , καὶ τὸν πατέρ’ ἠντεβόλει βοηθεῖν τῇ πάτρᾳ · 
ὁ δ’ ὤμοσε σπένδων βοηθήσειν ἔχων στρατιὰν τοσαύτην ὥστ’ Ἀθηναίους ἐρεῖν , ὅσον τὸ χρῆμα παρνόπων προσέρχεται . 
Δικαιόπολις κάκιστ’ ἀπολοίμην , εἴ τι τούτων πείθομαι ὧν εἶπας ἐνταυθοῖ σὺ πλὴν τῶν παρνόπων . 
Θέωρος καὶ νῦν ὅπερ μαχιμώτατον Θρᾳκῶν ἔθνος ἔπεμψεν ὑμῖν . 
Δικαιόπολις τοῦτο μέν γ’ ἤδη σαφές . 
Κῆρυξ οἱ Θρᾷκες ἴτε δεῦρ’ , οὓς Θέωρος ἤγαγεν . 
Δικαιόπολις τουτὶ τί ἐστι τὸ κακόν ; 
Θέωρος 
Ὀδομάντων στρατός . 
Δικαιόπολις ποίων Ὀδομάντων ; 
εἰπέ μοι τουτὶ τί ἦν ; 
τίς τῶν Ὀδομάντων τὸ πέος ἀποτεθρίακεν ; 
Θέωρος τούτοις ἐάν τις δύο δραχμὰς μισθὸν διδῷ , καταπελτάσονται τὴν Βοιωτίαν ὅλην . 
Δικαιόπολις τοισδὶ δύο δραχμὰς τοῖς ἀπεψωλημένοις ; 
ὑποστένοι μέντἂν ὁ θρανίτης λεὼς ὁ σωσίπολις . 
οἴμοι τάλας ἀπόλλυμαι , ὑπὸ τῶν Ὀδομάντων τὰ σκόροδα πορθούμενος . 
οὐ καταβαλεῖτε τὰ σκόροδ’ ; 
Θέωρος ὦ μόχθηρε σὺ οὐ μὴ πρόσει τούτοισιν ἐσκοροδισμένοις . 
Δικαιόπολις ταυτὶ περιείδεθ’ οἱ πρυτάνεις πάσχοντά με ἐν τῇ πατρίδι καὶ ταῦθ’ ὑπ’ ἀνδρῶν βαρβάρων ; 
ἀλλ’ ἀπαγορεύω μὴ ποιεῖν ἐκκλησίαν τοῖς Θρᾳξὶ περὶ μισθοῦ · λέγω δ’ ὑμῖν ὅτι διοσημία ’στὶ καὶ ῥανὶς βέβληκέ με . 
Κῆρυξ τοὺς Θρᾷκας ἀπιέναι , παρεῖναι δ’ εἰς ἔνην . 
οἱ γὰρ πρυτάνεις λύουσι τὴν ἐκκλησίαν . 
Δικαιόπολις οἴμοι τάλας μυττωτὸν ὅσον ἀπώλεσα . 
ἀλλ’ ἐκ Λακεδαίμονος γὰρ Ἀμφίθεος ὁδί . 
χαῖρ’ Ἀμφίθεε . 
Ἀμφίθεος μήπω γε πρίν γ’ ἂν στῶ τρέχων · 
δεῖ γάρ με φεύγοντ’ ἐκφυγεῖν Ἀχαρνέας . 
Δικαιόπολις τί δ’ ἔστ’ ; 
Ἀμφίθεος ἐγὼ μὲν δεῦρό σοι σπονδὰς φέρων ἔσπευδον · οἱ δ’ ὤσφροντο πρεσβῦταί τινες 
Ἀχαρνικοί , στιπτοὶ γέροντες πρίνινοι ἀτεράμονες Μαραθωνομάχαι σφενδάμνινοι . 
ἔπειτ’ ἀνέκραγον πάντες , ὦ μιαρώτατε σπονδὰς φέρεις τῶν ἀμπέλων τετμημένων ; 
κἀς τοὺς τρίβωνας ξυνελέγοντο τῶν λίθων · 
ἐγὼ δ’ ἔφευγον · οἱ δ’ ἐδίωκον κἀβόων . 
Δικαιόπολις οἱ δ’ οὖν βοώντων · ἀλλὰ τὰς σπονδὰς φέρεις ; 
Ἀμφίθεος ἔγωγέ φημι , τρία γε ταυτὶ γεύματα . 
αὗται μέν εἰσι πεντέτεις . 
γεῦσαι λαβών . 
Δικαιόπολις αἰβοῖ . 
Ἀμφίθεος τί ἔστιν ; 
Δικαιόπολις οὐκ ἀρέσκουσίν μ’ ὅτι ὄζουσι πίττης καὶ παρασκευῆς νεῶν . 
Ἀμφίθεος σὺ δ’ ἀλλὰ τασδὶ τὰς δεκέτεις γεῦσαι λαβών . 
Δικαιόπολις ὄζουσι χαὖται πρέσβεων ἐς τὰς πόλεις ὀξύτατον ὥσπερ διατριβῆς τῶν ξυμμάχων . 
Ἀμφίθεος ἀλλ’ αὑταιὶ σπονδαὶ τριακοντούτιδες κατὰ γῆν τε καὶ θάλατταν . 
Δικαιόπολις ὦ Διονύσια , αὗται μὲν ὄζουσ’ ἀμβροσίας καὶ νέκταρος καὶ μὴ ’πιτηρεῖν σιτί’ ἡμερῶν τριῶν , κἀν τῷ στόματι λέγουσι , βαῖν’ ὅπῃ θέλεις . 
ταύτας δέχομαι καὶ σπένδομαι κἀκπίομαι , χαίρειν κελεύων πολλὰ τοὺς Ἀχαρνέας . 
ἐγὼ δὲ πολέμου καὶ κακῶν ἀπαλλαγεὶς ἄξω τὰ κατ’ ἀγροὺς εἰσιὼν Διονύσια . 
Ἀμφίθεος ἐγὼ δὲ φευξοῦμαί γε τοὺς Ἀχαρνέας . 
Χορός τῇδε πᾶς ἕπου δίωκε καὶ τὸν ἄνδρα πυνθάνου τῶν ὁδοιπόρων ἁπάντων · τῇ πόλει γὰρ ἄξιον ξυλλαβεῖν τὸν ἄνδρα τοῦτον . 
ἀλλά μοι μηνύσατε , εἴ τις οἶδ’ ὅποι τέτραπται γῆς ὁ τὰς σπονδὰς φέρων . 
Χορός ἐκπέφευγ’ , οἴχεται φροῦδος . 
οἴμοι τάλας τῶν ἐτῶν τῶν ἐμῶν · 
οὐκ ἂν ἐπ’ ἐμῆς γε νεότητος , ὅτ’ ἐγὼ φέρων ἀνθράκων φορτίον ἠκολούθουν Φαΰλλῳ τρέχων , ὧδε φαύλως ἂν ὁ σπονδοφόρος οὗτος ὑπ’ ἐμοῦ τότε διωκόμενος ἐξέφυγεν οὐδ’ ἂν ἐλαφρῶς ἂν ἀπεπλίξατο . 
Χορός νῦν δ’ ἐπειδὴ στερρὸν ἤδη τοὐμὸν ἀντικνήμιον , καὶ παλαιῷ Λακρατείδῃ τὸ σκέλος βαρύνεται , οἴχεται . 
διωκτέος δέ · μὴ γὰρ ἐγχάνῃ ποτὲ μηδέ περ γέροντας ὄντας ἐκφυγὼν Ἀχαρνέας . 
Χορός ὅστις ὦ Ζεῦ πάτερ καὶ θεοὶ τοῖσιν ἐχθροῖσιν ἐσπείσατο , οἷσι παρ’ ἐμοῦ πόλεμος ἐχθοδοπὸς αὔξεται τῶν ἐμῶν χωρίων · 
κοὐκ ἀνήσω πρὶν ἂν σχοῖνος αὐτοῖσιν ἀντεμπαγῶ ὀξὺς ὀδυνηρὸς .. . 
ἐπίκωπος , ἵνα μήποτε πατῶσιν ἔτι τὰς ἐμὰς ἀμπέλους . 
Χορός ἀλλὰ δεῖ ζητεῖν τὸν ἄνδρα καὶ βλέπειν βαλληνάδε καὶ διώκειν γῆν πρὸ γῆς , ἕως ἂν εὑρεθῇ ποτέ · 
ὡς ἐγὼ βάλλων ἐκεῖνον οὐκ ἂν ἐμπλῄμην λίθοις . 
Δικαιόπολις εὐφημεῖτε , εὐφημεῖτε . 
Χορός σῖγα πᾶς . 
ἠκούσατ’ ἄνδρες ἆρα τῆς εὐφημίας ; 
οὗτος αὐτός ἐστιν ὃν ζητοῦμεν . 
ἀλλὰ δεῦρο πᾶς ἐκποδών · θύσων γὰρ ἁνὴρ ὡς ἔοικ’ ἐξέρχεται . 
Δικαιόπολις εὐφημεῖτε , εὐφημεῖτε . 
προΐτω σ’ τὸ πρόσθεν ὀλίγον ἡ κανηφόρος · 
ὁ Ξανθίας τὸν φαλλὸν ὀρθὸν στησάτω . 
κατάθου τὸ κανοῦν ὦ θύγατερ , ἵν’ ἀπαρξώμεθα . 
Θυγάτηρ ὦ μῆτερ ἀνάδος δεῦρο τὴν ἐτνήρυσιν , ἵν’ ἔτνος καταχέω τοὐλατῆρος τουτουί . 
Δικαιόπολις καὶ μὴν καλόν γ’ ἔστ’ · ὦ Διόνυσε δέσποτα κεχαρισμένως σοι τήνδε τὴν πομπὴν ἐμὲ πέμψαντα καὶ θύσαντα μετὰ τῶν οἰκετῶν ἀγαγεῖν τυχηρῶς τὰ κατ’ ἀγροὺς Διονύσια , στρατιᾶς ἀπαλλαχθέντα · τὰς σπονδὰς δέ μοι καλῶς ξυνενεγκεῖν τὰς τριακοντούτιδας . 
ἄγ’ ὦ θύγατερ ὅπως τὸ κανοῦν καλὴ καλῶς οἴσεις βλέπουσα θυμβροφάγον . 
ὡς μακάριος ὅστις σ’ ὀπύσει κἀκποιήσεται γαλᾶς σοῦ μηδὲν ἥττους βδεῖν , ἐπειδὰν ὄρθρος ᾖ . 
πρόβαινε , κἀν τὤχλῳ φυλάττεσθαι σφόδρα μή τις λαθών σου περιτράγῃ τὰ χρυσία . 
ὦ Ξανθία , σφῷν δ’ ἐστὶν ὀρθὸς ἑκτέος ὁ φαλλὸς ἐξόπισθε τῆς κανηφόρου · 
ἐγὼ δ’ ἀκολουθῶν ᾄσομαι τὸ φαλλικόν · 
σὺ δ’ ὦ γύναι θεῶ μ’ ἀπὸ τοῦ τέγους . 
πρόβα . 
Δικαιόπολις 
Φαλῆς ἑταῖρε Βακχίου ξύγκωμε νυκτοπεριπλάνητε μοιχὲ παιδεραστά , ἕκτῳ σ’ ἔτει προσεῖπον ἐς τὸν δῆμον ἐλθὼν ἄσμενος , σπονδὰς ποιησάμενος ἐμαυτῷ , πραγμάτων τε καὶ μαχῶν καὶ Λαμάχων ἀπαλλαγείς . 
πολλῷ γάρ ἐσθ’ ἥδιον , ὦ Φαλῆς Φαλῆς , κλέπτουσαν εὑρόνθ’ ὡρικὴν ὑληφόρον τὴν Στρυμοδώρου Θρᾷτταν ἐκ τοῦ Φελλέως μέσην λαβόντ’ ἄραντα καταβαλόντα καταγιγαρτίσ’ ὦ 
Φαλῆς Φαλῆς . 
ἐὰν μεθ’ ἡμῶν ξυμπίῃς , ἐκ κραιπάλης ἕωθεν εἰρήνης ῥοφήσει τρύβλιον · 
Χορός οὗτος αὐτός ἐστιν , οὗτος . 
βάλλε βάλλε βάλλε βάλλε , παῖε παῖε τὸν μιαρόν . 
οὐ βαλεῖς ; 
οὐ βαλεῖς ; 
Δικαιόπολις 
Ἡράκλεις τουτὶ τί ἐστι ; 
τὴν χύτραν συντρίψετε . 
Χορός σὲ μὲν οὖν καταλεύσομεν ὦ μιαρὰ κεφαλή . 
Δικαιόπολις ἀντὶ ποίας αἰτίας ὦχαρνέων γεραίτατοι ; 
Χορός τοῦτ’ ἐρωτᾷς ; 
ἀναίσχυντος εἶ καὶ βδελυρὸς ὦ προδότα τῆς πατρίδος , ὅστις ἡμῶν μόνος σπεισάμενος εἶτα δύνασαι πρὸς ἔμ’ ἀποβλέπειν . 
Δικαιόπολις ἀντὶ δ’ ὧν ἐσπεισάμην οὐκ ἴστε . 
μἀλλᾱ ἀκούσατε . 
Χορός σοῦ γ’ ἀκούσωμεν ; 
ἀπολεῖ · κατά σε χώσομεν τοῖς λίθοις . 
Δικαιόπολις μηδαμῶς πρὶν ἄν γ’ ἀκούσητ’ · ἀλλ’ ἀνάσχεσθ’ ὦγαθοί . 
Χορός οὐκ ἀνασχήσομαι · μηδὲ λέγε μοι σὺ λόγον · 
ὡς μεμίσηκά σε Κλέωνος ἔτι μᾶλλον , ὃν ἐγὼ κατατεμῶ ποθ’ ἱππεῦσι καττύματα . 
Χορός σοῦ δ’ ἐγὼ λόγους λέγοντος οὐκ ἀκούσομαι μακρούς , ὅστις ἐσπείσω Λάκωσιν , ἀλλὰ τιμωρήσομαι . 
Δικαιόπολις ὦγαθοὶ τοὺς μὲν Λάκωνας ἐκποδὼν ἐάσατε , τῶν δ’ ἐμῶν σπονδῶν ἀκούσατ’ , εἰ καλῶς ἐσπεισάμην . 
Χορός πῶς δέ γ’ ἂν καλῶς λέγοις ἄν , εἴπερ ἐσπείσω γ’ ἅπαξ οἷσιν οὔτε βωμὸς οὔτε πίστις οὔθ’ ὅρκος μένει ; 
Δικαιόπολις οἶδ’ ἐγὼ καὶ τοὺς Λάκωνας , οἷς ἄγαν ἐγκείμεθα , οὐχ ἁπάντων ὄντας ἡμῖν αἰτίους τῶν πραγμάτων . 
Χορός οὐχ ἁπάντων ὦ πανοῦργε ; 
ταῦτα δὴ τολμᾷς λέγειν ἐμφανῶς ἤδη πρὸς ἡμᾶς ; 
εἶτ’ ἐγώ σου φείσομαι ; 
Δικαιόπολις οὐχ ἁπάντων , οὐχ ἁπάντων · ἀλλ’ ἐγὼ λέγων ὁδὶ πόλλ’ ἂν ἀποφήναιμ’ ἐκείνους ἔσθ’ ἃ κἀδικουμένους . 
Χορός τοῦτο τοὔπος δεινὸν ἤδη καὶ ταραξικάρδιον , εἰ σὺ τολμήσεις ὑπὲρ τῶν πολεμίων ἡμῖν λέγειν . 
Δικαιόπολις κἄν γε μὴ λέγω δίκαια μηδὲ τῷ πλήθει δοκῶ , ὑπὲρ ἐπιξήνου ’θελήσω τὴν κεφαλὴν ἔχων λέγειν . 
Χορός εἰπέ μοι τί φειδόμεσθα τῶν λίθων ὦ δημόται μὴ οὐ καταξαίνειν τὸν ἄνδρα τοῦτον ἐς φοινικίδα ; 
Δικαιόπολις οἷον αὖ μέλας τις ὑμῖν θυμάλωψ ἐπέζεσεν . 
οὐκ ἀκούσεσθ’ ; 
οὐκ ἀκούσεσθ’ ἐτεὸν ὦχαρνηίδαι ; 
Χορός οὐκ ἀκουσόμεσθα δῆτα . 
Δικαιόπολις δεινά τἄρα πείσομαι . 
Χορός ἐξολοίμην , ἢν ἀκούσω . 
Δικαιόπολις μηδαμῶς ὦχαρνικοί . 
Χορός ὡς τεθνήξων ἴσθι νυνί . 
Δικαιόπολις δήξομἄρ’ ὑμᾶς ἐγώ . 
ἀνταποκτενῶ γὰρ ὑμῶν τῶν φίλων τοὺς φιλτάτους · 
ὡς ἔχω γ’ ὑμῶν ὁμήρους , οὓς ἀποσφάξω λαβών . 
Χορός εἰπέ μοι , τί τοῦτ’ ἀπειλεῖ τοὔπος ἄνδρες δημόται τοῖς Ἀχαρνικοῖσιν ἡμῖν ; 
μῶν ἔχει του παιδίον τῶν παρόντων ἔνδον εἵρξας ; 
ἢ ’πὶ τῷ θρασύνεται ; 
Δικαιόπολις βάλλετ’ εἰ βούλεσθ’ . 
ἐγὼ γὰρ τουτονὶ διαφθερῶ . 
εἴσομαι δ’ ὑμῶν τάχ’ ὅστις ἀνθράκων τι κήδεται . 
Χορός ὡς ἀπωλόμεσθ’ . 
ὁ λάρκος δημότης ὅδ’ ἔστ’ ἐμός . 
ἀλλὰ μὴ δράσῃς ὃ μέλλεις · μηδαμῶς ὦ μηδαμῶς . 
Δικαιόπολις ὡς ἀποκτενῶ , κέκραχθ’ · ἐγὼ γὰρ οὐκ ἀκούσομαι . 
Χορός ἀπολεῖς ἄρ’ ὁμήλικα τόνδε φιλανθρακέα ; 
Δικαιόπολις οὐδ’ ἐμοῦ λέγοντος ὑμεῖς ἀρτίως ἠκούσατε . 
Χορός ἀλλὰ γὰρ νῦν λέγ’ , εἴ σοι δοκεῖ , τόν τε Λακεδαιμόνιον 
† 
αὐτὸν ὅτι τῷ † 
τρόπῳ σοὐστὶ φίλος · 
ὡς τόδε τὸ λαρκίδιον οὐ προδώσω ποτέ . 
Δικαιόπολις τοὺς λίθους νύν μοι χαμᾶζε πρῶτον ἐξεράσατε . 
Χορός οὑτοιί σοι χαμαί , καὶ σὺ κατάθου πάλιν τὸ ξίφος . 
Δικαιόπολις ἀλλ’ ὅπως μὴ ν’ τοῖς τρίβωσιν ἐγκάθηνταί που λίθοι . 
Χορός ἐκσέσεισται χαμᾶζ’ · οὐχ ὁρᾷς σειόμενον ; 
ἀλλὰ μή μοι πρόφασιν , ἀλλὰ κατάθου τὸ βέλος . 
ὡς ὅδε γε σειστὸς ἅμα τῇ στροφῇ γίγνεται . 
Δικαιόπολις ἐμέλλετ’ ἄρα πάντως ἀνήσειν τῆς βοῆς , ὀλίγου τ’ ἀπέθανον ἄνθρακες Παρνήθιοι , καὶ ταῦτα διὰ τὴν ἀτοπίαν τῶν δημοτῶν . 
ὑπὸ τοῦ δέους δὲ τῆς μαρίλης μοι συχνὴν ὁ λάρκος ἐνετίλησεν ὥσπερ σηπία . 
δεινὸν γὰρ οὕτως ὀμφακίαν πεφυκέναι τὸν θυμὸν ἀνδρῶν ὥστε βάλλειν καὶ βοᾶν ἐθέλειν τ’ ἀκοῦσαι μηδὲν ἴσον ἴσῳ φέρον , ἐμοῦ ’θέλοντος ὑπὲρ ἐπιξήνου λέγειν ὑπὲρ Λακεδαιμονίων ἅπανθ’ ὅσ’ ἂν λέγω · 
καίτοι φιλῶ γε τὴν ἐμὴν ψυχὴν ἐγώ . 
Χορός τί οὖν οὐ λέγεις , ἐπίξηνον ἐξενεγκὼν θύραζ’ , ὅ τι ποτ’ ὦ σχέτλιε τὸ μέγα τοῦτ’ ἔχεις ; 
πάνυ γὰρ ἔμεγε πόθος ὅ τι φρονεῖς ἔχει . 
ἀλλ’ ᾗπερ αὐτὸς τὴν δίκην διωρίσω , θεὶς δεῦρο τοὐπίξηνον ἐγχείρει λέγειν . 
Δικαιόπολις ἰδοὺ θεᾶσθε , τὸ μὲν ἐπίξηνον τοδί , ὁ δ’ ἀνὴρ ὁ λέξων οὑτοσὶ τυννουτοσί . 
ἀμέλει μὰ τὸν Δί’ οὐκ ἐνασπιδώσομαι , λέξω δ’ ὑπὲρ Λακεδαιμονίων ἅ μοι δοκεῖ . 
καίτοι δέδοικα πολλά · τούς τε γὰρ τρόπους τοὺς τῶν ἀγροίκων οἶδα χαίροντας σφόδρα , ἐάν τις αὐτοὺς εὐλογῇ καὶ τὴν πόλιν ἀνὴρ ἀλαζὼν καὶ δίκαια κἄδικα · 
κἀνταῦθα λανθάνουσ’ ἀπεμπολώμενοι · 
τῶν τ’ αὖ γερόντων οἶδα τὰς ψυχὰς ὅτι οὐδὲν βλέπουσιν ἄλλο πλὴν ψηφηδακεῖν . 
αὐτός τ’ ἐμαυτὸν ὑπὸ Κλέωνος ἅπαθον ἐπίσταμαι διὰ τὴν πέρυσι κωμῳδίαν . 
εἰσελκύσας γάρ μ’ ἐς τὸ βουλευτήριον διέβαλλε καὶ ψευδῆ κατεγλώττιζέ μου κἀκυκλοβόρει κἄπλυνεν , ὥστ’ ὀλίγου πάνυ ἀπωλόμην μολυνοπραγμονούμενος . 
νῦν οὖν με πρῶτον πρὶν λέγειν ἐάσατε ἐνσκευάσασθαί μ’ οἷον ἀθλιώτατον . 
Χορός τί ταῦτα στρέφει τεχνάζεις τε καὶ πορίζεις τριβάς ; 
λαβὲ δ’ ἐμοῦ γ’ ἓνεκα παρ’ Ἱερωνύμου σκοτοδασυπυκνότριχά τιν’ Ἄιδος κυνῆν · 
ἀλλ’ ἐξάνοιγε μηχανὰς τὰς Σισύφου , ὡς σκῆψιν ἁγὼν οὗτος οὐκ ἐσδέξεται . 
Δικαιόπολις ὥρα ’στὶν ἤδη καρτερὰν ψυχὴν λαβεῖν , καί μοι βαδιστέ’ ἐστὶν ὡς Εὐριπίδην . 
παῖ παῖ . 
Κηφισόφων τίς οὗτος , 
Δικαιόπολις ἔνδον ἔστ’ Εὐριπίδης ; 
Κηφισόφων οὐκ ἔνδον ἔνδον ἐστίν , εἰ γνώμην ἔχεις . 
Δικαιόπολις πῶς ἔνδον εἶτ’ οὐκ ἔνδον ; 
Κηφισόφων ὀρθῶς ὦ γέρον . 
ὁ νοῦς μὲν ἔξω ξυλλέγων ἐπύλλια οὐκ ἔνδον , αὐτὸς δ’ ἔνδον ἀναβάδην ποιεῖ τραγῳδίαν . 
Δικαιόπολις ὦ τρισμακάρῑ Εὐριπίδη , ὅθ’ ὁ δοῦλος οὑτωσὶ σαφῶς ἀπεκρίνατο . 
ἐκκάλεσον αὐτόν . 
Κηφισόφων ἀλλ’ ἀδύνατον . 
Δικαιόπολις ἀλλ’ ὅμως · 
οὐ γὰρ ἂν ἀπέλθοιμ’ , ἀλλὰ κόψω τὴν θύραν . 
Εὐριπίδη , Εὐριπίδιον , ὑπάκουσον , εἴπερ τώποτ’ ἀνθρώπων τινί · 
Δικαιόπολις καλεῖ σε Χολλῄδης , ἐγώ . 
Εὐριπίδης ἀλλ’ οὐ σχολή . 
Δικαιόπολις ἀλλ’ ἐκκυκλήθητ’ . 
Εὐριπίδης ἀλλ’ ἀδύνατον . 
Δικαιόπολις ἀλλ’ ὅμως . 
Εὐριπίδης ἀλλ’ ἐκκυκλήσομαι · καταβαίνειν δ’ οὐ σχολή . 
Δικαιόπολις 
Εὐριπίδη , 
Εὐριπίδης τί λέλακας ; 
Δικαιόπολις ἀναβάδην ποιεῖς , ἐξὸν καταβάδην ; 
οὐκ ἐτὸς χωλοὺς ποιεῖς . 
ἀτὰρ τί τὰ ῥάκῑ ἐκ τραγῳδίας ἔχεις , ἐσθῆτ’ ἐλεινήν ; 
οὐκ ἐτὸς πτωχοὺς ποιεῖς . 
ἀλλ’ ἀντιβολῶ πρὸς τῶν γονάτων σ’ Εὐριπίδη , δός μοι ῥάκιόν τι τοῦ παλαιοῦ δράματος . 
δεῖ γάρ με λέξαι τῷ χορῷ ῥῆσιν μακράν · 
αὕτη δὲ θάνατον , ἢν κακῶς λέξω , φέρει . 
Εὐριπίδης τὰ ποῖα τρύχη ; 
μῶν ἐν οἷς Οἰνεὺς ὁδὶ ὁ δύσποτμος γεραιὸς ἠγωνίζετο ; 
Δικαιόπολις οὐκ Οἰνέως ἦν , ἀλλ’ ἔτ’ ἀθλιωτέρου . 
Εὐριπίδης τὰ τοῦ τυφλοῦ Φοίνικος ; 
Δικαιόπολις οὐ Φοίνικος , οὔ · 
ἀλλ’ ἕτερος ἦν Φοίνικος ἀθλιώτερος . 
Εὐριπίδης ποίας ποθ’ ἁνὴρ λακίδας αἰτεῖται πέπλων ; 
ἀλλ’ ἦ Φιλοκτήτου τὰ τοῦ πτωχοῦ λέγεις ; 
Δικαιόπολις οὐκ ἀλλὰ τούτου πολὺ πολὺ πτωχιστέρου . 
Εὐριπίδης ἀλλ’ ἦ τὰ δυσπινῆ ’θέλεις πεπλώματα , ἃ Βελλεροφόντης εἶχ’ ὁ χωλὸς οὑτοσί ; 
Δικαιόπολις οὐ Βελλεροφόντης · ἀλλὰ κἀκεῖνος μὲν ἦν χωλὸς προσαιτῶν στωμύλος δεινὸς λέγειν . 
Εὐριπίδης οἶδ’ ἄνδρα Μυσὸν Τήλεφον . 
Δικαιόπολις ναὶ Τήλεφον · 
τούτου δὸς ἀντιβολῶ σέ μοι τὰ σπάργανα . 
Εὐριπίδης ὦ παῖ δὸς αὐτῷ Τηλέφου ῥακώματα . 
κεῖται δ’ ἄνωθεν τῶν Θυεστείων ῥακῶν μεταξὺ τῶν Ἰνοῦς . 
Κηφισόφων ἰδοὺ ταυτὶ λαβέ . 
Δικαιόπολις ὦ Ζεῦ διόπτα καὶ κατόπτα πανταχῇ , ἐνσκευάσασθαί μ’ οἷον ἀθλιώτατον . 
Εὐριπίδη , ’πειδήπερ ἐχαρίσω ταδί , κἀκεῖνά μοι δὸς τἀκόλουθα τῶν ῥακῶν , τὸ πιλίδιον περὶ τὴν κεφαλὴν τὸ Μύσιον . 
δεῖ γάρ με δόξαι πτωχὸν εἶναι τήμερον , εἶναι μὲν ὅσπερ εἰμί , φαίνεσθαι δὲ μή · 
τοὺς μὲν θεατὰς εἰδέναι μ’ ὃς εἴμ’ ἐγώ , τοὺς δ’ αὖ χορευτὰς ἠλιθίους παρεστάναι , ὅπως ἂν αὐτοὺς ῥηματίοις σκιμαλίσω . 
Εὐριπίδης δώσω · πυκνῇ γὰρ λεπτὰ μηχανᾷ φρενί . 
Δικαιόπολις εὐδαιμονοίης , Τηλέφῳ δ’ ἁγὼ φρονῶ . 
εὖ γ’ οἷον ἤδη ῥηματίων ἐμπίμπλαμαι . 
ἀτὰρ δέομαί γε πτωχικοῦ βακτηρίου . 
Εὐριπίδης τουτὶ λαβὼν ἄπελθε λαΐνων σταθμῶν . 
Δικαιόπολις ὦ θύμ’ , ὁρᾷς γὰρ ὡς ἀπωθοῦμαι δόμων , πολλῶν δεόμενος σκευαρίων · νῦν δὴ γενοῦ γλίσχρος προσαιτῶν λιπαρῶν τ’ . 
Εὐριπίδη δός μοι σπυρίδιον διακεκαυμένον λύχνῳ . 
Εὐριπίδης τί δ’ ὦ τάλας σε τοῦδ’ ἔχει πλέκους χρέος ; 
Δικαιόπολις χρέος μὲν οὐδέν , βούλομαι δ’ ὅμως λαβεῖν . 
Εὐριπίδης λυπηρὸς ἴσθ’ ὢν κἀποχώρησον δόμων . 
Δικαιόπολις φεῦ · 
εὐδαιμονοίης , ὥσπερ ἡ μήτηρ ποτέ . 
Εὐριπίδης ἄπελθε νῦν μοι . 
Δικαιόπολις μἀλλά μοι δὸς ἓν μόνον κοτυλίσκιον τὸ χεῖλος ἀποκεκρουσμένον . 
Εὐριπίδης φθείρου λαβὼν τόδ’ · ἴσθ’ ὀχληρὸς ὢν δόμοις . 
Δικαιόπολις οὔπω μὰ Δί’ · οἶσθ’ οἷ’ αὐτὸς ἐργάζει κακά . 
ἀλλ’ ὦ γλυκύτατ’ Εὐριπίδη τουτὶ μόνον δός μοι χυτρίδιον σφογγίῳ βεβυσμένον . 
Εὐριπίδης ὦνθρωπ’ ἀφαιρήσει με τὴν τραγῳδίαν · 
ἄπελθε ταυτηνὶ λαβών . 
Δικαιόπολις ἀπέρχομαι . 
καίτοι τί δράσω ; 
δεῖ γὰρ ἑνὸς οὗ μὴ τυχὼν ἀπόλωλ’ . 
ἄκουσον ὦ γλυκύτατ’ Εὐριπίδη · 
τουτὶ λαβὼν ἄπειμι κοὐ πρόσειμ’ ἔτι · 
ἐς τὸ σπυρίδιον ἰσχνά μοι φυλλεῖα δός . 
Εὐριπίδης ἀπολεῖς μ’ . 
ἰδού σοι . 
φροῦδά μοι τὰ δράματα . 
Δικαιόπολις ἀλλ’ οὐκέτ’ , ἀλλ’ ἄπειμι . 
καὶ γάρ εἰμ’ ἄγαν ὀχληρός , οὐ δοκῶν με κοιράνους στυγεῖν . 
οἴμοι κακοδαίμων , ὡς ἀπόλωλ’ . 
ἐπελαθόμην ἐν ᾧπέρ ἐστι πάντα μοι τὰ πράγματα . 
Εὐριπίδιον ὦ φιλτάτιον καὶ γλυκύτατον , κάκιστ’ ἀπολοίμην , εἴ τί σ’ αἰτήσαιμ’ ἔτι , πλὴν ἓν μόνον , τουτὶ μόνον τουτὶ μόνον , σκάνδικά μοι δὸς μητρόθεν δεδεγμένος . 
Εὐριπίδης ἁνὴρ ὑβρίζει · κλῇε πηκτὰ δωμάτων . 
Δικαιόπολις ὦ θύμ’ ἄνευ σκάνδικος ἐμπορευτέα . 
ἆρ’ οἶσθ’ ὅσον τὸν ἀγῶν’ ἀγωνιεῖ τάχα , μέλλων ὑπὲρ Λακεδαιμονίων ἀνδρῶν λέγειν ; 
πρόβαινέ νυν ὦ θυμέ · γραμμὴ δ’ αὑτηί . 
ἕστηκας ; 
οὐκ εἶ καταπιὼν Εὐριπίδην ; 
ἐπῄνεσ’ · ἄγε νυν ὦ τάλαινα καρδία ἄπελθ’ ἐκεῖσε , κᾆτα τὴν κεφαλὴν ἐκεῖ παράσχες εἰποῦσ’ ἅττ’ ἂν αὐτῇ σοι δοκῇ . 
τόλμησον ἴθι χώρησον , ἄγαμαι καρδίας . 
Χορός τί δράσεις ; 
τί φήσεις ; 
εὖ ἴσθι νυν ἀναίσχυντος ὢν σιδηροῦς τ’ ἀνήρ , ὅστις παρασχὼν τῇ πόλει τὸν αὐχένα ἅπασι μέλλεις εἷς λέγειν τἀναντία . 
ἁνὴρ οὐ τρέμει τὸ πρᾶγμ’ . 
εἶά νυν , ἐπειδήπερ αὐτὸς αἱρεῖ , λέγε . 
Δικαιόπολις μή μοι φθονήσητ’ ἄνδρες οἱ θεώμενοι , εἰ πτωχὸς ὢν ἔπειτ’ ἐν Ἀθηναίοις λέγειν μέλλω περὶ τῆς πόλεως , τρυγῳδίαν ποιῶν . 
τὸ γὰρ δίκαιον οἶδε καὶ τρυγῳδία . 
ἐγὼ δὲ λέξω δεινὰ μὲν δίκαια δέ . 
οὐ γάρ με νῦν γε διαβαλεῖ Κλέων ὅτι ξένων παρόντων τὴν πόλιν κακῶς λέγω . 
αὐτοὶ γάρ ἐσμεν οὑπὶ Ληναίῳ τ’ ἀγών , κοὔπω ξένοι πάρεισιν · οὔτε γὰρ φόροι ἥκουσιν οὔτ’ ἐκ τῶν πόλεων οἱ ξύμμαχοι · 
ἀλλ’ ἐσμὲν αὐτοὶ νῦν γε περιεπτισμένοι · 
τοὺς γὰρ μετοίκους ἄχυρα τῶν ἀστῶν λέγω . 
ἐγὼ δὲ μισῶ μὲν Λακεδαιμονίους σφόδρα , καὐτοῖς ὁ Ποσειδῶν οὑπὶ Ταινάρῳ θεὸς σείσας ἅπασιν ἐμβάλοι τὰς οἰκίας · 
κἀμοὶ γάρ ἐστ’ ἀμπέλια διακεκομμένα . 
ἀτὰρ φίλοι γὰρ οἱ παρόντες ἐν λόγῳ , τί ταῦτα τοὺς Λάκωνας αἰτιώμεθα ; 
ἡμῶν γὰρ ἄνδρες , κοὐχὶ τὴν πόλιν λέγω , μέμνησθε τοῦθ’ ὅτι οὐχὶ τὴν πόλιν λέγω , ἀλλ’ ἀνδράρια μοχθηρά , παρακεκομμένα , ἄτιμα καὶ παράσημα καὶ παράξενα , ἐσυκοφάντει Μεγαρέων τὰ χλανίσκια · 
κεἴ που σίκυον ἴδοιεν ἢ λαγῴδιον ἢ χοιρίδιον ἢ σκόροδον ἢ χόνδρους ἅλας , ταῦτ’ ἦν Μεγαρικὰ κἀπέπρατ’ αὐθημερόν . 
καὶ ταῦτα μὲν δὴ σμικρὰ κἀπιχώρια , πόρνην δὲ Σιμαίθαν ἰόντες Μεγαράδε νεανίαι κλέπτουσι μεθυσοκότταβοι · 
κᾆθ’ οἱ Μεγαρῆς ὀδύναις πεφυσιγγωμένοι ἀντεξέκλεψαν Ἀσπασίας πόρνα δύο · 
κἀντεῦθεν ἀρχὴ τοῦ πολέμου κατερράγη 
Ἕλλησι πᾶσιν ἐκ τριῶν λαικαστριῶν . 
ἐντεῦθεν ὀργῇ Περικλέης οὑλύμπιος ἤστραπτ’ ἐβρόντα ξυνεκύκα τὴν Ἑλλάδα , ἐτίθει νόμους ὥσπερ σκόλια γεγραμμένους , ὡς χρὴ Μεγαρέας μήτε γῇ μήτ’ ἐν ἀγορᾷ μήτ’ ἐν θαλάττῃ μήτ’ ἐν οὐρανῷ μένειν . 
ἐντεῦθεν οἱ Μεγαρῆς , ὅτε δὴ ’πείνων βάδην , 
Λακεδαιμονίων ἐδέοντο τὸ ψήφισμ’ ὅπως μεταστραφείη τὸ διὰ τὰς λαικαστρίας · 
κοὐκ ἠθέλομεν ἡμεῖς δεομένων πολλάκις . 
κἀντεῦθεν ἤδη πάταγος ἦν τῶν ἀσπίδων . 
ἐρεῖ τις , οὐ χρῆν · ἀλλὰ τί ἐχρῆν , εἴπατε . 
φέρ’ εἰ Λακεδαιμονίων τις ἐκπλεύσας σκάφει ἀπέδοτο φήνας κυνίδιον Σεριφίων , καθῆσθ’ ἂν ἐν δόμοισιν ; 
ἦ πολλοῦ γε δεῖ · 
καὶ κάρτα μέντἂν εὐθέως καθείλκετε τριακοσίας ναῦς , ἦν δ’ ἂν ἡ πόλις πλέα θορύβου στρατιωτῶν , περὶ τριηράρχου βοῆς , μισθοῦ διδομένου , παλλαδίων χρυσουμένων , στοᾶς στεναχούσης , σιτίων μετρουμένων , ἀσκῶν , τροπωτήρων , κάδους ὠνουμένων , σκορόδων , ἐλαῶν , κρομμύων ἐν δικτύοις , στεφάνων , τριχίδων , αὐλητρίδων , ὑπωπίων · 
τὸ νεώριον δ’ αὖ κωπέων πλατουμένων , τύλων ψοφούντων , θαλαμιῶν τροπουμένων , αὐλῶν , κελευστῶν , νιγλάρων , συριγμάτων . 
ταῦτ’ οἶδ’ ὅτι ἂν ἐδρᾶτε · τὸν δὲ Τήλεφον οὐκ οἰόμεσθα ; 
νοῦς ἄρ’ ἡμῖν οὐκ ἔνι . 
Ἡμιχόριον Α ἄληθες ὦπίτριπτε καί μιαρώτατε ; 
ταυτὶ σὺ τολμᾷς πτωχὸς ὢν ἡμᾶς λέγειν , καὶ συκοφάντης εἴ τις ἦν ὠνείδισας ; 
Ἡμιχόριον Β νὴ τὸν Ποσειδῶ καὶ λέγει γ’ ἅπερ λέγει δίκαια πάντα κοὐδὲν αὐτῶν ψεύδεται . 
Ἡμιχόριον Α εἶτ’ εἰ δίκαια , τοῦτον εἰπεῖν αὔτ’ ἐχρῆν ; 
ἀλλ’ οὔτι χαίρων ταῦτα τολμήσει λέγειν . 
Ἡμιχόριον Β οὗτος σὺ ποῖ θεῖς ; 
οὐ μενεῖς ; 
ὡς εἰ θενεῖς τὸν ἄνδρα τοῦτον , αὐτὸς ἀρθήσει τάχα . 
Ἡμιχόριον Α ἰὼ Λάμαχ’ ὦ βλέπων ἀστραπάς , βοήθησον ὦ γοργολόφα φανείς , ἰὼ Λάμαχ’ ὦ φίλ’ ὦ φυλέτα · 
εἴτε τις ἔστι ταξίαρχος ἢ στρατηγὸς ἢ τειχομάχας ἀνήρ , βοηθησάτω τις ἀνύσας . 
ἐγὼ γὰρ ἔχομαι μέσος . 
Λάμαχος πόθεν βοῆς ἤκουσα πολεμιστηρίας ; 
ποῖ χρὴ βοηθεῖν ; 
ποῖ κυδοιμὸν ἐμβαλεῖν ; 
τίς Γοργόν’ ἐξήγειρεν ἐκ τοῦ σάγματος ; 
Δικαιόπολις ὦ Λάμαχ’ ἥρως , τῶν λόφων καὶ τῶν λόχων . 
Ἡμιχόριον Α ὦ Λάμαχ’ , οὐ γὰρ οὗτος ἅνθρωπος πάλαι ἅπασαν ἡμῶν τὴν πόλιν κακορροθεῖ ; 
Λάμαχος οὗτος σὺ τολμᾷς πτωχὸς ὢν λέγειν τάδε ; 
Δικαιόπολις ὦ Λάμαχ’ ἥρως , ἀλλὰ συγγνώμην ἔχε , εἰ πτωχὸς ὢν εἶπόν τι κἀστωμυλάμην . 
Λάμαχος τί δ’ εἶπας ἡμᾶς ; 
οὐκ ἐρεῖς ; 
Δικαιόπολις οὐκ οἶδά πω · 
ὑπὸ τοῦ δέους γὰρ τῶν ὅπλων εἰλιγγιῶ . 
ἀλλ’ ἀντιβολῶ σ’ ἀπένεγκέ μου τὴν μορμόνα . 
Λάμαχος ἰδού . 
Δικαιόπολις παράθες νυν ὑπτίαν αὐτὴν ἐμοί . 
Λάμαχος κεῖται . 
Δικαιόπολις φέρε νυν ἀπὸ τοῦ κράνους μοι τὸ πτερόν . 
Λάμαχος τουτὶ πτίλον σοι . 
Δικαιόπολις τῆς κεφαλῆς νύν μου λαβοῦ , ἵν’ ἐξεμέσω · βδελύττομαι γὰρ τοὺς λόφους . 
Λάμαχος οὗτος τί δράσεις ; 
τῷ πτίλῳ μέλλεις ἐμεῖν ; 
πτίλον γάρ ἐστιν— 
Δικαιόπολις εἰπέ μοι τίνος ποτὲ ὄρνιθός ἐστιν ; 
ἆρα κομπολακύθου ; 
Λάμαχος οἴμ’ ὡς τεθνήξεις . 
Δικαιόπολις μηδαμῶς ὦ Λάμαχε · 
οὐ γὰρ κατ’ ἰσχύν ἐστιν · εἰ δ’ ἰσχυρὸς εἶ , τί μ’ οὐκ ἀπεψώλησας ; 
εὔοπλος γὰρ εἶ . 
Λάμαχος ταυτὶ λέγεις σὺ τὸν στρατηγὸν πτωχὸς ὤν ; 
Δικαιόπολις ἐγὼ γάρ εἰμι πτωχός ; 
Λάμαχος ἀλλὰ τίς γὰρ εἶ ; 
Δικαιόπολις ὅστις ; 
πολίτης χρηστός , οὐ σπουδαρχίδης , ἀλλ’ ἐξ ὅτου περ ὁ πόλεμος , στρατωνίδης , σὺ δ’ ἐξ ὅτου περ ὁ πόλεμος , μισθαρχίδης . 
Λάμαχος ἐχειροτόνησαν γάρ με — 
Δικαιόπολις κόκκυγές γε τρεῖς . 
ταῦτ’ οὖν ἐγὼ βδελυττόμενος ἐσπεισάμην , ὁρῶν πολιοὺς μὲν ἄνδρας ἐν ταῖς τάξεσιν , νεανίας δ’ οἵους σὺ διαδεδρακότας , τοὺς μὲν ἐπὶ Θρᾴκης μισθοφοροῦντας τρεῖς δραχμάς , 
Τεισαμενοφαινίππους Πανουργιππαρχίδας , ἑτέρους δὲ παρὰ Χάρητι τοὺς δ’ ἐν Χάοσιν , 
Γερητοθεοδώρους Διομειαλαζόνας , τοὺς δ’ ἐν Καμαρίνῃ κἀν Γέλα κἀν Καταγέλᾳ . 
Λάμαχος ἐχειροτονήθησαν γάρ . 
Δικαιόπολις αἴτιον δὲ τί ὑμᾶς μὲν ἀεὶ μισθοφορεῖν ἁμῃγέπῃ , τωνδὶ δὲ μηδέν’ ; 
ἐτεὸν ὦ Μαριλάδη ἤδη πεπρέσβευκας σὺ πολιὸς ὢν † 
ἓν ἢ ; 
† ἀνένευσε · καίτοι γ’ ἐστὶ σώφρων κἀργάτης . 
τί δαὶ Δράκυλλος ἢ Εὐφορίδης ἢ Πρινίδης ; 
εἶδέν τις ὑμῶν τἀκβάταν’ ἢ τοὺς Χάονας ; 
οὔ φασιν . 
ἀλλ’ ὁ Κοισύρας καὶ Λάμαχος , οἷς ὑπ’ ἐράνου τε καὶ χρεῶν πρώην ποτέ , ὥσπερ ἀπόνιπτρον ἐκχέοντες ἑσπέρας , ἅπαντες ‘ἐξίστω’ 
παρῄνουν οἱ φίλοι . 
Λάμαχος ὦ δημοκρατία ταῦτα δῆτ’ ἀνασχετά ; 
Δικαιόπολις οὐ δῆτ’ ἐὰν μὴ μισθοφορῇ γε Λάμαχος . 
Λάμαχος ἀλλ’ οὖν ἐγὼ μὲν πᾶσι Πελοποννησίοις ἀεὶ πολεμήσω καὶ ταράξω πανταχῇ καὶ ναυσὶ καὶ πεζοῖσι κατὰ τὸ καρτερόν . 
Δικαιόπολις ἐγὼ δὲ κηρύττω γε Πελοποννησίοις ἅπασι καὶ Μεγαρεῦσι καὶ Βοιωτίοις πωλεῖν ἀγοράζειν πρὸς ἐμέ , Λαμάχῳ δὲ μή . 
Χορός ἁνὴρ νικᾷ τοῖσι λόγοισιν , καὶ τὸν δῆμον μεταπείθει περὶ τῶν σπονδῶν . 
ἀλλ’ ἀποδύντες τοῖς ἀναπαίστοις ἐπίωμεν . 
Χορός ἐξ οὗ γε χοροῖσιν ἐφέστηκεν τρυγικοῖς ὁ διδάσκαλος ἡμῶν , οὔπω παρέβη πρὸς τὸ θέατρον λέξων ὡς δεξιός ἐστιν · 
διαβαλλόμενος δ’ ὑπὸ τῶν ἐχθρῶν ἐν Ἀθηναίοις ταχυβούλοις , ὡς κωμῳδεῖ τὴν πόλιν ἡμῶν καὶ τὸν δῆμον καθυβρίζει , ἀποκρίνασθαι δεῖται νυνὶ πρὸς Ἀθηναίους μεταβούλους . 
φησὶν δ’ εἶναι πολλῶν ἀγαθῶν ἄξιος ὑμῖν ὁ ποιητής , παύσας ὑμᾶς ξενικοῖσι λόγοις μὴ λίαν ἐξαπατᾶσθαι , μήθ’ ἥδεσθαι θωπευομένους , μήτ’ εἶναι χαυνοπολίτας . 
πρότερον δ’ ὑμᾶς ἀπὸ τῶν πόλεων οἱ πρέσβεις ἐξαπατῶντες πρῶτον μὲν ἰοστεφάνους ἐκάλουν · κἀπειδὴ τοῦτό τις εἴποι , εὐθὺς διὰ τοὺς στεφάνους ἐπ’ ἄκρων τῶν πυγιδίων ἐκάθησθε . 
εἰ δέ τις ὑμᾶς ὑποθωπεύσας λιπαρὰς καλέσειεν Ἀθήνας , ηὕρετο πᾶν ἂν διὰ τὰς λιπαράς , ἀφύων τιμὴν περιάψας . 
ταῦτα ποιήσας πολλῶν ἀγαθῶν αἴτιος ὑμῖν γεγένηται , καὶ τοὺς δήμους ἐν ταῖς πόλεσιν δείξας ὡς δημοκρατοῦνται . 
τοιγάρτοι νῦν ἐκ τῶν πόλεων τὸν φόρον ὑμῖν ἀπάγοντες ἥξουσιν ἰδεῖν ἐπιθυμοῦντες τὸν ποιητὴν τὸν ἄριστον , ὅστις παρεκινδύνευσ’ εἰπεῖν ἐν Ἀθηναίοις τὰ δίκαια . 
οὕτω δ’ αὐτοῦ περὶ τῆς τόλμης ἤδη πόρρω κλέος ἥκει , ὅτε καὶ βασιλεὺς Λακεδαιμονίων τὴν πρεσβείαν βασανίζων ἠρώτησεν πρῶτα μὲν αὐτοὺς πότεροι ταῖς ναυσὶ κρατοῦσιν , εἶτα δὲ τοῦτον τὸν ποιητὴν ποτέρους εἴποι κακὰ πολλά · 
τούτους γὰρ ἔφη τοὺς ἀνθρώπους πολὺ βελτίους γεγενῆσθαι καὶ τῷ πολέμῳ πολὺ νικήσειν τοῦτον ξύμβουλον ἔχοντας . 
διὰ ταῦθ’ ὑμᾶς Λακεδαιμόνιοι τὴν εἰρήνην προκαλοῦνται καὶ τὴν Αἴγιναν ἀπαιτοῦσιν · καὶ τῆς νήσου μὲν ἐκείνης οὐ φροντίζουσ’ , ἀλλ’ ἵνα τοῦτον τὸν ποιητὴν ἀφέλωνται . 
ἀλλ’ ὑμεῖς τοι μή ποτ’ ἀφῆσθ’ · ὡς κωμῳδήσει τὰ δίκαια · 
φησὶν δ’ ὑμᾶς πολλὰ διδάξειν ἀγάθ’ , ὥστ’ εὐδαίμονας εἶναι , οὐ θωπεύων οὐδ’ ὑποτείνων μισθοὺς οὐδ’ ἐξαπατύλλων , οὐδὲ πανουργῶν οὐδὲ κατάρδων , ἀλλὰ τὰ βέλτιστα διδάσκων . 
Χορός πρὸς ταῦτα Κλέων καὶ παλαμάσθω καὶ πᾶν ἐπ’ ἐμοὶ τεκταινέσθω . 
τὸ γὰρ εὖ μετ’ ἐμοῦ καὶ τὸ δίκαιον ξύμμαχον ἔσται , κοὐ μή ποθ’ ἁλῶ περὶ τὴν πόλιν ὢν ὥσπερ ἐκεῖνος δειλὸς καὶ λακαταπύγων . 
Χορός δεῦρο Μοῦσ’ ἐλθὲ φλεγυρὰ πυρὸς ἔχουσα μένος ἔντονος Ἀχαρνική . 
οἷον ἐξ ἀνθράκων πρινίνων φέψαλος ἀνήλατ’ ἐρεθιζόμενος οὐρίᾳ ῥιπίδι , ἡνίκ’ ἂν ἐπανθρακίδες ὦσι παρακείμεναι , οἱ δὲ Θασίαν ἀνακυκῶσι λιπαράμπυκα , οἱ δὲ μάττωσιν , οὕτω σοβαρὸν ἐλθὲ μέλος ἔντονον ἀγροικότερον ὡς ἐμὲ λαβοῦσα τὸν δημότην . 
Χορός οἱ γέροντες οἱ παλαιοὶ μεμφόμεσθα τῇ πόλει · 
οὐ γὰρ ἀξίως ἐκείνων ὧν ἐναυμαχήσαμεν γηροβοσκούμεσθ’ ὑφ’ ὑμῶν , ἀλλὰ δεινὰ πάσχομεν , οἵτινες γέροντας ἄνδρας ἐμβαλόντες ἐς γραφὰς ὑπὸ νεανίσκων ἐᾶτε καταγελᾶσθαι ῥητόρων , οὐδὲν ὄντας , ἀλλὰ κωφοὺς καὶ παρεξηυλημένους , οἷς Ποσειδῶν ἀσφάλειός ἐστιν ἡ βακτηρία · 
τονθορύζοντες δὲ γήρᾳ τῷ λίθῳ προσέσταμεν , οὐχ ὁρῶντες οὐδὲν εἰ μὴ τῆς δίκης τὴν ἠλύγην . 
ὁ δέ , νεανίας ἑαυτῷ σπουδάσας ξυνηγορεῖν , ἐς τάχος παίει ξυνάπτων στρογγύλοις τοῖς ῥήμασιν · 
κᾆτ’ ἀνελκύσας ἐρωτᾷ σκανδάληθρ’ ἱστὰς ἐπῶν ἄνδρα Τιθωνὸν σπαράττων καὶ ταράττων καὶ κυκῶν . 
ὁ δ’ ὑπὸ γήρως μασταρύζει , κᾆτ’ ὀφλὼν ἀπέρχεται , εἶτα λύζει καὶ δακρύει καὶ λέγει πρὸς τοὺς φίλους , 
‘οὗ μ’ ἐχρῆν σορὸν πρίασθαι τοῦτ’ ὀφλὼν ἀπέρχομαι.’ 
Χορός ταῦτα πῶς εἰκότα , γέροντ’ ἀπολέσαι πολιὸν ἄνδρα περὶ κλεψύδραν , πολλὰ δὴ ξυμπονήσαντα καὶ θερμὸν ἀπομορξάμενον ἀνδρικὸν ἱδρῶτα δὴ καὶ πολύν , ἄνδρ’ ἀγαθὸν ὄντα Μαραθῶνι περὶ τὴν πόλιν ; 
εἶτα Μαραθῶνι μὲν ὅτ’ ἦμεν ἐδιώκομεν , νῦν δ’ ὑπ’ ἀνδρῶν πονηρῶν σφόδρα διωκόμεθα , κᾆτα προσαλισκόμεθα . 
πρὸς τάδε τίς ἀντερεῖ Μαρψίας ; 
Χορός τῷ γὰρ εἰκὸς ἄνδρα κυφὸν ἡλίκον Θουκυδίδην ἐξολέσθαι συμπλακέντα τῇ Σκυθῶν ἐρημίᾳ , τῷδε τῷ Κηφισοδήμῳ τῷ λάλῳ ξυνηγόρῳ ; 
ὥστ’ ἐγὼ μὲν ἠλέησα κἀπεμορξάμην ἰδὼν ἄνδρα πρεσβύτην ὑπ’ ἀνδρὸς τοξότου κυκώμενον , ὃς μὰ τὴν Δήμητρ’ , ἐκεῖνος ἡνίκ’ ἦν Θουκυδίδης , οὐδ’ ἂν αὐτὴν τὴν Ἀχαίαν ῥᾳδίως ἠνέσχετο , ἀλλὰ κατεπάλαισε μέντἂν πρῶτον Εὐάθλους δέκα , κατεβόησε δ’ ἂν κεκραγὼς τοξότας τρισχιλίους , περιετόξευσεν δ’ ἂν αὐτοῦ τοῦ πατρὸς τοὺς ξυγγενεῖς . 
ἀλλ’ ἐπειδὴ τοὺς γέροντας οὐκ ἐᾶθ’ ὕπνου τυχεῖν , ψηφίσασθε χωρὶς εἶναι τὰς γραφάς , ὅπως ἂν ᾖ τῷ γέροντι μὲν γέρων καὶ νωδὸς ὁ ξυνήγορος , τοῖς νέοισι δ’ εὐρύπρωκτος καὶ λάλος χὠ Κλεινίου . 
κἀξελαύνειν χρὴ τὸ λοιπόν , κἂν φύγῃ τις ζημιοῦν , τὸν γέροντα τῷ γέροντι , τὸν νέον δὲ τῷ νέῳ . 
Δικαιόπολις ὅροι μὲν ἀγορᾶς εἰσιν οἵδε τῆς ἐμῆς . 
ἐνταῦθ’ ἀγοράζειν πᾶσι Πελοποννησίοις ἔξεστι καὶ Μεγαρεῦσι καὶ Βοιωτίοις , ἐφ’ ᾧτε πωλεῖν πρὸς ἐμέ , Λαμάχῳ δὲ μή . 
ἀγορανόμους δὲ τῆς ἀγορᾶς καθίσταμαι τρεῖς τοὺς λαχόντας τούσδ’ ἱμάντας ἐκ Λεπρῶν . 
ἐνταῦθα μήτε συκοφάντης εἰσίτω μήτ’ ἄλλος ὅστις Φασιανός ἐστ’ ἀνήρ . 
ἐγὼ δὲ τὴν στήλην καθ’ ἣν ἐσπεισάμην μέτειμ’ , ἵνα στήσω φανερὰν ἐν τἀγορᾷ . 
Μεγαρεύς ἀγορὰ ν’ Ἀθάναις χαῖρε Μεγαρεῦσιν φίλα . 
ἐπόθουν τυ ναὶ τὸν φίλιον ᾇπερ ματέρα . 
ἀλλ’ ὦ πόνηρα κώρῑ ἀθλίω πατρός , ἄμβατε ποττὰν μᾶδδαν , αἴ χ’ εὕρητέ πᾶ . 
ἀκούετε δή , ποτέχετ’ ἐμὶν τὰν γαστέρα · 
πότερα πεπρᾶσθαι χρῄδδετ’ ἢ πεινῆν κακῶς ; 
Κόρα πεπρᾶσθαι πεπρᾶσθαι . 
Μεγαρεύς ἐγώνγα καὐτός φαμι . 
τίς δ’ οὕτως ἄνους ὃς ὑμέ κα πρίαιτο φανερὰν ζαμίαν ; 
ἀλλ’ ἔστι γάρ μοι Μεγαρικά τις μαχανά , χοίρως γὰρ ὑμὲ σκευάσας φασῶ φέρειν . 
περίθεσθε τάσδε τὰς ὁπλὰς τῶν χοιρίων . 
ὅπως δὲ δοξεῖτ’ εἶμεν ἐξ ἀγαθᾶς ὑός · 
ὡς ναὶ τὸν Ἑρμᾶν , αἴπερ ἱξεῖτ’ οἴκαδις ἄπρατα , πειρασεῖσθε τᾶς λιμῶ κακῶς . 
ἀλλ’ ἀμφίθεσθε καὶ ταδὶ τὰ ῥυγχία , κἤπειτεν ἐς τὸυ σάκκον ὧδ’ ἐσβαίνετε . 
ὅπως δὲ γρυλλιξεῖτε καὶ κοΐξετε χἠσεῖτε φωνὰν χοιρίων μυστηρικῶν . 
ἐγὼν δὲ καρυξῶ Δικαιόπολιν ὅπᾳ · 
Δικαιόπολι , ἦ λῇς πρίασθαι χοιρία ; 
Δικαιόπολις τί ; 
ἀνὴρ Μεγαρικός ; 
Μεγαρεύς ἀγορασοῦντες ἵκομες . 
Δικαιόπολις πῶς ἔχετε ; 
Μεγαρεύς διαπεινᾶμες ἀεὶ ποττὸ πῦρ . 
Δικαιόπολις ἀλλ’ ἡδύ τοι νὴ τὸν Δί’ , ἢν αὐλὸς παρῇ . 
τί δ’ ἄλλο πράττεθ’ οἱ Μεγαρῆς νῦν ; 
Μεγαρεύς οἷα δή . 
ὅκα μὲν ἐγὼν τηνῶθεν ἐμπορευόμαν , ἄνδρες πρόβουλοι τοῦτ’ ἔπραττον τᾷ πόλει , ὅπως τάχιστα καὶ κάκιστ’ ἀπολοίμεθα . 
Δικαιόπολις αὐτίκ’ ἄρ’ ἀπαλλάξεσθε πραγμάτων . 
Μεγαρεύς σά μάν ; 
Δικαιόπολις τί δ’ ἄλλο Μεγαροῖ ; 
πῶς ὁ σῖτος ὤνιος ; 
Μεγαρεύς παρ’ ἁμὶ πολυτίματος ᾇπερ τοὶ θεοί . 
Δικαιόπολις ἅλας οὖν φέρεις ; 
Μεγαρεύς οὐχ ὑμὲς αὐτῶν ἄρχετε ; 
Δικαιόπολις οὐδὲ σκόροδα ; 
Μεγαρεύς ποῖα σκόροδ’ ; 
ὑμὲς τῶν ἀεί , ὅκκ’ ἐσβάλητε , τὼς ἀρωραῖοι μύες πάσσακι τὰς ἄγλιθας ἐξορύσσετε . 
Δικαιόπολις τί δαὶ φέρεις ; 
Μεγαρεύς χοίρως ἐγώνγα μυστικάς . 
Δικαιόπολις καλῶς λέγεις · ἐπίδειξον . 
Μεγαρεύς ἀλλὰ μὰν καλαί . 
ἄντεινον αἰ λῇς · ὡς παχεῖα καὶ καλά . 
Δικαιόπολις τουτὶ τί ἦν τὸ πρᾶγμα ; 
Μεγαρεύς χοῖρος ναὶ Δία . 
Δικαιόπολις τί λέγεις σύ ; 
ποδαπὴ δή ’στι χοῖρος ; 
Μεγαρεύς 
Μεγαρικά . 
ἢ οὐ χοῖρός ἐσθ’ ἅδ’ ; 
Δικαιόπολις οὐκ ἔμοιγε φαίνεται . 
Μεγαρεύς οὐ δεινά ; 
θᾶσθε τῶδε τὰς ἀπιστίας · 
οὔ φατι τάνδε χοῖρον εἶμεν . 
ἀλλὰ μάν , αἰ λῇς , περίδου μοι περὶ θυμιτιδᾶν ἁλῶν , αἰ μή ’στιν οὗτος χοῖρος Ἑλλάνων νόμῳ . 
Δικαιόπολις ἀλλ’ ἔστιν ἀνθρώπου γε . 
Μεγαρεύς ναὶ τὸν Διοκλέα ἐμά γα . 
τὺ δέ νιν εἴμεναι τίνος δοκεῖς ; 
ἦ λῇς ἀκοῦσαι φθεγγομένας ; 
Δικαιόπολις νὴ τοὺς θεοὺς ἔγωγε . 
Μεγαρεύς φώνει δὴ τὺ ταχέως χοιρίον . 
οὐ χρῆσθα ; 
σιγῇς ὦ κάκιστ’ ἀπολουμένα ; 
πάλιν τυ ἀποισῶ ναὶ τὸν Ἑρμᾶν οἴκαδις . 
Κόρη κοῒ κοΐ . 
Μεγαρεύς αὕτα ’στὶ χοῖρος ; 
Δικαιόπολις νῦν γε χοῖρος φαίνεται . 
ἀτὰρ ἐκτραφείς γε κύσθος ἔσται . 
Μεγαρεύς πέντ’ ἑτῶν , σάφ’ ἴσθι , ποττὰν ματέρ’ εἰκασθήσεται . 
Δικαιόπολις ἀλλ’ οὐδὲ θύσιμός ἐστιν αὑτηγί . 
Μεγαρεύς σά μάν ; 
πᾷ δ’ οὐχὶ θύσιμός ἐστι ; 
Δικαιόπολις κέρκον οὐκ ἔχει . 
Μεγαρεύς νεαρὰ γάρ ἐστιν · ἀλλὰ δελφακουμένα ἑξεῖ μεγάλαν τε καὶ παχεῖαν κἠρυθράν . 
ἀλλ’ αἰ τράφειν λῇς , ἅδε τοι χοῖρος καλά . 
Δικαιόπολις ὡς ξυγγενὴς ὁ κύσθος αὐτῆς θατέρᾳ . 
Μεγαρεύς ὁμοματρία γάρ ἐστι κἠκ τωὐτῶ πατρός . 
αἰ δ’ ἂν παχυνθῇ κἀναχνοιανθῇ τριχί , κάλλιστος ἔσται χοῖρος Ἀφροδίτᾳ θύειν . 
Δικαιόπολις ἀλλ’ οὐχὶ χοῖρος τἀφροδίτῃ θύεται . 
Μεγαρεύς οὐ χοῖρος Ἀφροδίτᾳ ; 
μόνᾳ γα δαιμόνων . 
καὶ γίνεταί γα τᾶνδε τᾶν χοίρων τὸ κρῆς ἅδιστον ἂν τὸν ὀδελὸν ἐμπεπαρμένον . 
Δικαιόπολις ἤδη δ’ ἄνευ τῆς μητρὸς ἐσθίοιεν ἄν ; 
Μεγαρεύς ναὶ τὸν Ποτειδᾶν καί κ’ ἄνις γα τῶ πατρός . 
Δικαιόπολις τί δ’ ἐσθίει μάλιστα ; 
Μεγαρεύς πάνθ’ ἅ κα διδῷς . 
αὐτὸς δ’ ἐρώτη . 
Δικαιόπολις χοῖρε χοῖρε . 
Κόρα κοῒ κοΐ . 
Δικαιόπολις τρώγοις ἂν ἐρεβίνθους ; 
Κόρα κοῒ κοῒ κοΐ . 
Δικαιόπολις τί δαί ; 
φιβάλεως ἰσχάδας ; 
Κόρα κοῒ κοΐ . 
Δικαιόπολις τί δαὶ σύ ; 
τρώγοις ἄν ; 
Κόρα κοῒ κοῒ κοΐ . 
Δικαιόπολις ὡς ὀξὺ πρὸς τὰς ἰσχάδας κεκράγατε . 
ἐνεγκάτω τις ἔνδοθεν τῶν ἰσχάδων τοῖς χοιριδίοισιν . 
ἆρα τρώξονται ; 
βαβαί , οἷον ῥοθιάζουσ’ ὦ πολυτίμηθ’ Ἡράκλεις . 
ποδαπὰ τὰ χοιρί’ ; 
ὡς Τραγασαῖα φαίνεται . 
Μεγαρεύς ἀλλ’ οὔτι πάσας κατέτραγον τὰς ἰσχάδας . 
ἐγὼ γὰρ αὐτᾶν τάνδε μίαν ἀνειλόμαν . 
Δικαιόπολις νὴ τὸν Δί’ ἀστείω γε τὼ βοσκήματε · 
πόσου πρίωμαί σοι τὰ χοιρίδια ; 
λέγε . 
Μεγαρεύς τὸ μὲν ἅτερον τούτων σκορόδων τροπαλίδος , τὸ δ’ ἅτερον , αἰ λῇς , χοίνικος μόνας ἁλῶν . 
Δικαιόπολις ὠνήσομαί σοι · περίμεν’ αὐτοῦ . 
Μεγαρεύς ταῦτα δή . 
Ἑρμᾶ ’μπολαῖε τὰν γυναῖκα τὰν ἐμὰν οὕτω μ’ ἀποδόσθαι τάν τ’ ἐμωυτῶ τ’ ἐμωυτῶ ματέρα . 
Συκοφάντης ὦνθρωπε ποδαπός ; 
Μεγαρεύς χοιροπώλας Μεγαρικός . 
Συκοφάντης τὰ χοιρίδια τοίνυν ἐγὼ φανῶ ταδὶ πολέμια καὶ σέ . 
Μεγαρεύς τοῦτ’ ἐκεῖν’ , ἵκει πάλιν ὅθενπερ ἀρχὰ τῶν κακῶν ἁμῖν ἔφυ . 
Συκοφάντης κλάων μεγαριεῖς . 
οὐκ ἀφήσεις τὸν σάκον ; 
Μεγαρεύς 
Δικαιόπολι Δικαιόπολι φαντάδδομαι . 
Δικαιόπολις ὑπὸ τοῦ ; 
τίς ὁ φαίνων σ’ ἐστίν ; 
ἁγορανόμοι , τοὺς συκοφάντας οὐ θύραζ’ ἐξείρξετε ; 
τί δὴ μαθὼν φαίνεις ἄνευ θρυαλλίδος ; 
Συκοφάντης οὐ γὰρ φανῶ τοὺς πολεμίους ; 
Δικαιόπολις κλάων γε σύ , εἰ μὴ ’τέρωσε συκοφαντήσεις τρέχων . 
Μεγαρεύς οἷον τὸ κακὸν ἐν ταῖς Ἀθάναις τοῦτ’ ἔνι . 
Δικαιόπολις θάρρει Μεγαρίκ’ · ἀλλ’ ἧς τὰ χοιρίδῑ ἀπέδου τιμῆς , λαβὲ ταυτὶ τὰ σκόροδα καὶ τοὺς ἅλας , καὶ χαῖρε πόλλ’ . 
Μεγαρεύς ἀλλ’ ἁμὶν οὐκ ἐπιχώριον . 
Δικαιόπολις πολυπραγμοσύνη νυν ἐς κεφαλὴν τράποιτ’ ἐμοί . 
Μεγαρεύς ὦ χοιρίδια πειρῆσθε κἄνις τῶ πατρὸς παίειν ἐφ’ ἁλὶ τὰν μᾶδδαν , αἴκα τις διδῷ . 
Χορός εὐδαιμονεῖ γ’ ἅνθρωπος . 
οὐκ ἤκουσας οἷ προβαίνει τὸ πρᾶγμα τοῦ βουλεύματος ; 
καρπώσεται γὰρ ἁνὴρ ἐν τἀγορᾷ καθήμενος · 
κἂν εἰσίῃ τις Κτησίας ἢ συκοφάντης ἄλλος , οἰμώζων καθεδεῖται · 
Χορός οὐδ’ ἄλλος ἀνθρώπων ὑποψωνῶν σε πημανεῖ τι , οὐδ’ ἐξομόρξεται Πρέπις τὴν εὐρυπρωκτίαν σοι , οὐδ’ ὠστιεῖ Κλεωνύμῳ · 
χλαῖναν δ’ ἔχων φανὴν δίει κοὐ ξυντυχών σ’ Ὑπέρβολος δικῶν ἀναπλήσει · 
Χορός οὐδ’ ἐντυχὼν ἐν τἀγορᾷ πρόσεισί σοι βαδίζων 
Κρατῖνος ἀεὶ κεκαρμένος μοιχὸν μιᾷ μαχαίρᾳ , ὁ περιπόνηρος Ἀρτέμων , ὁ ταχὺς ἄγαν τὴν μουσικήν , ὄζων κακὸν τῶν μασχαλῶν πατρὸς Τραγασαίου · 
Χορός οὐδ’ αὖθις αὖ σε σκώψεται Παύσων ὁ παμπόνηρος 
Λυσίστρατός τ’ ἐν τἀγορᾷ , Χολαργέων ὄνειδος , ὁ περιαλουργὸς τοῖς κακοῖς , ῥιγῶν τε καὶ πεινῶν ἀεὶ πλεῖν ἢ τριάκονθ’ ἡμέρας τοῦ μηνὸς ἑκάστου . 
Βοιωτός ἴττω Ἡρακλῆς ἔκαμόν γα τὰν τύλαν κακῶς · 
κατάθου τὺ τὰν γλάχων’ ἀτρέμας Ἰσμηνία · 
ὑμὲς δ’ ὅσοι Θείβαθεν αὐληταὶ πάρα τοῖς ὀστίνοις φυσῆτε τὸν πρωκτὸν κυνός . 
Δικαιόπολις παῦ’ ἐς κόρακας . 
οἱ σφῆκες οὐκ ἀπὸ τῶν θυρῶν ; 
πόθεν προσέπτονθ’ οἱ κακῶς ἀπολούμενοι ἐπὶ τὴν θύραν μοι Χαιριδῆς βομβαύλιοι ; 
Βοιωτός νεὶ τὸν Ἰόλαον ἐπεχαρίττα γ’ ὦ ξένε · 
Θείβαθε γὰρ φυσᾶντες ἐξόπισθέ μου τἄνθια τᾶς γλάχωνος ἀπέκιξαν χαμαί . 
ἀλλ’ εἴ τι βούλει , πρίασο τῶν ἐγὼ φέρω τῶν ὀρταλίχων ἢ τῶν τετραπτερυλλίδων . 
Δικαιόπολις ὦ χαῖρε κολλικοφάγε Βοιωτίδιον . 
τί φέρεις ; 
Βοιωτός ὅσ’ ἐστὶν ἀγαθὰ Βοιωτοῖς ἁπλῶς , ὀρίγανον γλαχὼ ψιάθως θρυαλλίδας νάσσας κολοιὼς ἀτταγᾶς φαλαρίδας τροχίλως κολύμβως . 
Δικαιόπολις ὡσπερεὶ χειμὼν ἄρα ὀρνιθίας ἐς τὴν ἀγορὰν ἐλήλυθας . 
Βοιωτός καὶ μὰν φέρω χᾶνας λαγὼς ἀλώπεκας σκάλοπας ἐχίνως αἰελούρως πικτίδας ἰκτῖδας ἐνύδρως ἐγχέλεις Κωπαΐδας . 
Δικαιόπολις ὦ τερπνότατον σὺ τέμαχος ἀνθρώποις φέρων , δός μοι προσειπεῖν , εἰ φέρεις , τὰς ἐγχέλεις . 
Βοιωτός πρέσβειρα πεντήκοντα Κωπᾴδων κορᾶν , ἔκβαθι τῶδε κἠπιχάριτται τῷ ξένῳ . 
Δικαιόπολις ὦ φιλτάτη σὺ καὶ πάλαι ποθουμένη , ἦλθες ποθεινὴ μὲν τρυγῳδικοῖς χοροῖς , φίλη δὲ Μορύχῳ . 
δμῶες ἐξενέγκατε τὴν ἐσχάραν μοι δεῦρο καὶ τὴν ῥιπίδα . 
σκέψασθε παῖδες τὴν ἀρίστην ἔγχελυν , ἥκουσαν ἕκτῳ μόλις ἔτει ποθουμένην · 
προσείπατ’ αὐτὴν ὦ τέκν’ · ἄνθρακας δ’ ἐγὼ ὑμῖν παρέξω τῆσδε τῆς ξένης χάριν . 
ἀλλ’ ἔσφερ’ αὐτήν · μηδὲ γὰρ θανών ποτε σοῦ χωρὶς εἴην ἐντετευτλανωμένης . 
Βοιωτός ἐμοὶ δὲ τιμὰ τᾶσδε πᾷ γενήσεται ; 
Δικαιόπολις ἀγορᾶς τέλος ταύτην γέ που δώσεις ἐμοί · 
ἀλλ’ εἴ τι πωλεῖς τῶνδε τῶν ἄλλων λέγε . 
Βοιωτός ἰώγα ταῦτα πάντα . 
Δικαιόπολις φέρε πόσου λέγεις ; 
ἢ φορτί’ ἕτερ’ ἐνθένδ’ ἐκεῖσ’ ἄξεις ἰών ; 
Βοιωτός ὅ τι γ’ ἔστ’ Ἀθάναις , ἐν Βοιωτοῖσιν δὲ μή . 
Δικαιόπολις ἀφύας ἄρ’ ἄξεις πριάμενος Φαληρικὰς ἢ κέραμον . 
Βοιωτός ἀφύας ἢ κέραμον ; 
ἀλλ’ ἔντ’ ἐκεῖ · 
ἀλλ’ ὅ τι παρ’ ἁμῖν μή ’στι , τᾷδε δ’ αὖ πολύ . 
Δικαιόπολις ἐγᾦδα τοίνυν · συκοφάντην ἔξαγε , ὥσπερ κέραμον ἐνδησάμενος . 
Βοιωτός νεὶ τὼ θιὼ λάβοιμι μέντἂν κέρδος ἀγαγὼν καὶ πολύ , ᾇπερ πίθακον ἀλιτρίας πολλᾶς πλέων . 
Δικαιόπολις καὶ μὴν ὁδὶ Νίκαρχος ἔρχεται φανῶν . 
Βοιωτός μικκός γα μᾶκος οὗτος . 
Δικαιόπολις ἀλλ’ ἅπαν κακόν . 
Νίκαρχος ταυτὶ τίνος τὰ φορτί’ ἐστί ; 
Βοιωτός τῶδ’ ἐμὰ 
Θείβαθεν , ἴττω Δεύς . 
Νίκαρχος ἐγὼ τοίνυν ὁδὶ φαίνω πολέμια ταῦτα . 
Βοιωτός τί δὲ κακὸν παθὼν ὀρναπετίοισι πόλεμον ἤρα καί μάχαν ; 
Νίκαρχος καὶ σέ γε φανῶ πρὸς τοῖσδε . 
Βοιωτός τί ἀδικείμενος ; 
Νίκαρχος ἐγὼ φράσω σοι τῶν περιεστώτων χάριν · 
ἐκ τῶν πολεμίων γ’ εἰσάγεις θρυαλλίδας . 
Δικαιόπολις ἔπειτα φαίνεις δῆτα διὰ θρυαλλίδα ; 
Νίκαρχος αὕτη γὰρ ἐμπρήσειεν ἂν τὸ νεώριον . 
Δικαιόπολις νεώριον θρυαλλίς ; 
Νίκαρχος οἶμαι · 
Δικαιόπολις τίνι τρόπῳ ; 
Νίκαρχος ἐνθεὶς ἂν ἐς τίφην ἀνὴρ Βοιώτιος ἅψας ἄν ἐσπέμψειεν ἐς τὸ νεώριον δῑ ὑδρορρόας , βορέαν ἐπιτηρήσας μέγαν . 
κεἴπερ λάβοιτο τῶν νεῶν τὸ πῦρ ἅπαξ , σελαγοῖντ’ ἂν εὐθύς . 
Δικαιόπολις ὦ κάκιστ’ ἀπολούμενε , σελαγοῖντ’ ἂν ὑπὸ τίφης τε καὶ θρυαλλίδος ; 
Νίκαρχος μαρτύρομαι . 
Δικαιόπολις ξυλλάμβαν’ αὐτοῦ τὸ στόμα · 
δός μοι φορυτόν , ἵν’ αὐτὸν ἐνδήσας φέρω ὥσπερ κέραμον ἵνα μὴ καταγῇ φερόμενος . 
Χορός ἔνδησον ὦ βέλτιστε τῷ ξένῳ καλῶς τὴν ἐμπολὴν οὕτως ὅπως ἂν μὴ θέρων κατάξῃ . 
Δικαιόπολις ἐμοὶ μελήσει ταῦτ’ , ἐπεί τοι καὶ ψοφεῖ λάλον τι καὶ πυρορραγὲς κἄλλως θεοῖσιν ἐχθρόν . 
Χορός τί χρήσεταί ποτ’ αὐτῷ ; 
Δικαιόπολις πάγχρηστον ἄγγος ἔσται , κρατὴρ κακῶν , τριπτὴρ δικῶν , φαίνειν ὑπευθύνους λυχνοῦχος καὶ κύλιξ— καὶ πράγματ’ ἐγκυκᾶσθαι . 
Χορός πῶς δ’ ἂν πεποιθοίη τις ἀγγείῳ τοιούτῳ χρώμενος κατ’ οἰκίαν τοσόνδ’ ἀεὶ ψοφοῦντι ; 
Δικαιόπολις ἰσχυρόν ἐστιν ὦγάθ’ , ὥστ’ οὐκ ἂν καταγείη ποτ’ , εἴπερ ἐκ ποδῶν κατωκάρα κρέμαιτο . 
Χορός ἤδη καλῶς ἔχει σοι . 
Βοιωτός μέλλω γά τοι θερίδδειν . 
Χορός ἀλλ’ ὦ ξένων βέλτιστε συνθέριζε καὶ τοῦτον λαβὼν πρόσβαλλ’ ὅποι βούλει φέρων πρὸς πάντα συκοφάντην . 
Δικαιόπολις μόλις γ’ ἐνέδησα τὸν κακῶς ἀπολούμενον . 
αἴρου λαβὼν τὸν κέραμον ὦ Βοιώτιε . 
Βοιωτός ὑπόκυπτε τὰν τύλαν ἰὼν Ἰσμήνιχε . 
Δικαιόπολις χὤπως κατοίσεις αὐτὸν εὐλαβούμενος . 
πάντως μὲν οἴσεις οὐδὲν ὑγιές , ἀλλ’ ὅμως · 
κἂν τοῦτο κερδήνῃς ἄγων τὸ φορτίον , εὐδαιμονήσεις συκοφαντῶν γ’ οὕνεκα . 
Θεράπων Λαμάχου 
Δικαιόπολι . 
Δικαιόπολις τίς ἔστι ; 
τί με βωστρεῖς ; 
Θεράπων Λαμάχου ὅ τι ; 
ἐκέλευε Λάμαχός σε ταυτησὶ δραχμῆς ἐς τοὺς Χοᾶς αὑτῷ μεταδοῦναι τῶν κιχλῶν , τριῶν δραχμῶν δ’ ἐκέλευε Κωπᾷδ’ ἔγχελυν . 
Δικαιόπολις ὁ ποῖος οὗτος Λάμαχος τὴν ἔγχελυν ; 
Θεράπων Λαμάχου ὁ δεινός , ὁ ταλαύρινος , ὃς τὴν Γοργόνα πάλλει κραδαίνων τρισὶ κατάσκιος λόφοις . 
Δικαιόπολις οὐκ ἂν μὰ Δί’ εἰ δοίη γέ μοι τὴν ἀσπίδα · 
ἀλλ’ ἐπὶ ταρίχει τοὺς λόφους κραδαινέτω · 
ἢν δ’ ἀπολιγαίνῃ , τοὺς ἀγορανόμους καλῶ . 
ἐγὼ δ’ ἐμαυτῷ τόδε λαβὼν τὸ φορτίον εἴσειμ’ ὑπαὶ πτερύγων κιχλᾶν καὶ κοψίχων . 
Χορός εἶδες ὦ εἶδες ὦ πᾶσα πόλι τὸν φρόνιμον ἄνδρα τὸν ὑπέρσοφον , οἷ’ ἔχει σπεισάμενος ἐμπορικὰ χρήματα διεμπολᾶν , ὧν τὰ μὲν ἐν οἰκίᾳ χρήσιμα , τὰ δ’ αὖ πρέπει χλιαρὰ κατεσθίειν . 
αὐτόματα πάντ’ ἀγαθὰ τῷδέ γε πορίζεται . 
οὐδέποτ’ ἐγὼ Πόλεμον οἴκαδ’ ὑποδέξομαι , οὐδὲ παρ’ ἐμοί ποτε τὸν Ἁρμόδιον ᾄσεται ξυγκατακλινείς , ὅτι παροινικὸς ἀνὴρ ἔφυ , ὅστις ἐπὶ πάντ’ ἀγάθ’ ἔχοντας ἐπικωμάσας ἠργάσατο πάντα κακά , κἀνέτρεπε κἀξέχει κἀμάχετο καὶ προσέτι πολλὰ προκαλουμένου 
‘πῖνε κατάκεισο λαβὲ τήνδε φιλοτησίαν’ τὰς χάρακας ἧπτε πολὺ μᾶλλον ἐν τῷ πυρί , ἐξέχει θ’ ἡμῶν βίᾳ τὸν οἶνον ἐκ τῶν ἀμπέλων . 
Χορός 
<οὑτοσὶ δ’> 
ἐπτέρωταί τ’ ἐπὶ τὸ δεῖπνον ἅμα καὶ μεγάλα δὴ φρονεῖ , τοῦ βίου δ’ ἐξέβαλε δεῖγμα <τάδε> 
τὰ πτερὰ πρὸ τῶν θυρῶν . 
ὦ Κύπριδι τῇ καλῇ καὶ Χάρισι ταῖς φίλαις ξύντροφε Διαλλαγή , ὡς καλὸν ἔχουσα τὸ πρόσωπον ἄρ’ ἐλάνθανες . 
πῶς ἂν ἐμὲ καὶ σέ τις Ἔρως ξυναγάγοι λαβών , ὥσπερ ὁ γεγραμμένος ἔχων στέφανον ἀνθέμων . 
ἢ πάνυ γερόντιον ἴσως νενόμικάς με σύ ; 
ἀλλά σε λαβὼν τρία δοκῶ γ’ ἂν ἔτι προσβαλεῖν · 
πρῶτα μὲν ἂν ἀμπελίδος ὄρχον ἐλάσαι μακρόν , εἶτα παρὰ τόνδε νέα μοσχίδια συκίδων , καὶ τὸ τρίτον ἡμερίδος ὄρχον , ὁ γέρων ὁδί , καὶ περὶ τὸ χωρίον ἐλᾷδας ἅπαν ἐν κύκλῳ , ὥστ’ ἀλείφεσθαί σ’ ἀπ’ αὐτῶν κἀμὲ ταῖς νουμηνίαις . 
Κῆρυξ ἀκούετε λεῴ · κατὰ τὰ πάτρια τοὺς Χοᾶς πίνειν ὑπὸ τῆς σάλπιγγος · ὃς δ’ ἂν ἐκπίῃ πρώτιστος , ἀσκὸν Κτησιφῶντος λήψεται . 
Δικαιόπολις ὦ παῖδες ὦ γυναῖκες οὐκ ἠκούσατε ; 
τί δρᾶτε ; 
τοῦ κήρυκος οὐκ ἀκούετε ; 
ἀναβράττετ’ ἐξοπτᾶτε τρέπετ’ ἀφέλκετε τὰ λαγῷα ταχέως , τοὺς στεφάνους ἀνείρετε . 
φέρε τοὺς ὀβελίσκους , ἵν’ ἀναπείρω τὰς κίχλας . 
Χορός ζηλῶ σε τῆς εὐβουλίας , μᾶλλον δὲ τῆς εὐωχίας ἄνθρωπε τῆς παρούσης . 
Δικαιόπολις τί δῆτ’ ἐπειδὰν τὰς κίχλας ὀπτωμένας ἴδητε ; 
Χορός οἶμαί σε καὶ τοῦτ’ εὖ λέγειν . 
Δικαιόπολις τὸ πῦρ ὑποσκάλευε . 
Χορός ἤκουσας ὡς μαγειρικῶς κομψῶς τε καὶ δειπνητικῶς αὑτῷ διακονεῖται ; 
Γεωργός οἴμοι τάλας . 
Δικαιόπολις ὦ Ἡράκλεις τίς οὑτοσί ; 
Γεωργός ἀνὴρ κακοδαίμων . 
Δικαιόπολις κατὰ σεαυτόν νυν τρέπου . 
Γεωργός ὦ φίλτατε , σπονδαὶ γάρ εἰσι σοὶ μόνῳ , μέτρησον εἰρήνης τί μοι , κἂν πέντ’ ἔτη . 
Δικαιόπολις τί δ’ ἔπαθες ; 
Γεωργός ἐπετρίβην ἀπολέσας τὼ βόε . 
Δικαιόπολις πόθεν ; 
Γεωργός ἀπὸ Φυλῆς ἔλαβον οἱ Βοιώτιοι . 
Δικαιόπολις ὦ τρισκακόδαιμον εἶτα λευκὸν ἀμπέχει ; 
Γεωργός καὶ ταῦτα μέντοι νὴ Δί’ ὥπερ μ’ ἐτρεφέτην ἐν πᾶσι βολίτοις . 
Δικαιόπολις εἶτα νυνὶ τοῦ δέει ; 
Γεωργός ἀπόλωλα τὠφθαλμὼ δακρύων τὼ βόε . 
ἀλλ’ εἴ τι κήδει Δερκέτου Φυλασίου , ὑπάλειψον εἰρήνῃ με τὠφθαλμὼ ταχύ . 
Δικαιόπολις ἀλλ’ ὦ πόνηρ’ οὐ δημοσιεύων τυγχάνω . 
Γεωργός ἴθ’ ἀντιβολῶ σ’ , ἤν πως κομίσωμαι τὼ βόε . 
Δικαιόπολις οὐκ ἔστιν , ἀλλὰ κλᾶε πρὸς τοὺς Πιττάλου . 
Γεωργός σὺ δ’ ἀλλά μοι σταλαγμὸν εἰρήνης ἕνα ἐς τὸν καλαμίσκον ἐνστάλαξον τουτονί . 
Δικαιόπολις οὐδ’ ἂν στριβιλικίγξ · ἀλλ’ ἀπιὼν οἴμωζέ ποι . 
Γεωργός οἴμοι κακοδαίμων τοῖν γεωργοῖν βοιδίοιν . 
Χορός ἁνὴρ ἀνηύρηκέν τι ταῖς σπονδαῖσιν ἡδύ , κοὐκ ἔοικεν οὐδενὶ μεταδώσειν . 
Δικαιόπολις κατάχει σὺ τῆς χορδῆς τὸ μέλι , τὰς σηπίας στάθευε . 
Χορός ἤκουσας ὀρθιασμάτων ; 
Δικαιόπολις ὀπτᾶτε τἀγχέλεια . 
Χορός ἀποκτενεῖς λιμῷ ’μὲ καὶ τοὺς γείτονας κνίσῃ τε καὶ φωνῇ τοιαῦτα λάσκων . 
Δικαιόπολις ὀπτᾶτε ταυτὶ καὶ καλῶς ξανθίζετε . 
Παράνυμφος 
Δικαιόπολι . 
Δικαιόπολις τίς οὑτοσί ; 
τίς οὑτοσί ; 
Παράνυμφος ἔπεμψέ τίς σοι νυμφίος ταυτὶ κρέα ἐκ τῶν γάμων . 
Δικαιόπολις καλῶς γε ποιῶν ὅστις ἦν . 
Παράνυμφος ἐκέλευε δ’ ἐγχέαι σε τῶν κρεῶν χάριν , ἵνα μὴ στρατεύοιτ’ ἀλλὰ βινοίη μένων , ἐς τὸν ἀλάβαστον κύαθον εἰρήνης ἕνα . 
Δικαιόπολις ἀπόφερ’ ἀπόφερε τὰ κρέα καὶ μή μοι δίδου , ὡς οὐκ ἂν ἐγχέαιμι μυρίων δραχμῶν . 
ἀλλ’ αὑτηὶ τίς ἔστιν ; 
Παράνυμφος ἡ νυμφεύτρια δεῖται παρὰ τῆς νύμφης τι σοὶ λέξαι μόνῳ . 
Δικαιόπολις φέρε δὴ τί σὺ λέγεις ; 
ὡς γέλοιον ὦ θεοὶ τὸ δέημα τῆς νύμφης ὃ δεῖταί μου σφόδρα , ὅπως ἂν οἰκουρῇ τὸ πέος τοῦ νυμφίου . 
φέρε δεῦρο τὰς σπονδάς , ἵν’ αὐτῇ δῶ μόνῃ , ὁτιὴ γυνή ’στι τοῦ πολέμου τ’ οὐκ αἰτία . 
ὕπεχ’ ὧδε δεῦρο τοὐξάλειπτρον ὦ γύναι . 
οἶσθ’ ὡς ποιεῖτε ; 
τοῦτο τῇ νύμφῃ φράσον , ὅταν στρατιώτας καταλέγωσι , τουτῳὶ νύκτωρ ἀλειφέτω τὸ πέος τοῦ νυμφίου . 
ἀπόφερε τὰς σπονδάς . 
φέρε τὴν οἰνήρυσιν , ἵν’ οἶνον ἐγχέω λαβὼν ἐς τοὺς Χοᾶς . 
Χορός καὶ μὴν ὁδί τις τὰς ὀφρῦς ἀνεσπακὼς · 
ὥσπερ τι δεινὸν ἀγγελῶν ἐπείγεται . 
Ἄγγελος Α ἰὼ πόνοι τε καὶ μάχαι καὶ Λάμαχοι . 
Λάμαχος τίς ἀμφὶ χαλκοφάλαρα δώματα κτυπεῖ ; 
Ἄγγελος Α ἰέναι σ’ ἐκέλευον οἱ στρατηγοὶ τήμερον ταχέως λαβόντα τοὺς λόχους καὶ τοὺς λόφους · 
κἄπειτα τηρεῖν νειφόμενον τὰς ἐσβολάς . 
ὑπὸ τοὺς Χοᾶς γὰρ καὶ Χύτρους αὐτοῖσί τις ἤγγειλε λῃστὰς ἐμβαλεῖν Βοιωτίους . 
Λάμαχος ἰὼ στρατηγοὶ πλείονες ἢ βελτίονες . 
οὐ δεινὰ μὴ ’ξεῖναί με μηδ’ ἑορτάσαι ; 
Δικαιόπολις ἰὼ στράτευμα πολεμολαμαχαϊκόν . 
Λάμαχος οἴμοι κακοδαίμων καταγελᾷς ἤδη σύ μου . 
Δικαιόπολις βούλει μάχεσθαι Γηρυόνῃ τετραπτίλῳ ; 
Λάμαχος αἰαῖ οἵαν ὁ κῆρυξ ἀγγελίαν ἤγγειλέ μοι . 
Δικαιόπολις αἰαῖ τίνα δ’ αὖ μοι προστρέχει τις ἀγγελῶν ; 
Ἄγγελος Β 
Δικαιόπολι . 
Δικαιόπολις τί ἔστιν ; 
Ἄγγελος Β ἐπὶ δεῖπνον ταχὺ βάδιζε τὴν κίστην λαβὼν καὶ τὸν χοᾶ . 
ὁ τοῦ Διονύσου γάρ σ’ ἱερεὺς μεταπέμπεται . 
ἀλλ’ ἐγκόνει · δειπνεῖν κατακωλύεις πάλαι . 
τὰ δ’ ἄλλα πάντ’ ἐστὶν παρεσκευασμένα , κλῖναι τράπεζαι προσκεφάλαια στρώματα στέφανοι μύρον τραγήμαθ’ , αἱ πόρναι πάρα , ἄμυλοι πλακοῦντες σησαμοῦντες ἴτρια , ὀρχηστρίδες , τὰ φίλταθ’ Ἁρμοδίου , καλαί . 
ἀλλ’ ὡς τάχιστα σπεῦδε . 
Λάμαχος κακοδαίμων ἐγώ . 
Δικαιόπολις καὶ γὰρ σὺ μεγάλην ἐπεγράφου τὴν Γοργόνα . 
σύγκλῃε , καὶ δεῖπνόν τις ἐνσκευαζέτω . 
Λάμαχος παῖ παῖ φέρ’ ἔξω δεῦρο τὸν γυλιὸν ἐμοί . 
Δικαιόπολις παῖ παῖ φέρ’ ἔξω δεῦρο τὴν κίστην ἐμοί . 
Λάμαχος ἅλας θυμίτας οἶσε παῖ καὶ κρόμμυα . 
Δικαιόπολις ἐμοὶ δὲ τεμάχη · κρομμύοις γὰρ ἄχθομαι . 
Λάμαχος θρῖον ταρίχους οἶσε δεῦρο παῖ σαπροῦ . 
Δικαιόπολις κἀμοὶ σὺ δημοῦ θρῖον · ὀπρήσω δ’ ἐκεῖ . 
Λάμαχος ἔνεγκε δεῦρο τὼ πτερὼ τὼ κ’ τοῦ κράνους . 
Δικαιόπολις ἐμοὶ δὲ τὰς φάττας γε φέρε καὶ τὰς κίχλας . 
Λάμαχος καλόν γε καὶ λευκὸν τὸ τῆς στρούθου πτερόν . 
Δικαιόπολις καλόν γε καὶ ξανθὸν τὸ τῆς φάττης κρέας . 
Λάμαχος ὦνθρωπε παῦσαι καταγελῶν μου τῶν ὅπλων . 
Δικαιόπολις ὦνθρωπε βούλει μὴ βλέπειν ἐς τὰς κίχλας ; 
Λάμαχος τὸ λοφεῖον ἐξένεγκε τῶν τριῶν λόφων . 
Δικαιόπολις κἀμοὶ λεκάνιον τῶν λαγῴων δὸς κρεῶν . 
Λάμαχος ἀλλ’ ἢ τριχόβρωτες τοὺς λόφους που κατέφαγον . 
Δικαιόπολις ἀλλ’ ἤ πρὸ δείπνου τὴν μίμαρκυν κατέδομαι . 
Λάμαχος ὦνθρωπε βούλει μὴ προσαγορεύειν ἐμέ ; 
Δικαιόπολις οὐκ ἀλλ’ ἐγὼ χὠ παῖς ἐρίζομεν πάλαι . 
βούλει περιδόσθαι κἀπιτρέψαι Λαμάχῳ , πότερον ἀκρίδες ἥδιόν ἐστιν ἤ κίχλαι ; 
Λάμαχος οἴμ’ ὡς ὑβρίζεις . 
Δικαιόπολις τὰς ἀκρίδας κρίνει πολύ . 
Λάμαχος παῖ παῖ καθελών μοι τὸ δόρυ δεῦρ’ ἔξω φέρε . 
Δικαιόπολις παῖ παῖ σὺ δ’ ἀφελὼν δεῦρο τὴν χορδὴν φέρε . 
Λάμαχος φέρε τοῦ δόρατος ἀφελκύσωμαι τοὔλυτρον . 
ἔχ’ , ἀντέχου παῖ . 
Δικαιόπολις καὶ σὺ παῖ τοῦδ’ ἀντέχου . 
Λάμαχος τοὺς κιλλίβαντας οἶσε παῖ τῆς ἀσπίδος . 
Δικαιόπολις καὶ τῆς ἐμῆς τοὺς κριβανίτας ἔκφερε . 
Λάμαχος φέρε δεῦρο γοργόνωτον ἀσπίδος κύκλον . 
Δικαιόπολις κἀμοὶ πλακοῦντος τυρόνωτον δὸς κύκλον . 
Λάμαχος ταῦτ’ οὐ κατάγελώς ἐστιν ἀνθρώποις πλατύς ; 
Δικαιόπολις ταῦτ’ οὐ πλακοῦς δῆτ’ ἐστὶν ἀνθρώποις γλυκύς ; 
Λάμαχος κατάχει σὺ παῖ τοὔλαιον . 
ἐν τῷ χαλκίῳ ἐνορῶ γέροντα δειλίας φευξούμενον . 
Δικαιόπολις κατάχει σὺ τὸ μέλι . 
κἀνθάδ’ ἔνδηλος γέρων κλάειν κελεύων Λάμαχον τὸν Γοργάσου . 
Λάμαχος φέρε δεῦρο παῖ θώρακα πολεμιστήριον . 
Δικαιόπολις ἔξαιρε παῖ θώρακα κἀμοὶ τὸν χοᾶ . 
Λάμαχος ἐν τῷδε πρὸς τοὺς πολεμίους θωρήξομαι . 
Δικαιόπολις ἐν τῷδε πρὸς τοὺς συμπότας θωρήξομαι . 
Λάμαχος τὰ στρώματ’ ὦ παῖ δῆσον ἐκ τῆς ἀσπίδος . 
Δικαιόπολις τὸ δεῖπνον ὦ παῖ δῆσον ἐκ τῆς κιστίδος . 
Λάμαχος ἐγὼ δ’ ἐμαυτῷ τὸν γυλιὸν οἴσω λαβών . 
Δικαιόπολις ἐγὼ δὲ θοἰμάτιον λαβὼν ἐξέρχομαι . 
Λάμαχος τὴν ἀσπίδ’ αἴρου καὶ βάδιζ’ ὦ παῖ λαβών . 
νείφει . 
βαβαιάξ · χειμέρια τὰ πράγματα . 
Δικαιόπολις αἴρου τὸ δεῖπνον · συμποτικὰ τὰ πράγματα . 
Χορός ἴτε δὴ χαίροντες ἐπὶ στρατιάν . 
ὡς ἀνομοίαν ἔρχεσθον ὁδόν · 
τῷ μὲν πίνειν στεφανωσαμένῳ , σοὶ δὲ ῥιγῶν καὶ προφυλάττειν , τῷ δὲ καθεύδειν μετὰ παιδίσκης ὡραιοτάτης , ἀνατριβομένῳ τε τὸ δεῖνα . 
Χορός 
Ἀντίμαχον τὸν ψακάδος †τὸν ξυγγραφῆ† 
τὸν μελέων ποιητήν , ὡς μὲν ἁπλῷ , κακῶς ἐξολέσειεν ὁ Ζεύς · 
ὅς γ’ ἐμὲ τὸν τλήμονα Λήναια χορηγῶν ἀπέλυσ’ ἄδειπνον . 
ὃν ἔτ’ ἐπίδοιμι τευθίδος δεόμενον , ἡ δ’ ὠπτημένη σίζουσα πάραλος ἐπὶ τραπέζῃ κειμένη ὀκέλλοι · κᾆτα μέλλοντος λαβεῖν αὐτοῦ κύων ἁρπάσασα φεύγοι . 
Χορός τοῦτο μὲν αὐτῷ κακὸν ἕν , κᾆθ’ ἕτερον νυκτερινὸν γένοιτο . 
ἠπιαλῶν γὰρ οἴκαδ’ ἐξ ἱππασίας βαδίζων , εἶτα κατάξειέ τις αὐτοῦ μεθύων τῆς κεφαλῆς Ὀρέστης μαινόμενος · ὁ δὲ λίθον βαλεῖν βουλόμενος ἐν σκότῳ λάβοι τῇ χειρὶ πέλεθον ἀρτίως κεχεσμένον · 
ἐπᾴξειεν δ’ ἔχων τὸν μάρμαρον , κἄπειθ’ ἁμαρτὼν βάλοι Κρατῖνον . 
Θεράπων Λαμάχου ὦ δμῶες οἳ κατ’ οἶκόν ἐστε Λαμάχου , ὕδωρ ὕδωρ ἐν χυτριδίῳ θερμαίνετε · 
ὀθόνια , κηρωτὴν παρασκευάζετε , ἔρῑ οἰσυπηρά , λαμπάδιον περὶ τὸ σφυρόν . 
ἁνὴρ τέτρωται χάρακι διαπηδῶν τάφρον , καὶ τὸ σφυρὸν παλίνορρον ἐξεκόκκισεν , καὶ τῆς κεφαλῆς κατέαγε περὶ λίθῳ πεσών , καὶ Γοργόν’ ἐξήγειρεν ἐκ τῆς ἀσπίδος . 
πτίλον δὲ τὸ μέγα κομπολακύθου πεσὸν πρὸς ταῖς πέτραισι , δεινὸν ἐξηύδα μέλος · 
‘ὦ κλεινὸν ὄμμα νῦν πανύστατόν σ’ ἰδὼν λείπω φάος γε τοὐμόν , οὐκέτ’ εἰμ’ ἐγώ.’ τοσαῦτα λέξας εἰς ὑδρορρόαν πεσὼν ἀνίσταταί τε καὶ ξυναντᾷ δραπέταις λῃστὰς ἐλαύνων καὶ κατασπέρχων δορί . 
ὁδὶ δὲ καὐτός · ἀλλ’ ἄνοιγε τὴν θύραν . 
Λάμαχος ἀτταταῖ ἀτταταῖ στυγερὰ τάδε γε κρυερὰ πάθεα · τάλας ἐγώ . 
διόλλυμαι δορὸς ὑπὸ πολεμίου τυπείς . 
ἐκεῖνο δ’ οὖν αἰακτὸν ἂν γένοιτο , 
Δικαιόπολις εἴ μ’ ἴδοι τετρωμένον κᾆτ’ ἐγχάνοι ταῖς ἐμαῖς τύχαισιν . 
Δικαιόπολις ἀτταταῖ ἀτταταῖ τῶν τιτθίων , ὡς σκληρὰ καὶ κυδώνια . 
φιλήσατόν με μαλθακῶς ὦ χρυσίω τὸ περιπεταστὸν κἀπιμανδαλωτόν . 
τὸν γὰρ χοᾶ πρῶτος ἐκπέπωκα . 
Λάμαχος ὦ συμφορὰ τάλαινα τῶν ἐμῶν κακῶν . 
ἰὼ ἰὼ τραυμάτων ἐπωδύνων . 
Δικαιόπολις ἰὴ ἰὴ χαῖρε Λαμαχίππιον . 
Λάμαχος στυγερὸς ἐγώ . 
Δικαιόπολις τί με σὺ κυνεῖς ; 
Λάμαχος μογερὸς ἐγώ . 
Δικαιόπολις τί με σὺ δάκνεις ; 
Λάμαχος τάλας ἐγὼ ξυμβολῆς βαρείας . 
Δικαιόπολις τοῖς Χουσὶ γάρ τις ξυμβολὰς ἐπράττετο ; 
Λάμαχος ἰὼ ἰὼ Παιὰν Παιάν . 
Δικαιόπολις ἀλλ’ οὐχὶ νυνὶ τήμερον Παιώνια . 
Λάμαχος λάβεσθέ μου λάβεσθε τοῦ σκέλους παπαῖ , προσλάβεσθ’ ὦ φίλοι . 
Δικαιόπολις ἐμοῦ δέ γε σφὼ τοῦ πέους ἄμφω μέσου προσλάβεσθ’ ὦ φίλαι . 
Λάμαχος εἰλιγγιῶ κάρα λίθῳ πεπληγμένος καὶ σκοτοδινιῶ . 
Δικαιόπολις κἀγὼ καθεύδειν βούλομαι καὶ στύομαι καὶ σκοτοβινιῶ 
Λάμαχος θύραζέ μ’ ἐξενέγκατ’ ἐς τοῦ Πιττάλου παιωνίαισι χερσίν . 
Δικαιόπολις ὡς τοὺς κριτάς με φέρετε · ποῦ ’στιν ὁ βασιλεύς ; 
ἀπόδοτέ μοι τὸν ἀσκόν . 
Λάμαχος λόγχη τις ἐμπέπηγέ μοι δῑ ὀστέων ὀδυρτά . 
Δικαιόπολις ὁρᾶτε τουτονὶ κενόν . 
τήνελλα καλλίνικος . 
Χορός τήνελλα δῆτ’ , εἴπερ καλεῖς γ’ , ὦ πρέσβυ , καλλίνικος . 
Δικαιόπολις καὶ πρός γ’ ἄκρατον ἐγχέας ἄμυστιν ἐξέλαψα . 
Χορός τήνελλά νυν ὦ γεννάδα · χώρει λαβὼν τὸν ἀσκόν . 
Δικαιόπολις ἕπεσθέ νυν ᾄδοντες ὦ τήνελλα καλλίνικος . 
Χορός ἀλλ’ ἑψόμεσθα σὴν χάριν τήνελλα καλλίνικος ᾄδοντες σὲ καὶ τὸν ἀσκόν .
