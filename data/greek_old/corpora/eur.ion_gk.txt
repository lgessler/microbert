Ἑρμῆς 
Ἄτλας , ὁ χαλκέοισι † 
νώτοις οὐρανὸν θεῶν παλαιὸν οἶκον ἐκτρίβων , θεῶν μιᾶς † 
ἔφυσε Μαῖαν , ἣ ’μ’ ἐγείνατο 
Ἑρμῆν μεγίστῳ Ζηνί , δαιμόνων λάτριν . 
ἥκω δὲ Δελφῶν τήνδε γῆν , ἵν’ ὀμφαλὸν μέσον καθίζων Φοῖβος ὑμνῳδεῖ βροτοῖς τά τ’ ὄντα καὶ μέλλοντα θεσπίζων ἀεί . 
ἔστιν γὰρ οὐκ ἄσημος Ἑλλήνων πόλις , τῆς χρυσολόγχου Παλλάδος κεκλημένη , οὗ παῖδ’ Ἐρεχθέως Φοῖβος ἔζευξεν γάμοις βίᾳ Κρέουσαν , ἔνθα προσβόρρους πέτρας 
Παλλάδος ὑπ’ ὄχθῳ τῆς Ἀθηναίων χθονὸς 
Μακρὰς καλοῦσι γῆς ἄνακτες Ἀτθίδος . 
ἀγνὼς δὲ πατρί — 
τῷ θεῷ γὰρ ἦν φίλον — γαστρὸς διήνεγκ’ ὄγκον . 
ὡς δ’ ἦλθεν χρόνος , τεκοῦσ’ ἐν οἴκοις παῖδ’ ἀπήνεγκεν βρέφος ἐς ταὐτὸν ἄντρον οὗπερ ηὐνάσθη θεῷ 
Κρέουσα , κἀκτίθησιν ὡς θανούμενον κοίλης ἐν ἀντίπηγος εὐτρόχῳ κύκλῳ , προγόνων νόμον σῴζουσα τοῦ τε γηγενοῦς 
Ἐριχθονίου . 
κείνῳ γὰρ ἡ Διὸς κόρη φρουρὼ παραζεύξασα φύλακε σώματος δισσὼ δράκοντε , παρθένοις Ἀγλαυρίσι δίδωσι σῴζειν · ὅθεν Ἐρεχθείδαις ἐκεῖ νόμος τις ἔστιν ὄφεσιν ἐν χρυσηλάτοις τρέφειν τέκνα . 
ἀλλ’ ἣν εἶχε παρθένος χλιδὴν τέκνῳ προσάψασ’ ἔλιπεν ὡς θανουμένῳ . 
κἄμ’ ὢν ἀδελφὸς Φοῖβος αἰτεῖται τάδε · 
ὦ σύγγον’ , ἐλθὼν λαὸν εἰς αὐτόχθονα κλεινῶν Ἀθηνῶν — 
οἶσθα γὰρ θεᾶς πόλιν — λαβὼν βρέφος νεογνὸν ἐκ κοίλης πέτρας αὐτῷ σὺν ἄγγει σπαργάνοισί θ’ οἷς ἔχει ἔνεγκε Δελφῶν τἀμὰ πρὸς χρηστήρια , καὶ θὲς πρὸς αὐταῖς εἰσόδοις δόμων ἐμῶν . 
τὰ δ’ ἄλλ’ — 
ἐμὸς γάρ ἐστιν , ὡς εἰδῇς , ὁ παῖς — ἡμῖν μελήσει . 
Λοξίᾳ δ’ ἐγὼ χάριν πράσσων ἀδελφῷ πλεκτὸν ἐξάρας κύτος ἤνεγκα , καὶ τὸν παῖδα κρηπίδων ἔπι τίθημι ναοῦ τοῦδ’ , ἀναπτύξας κύτος ἑλικτὸν ἀντίπηγος , ὡς ὁρῷθ’ ὁ παῖς . 
κυρεῖ δ’ ἅμ’ ἱππεύοντος ἡλίου κύκλῳ προφῆτις ἐσβαίνουσα μαντεῖον θεοῦ · 
ὄψιν δὲ προσβαλοῦσα παιδὶ νηπίῳ ἐθαύμασ’ εἴ τις Δελφίδων τλαίη κόρη λαθραῖον ὠδῖν’ ἐς θεοῦ ῥῖψαι δόμον , ὑπέρ τε θυμέλας διορίσαι πρόθυμος ἦν · 
οἴκτῳ δ’ ἀφῆκεν ὠμότητα — 
καὶ θεὸς συνεργὸς ἦν τῷ παιδὶ μὴ ’κπεσεῖν δόμων — τρέφει δέ νιν λαβοῦσα . 
τὸν σπείραντα δὲ οὐκ οἶδε Φοῖβον οὐδὲ μητέρ’ ἧς ἔφυ , ὁ παῖς τε τοὺς τεκόντας οὐκ ἐπίσταται . 
νέος μὲν οὖν ὢν ἀμφὶ βωμίους τροφὰς ἠλᾶτ’ ἀθύρων · ὡς δ’ ἀπηνδρώθη δέμας , 
Δελφοί σφ’ ἔθεντο χρυσοφύλακα τοῦ θεοῦ ταμίαν τε πάντων πιστόν , ἐν δ’ ἀνακτόροις θεοῦ καταζῇ δεῦρ’ ἀεὶ σεμνὸν βίον . 
Κρέουσα δ’ ἡ τεκοῦσα τὸν νεανίαν 
Ξούθῳ γαμεῖται συμφορᾶς τοιᾶσδ’ ὕπο · 
ἦν ταῖς Ἀθήναις τοῖς τε Χαλκωδοντίδαις , οἳ γῆν ἔχουσ’ Εὐβοῖδα , πολέμιος κλύδων · 
ὃν συμπονήσας καὶ συνεξελὼν δορὶ γάμων Κρεούσης ἀξίωμ’ ἐδέξατο , οὐκ ἐγγενὴς ὤν , Αἰόλου δὲ τοῦ Διὸς γεγὼς Ἀχαιός . 
χρόνια δὲ σπείρας λέχη ἄτεκνός ἐστι , καὶ Κρέουσ’ · ὧν οὕνεκα ἥκουσι πρὸς μαντεῖ’ Ἀπόλλωνος τάδε ἔρωτι παίδων . 
Λοξίας δὲ τὴν τύχην ἐς τοῦτ’ ἐλαύνει , κοὐ λέληθεν , ὡς δοκεῖ . 
δώσει γὰρ εἰσελθόντι μαντεῖον τόδε 
Ξούθῳ τὸν αὑτοῦ παῖδα , καὶ πεφυκέναι κείνου σφε φήσει , μητρὸς ὡς ἐλθὼν δόμους γνωσθῇ Κρεούσῃ , καὶ γάμοι τε Λοξίου κρυπτοὶ γένωνται παῖς τ’ ἔχῃ τὰ πρόσφορα . 
Ἴωνα δ’ αὐτόν , κτίστορ’ Ἀσιάδος χθονός , ὄνομα κεκλῆσθαι θήσεται καθ’ Ἑλλάδα . 
ἀλλ’ ἐς δαφνώδη γύαλα βήσομαι τάδε , τὸ κρανθὲν ὡς ἂν ἐκμάθω παιδὸς πέρι . 
ὁρῶ γὰρ ἐκβαίνοντα Λοξίου γόνον τόνδ’ , ὡς πρὸ ναοῦ λαμπρὰ θῇ πυλώματα δάφνης κλάδοισιν . 
ὄνομα δ’ , οὗ μέλλει τυχεῖν , 
Ἴων’ ἐγώ <νιν> 
πρῶτος ὀνομάζω θεῶν . 
Ἴων ἅρματα μὲν τάδε λαμπρὰ τεθρίππων 
Ἥλιος ἤδη λάμπει κατὰ γῆν , ἄστρα δὲ φεύγει πυρὶ τῷδ’ αἰθέρος ἐς νύχθ’ ἱεράν · 
Παρνησιάδες δ’ ἄβατοι κορυφαὶ καταλαμπόμεναι τὴν ἡμερίαν ἁψῖδα βροτοῖσι δέχονται . 
σμύρνης δ’ ἀνύδρου καπνὸς εἰς ὀρόφους 
Φοίβου πέταται . 
θάσσει δὲ γυνὴ τρίποδα ζάθεον 
Δελφίς , ἀείδουσ’ Ἕλλησι βοάς , ἃς ἂν Ἀπόλλων κελαδήσῃ . 
ἀλλ’ , ὦ Φοίβου Δελφοὶ θέραπες , τὰς Κασταλίας ἀργυροειδεῖς βαίνετε δίνας , καθαραῖς δὲ δρόσοις ἀφυδρανάμενοι στείχετε ναούς · 
στόμα τ’ εὔφημον φρουρεῖν ἀγαθόν , φήμας τ’ ἀγαθὰς τοῖς ἐθέλουσιν μαντεύεσθαι γλώσσης ἰδίας ἀποφαίνειν . 
ἡμεῖς δέ , πόνους οὓς ἐκ παιδὸς μοχθοῦμεν ἀεί , πτόρθοισι δάφνης στέφεσίν θ’ ἱεροῖς ἐσόδους Φοίβου καθαρὰς θήσομεν , ὑγραῖς τε πέδον ῥανίσιν νοτερόν · πτηνῶν τ’ ἀγέλας , αἳ βλάπτουσιν σέμν’ ἀναθήματα , τόξοισιν ἐμοῖς φυγάδας θήσομεν · 
ὡς γὰρ ἀμήτωρ ἀπάτωρ τε γεγὼς τοὺς θρέψαντας 
Φοίβου ναοὺς θεραπεύω . 
Ἴων ἄγ’ , ὦ νεηθαλὲς ὦ καλλίστας προπόλευμα δά‐ φνας , ἃ τὰν Φοίβου θυμέλαν σαίρεις ὑπὸ ναοῖς , κήπων ἐξ ἀθανάτων , ἵνα δρόσοι τέγγουσ’ ἱεραί , 
<ῥοὰν> 
ἀέναον παγᾶν ἐκπροϊεῖσαι , μυρσίνας ἱερὰν φόβαν · 
ᾇ σαίρω δάπεδον θεοῦ παναμέριος ἅμ’ ἁλίου πτέρυγι θοᾷ λατρεύων τὸ κατ’ ἦμαρ . 
ὦ Παιὰν ὦ Παιάν , εὐαίων εὐαίων εἴης , ὦ Λατοῦς παῖ . 
Ἴων καλόν γε τὸν πόνον , ὦ 
Φοῖβε , σοὶ πρὸ δόμων λατρεύ‐ ω τιμῶν μαντεῖον ἕδραν · 
κλεινὸς δ’ ὁ πόνος μοι θεοῖσιν δούλαν χέρ’ ἔχειν οὐ θνατοῖς , ἀλλ’ ἀθανάτοις · 
εὐφάμους δὲ πόνους μοχθεῖν οὐκ ἀποκάμνω . 
Φοῖβός μοι γενέτωρ πατήρ · 
τὸν βόσκοντα γὰρ εὐλογῶ , τὸ δ’ ὠφέλιμον ἐμοὶ πατέρος ὄνομα λέγω 
Φοίβου τοῦ κατὰ ναόν . 
ὦ Παιὰν ὦ Παιάν , εὐαίων εὐαίων εἴης , ὦ Λατοῦς παῖ . 
Ἴων ἀλλ’ ἐκπαύσω γὰρ μόχθους δάφνας ὁλκοῖς , χρυσέων δ’ ἐκ τευχέων ῥίψω 
Γαίας παγάν , ἃν ἀποχεύονται 
Κασταλίας δῖναι , νοτερὸν ὕδωρ βάλλων , ὅσιος ἀπ’ εὐνᾶς ὤν . 
εἴθ’ οὕτως αἰεὶ Φοίβῳ λατρεύων μὴ παυσαίμαν , ἢ παυσαίμαν ἀγαθᾷ μοίρᾳ . 
ἔα ἔα · 
φοιτῶσ’ ἤδη λείπουσίν τε πτανοὶ Παρνασοῦ κοίτας · 
αὐδῶ μὴ χρίμπτειν θριγκοῖς μηδ’ ἐς χρυσήρεις οἴκους — μάρψω σ’ αὖ τόξοις , ὦ Ζηνὸς κῆρυξ , ὀρνίθων γαμφηλαῖς ἰσχὺν νικῶν . 
ὅδε πρὸς θυμέλας ἄλλος ἐρέσσει κύκνος . 
οὐκ ἄλλᾳ φοινικοφαῆ πόδα κινήσεις ; 
οὐδέν σ’ ἁ φόρμιγξ ἁ Φοίβου σύμμολπος τόξων ῥύσαιτ’ ἄν . 
πάραγε πτέρυγας · 
λίμνας ἐπίβα τᾶς Δηλιάδος · 
αἱμάξεις , εἰ μὴ πείσῃ , τὰς καλλιφθόγγους ᾠδάς . 
ἔα ἔα · 
τίς ὅδ’ ὀρνίθων καινὸς προσέβα ; 
μῶν ὑπὸ θριγκοὺς εὐναίας καρφυρὰς θήσων τέκνοις ; 
ψαλμοί σ’ εἴρξουσιν τόξων . 
οὐ πείσῃ ; 
χωρῶν δίναις ταῖς Ἀλφειοῦ παιδούργει , ἢ νάπος Ἴσθμιον , ὡς ἀναθήματα μὴ βλάπτηται ναοί θ’ οἱ Φοίβου . 
. . . 
κτείνειν δ’ ὑμᾶς αἰδοῦμαι τοὺς θεῶν ἀγγέλλοντας φήμας θνατοῖς · οἷς δ’ ἔγκειμαι μόχθοις , 
Φοίβῳ δουλεύσω , κοὐ λήξω τοὺς βόσκοντας θεραπεύων . 
Χορός 
— 
οὐκ ἐν ταῖς ζαθέαις Ἀθά‐ ναις εὐκίονες ἦσαν αὐ‐ λαὶ θεῶν μόνον , οὐδ’ ἀγυι‐ άτιδες θεραπεῖαι · 
ἀλλὰ καὶ παρὰ Λοξίᾳ τῷ Λατοῦς διδύμων προσώ‐ πων καλλιβλέφαρον φῶς . 
— 
ἰδοὺ τάνδ’ , ἄθρησον , 
Λερναῖον ὕδραν ἐναίρει χρυσέαις ἅρπαις ὁ Διὸς παῖς · 
φίλα , πρόσιδ’ ὄσσοις . 
Χορός 
— 
ὁρῶ . 
καὶ πέλας ἄλλος αὐ‐ τοῦ πανὸν πυρίφλεκτον αἴ‐ ρει τις — 
ἆρ’ ὃς ἐμαῖσι μυ‐ θεύεται παρὰ πήναις , ἀσπιστὰς Ἰόλαος , ὃς κοινοὺς αἰρόμενος πόνους 
Δίῳ παιδὶ συναντλεῖ ; 
— 
καὶ μὰν τόνδ’ ἄθρησον πτεροῦντος ἔφεδρον ἵππου · 
τὰν πῦρ πνέουσαν ἐναίρει τρισώματον ἀλκάν . 
Χορός 
— 
πάντᾳ τοι βλέφαρον διώ‐ κω . 
σκέψαι κλόνον ἐν τείχες‐ σι λαΐνοισι Γιγάντων . 
— 
ὦ φίλαι , ὧδε δερκόμεσθα . 
— 
λεύσσεις οὖν ἐπ’ Ἐγκελάδῳ γοργωπὸν πάλλουσαν ἴτυν — 
— 
λεύσσω Παλλάδ’ , ἐμὰν θεόν . 
— 
τί γάρ ; 
κεραυνὸν ἀμφίπυρον ὄβριμον ἐν Διὸς ἑκηβόλοισι χερσίν ; 
— 
ὁρῶ · τὸν δάϊον 
Μίμαντα πυρὶ καταιθαλοῖ . 
— 
καὶ Βρόμιος ἄλλον ἀπολέμοι‐ σι κισσίνοισι βάκτροις ἐναίρει Γᾶς τέκνων ὁ Βακχεύς . 
Χορός σέ τοι , τὸν παρὰ ναὸν αὐ‐ δῶ · θέμις γυάλων ὑπερ‐ βῆναι , λευκῷ ποδί γ’ — 
 ; 
Ἴων οὐ θέμις , ὦ ξέναι . 
Χορός οὐδ’ ἂν ἐκ σέθεν ἂν πυθοίμεθ’ αὐδάν ; 
Ἴων τίνα τήνδε θέλεις ; 
Χορός ἆρ’ ὄντως μέσον ὀμφαλὸν γᾶς Φοίβου κατέχει δόμος ; 
Ἴων στέμμασί γ’ ἐνδυτόν , ἀμφὶ δὲ Γοργόνες . 
Χορός οὕτω καὶ φάτις αὐδᾷ . 
Ἴων εἰ μὲν ἐθύσατε πέλανον πρὸ δόμων καί τι πυθέσθαι χρῄζετε Φοίβου , πάριτ’ ἐς θυμέλας · ἐπὶ δ’ ἀσφάκτοις μήλοισι δόμων μὴ πάριτ’ ἐς μυχόν . 
Χορός ἔχω μαθοῦσα · θεοῦ δὲ νόμον οὐ παραβαίνομεν , ἃ δ’ ἐκτός , ὄμμα τέρψει . 
Ἴων πάντα θεᾶσθ’ , ὅ τι καὶ θέμις , ὄμμασι . 
Χορός μεθεῖσαν δεσπόται με θεοῦ γύαλα τάδ’ εἰσιδεῖν . 
Ἴων δμῳαὶ δὲ τίνων κλῄζεσθε δόμων ; 
Χορός 
Παλλάδι σύνοικα τρόφιμα μέλα‐ θρα τῶν ἐμῶν τυράννων · 
παρούσας δ’ ἀμφὶ τᾶσδ’ ἐρωτᾷς . 
Ἴων γενναιότης σοι , καὶ τρόπων τεκμήριον τὸ σχῆμ’ ἔχεις τόδ’ , ἥτις εἶ ποτ’ , ὦ γύναι . 
γνοίη δ’ ἂν ὡς τὰ πολλά γ’ ἀνθρώπου πέρι τὸ σχῆμ’ ἰδών τις εἰ πέφυκεν εὐγενής . 
ἔα · 
ἀλλ’ ἐξέπληξάς μ’ , ὄμμα συγκλῄσασα σὸν δακρύοις θ’ ὑγράνασ’ εὐγενῆ παρηίδα , ὡς εἶδες ἁγνὰ Λοξίου χρηστήρια . 
τί ποτε μερίμνης ἐς τόδ’ ἦλθες , ὦ γύναι ; 
ὃ πάντες ἄλλοι γύαλα λεύσσοντες θεοῦ χαίρουσιν , ἐνταῦθ’ ὄμμα σὸν δακρυρροεῖ ; 
Κρέουσα ὦ ξένε , τὸ μὲν σὸν οὐκ ἀπαιδεύτως ἔχει ἐς θαύματ’ ἐλθεῖν δακρύων ἐμῶν πέρι · 
ἐγὼ δ’ ἰδοῦσα τούσδ’ Ἀπόλλωνος δόμους μνήμην παλαιὰν ἀνεμετρησάμην τινά · 
οἴκοι δὲ τὸν νοῦν ἔσχον ἐνθάδ’ οὖσά που . 
ὦ τλήμονες γυναῖκες · ὦ τολμήματα θεῶν . 
τί δῆτα ; 
ποῖ δίκην ἀνοίσομεν , εἰ τῶν κρατούντων ἀδικίαις ὀλούμεθα ; 
Ἴων τί χρῆμ’ ἀνερμήνευτα δυσθυμῇ , γύναι ; 
Κρέουσα οὐδέν · μεθῆκα τόξα · τἀπὶ τῷδε δὲ ἐγώ τε σιγῶ , καὶ σὺ μὴ φρόντιζ’ ἔτι . 
Ἴων τίς δ’ εἶ ; 
πόθεν γῆς ἦλθες ; 
ἐκ ποίας πάτρας πέφυκας ; 
ὄνομα τί σε καλεῖν ἡμᾶς χρεών ; 
Κρέουσα 
Κρέουσα μέν μοι τοὔνομ’ , ἐκ δ’ Ἐρεχθέως πέφυκα , πατρὶς γῆ δ’ Ἀθηναίων πόλις . 
Ἴων ὦ κλεινὸν οἰκοῦσ’ ἄστυ γενναίων τ’ ἄπο τραφεῖσα πατέρων , ὥς σε θαυμάζω , γύναι . 
Κρέουσα τοσαῦτα κεὐτυχοῦμεν , ὦ ξέν’ , οὐ πέρα . 
Ἴων πρὸς θεῶν ἀληθῶς , ὡς μεμύθευται βροτοῖς . . . ; 
Κρέουσα τί χρῆμ’ ἐρωτᾷς , ὦ ξέν’ , ἐκμαθεῖν θέλων ; 
Ἴων ἐκ γῆς πατρός σου πρόγονος ἔβλαστεν πατήρ ; 
Κρέουσα 
Ἐριχθόνιός γε · τὸ δὲ γένος μ’ οὐκ ὠφελεῖ . 
Ἴων ἦ καί σφ’ Ἀθάνα γῆθεν ἐξανείλετο ; 
Κρέουσα ἐς παρθένους γε χεῖρας , οὐ τεκοῦσά νιν . 
Ἴων δίδωσι δ’ , ὥσπερ ἐν γραφῇ νομίζεται . . . ; 
Κρέουσα 
Κέκροπός γε σῴζειν παισὶν οὐχ ὁρώμενον . 
Ἴων ἤκουσα λῦσαι παρθένους τεῦχος θεᾶς . 
Κρέουσα τοιγὰρ θανοῦσαι σκόπελον ᾕμαξαν πέτρας . 
Ἴων εἶἑν · 
τί δαὶ τόδ’ ; 
ἆρ’ ἀληθὲς ἢ μάτην λόγος . . . 
Κρέουσα τί χρῆμ’ ἐρωτᾷς ; 
καὶ γὰρ οὐ κάμνω σχολῇ . 
Ἴων πατὴρ Ἐρεχθεὺς σὰς ἔθυσε συγγόνους ; 
Κρέουσα ἔτλη πρὸ γαίας σφάγια παρθένους κτανεῖν . 
Ἴων σὺ δ’ ἐξεσώθης πῶς κασιγνήτων μόνη ; 
Κρέουσα βρέφος νεογνὸν μητρὸς ἦν ἐν ἀγκάλαις . 
Ἴων πατέρα δ’ ἀληθῶς χάσμα σὸν κρύπτει χθονός ; 
Κρέουσα πληγαὶ τριαίνης ποντίου σφ’ ἀπώλεσαν . 
Ἴων 
Μακραὶ δὲ χῶρός ἐστ’ ἐκεῖ κεκλημένος ; 
Κρέουσα τί δ’ ἱστορεῖς τόδ’ ; 
ὥς μ’ ἀνέμνησάς τινος . 
Ἴων τιμᾷ σφε Πύθιος ἀστραπαί τε Πύθιαι . 
Κρέουσα 
† 
τιμᾶ τιμᾶ † · ὡς μήποτ’ ὤφελόν σφ’ ἰδεῖν . 
Ἴων τί δὲ στυγεῖς σὺ τοῦ θεοῦ τὰ φίλτατα ; 
Κρέουσα οὐδέν · ξύνοιδ’ ἄντροισιν αἰσχύνην τινά . 
Ἴων πόσις δὲ τίς σ’ ἔγημ’ Ἀθηναίων , γύναι ; 
Κρέουσα οὐκ ἀστός , ἀλλ’ ἐπακτὸς ἐξ ἄλλης χθονός . 
Ἴων τίς ; 
εὐγενῆ νιν δεῖ πεφυκέναι τινά . 
Κρέουσα 
Ξοῦθος , πεφυκὼς Αἰόλου Διός τ’ ἄπο . 
Ἴων καὶ πῶς ξένος σ’ ὢν ἔσχεν οὖσαν ἐγγενῆ ; 
Κρέουσα 
Εὔβοῑ Ἀθήναις ἔστι τις γείτων πόλις . . . 
Ἴων ὅροις ὑγροῖσιν , ὡς λέγουσ’ , ὡρισμένη . 
Κρέουσα ταύτην ἔπερσε Κεκροπίδαις κοινῷ δορί . 
Ἴων ἐπίκουρος ἐλθών ; 
κᾆτα σὸν γαμεῖ λέχος ; 
Κρέουσα φερνάς γε πολέμου καὶ δορὸς λαβὼν γέρας . 
Ἴων σὺν ἀνδρὶ δ’ ἥκεις ἢ μόνη χρηστήρια ; 
Κρέουσα σὺν ἀνδρί . 
σηκοὺς δ’ ἐκστρέφει Τροφωνίου . 
Ἴων πότερα θεατὴς ἢ χάριν μαντευμάτων ; 
Κρέουσα κείνου τε Φοίβου θ’ ἓν θέλων μαθεῖν ἔπος . 
Ἴων καρποῦ δ’ ὕπερ γῆς ἥκετ’ , ἢ παίδων πέρι ; 
Κρέουσα ἄπαιδές ἐσμεν , χρόνῑ ἔχοντ’ εὐνήματα . 
Ἴων οὐδ’ ἔτεκες οὐδὲν πώποτ’ , ἀλλ’ ἄτεκνος εἶ ; 
Κρέουσα ὁ Φοῖβος οἶδε τὴν ἐμὴν ἀπαιδίαν . 
Ἴων ὦ τλῆμον , ὡς τἄλλ’ εὐτυχοῦσ’ οὐκ εὐτυχεῖς . 
Κρέουσα σὺ δ’ εἶ τίς ; 
ὥς σου τὴν τεκοῦσαν ὤλβισα . 
Ἴων τοῦ θεοῦ καλοῦμαι δοῦλος εἰμί τ’ , ὦ γύναι . 
Κρέουσα ἀνάθημα πόλεως , ἤ τινος πραθεὶς ὕπο ; 
Ἴων οὐκ οἶδα πλὴν ἕν · Λοξίου κεκλήμεθα . 
Κρέουσα ἡμεῖς σ’ ἄρ’ αὖθις , ὦ ξέν’ , ἀντοικτίρομεν . 
Ἴων ὡς μὴ εἰδόθ’ ἥτις μ’ ἔτεκεν ἐξ ὅτου τ’ ἔφυν . 
Κρέουσα ναοῖσι δ’ οἰκεῖς τοισίδ’ ἢ κατὰ στέγας ; 
Ἴων ἅπαν θεοῦ μοι δῶμ’ , ἵν’ ἂν λάβῃ μ’ ὕπνος . 
Κρέουσα παῖς δ’ ὢν ἀφίκου ναὸν ἢ νεανίας ; 
Ἴων βρέφος λέγουσιν οἱ δοκοῦντες εἰδέναι . 
Κρέουσα καὶ τίς γάλακτί σ’ ἐξέθρεψε Δελφίδων ; 
Ἴων οὐπώποτ’ ἔγνων μαστόν · ἣ δ’ ἔθρεψέ με . . . 
Κρέουσα τίς , ὦ ταλαίπωρ’ ; 
ὡς νοσοῦσ’ ηὗρον νόσους . 
Ἴων 
Φοίβου προφῆτις , μητέρ’ ὣς νομίζομεν . 
Κρέουσα ἐς δ’ ἄνδρ’ ἀφίκου τίνα τροφὴν κεκτημένος ; 
Ἴων βωμοί μ’ ἔφερβον οὑπιών τ’ ἀεὶ ξένος . 
Κρέουσα τάλαινά σ’ ἡ τεκοῦσα · τίς ποτ’ ἦν ἄρα ; 
Ἴων ἀδίκημά του γυναικὸς ἐγενόμην ἴσως . 
Κρέουσα ἔχεις δὲ βίοτον · εὖ γὰρ ἤσκησαι πέπλοις . 
Ἴων τοῖς τοῦ θεοῦ κοσμούμεθ’ , ᾧ δουλεύομεν . 
Κρέουσα οὐδ’ ᾖξας εἰς ἔρευναν ἐξευρεῖν γονάς ; 
Ἴων ἔχω γὰρ οὐδέν , ὦ γύναι , τεκμήριον . 
Κρέουσα φεῦ · 
πέπονθέ τις σῇ μητρὶ ταὔτ’ ἄλλη γυνή . 
Ἴων τίς ; 
εἰ πόνου μοι ξυλλάβοι , χαίροιμεν ἄν . 
Κρέουσα ἧς οὕνεκ’ ἦλθον δεῦρο πρὶν πόσιν μολεῖν . 
Ἴων ποῖόν τι χρῄζουσ’ ; 
ὡς ὑπουργήσω , γύναι . 
Κρέουσα μάντευμα κρυπτὸν δεομένη Φοίβου μαθεῖν . 
Ἴων λέγοις ἄν · ἡμεῖς τἄλλα προξενήσομεν . 
Κρέουσα ἄκουε δὴ τὸν μῦθον . 
— 
ἀλλ’ αἰδούμεθα . 
Ἴων οὔ τἄρα πράξεις οὐδέν · ἀργὸς ἡ θεός . 
Κρέουσα 
Φοίβῳ μιγῆναί φησί τις φίλων ἐμῶν . 
Ἴων 
Φοίβῳ γυνὴ γεγῶσα ; 
μὴ λέγ’ , ὦ ξένη . 
Κρέουσα καὶ παῖδά γ’ ἔτεκε τῷ θεῷ λάθρα πατρός . 
Ἴων οὐκ ἔστιν · ἀνδρὸς ἀδικίαν αἰσχύνεται . 
Κρέουσα οὔ φησιν αὐτή , καὶ πέπονθεν ἄθλια . 
Ἴων τί χρῆμα δράσασ’ , εἰ θεῷ συνεζύγη ; 
Κρέουσα τὸν παῖδ’ ὃν ἔτεκεν ἐξέθηκε δωμάτων . 
Ἴων ὁ δ’ ἐκτεθεὶς παῖς ποῦ ’στιν ; 
εἰσορᾷ φάος ; 
Κρέουσα οὐκ οἶδεν οὐδείς . 
ταῦτα καὶ μαντεύομαι . 
Ἴων εἰ δ’ οὐκέτ’ ἔστι , τίνι τρόπῳ διεφθάρη ; 
Κρέουσα θῆράς σφε τὸν δύστηνον ἐλπίζει κτανεῖν . 
Ἴων ποίῳ τόδ’ ἔγνω χρωμένη τεκμηρίῳ ; 
Κρέουσα ἐλθοῦσ’ ἵν’ αὐτὸν ἐξέθηκ’ οὐχ ηὗρ’ ἔτι . 
Ἴων ἦν δὲ σταλαγμὸς ἐν στίβῳ τις αἵματος ; 
Κρέουσα οὔ φησι . 
καίτοι πόλλ’ ἐπεστράφη πέδον . 
Ἴων χρόνος δὲ τίς τῷ παιδὶ διαπεπραγμένῳ ; 
Κρέουσα σοὶ ταὐτὸν ἥβης , εἴπερ , εἶχεν ἂν μέτρον . 
Ἴων ἀδικεῖ νιν ὁ θεός · ἡ τεκοῦσα δ’ ἀθλία . 
Κρέουσα οὔκουν ἔτ’ ἄλλον γ’ ὕστερον τίκτει γόνον . 
Ἴων τί δ’ , εἰ λάθρα νιν Φοῖβος ἐκτρέφει λαβών ; 
Κρέουσα τὰ κοινὰ χαίρων οὐ δίκαια δρᾷ μόνος . 
Ἴων οἴμοι · προσῳδὸς ἡ τύχη τὠμῷ πάθει . 
Κρέουσα καὶ σέ , ὦ ξέν’ , οἶμαι μητέρ’ ἀθλίαν ποθεῖν . 
Ἴων καὶ μή γ’ ἐπ’ οἶκτόν μ’ ἔξαγ’ οὗ ’λελήσμεθα . 
Κρέουσα σιγῶ · πέραινε δ’ ὧν σ’ ἀνιστορῶ πέρι . 
Ἴων οἶσθ’ οὖν ὃ κάμνει τοῦ λόγου μάλιστά σοι ; 
Κρέουσα τί δ’ οὐκ ἐκείνῃ τῇ ταλαιπώρῳ νοσεῖ ; 
Ἴων πῶς ὁ θεὸς ὃ λαθεῖν βούλεται μαντεύσεται ; 
Κρέουσα εἴπερ καθίζει τρίποδα κοινὸν Ἑλλάδος . 
Ἴων αἰσχύνεται τὸ πρᾶγμα · μὴ ’ξέλεγχέ νιν . 
Κρέουσα ἀλγύνεται δέ γ’ ἡ παθοῦσα τῇ τύχῃ . 
Ἴων οὐκ ἔστιν ὅστις σοι προφητεύσει τάδε . 
ἐν τοῖς γὰρ αὑτοῦ δώμασιν κακὸς φανεὶς 
Φοῖβος δικαίως τὸν θεμιστεύοντά σοι δράσειεν ἄν τι πῆμα . 
ἀπαλλάσσου , γύναι . 
τῷ γὰρ θεῷ τἀναντί’ οὐ μαντευτέον . 
ἐς γὰρ τοσοῦτον ἀμαθίας ἔλθοιμεν ἄν , εἰ τοὺς θεοὺς ἄκοντας ἐκπονήσομεν φράζειν ἃ μὴ θέλουσιν , ἢ προβωμίοις σφαγαῖσι μήλων ἢ δῑ οἰωνῶν πτεροῖς . 
ἃν γὰρ βίᾳ σπεύδωμεν ἀκόντων θεῶν , ἄκοντα κεκτήμεσθα τἀγάθ’ , ὦ γύναι · 
ἃ δ’ ἂν διδῶσ’ ἑκόντες , ὠφελούμεθα . 
Χορός πολλαί γε πολλοῖς εἰσι συμφοραὶ βροτῶν , μορφαὶ δὲ διαφέρουσιν · ἓν δ’ ἂν εὐτυχὲς μόλις ποτ’ ἐξεύροι τις ἀνθρώπων βίῳ . 
Κρέουσα ὦ Φοῖβε , κἀκεῖ κἀνθάδ’ οὐ δίκαιος εἶ ἐς τὴν ἀποῦσαν , ἧς πάρεισιν οἱ λόγοι · 
ὃς οὔτ’ ἔσωσας τὸν σὸν ὃν σῶσαί σ’ ἐχρῆν , οὔθ’ ἱστορούσῃ μητρὶ μάντις ὢν ἐρεῖς , ὡς , εἰ μὲν οὐκέτ’ ἔστιν , ὀγκωθῇ τάφῳ , εἰ δ’ ἔστιν . . . 
ἀλλ’ ἐᾶν χρὴ τάδ’ , εἰ πρὸς τοῦ θεοῦ κωλυόμεσθα μὴ μαθεῖν ἃ βούλομαι . 
ἀλλ’ , ὦ ξέν’ , εἰσορῶ γὰρ εὐγενῆ πόσιν 
Ξοῦθον πέλας δὴ τόνδε , τὰς Τροφωνίου λιπόντα θαλάμας , τοὺς λελεγμένους λόγους σίγα πρὸς ἄνδρα , μή τιν’ αἰσχύνην λάβω διακονοῦσα κρυπτά , καὶ προβῇ λόγος οὐχ ᾗπερ ἡμεῖς αὐτὸν ἐξειλίσσομεν . 
τὰ γὰρ γυναικῶν δυσχερῆ πρὸς ἄρσενας , κἀν ταῖς κακαῖσιν ἁγαθαὶ μεμειγμέναι μισούμεθ’ · οὕτω δυστυχεῖς πεφύκαμεν . 
Ξοῦθος πρῶτον μὲν ὁ θεὸς τῶν ἐμῶν προσφθεγμάτων λαβὼν ἀπαρχὰς χαιρέτω , σύ τ’ , ὦ γύναι . 
μῶν χρόνιος ἐλθών σ’ ἐξέπληξ’ ὀρρωδίᾳ ; 
Κρέουσα οὐδέν γ’ · ἀφίκου δ’ ἐς μέριμναν . 
ἀλλά μοι λέξον , τί θέσπισμ’ ἐκ Τροφωνίου φέρεις , παίδων ὅπως νῷν σπέρμα συγκραθήσεται ; 
Ξοῦθος οὐκ ἠξίωσε τοῦ θεοῦ προλαμβάνειν μαντεύμαθ’ · ἓν δ’ οὖν εἶπεν · οὐκ ἄπαιδά με πρὸς οἶκον ἥξειν οὐδὲ σὲ ἐκ χρηστηρίων . 
Κρέουσα ὦ πότνια Φοίβου μῆτερ , εἰ γὰρ αἰσίως ἔλθοιμεν , ἅ τε νῷν συμβόλαια πρόσθεν ἦν ἐς παῖδα τὸν σόν , μεταπέσοι βελτίονα . 
Ξοῦθος ἔσται τάδ’ · ἀλλὰ τίς προφητεύει θεοῦ ; 
Ἴων ἡμεῖς τά γ’ ἔξω , τῶν ἔσω δ’ ἄλλοις μέλει , οἳ πλησίον θάσσουσι τρίποδος , ὦ ξένε , 
Δελφῶν ἀριστῆς , οὓς ἐκλήρωσεν πάλος . 
Ξοῦθος καλῶς · ἔχω δὴ πάνθ’ ὅσων ἐχρῄζομεν . 
στείχοιμ’ ἂν εἴσω · καὶ γάρ , ὡς ἐγὼ κλύω , χρηστήριον πέπτωκε τοῖς ἐπήλυσι κοινὸν πρὸ ναοῦ · βούλομαι δ’ ἐν ἡμέρᾳ τῇδ’ — 
αἰσία γάρ — 
θεοῦ λαβεῖν μαντεύματα . 
σὺ δ’ ἀμφὶ βωμούς , ὦ γύναι , δαφνηφόρους λαβοῦσα κλῶνας , εὐτέκνους εὔχου θεοῖς χρησμούς μ’ ἐνεγκεῖν ἐξ Ἀπόλλωνος δόμων . 
Κρέουσα ἔσται τάδ’ , ἔσται . 
Λοξίας δ’ ἐὰν θέλῃ νῦν ἀλλὰ τὰς πρὶν ἀναλαβεῖν ἁμαρτίας , ἅπας μὲν οὐ γένοιτ’ ἂν εἰς ἡμᾶς φίλος , ὅσον δὲ χρῄζει — 
θεὸς γάρ ἐστι — 
δέξομαι . 
Ἴων τί ποτε λόγοισιν ἡ ξένη πρὸς τὸν θεὸν κρυπτοῖσιν αἰεὶ λοιδοροῦσ’ αἰνίσσεται ; 
ἤτοι φιλοῦσά γ’ ἧς ὕπερ μαντεύεται , ἢ καί τι σιγῶσ’ ὧν σιωπᾶσθαι χρεών ; 
ἀτὰρ θυγατρὸς τῆς Ἐρεχθέως τί μοι μέλει ; 
προσήκει γ’ οὐδέν . 
ἀλλὰ χρυσέαις πρόχοισιν ἐλθὼν εἰς ἀπορραντήρια δρόσον καθήσω . 
νουθετητέος δέ μοι 
Φοῖβος , τί πάσχει · παρθένους βίᾳ γαμῶν προδίδωσι ; 
παῖδας ἐκτεκνούμενος λάθρᾳ θνῄσκοντας ἀμελεῖ ; 
μὴ σύ γ’ · ἀλλ’ , ἐπεὶ κρατεῖς , ἀρετὰς δίωκε . 
καὶ γὰρ ὅστις ἂν βροτῶν κακὸς πεφύκῃ , ζημιοῦσιν οἱ θεοί . 
πῶς οὖν δίκαιον τοὺς νόμους ὑμᾶς βροτοῖς γράψαντας , αὐτοὺς ἀνομίαν ὀφλισκάνειν ; 
εἰ δ’ — 
οὐ γὰρ ἔσται , τῷ λόγῳ δὲ χρήσομαι — δίκας βιαίων δώσετ’ ἀνθρώποις γάμων , σὺ καὶ Ποσειδῶν Ζεύς θ’ ὃς οὐρανοῦ κρατεῖ , ναοὺς τίνοντες ἀδικίας κενώσετε . 
τὰς ἡδονὰς γὰρ τῆς προμηθίας πάρος σπεύδοντες ἀδικεῖτ’ . 
οὐκέτ’ ἀνθρώπους κακῶς λέγειν δίκαιον , εἰ τὰ τῶν θεῶν καλὰ μιμούμεθ’ , ἀλλὰ τοὺς διδάσκοντας τάδε . 
Χορός σὲ τὰν ὠδίνων λοχιᾶν ἀνειλείθυιαν , ἐμὰν 
Ἀθάναν , ἱκετεύω , 
Προμηθεῖ Τιτᾶνι λοχευ‐ θεῖσαν κατ’ ἀκροτάτας κορυφᾶς Διός , ὦ μάκαιρα Νίκα , μόλε Πύθιον οἶκον , 
Ὀλύμπου χρυσέων θαλάμων πταμένα πρὸς ἀγυιάς , 
Φοιβήιος ἔνθα γᾶς μεσσόμφαλος ἑστία παρὰ χορευομένῳ τρίποδι μαντεύματα κραίνει , σὺ καὶ παῖς ἁ Λατογενής , δύο θεαὶ δύο παρθένοι , κασίγνηται σεμναὶ Φοίβου . 
ἱκετεύσατε δ’ , ὦ κόραι , τὸ παλαιὸν Ἐρεχθέως γένος εὐτεκνίας χρονίου καθαροῖς μαντεύμασι κῦρσαι . 
Χορός ὑπερβαλλούσας γὰρ ἔχει θνατοῖς εὐδαιμονίας ἀκίνητον ἀφορμάν , τέκνων οἷς ἂν καρποτρόφοι λάμπωσιν ἐν θαλάμοις πατρίοισι νεάνιδες ἧβαι , διαδέκτορα πλοῦτον ὡς ἕξοντες ἐκ πατέρων ἑτέροις ἐπὶ τέκνοις . 
ἀλκά τε γὰρ ἐν κακοῖς σύν τ’ εὐτυχίαις φίλον , δορί τε γᾷ πατρίᾳ φέρει σωτήριον ἀλκάν . 
ἐμοὶ μὲν πλούτου τε πάρος βασιλικῶν τ’ εἶεν θαλάμων τροφαὶ κήδειοι κεδνῶν γε τέκνων . 
τὸν ἄπαιδα δ’ ἀποστυγῶ βίον , ᾧ τε δοκεῖ ψέγω · 
μετὰ δὲ κτεάνων μετρίων βιοτᾶς εὔπαιδος ἐχοίμαν . 
Χορός ὦ Πανὸς θακήματα καὶ παραυλίζουσα πέτρα μυχώδεσι Μακραῖς , ἵνα χοροὺς στείβουσι ποδοῖν 
Ἀγλαύρου κόραι τρίγονοι στάδια χλοερὰ πρὸ Παλλάδος ναῶν , συρίγγων ὑπ’ αἰόλας ἰαχᾶς ὕμνων , ὅτ’ ἀναλίοις συρίζεις , ὦ Πάν , τοῖς σοῖσιν ἐν ἄντροις , ἵνα τεκοῦσά τις Φοίβῳ παρθένος , ὦ μελέα , βρέφος , πτανοῖς ἐξόρισεν θοίναν θηρσί τε φοινίαν δαῖτα , πικρῶν γάμων ὕβριν · οὔτ’ ἐπὶ κερκίσιν οὔτε λόγοις φάτιν ἄιον εὐτυχίας μετέχειν θεόθεν τέκνα θνατοῖς . 
Ἴων πρόσπολοι γυναῖκες , αἳ τῶνδ’ ἀμφὶ κρηπῖδας δόμων θυοδόκων φρούρημ’ ἔχουσαι δεσπότιν φυλάσσετε , ἐκλέλοιπ’ ἤδη τὸν ἱερὸν τρίποδα καὶ χρηστήριον 
Ξοῦθος , ἢ μίμνει κατ’ οἶκον ἱστορῶν ἀπαιδίαν ; 
Χορός ἐν δόμοις ἔστ’ , ὦ ξέν’ · οὔπω δῶμ’ ὑπερβαίνει τόδε . 
ὡς δ’ ἐπ’ ἐξόδοισιν ὄντος , τῶνδ’ ἀκούομεν πυλῶν δοῦπον , ἐξιόντα τ’ ἤδη δεσπότην ὁρᾶν πάρα . 
Ξοῦθος ὦ τέκνον , χαῖρ’ · ἡ γὰρ ἀρχὴ τοῦ λόγου πρέπουσά μοι . 
Ἴων χαίρομεν · σὺ δ’ εὖ φρόνει γε , καὶ δύ’ ὄντ’ εὖ πράξομεν . 
Ξοῦθος δὸς χερὸς φίλημά μοι σῆς σώματός τ’ ἀμφιπτυχάς . 
Ἴων εὖ φρονεῖς μέν ; 
ἤ σ’ ἔμηνε θεοῦ τις , ὦ ξένε , βλάβη ; 
Ξοῦθος σωφρονῶ · τὰ φίλταθ’ εὑρὼν οὐ φυγεῖν ἐφίεμαι . 
Ἴων παῦε , μὴ ψαύσας τὰ τοῦ θεοῦ στέμματα ῥήξῃς χερί . 
Ξοῦθος ἅψομαι · κοὐ ῥυσιάζω , τἀμὰ δ’ εὑρίσκω φίλα . 
Ἴων οὐκ ἀπαλλάξῃ , πρὶν εἴσω τόξα πλευμόνων λαβεῖν ; 
Ξοῦθος ὡς τί δὴ φεύγεις με ; 
σαυτοῦ γνωρίσας τὰ φίλτατα — 
Ἴων οὐ φιλῶ φρενοῦν ἀμούσους καὶ μεμηνότας ξένους . 
Ξοῦθος κτεῖνε καὶ πίμπρη · πατρὸς γάρ , ἢν κτάνῃς , ἔσῃ φονεύς . 
Ἴων ποῦ δέ μοι πατὴρ σύ ; 
ταῦτ’ οὖν οὐ γέλως κλύειν ἐμοῦ ; 
Ξοῦθος οὔ · τρέχων ὁ μῦθος ἄν σοι τἀμὰ σημήνειεν ἄν . 
Ἴων καὶ τί μοι λέξεις ; 
Ξοῦθος πατὴρ σός εἰμι καὶ σὺ παῖς ἐμός . 
Ἴων τίς λέγει τάδε ; 
Ξοῦθος ὅς σ’ ἔθρεψεν ὄντα Λοξίας ἐμόν . 
Ἴων μαρτυρεῖς σαυτῷ . 
Ξοῦθος τὰ τοῦ θεοῦ γ’ ἐκμαθὼν χρηστήρια . 
Ἴων ἐσφάλης αἴνιγμ’ ἀκούσας . 
Ξοῦθος οὐκ ἄρ’ ὄρθ’ ἀκούομεν . 
Ἴων ὁ δὲ λόγος τίς ἐστι Φοίβου ; 
Ξοῦθος τὸν συναντήσαντά μοι — 
Ἴων τίνα συνάντησιν ; 
Ξοῦθος δόμων τῶνδ’ ἐξιόντι τοῦ θεοῦ 
Ἴων συμφορᾶς τίνος κυρῆσαι ; 
Ξοῦθος παῖδ’ ἐμὸν πεφυκέναι . 
Ἴων σὸν γεγῶτ’ , ἢ δῶρον ἄλλως ; 
Ξοῦθος δῶρον , ὄντα δ’ ἐξ ἐμοῦ . 
Ἴων πρῶτα δῆτ’ ἐμοὶ ξυνάπτεις πόδα σόν ; 
Ξοῦθος οὐκ ἄλλῳ , τέκνον . 
Ἴων ἡ τύχη πόθεν ποθ’ ἥκει ; 
Ξοῦθος δύο μίαν θαυμάζομεν . 
Ἴων ἔα . 
τίνος δέ σοι πέφυκα μητρός ; 
Ξοῦθος οὐκ ἔχω φράσαι . 
Ἴων οὐδὲ Φοῖβος εἶπε ; 
Ξοῦθος τερφθεὶς τοῦτο , κεῖν’ οὐκ ἠρόμην . 
Ἴων γῆς ἄρ’ ἐκπέφυκα μητρός . 
Ξοῦθος οὐ πέδον τίκτει τέκνα . 
Ἴων πῶς ἂν οὖν εἴην σός ; 
Ξοῦθος οὐκ οἶδ’ , ἀναφέρω δ’ ἐς τὸν θεόν . 
Ἴων φέρε λόγων ἁψώμεθ’ ἄλλων . 
Ξοῦθος ταῦτ’ ἀμείνον’ , ὦ τέκνον . 
Ἴων ἦλθες ἐς νόθον τι λέκτρον ; 
Ξοῦθος μωρίᾳ γε τοῦ νέου . 
Ἴων πρὶν κόρην λαβεῖν Ἐρεχθέως ; 
Ξοῦθος οὐ γὰρ ὕστερόν γέ πω . 
Ἴων ἆρα δῆτ’ ἐκεῖ μ’ ἔφυσας ; 
Ξοῦθος τῷ χρόνῳ γε συντρέχει . 
Ἴων κᾆτα πῶς ἀφικόμεσθα δεῦρο — 
Ξοῦθος ταῦτ’ ἀμηχανῶ . 
Ἴων διὰ μακρᾶς ἐλθὼν κελεύθου ; 
Ξοῦθος τοῦτο κἄμ’ ἀπαιολεῖ . 
Ἴων 
Πυθίαν δ’ ἦλθες πέτραν πρίν ; 
Ξοῦθος ἐς φανάς γε Βακχίου . 
Ἴων προξένων δ’ ἔν του κατέσχες ; 
Ξοῦθος ὅς με Δελφίσιν κόραις . . . 
Ἴων ἐθιάσευσ’ , ἢ πῶς τάδ’ αὐδᾷς ; 
Ξοῦθος 
Μαινάσιν γε Βακχίου . 
Ἴων ἔμφρον’ ἢ κάτοινον ὄντα ; 
Ξοῦθος 
Βακχίου πρὸς ἡδοναῖς . 
Ἴων τοῦτ’ ἐκεῖν’ ἵν’ ἐσπάρημεν . 
Ξοῦθος ὁ πότμος ἐξηῦρεν , τέκνον . 
Ἴων πῶς δ’ ἀφικόμεσθα ναούς ; 
Ξοῦθος ἔκβολον κόρης ἴσως . 
Ἴων ἐκπεφεύγαμεν τὸ δοῦλον . 
Ξοῦθος πατέρα νυν δέχου , τέκνον . 
Ἴων τῷ θεῷ γοῦν οὐκ ἀπιστεῖν εἰκός . 
Ξοῦθος εὖ φρονεῖς ἄρα . 
Ἴων καὶ τί βουλόμεσθά γ’ ἄλλο — 
Ξοῦθος νῦν ὁρᾷς ἃ χρή σ’ ὁρᾶν . 
Ἴων ἢ Διὸς παιδὸς γενέσθαι παῖς ; 
Ξοῦθος ὃ σοί γε γίγνεται . 
Ἴων ἦ θίγω δῆθ’ οἵ μ’ ἔφυσαν ; 
Ξοῦθος πιθόμενός γε τῷ θεῷ . 
Ἴων χαῖρέ μοι , πάτερ — 
Ξοῦθος φίλον γε φθέγμ’ ἐδεξάμην τόδε . 
Ἴων ἡμέρα θ’ ἡ νῦν παροῦσα . 
Ξοῦθος μακάριόν γ’ ἔθηκέ με . 
Ἴων ὦ φίλη μῆτερ , πότ’ ἆρα καὶ σὸν ὄψομαι δέμας ; 
νῦν ποθῶ σε μᾶλλον ἢ πρίν , ἥτις εἶ ποτ’ , εἰσιδεῖν . 
ἀλλ’ ἴσως τέθνηκας , ἡμεῖς δ’ οὐδὲν ἂν δυναίμεθα . 
Χορός κοιναὶ μὲν ἡμῖν δωμάτων εὐπραξίαι · 
ὅμως δὲ καὶ δέσποιναν ἐς τέκν’ εὐτυχεῖν ἐβουλόμην ἂν τούς τ’ Ἐρεχθέως δόμους . 
Ξοῦθος ὦ τέκνον , ἐς μὲν σὴν ἀνεύρεσιν θεὸς ὀρθῶς ἔκρανε , καὶ συνῆψ’ ἐμοί τε σέ , σύ τ’ αὖ τὰ φίλταθ’ ηὗρες οὐκ εἰδὼς πάρος . 
ὃ δ’ ᾖξας ὀρθῶς , τοῦτο κἄμ’ ἔχει πόθος , ὅπως σύ τ’ , ὦ παῖ , μητέρ’ εὑρήσεις σέθεν , ἐγώ θ’ ὁποίας μοι γυναικὸς ἐξέφυς . 
χρόνῳ δὲ δόντες ταῦτ’ ἴσως εὕροιμεν ἄν . 
ἀλλ’ ἐκλιπὼν θεοῦ δάπεδ’ ἀλητείαν τε σὴν ἐς τὰς Ἀθήνας στεῖχε κοινόφρων πατρί , οὗ σ’ ὄλβιον μὲν σκῆπτρον ἀναμένει πατρός , πολὺς δὲ πλοῦτος · οὐδὲ θάτερον νοσῶν δυοῖν κεκλήσῃ δυσγενὴς πένης θ’ ἅμα , ἀλλ’ εὐγενής τε καὶ πολυκτήμων βίου . 
σιγᾷς ; 
τί πρὸς γῆν ὄμμα σὸν βαλὼν ἔχεις ; 
ἐς φροντίδας δ’ ἀπῆλθες , ἐκ δὲ χαρμονῆς πάλιν μεταστὰς δεῖμα προσβάλλεις πατρί . 
Ἴων οὐ ταὐτὸν εἶδος φαίνεται τῶν πραγμάτων πρόσωθεν ὄντων ἐγγύθεν θ’ ὁρωμένων . 
ἐγὼ δὲ τὴν μὲν συμφορὰν ἀσπάζομαι , πατέρα σ’ ἀνευρών · ὧν δὲ γιγνώσκω , πάτερ , ἄκουσον . 
εἶναί φασι τὰς αὐτόχθονας κλεινὰς Ἀθήνας οὐκ ἐπείσακτον γένος , ἵν’ ἐσπεσοῦμαι δύο νόσω κεκτημένος , πατρός τ’ ἐπακτοῦ καὐτὸς ὢν νοθαγενής . 
καὶ τοῦτ’ ἔχων τοὔνειδος , ἀσθενὴς μὲν ὤν — 
[μηδὲν καὶ οὐδὲν ὢν κεκλήσομαι · ] ἢν δ’ ἐς τὸ πρῶτον πόλεος ὁρμηθεὶς ζυγὸν ζητῶ τις εἶναι , τῶν μὲν ἀδυνάτων ὕπο μισησόμεσθα · λυπρὰ γὰρ τὰ κρείσσονα · 
ὅσοι δέ , χρηστοὶ δυνάμενοί τ’ εἶναι σοφοί , σιγῶσι κοὐ σπεύδουσιν ἐς τὰ πράγματα , γέλωτ’ ἐν αὐτοῖς μωρίαν τε λήψομαι οὐχ ἡσυχάζων ἐν πόλει φόβου πλέᾳ . 
τῶν δ’ † 
αὖ λογίων τε † 
χρωμένων τε τῇ πόλει ἐς ἀξίωμα βὰς πλέον φρουρήσομαι ψήφοισιν . 
οὕτω γὰρ τάδ’ , ὦ πάτερ , φιλεῖ · 
οἳ τὰς πόλεις ἔχουσι κἀξιώματα , τοῖς ἀνθαμίλλοις εἰσὶ πολεμιώτατοι . 
ἐλθὼν δ’ ἐς οἶκον ἀλλότριον ἔπηλυς ὢν γυναῖκά θ’ ὡς ἄτεκνον , ἣ κοινουμένη τὰς συμφοράς σοι πρόσθεν , ἀπολαχοῦσα νῦν αὐτὴ καθ’ αὑτὴν τὴν τύχην οἴσει πικρῶς , πῶς οὐχ ὑπ’ αὐτῆς εἰκότως μισήσομαι , ὅταν παραστῶ σοὶ μὲν ἐγγύθεν ποδός , ἣ δ’ οὖσ’ ἄτεκνος τὰ σὰ φίλ’ εἰσορᾷ πικρῶς , κᾆτ’ ἢ προδοὺς σύ μ’ ἐς δάμαρτα σὴν βλέπῃς ἢ τἀμὰ τιμῶν δῶμα συγχέας ἔχῃς ; 
ὅσας σφαγὰς δὴ φαρμάκων τε θανασίμων γυναῖκες ηὗρον ἀνδράσιν διαφθοράς . 
ἄλλως τε τὴν σὴν ἄλοχον οἰκτίρω , πάτερ , ἄπαιδα γηράσκουσαν · οὐ γὰρ ἀξία πατέρων ἀπ’ ἐσθλῶν οὖσ’ ἀπαιδίᾳ νοσεῖν . 
τυραννίδος δὲ τῆς μάτην αἰνουμένης τὸ μὲν πρόσωπον ἡδύ , τἀν δόμοισι δὲ λυπηρά · τίς γὰρ μακάριος , τίς εὐτυχής , ὅστις δεδοικὼς καὶ παραβλέπων βίον αἰῶνα τείνει ; 
δημότης ἂν εὐτυχὴς ζῆν ἂν θέλοιμι μᾶλλον ἢ τύραννος ὤν , ᾧ τοὺς πονηροὺς ἡδονὴ φίλους ἔχειν , ἐσθλοὺς δὲ μισεῖ κατθανεῖν φοβούμενος . 
εἴποις ἂν ὡς ὁ χρυσὸς ἐκνικᾷ τάδε , πλουτεῖν τε τερπνόν ; 
οὐ φιλῶ ψόφους κλύειν ἐν χερσὶ σῴζων ὄλβον οὐδ’ ἔχειν πόνους · 
εἴη γ’ ἐμοὶ <μὲν> 
μέτρια μὴ λυπουμένῳ . 
ἃ δ’ ἐνθάδ’ εἶχον ἀγάθ’ ἄκουσόν μου , πάτερ · 
τὴν φιλτάτην μὲν πρῶτον ἀνθρώπῳ σχολὴν ὄχλον τε μέτριον , οὐδέ μ’ ἐξέπληξ’ ὁδοῦ πονηρὸς οὐδείς · κεῖνο δ’ οὐκ ἀνασχετόν , εἴκειν ὁδοῦ χαλῶντα τοῖς κακίοσιν . 
θεῶν δ’ ἐν εὐχαῖς † 
ἢ γόοισιν ἦ † 
βροτῶν , ὑπηρετῶν χαίρουσιν , οὐ γοωμένοις . 
καὶ τοὺς μὲν ἐξέπεμπον , οἳ δ’ ἧκον ξένοι , ὥσθ’ ἡδὺς αἰεὶ καινὸς ἐν καινοῖσιν ἦ . 
ὃ δ’ εὐκτὸν ἀνθρώποισι , κἂν ἄκουσιν ᾖ , δίκαιον εἶναί μ’ ὁ νόμος ἡ φύσις θ’ ἅμα παρεῖχε τῷ θεῷ . 
ταῦτα συννοούμενος κρείσσω νομίζω τἀνθάδ’ ἢ τἀκεῖ , πάτερ . 
ἔα δ’ ἔμ’ αὐτοῦ ζῆν · ἴση γὰρ ἡ χάρις , μεγάλοισι χαίρειν σμικρά θ’ ἡδέως ἔχειν . 
Χορός καλῶς ἔλεξας , εἴπερ οὓς ἐγὼ φιλῶ ἐν τοῖσι σοῖσιν εὐτυχήσουσιν φίλοις . 
Ξοῦθος παῦσαι λόγων τῶνδ’ , εὐτυχεῖν δ’ ἐπίστασο · 
θέλω γὰρ οὗπέρ σ’ ηὗρον ἄρξασθαι , τέκνον , κοινῆς τραπέζης , δαῖτα πρὸς κοινὴν πεσών , θῦσαί θ’ ἅ σου πρὶν γενέθλῑ οὐκ ἐθύσαμεν . 
καὶ νῦν μὲν ὡς δὴ ξένον ἄγων σ’ ἐφέστιον δείπνοισι τέρψω , τῆς δ’ Ἀθηναίων χθονὸς ἄξω θεατὴν δῆθεν , ὡς οὐκ ὄντ’ ἐμόν . 
καὶ γὰρ γυναῖκα τὴν ἐμὴν οὐ βούλομαι λυπεῖν ἄτεκνον οὖσαν αὐτὸς εὐτυχῶν . 
χρόνῳ δὲ καιρὸν λαμβάνων προσάξομαι δάμαρτ’ ἐᾶν σε σκῆπτρα τἄμ’ ἔχειν χθονός . 
Ἴωνα δ’ ὀνομάζω σε τῇ τύχῃ πρέπον , ὁθούνεκ’ ἀδύτων ἐξιόντι μοι θεοῦ ἴχνος συνῆψας πρῶτος . 
ἀλλὰ τῶν φίλων πλήρωμ’ ἀθροίσας βουθύτῳ σὺν ἡδονῇ πρόσειπε , μέλλων Δελφίδ’ ἐκλιπεῖν πόλιν . 
ὑμῖν δὲ σιγᾶν , δμωΐδες , λέγω τάδε , ἢ θάνατον εἰπούσαισι πρὸς δάμαρτ’ ἐμήν . 
Ἴων στείχοιμ’ ἄν . 
ἓν δὲ τῆς τύχης ἄπεστί μοι · 
εἰ μὴ γὰρ ἥτις μ’ ἔτεκεν εὑρήσω , πάτερ , ἀβίωτον ἡμῖν . 
εἰ δ’ ἐπεύξασθαι χρεών , ἐκ τῶν Ἀθηνῶν μ’ ἡ τεκοῦσ’ εἴη γυνή , ὥς μοι γένηται μητρόθεν παρρησία . 
καθαρὰν γὰρ ἤν τις ἐς πόλιν πέσῃ ξένος , κἂν τοῖς λόγοισιν ἀστὸς ᾖ , τό γε στόμα δοῦλον πέπαται κοὐκ ἔχει παρρησίαν . 
Χορός ὁρῶ δάκρυα καὶ πενθίμους 
<ἀλαλαγὰς> 
στεναγμάτων τ’ ἐσβολάς , ὅταν ἐμὰ τύραννος εὐπαιδίαν πόσιν ἔχοντ’ εἰδῇ , αὐτὴ δ’ ἄπαις ᾖ καὶ λελειμμένη τέκνων . 
τίν’ , ὦ παῖ πρόμαντι Λατοῦς , ἔχρη‐ σας ὑμνῳδίαν ; 
πόθεν ὁ παῖς ὅδ’ ἀμφὶ ναοὺς σέθεν τρόφιμος ἐξέβα ; 
γυναικῶν τίνος ; 
οὐ γάρ με σαίνει θέσφατα μή τιν’ ἔχῃ δόλον . 
δειμαίνω συμφοράν , ἐφ’ ὅ ποτε βάσεται . 
ἄτοπος ἄτοπα γὰρ δίδωσί μοι , τὸ δ’ ἔτ’ εὔφημ’ ἔχει , δόλον τύχαν θ’ , ὁ παῖς — ἄλλων τραφεὶς ἐξ αἱμάτων . 
τίς οὐ τάδε ξυνοίσεται ; 
Χορός 
— 
φίλαι , πότερ’ ἐμᾷ δεσποίνᾳ τάδε τορῶς ἐς οὖς γεγωνήσομεν ; 
πόσιν , ἐν ᾧ τὰ πάντ’ ἔχουσ’ ἐλπίδων μέτοχος ἦν , τλάμων , . . . 
— 
νῦν δ’ ἣ μὲν ἔρρει συμφοραῖς , ὃ δ’ εὐτυχεῖ . 
— 
πολιὸν ἐσπεσοῦσα γῆρας , πόσις δ’ . . . 
— 
ἀτίετος φίλων . 
— 
μέλεος , ὃς θυραῖος ἐλθὼν δόμους , μέγαν ἐς ὄλβον , οὐκ ἴσωσεν τύχης . . . 
( 
— 
ὄλοιτ’ , ὄλοιτὀπότνιαν ἐξαπαφὼν ἐμάν . 
— 
καὶ θεοῖσιν μὴ τύχοι καλλίφλογα πέλανον ἐπὶ πυρὶ καθαγνίσας · τὸ δ’ ἐμὸν εἴσεται , 
<ὅσον ἀμᾶς ἔφυν> τυραννίδος φίλα . 
— 
ἦ δὴ πέλας δείπνων κυρεῖ παῖς καὶ πατὴρ νέος νέων . 
Χορός ἰὼ δειράδες Παρνασοῦ πέτρας ἔχουσαι σκόπελον οὐράνιόν θ’ ἕδραν , ἵνα Βάκχιος ἀμφιπύρους ἀνέχων πεύκας λαιψηρὰ πηδᾷ νυκτιπόλοις ἅμα σὺν Βάκχαις , μή ποτ’ εἰς ἐμὰν πόλιν ἵκοιθ’ ὁ παῖς , νέαν δ’ ἁμέραν ἀπολιπὼν θάνοι . 
στενομένα γὰρ ἂν πόλις ἔχοι σκῆψιν ξενικὸν ἐσβολὰν . . . 
ἁλίσας ὁ πάρος ἀρχαγὸς ὢν 
Ἐρεχθεὺς ἄναξ . 
Κρέουσα ὦ πρέσβυ παιδαγώγ’ Ἐρεχθέως πατρὸς τοὐμοῦ ποτ’ ὄντος , ἡνίκ’ ἦν ἔτ’ ἐν φάει , ἔπαιρε σαυτὸν πρὸς θεοῦ χρηστήρια , ὥς μοι συνησθῇς , εἴ τι Λοξίας ἄναξ θέσπισμα παίδων ἐς γονὰς ἐφθέγξατο . 
σὺν τοῖς φίλοις γὰρ ἡδὺ μὲν πράσσειν καλῶς · 
ἃ μὴ γένοιτο δ’ , εἴ τι τυγχάνοι κακόν , ἐς ὄμματ’ εὔνου φωτὸς ἐμβλέψαι γλυκύ . 
ἐγὼ δέ σ’ , ὥσπερ καὶ σὺ πατέρ’ ἐμόν ποτε , δέσποιν’ ὅμως οὖσ’ ἀντικηδεύω πατρός . 
Πρεσβύτης ὦ θύγατερ , ἄξῑ ἀξίων γεννητόρων ἤθη φυλάσσεις , κοὐ καταισχύνασ’ ἔχεις τοὺς σοὺς παλαιούς , ἐκγόνους αὐτόχθονας . 
ἕλχ’ ἕλκε πρὸς μέλαθρα καὶ κόμιζέ με . 
αἰπεινά τοι μαντεῖα · τοῦ γήρως δέ μοι συνεκπονοῦσα κῶλον ἰατρὸς γενοῦ . 
Κρέουσα ἕπου νυν · ἴχνος δ’ ἐκφύλασσ’ ὅπου τίθης . 
Πρεσβύτης ἰδού . 
τὸ τοῦ ποδὸς μὲν βραδύ , τὸ τοῦ δὲ νοῦ ταχύ . 
Κρέουσα βάκτρῳ δ’ ἐρείδου περιφερῆ στίβον χθονός . 
Πρεσβύτης καὶ τοῦτο τυφλόν , ὅταν ἐγὼ βλέπω βραχύ . 
Κρέουσα ὀρθῶς ἔλεξας · ἀλλὰ μὴ παρῇς κόπῳ . 
Πρεσβύτης οὔκουν ἑκών γε · τοῦ δ’ ἀπόντος οὐ κρατῶ . 
Κρέουσα γυναῖκες , ἱστῶν τῶν ἐμῶν καὶ κερκίδος δούλευμα πιστόν , τίνα τύχην λαβὼν πόσις βέβηκε παίδων , ὧνπερ οὕνεχ’ ἥκομεν ; 
σημήνατ’ · εἰ γὰρ ἀγαθά μοι μηνύσετε , οὐκ εἰς ἀπίστους δεσπότας βαλεῖς χάριν . 
Χορός ἰὼ δαῖμον . 
Πρεσβύτης τὸ φροίμιον μὲν τῶν λόγων οὐκ εὐτυχές . 
Χορός ἰὼ τλᾶμον . 
Πρεσβύτης ἀλλ’ ἦ τι θεσφάτοισι δεσποτῶν νοσῶ ; 
Χορός εἶἑν · τί δρῶμεν ; 
θάνατος ὧν κεῖται πέρι . . . 
Κρέουσα τίς ἥδε μοῦσα , χὡ φόβος τίνων πέρι ; 
Χορός εἴπωμεν ἢ σιγῶμεν ; 
ἢ τί δράσομεν ; 
Κρέουσα εἴφ’ · ὡς ἔχεις γε συμφοράν τιν’ εἰς ἐμέ . 
Χορός εἰρήσεταί τοι , κεἰ θανεῖν μέλλω διπλῇ . 
οὐκ ἔστι σοι , δέσποιν’ , ἐπ’ ἀγκάλαις λαβεῖν τέκν’ , οὐδὲ μαστῷ σῷ προσαρμόσαι ποτέ . 
Κρέουσα ὤμοι , θάνοιμι . 
Πρεσβύτης θύγατερ . 
Κρέουσα ὦ τάλαιν’ ἐγὼ συμφορᾶς , ἔλαβον ἔπαθον ἄχος ἀβίοτον , φίλαι . 
διοιχόμεσθα . 
Πρεσβύτης τέκνον . 
Κρέουσα αἰαῖ αἰαῖ · 
διανταῖος ἔτυπεν ὀδύνα με πλευ‐ μόνων τῶνδ’ ἔσω . 
Πρεσβύτης μήπω στενάξῃς — 
Κρέουσα ἀλλὰ πάρεισι γόοι . 
Πρεσβύτης πρὶν ἂν μάθωμεν — 
Κρέουσα ἀγγελίαν τίνα μοι ; 
Πρεσβύτης εἰ ταὐτὰ πράσσων δεσπότης τῆς συμφορᾶς κοινωνός ἐστιν , ἢ μόνη σὺ δυστυχεῖς . 
Χορός κείνῳ μέν , ὦ γεραιέ , παῖδα Λοξίας ἔδωκεν , ἰδίᾳ δ’ εὐτυχεῖ ταύτης δίχα . 
Κρέουσα τόδ’ ἐπὶ τῷδε κακὸν ἄκρον ἔλακες ἄχος ἐμοὶ στένειν . 
Πρεσβύτης πότερα δὲ φῦναι δεῖ γυναικὸς ἔκ τινος τὸν παῖδ’ ὃν εἶπας , ἢ γεγῶτ’ ἐθέσπισεν ; 
Χορός ἤδη πεφυκότ’ ἐκτελῆ νεανίαν δίδωσιν αὐτῷ Λοξίας · παρῆ δ’ ἐγώ . 
Κρέουσα πῶς φῄς ; 
ἄφατον ἄφατον ἀναύδητον λόγον ἐμοὶ θροεῖς . 
Πρεσβύτης κἄμοιγε . 
πῶς δ’ ὁ χρησμὸς ἐκπεραίνεται , σαφέστερόν μοι φράζε , χὥστις ἔσθ’ ὁ παῖς . 
Χορός ὅτῳ ξυναντήσειεν ἐκ θεοῦ συθεὶς πρώτῳ πόσις σός , παῖδ’ ἔδωκ’ αὐτῷ θεός . 
Κρέουσα ὀττοτοττοτοῖ · τὸν δ’ ἐμὸν ἄτεκνον ἄτεκνον ἔλακεν ἄρα βίοτον ; 
ἐρημίᾳ δ’ ὀρφανοὺς δόμους οἰκήσω . 
Πρεσβύτης τίς οὖν ἐχρήσθη ; 
τῷ συνῆψ’ ἴχνος ποδὸς πόσις ταλαίνης ; 
πῶς δὲ ποῦ νιν εἰσιδών ; 
Χορός οἶσθ’ , ὦ φίλη δέσποινα , τὸν νεανίαν ὃς τόνδ’ ἔσαιρε ναόν ; 
οὗτος ἔσθ’ ὁ παῖς . 
Κρέουσα ἀν’ ὑγρὸν ἀμπταίην αἰθέρα πόρσω γαί‐ ας Ἑλλανίας , ἀστέρας ἑσπέρους , οἷον οἷον ἄλγος ἔπαθον , φίλαι . 
Πρεσβύτης ὄνομα δὲ ποῖον αὐτὸν ὀνομάζει πατήρ ; 
οἶσθ’ , ἢ σιωπῇ τοῦτ’ ἀκύρωτον μένει ; 
Χορός 
Ἴων’ , ἐπείπερ πρῶτος ἤντησεν πατρί . 
Πρεσβύτης μητρὸς δ’ ὁποίας ἐστὶν — 
Χορός οὐκ ἔχω φράσαι . 
φροῦδος δ’ — 
ἵν’ εἰδῇς πάντα τἀπ’ ἐμοῦ , γέρον — παιδὸς προθύσων ξένια καὶ γενέθλια σκηνὰς ἐς ἱερὰς τῆσδε λαθραίως πόσις , κοινὴν ξυνάψων δαῖτα παιδὶ τῷ νέῳ . 
Πρεσβύτης δέσποινα , προδεδόμεσθα — 
σὺν γάρ σοι νοσῶ — τοῦ σοῦ πρὸς ἀνδρός , καὶ μεμηχανημένως ὑβριζόμεσθα δωμάτων τ’ Ἐρεχθέως ἐκβαλλόμεσθα . 
καὶ σὸν οὐ στυγῶν πόσιν λέγω , σὲ μέντοι μᾶλλον ἢ κεῖνον φιλῶν · 
ὅστις σε γήμας ξένος ἐπεισελθὼν πόλιν καὶ δῶμα καὶ σὴν παραλαβὼν παγκληρίαν , ἄλλης γυναικὸς παῖδας ἐκκαρπούμενος λάθρα πέφηνεν · ὡς λάθρα δ’ , ἐγὼ φράσω . 
ἐπεί σ’ ἄτεκνον ᾔσθετ’ , οὐκ ἔστεργέ σοι ὅμοιος εἶναι τῆς τύχης τ’ ἴσον φέρειν , λαβὼν δὲ δοῦλα λέκτρα νυμφεύσας λάθρα τὸν παῖδ’ ἔφυσεν , ἐξενωμένον δέ τῳ 
Δελφῶν δίδωσιν ἐκτρέφειν . 
ὃ δ’ ἐν θεοῦ δόμοισιν ἄφετος , ὡς λάθοι , παιδεύεται . 
νεανίαν δ’ ὡς ᾔσθετ’ ἐκτεθραμμένον , ἐλθεῖν σ’ ἔπεισε δεῦρ’ ἀπαιδίας χάριν . 
κᾆθ’ ὁ θεὸς οὐκ ἐψεύσαθ’ , ὅδε δ’ ἐψεύσατο πάλαι τρέφων τὸν παῖδα , κἄπλεκεν πλοκὰς τοιάσδ’ · ἁλοὺς μὲν ἀνέφερ’ ἐς τὸν δαίμονα , 
† 
ἐλθὼν δὲ καὶ τὸν χρόνον ἀμύνεσθαι θέλων † τυραννίδ’ αὐτῷ περιβαλεῖν ἔμελλε γῆς . 
καινὸν δὲ τοὔνομ’ ἀνὰ χρόνον πεπλασμένον 
Ἴων , ἰόντι δῆθεν ὅτι συνήντετο . 
Χορός οἴμοι , κακούργους ἄνδρας ὡς αἰεὶ στυγῶ , οἳ συντιθέντες τἄδικ’ εἶτα μηχαναῖς κοσμοῦσι . 
φαῦλον χρηστὸν ἂν λαβεῖν φίλον θέλοιμι μᾶλλον ἢ κακὸν σοφώτερον . 
Πρεσβύτης καὶ τῶνδ’ ἁπάντων ἔσχατον πείσῃ κακόν · 
ἀμήτορ’ , ἀναρίθμητον , ἐκ δούλης τινὸς γυναικός , ἐς σὸν δῶμα δεσπότην ἄγειν . 
ἁπλοῦν ἂν ἦν γὰρ τὸ κακόν , εἰ παρ’ εὐγενοῦς μητρός , πιθών σε , σὴν λέγων ἀπαιδίαν , ἐσῴκισ’ οἴκους · εἰ δὲ σοὶ τόδ’ ἦν πικρόν , τῶν Αἰόλου νιν χρῆν ὀρεχθῆναι γάμων . 
ἐκ τῶνδε δεῖ σε δὴ γυναικεῖόν τι δρᾶν · 
ἢ γὰρ ξίφος λαβοῦσαν ἢ δόλῳ τινὶ ἢ φαρμάκοισι σὸν κατακτεῖναι πόσιν καὶ παῖδα , πρὶν σοὶ θάνατον ἐκ κείνων μολεῖν . 
[εἰ γάρ γ’ ὑφήσεις τοῦδ’ , ἀπαλλάξῃ βίου . 
δυοῖν γὰρ ἐχθροῖν εἰς ἓν ἐλθόντοιν στέγος , ἢ θάτερον δεῖ δυστυχεῖν ἢ θάτερον.] ἐγὼ μὲν οὖν σοι καὶ συνεκπονεῖν θέλω , καὶ συμφονεύειν παῖδ’ ἐπεισελθὼν δόμους οὗ δαῖθ’ ὁπλίζει , καὶ τροφεῖα δεσπόταις ἀποδοὺς θανεῖν τε ζῶν τε φέγγος εἰσορᾶν . 
ἓν γάρ τι τοῖς δούλοισιν αἰσχύνην φέρει , τοὔνομα · τὰ δ’ ἄλλα πάντα τῶν ἐλευθέρων οὐδὲν κακίων δοῦλος , ὅστις ἐσθλὸς ᾖ . 
Χορός κἀγώ , φίλη δέσποινα , συμφορὰν θέλω κοινουμένη τήνδ’ ἢ θανεῖν ἢ ζῆν καλῶς . 
Κρέουσα ὦ ψυχά , πῶς σιγάσω ; 
πῶς δὲ σκοτίας ἀναφήνω εὐνάς , αἰδοῦς δ’ ἀπολειφθῶ ; 
τί γὰρ ἐμπόδιον κώλυμ’ ἔτι μοι ; 
πρὸς τίν’ ἀγῶνας τιθέμεσθ’ ἀρετῆς ; 
οὐ πόσις ἡμῶν προδότης γέγονεν , στέρομαι δ’ οἴκων , στέρομαι παίδων , φροῦδαι δ’ ἐλπίδες , ἃς διαθέσθαι χρῄζουσα καλῶς οὐκ ἐδυνήθην , σιγῶσα γάμους , σιγῶσα τόκους πολυκλαύτους ; 
ἀλλ’ οὐ τὸ Διὸς πολύαστρον ἕδος καὶ τὴν ἐπ’ ἐμοῖς σκοπέλοισι θεὰν λίμνης τ’ ἐνύδρου Τριτωνιάδος πότνιαν ἀκτάν , οὐκέτι κρύψω λέχος , ὡς στέρνων ἀπονησαμένη ῥᾴων ἔσομαι . 
στάζουσι κόραι δακρύοισιν ἐμαί , ψυχὴ δ’ ἀλγεῖ κακοβουλευθεῖσ’ ἔκ τ’ ἀνθρώπων ἔκ τ’ ἀθανάτων , οὓς ἀποδείξω λέκτρων προδότας ἀχαρίστους . 
ὦ τᾶς ἑπταφθόγγου μέλπων κιθάρας ἐνοπάν , ἅτ’ ἀγραύλοις κέρασιν ἐν ἀψύχοις ἀχεῖ μουσᾶν ὕμνους εὐαχήτους , σοὶ μομφάν , ὦ Λατοῦς παῖ , πρὸς τάνδ’ αὐγὰν αὐδάσω . 
ἦλθές μοι χρυσῷ χαίταν μαρμαίρων , εὖτ’ ἐς κόλπους κρόκεα πέταλα φάρεσιν ἔδρεπον , ἀνθίζειν χρυσανταυγῆ · 
λευκοῖς δ’ ἐμφὺς καρποῖσιν χειρῶν εἰς ἄντρου κοίτας κραυγὰν Ὦ μᾶτέρ μ’ αὐδῶσαν θεὸς ὁμευνέτας ἆγες ἀναιδείᾳ 
Κύπριδι χάριν πράσσων . 
τίκτω δ’ ἁ δύστανός σοι κοῦρον , τὸν φρίκᾳ ματρὸς εἰς εὐνὰν βάλλω τὰν σάν , ἵνα με λέχεσι μελέαν μελέοις ἐζεύξω τὰν δύστανον . 
οἴμοι μοι · καὶ νῦν ἔρρει πτανοῖς ἁρπασθεὶς θοίνα παῖς μοι — 
καὶ σός , τλάμων · 
σὺ δὲ κιθάρᾳ κλάζεις παιᾶνας μέλπων . 
ὠή , τὸν Λατοῦς αὐδῶ <σ’> , ὅστ’ ὀμφὰν κληροῖς πρὸς χρυσέους θάκους καὶ γαίας μεσσήρεις ἕδρας , εἰς οὖς αὐδὰν καρύξω · 
Ἰὼ κακὸς εὐνάτωρ , ὃς τῷ μὲν ἐμῷ νυμφεύτᾳ χάριν οὐ προλαβὼν παῖδ’ εἰς οἴκους οἰκίζεις · 
ὁ δ’ ἐμὸς γενέτας καὶ σός γ’ , ἀμαθής , οἰωνοῖς ἔρρει συλαθείς , σπάργανα ματέρος ἐξαλλάξας . 
μισεῖ σ’ ἁ Δᾶλος καὶ δάφνας ἔρνεα φοίνικα παρ’ ἁβροκόμαν , ἔνθα λοχεύματα σέμν’ ἐλοχεύσατο 
Λατὼ Δίοισί σε καρποῖς . 
Χορός οἴμοι , μέγας θησαυρὸς ὡς ἀνοίγνυται κακῶν , ἐφ’ οἷσι πᾶς ἂν ἐκβάλοι δάκρυ . 
Πρεσβύτης ὦ θύγατερ , οὔτοι σὸν βλέπων ἐμπίμπλαμαι πρόσωπον , ἔξω δ’ ἐγενόμην γνώμης ἐμῆς . 
κακῶν γὰρ ἄρτι κῦμ’ ὑπεξαντλῶν φρενί , πρύμνηθεν αἴρει μ’ ἄλλο σῶν λόγων ὕπο , οὓς ἐκβαλοῦσα τῶν παρεστώτων κακῶν μετῆλθες ἄλλων πημάτων κακὰς ὁδούς . 
τί φῄς ; 
τίνα λόγον Λοξίου κατηγορεῖς ; 
ποῖον τεκεῖν φὴ|ς παῖδα ; 
ποῦ θεῖναι πόλεως θηρσὶν φίλον τύμβευμ’ ; 
ἄνελθέ μοι πάλιν . 
Κρέουσα αἰσχύνομαι μέν σ’ , ὦ γέρον , λέξω δ’ ὅμως . 
Πρεσβύτης ὡς συστενάζειν γ’ οἶδα γενναίως φίλοις . 
Κρέουσα ἄκουε τοίνυν · οἶσθα Κεκροπίας πέτρας πρόσβορρον ἄντρον , ἃς Μακρὰς κικλήσκομεν ; 
Πρεσβύτης οἶδ’ , ἔνθα Πανὸς ἄδυτα καὶ βωμοὶ πέλας . 
Κρέουσα ἐνταῦθ’ ἀγῶνα δεινὸν ἠγωνίσμεθα . 
Πρεσβύτης τίν’ ; 
ὡς ἀπαντᾷ δάκρυά μοι τοῖς σοῖς λόγοις . 
Κρέουσα 
Φοίβῳ ξυνῆψ’ ἄκουσα δύστηνον γάμον . 
Πρεσβύτης ὦ θύγατερ , ἆρ’ ἦν ταῦθ’ ἅ γ’ ᾐσθόμην ἐγώ ; 
Κρέουσα οὐκ οἶδ’ · ἀληθῆ δ’ εἰ λέγεις φαίημεν ἄν . 
Πρεσβύτης νόσον κρυφαίαν ἡνίκ’ ἔστενες λάθρα ; 
Κρέουσα τότ’ ἦν ἃ νῦν σοι φανερὰ σημαίνω κακά . 
Πρεσβύτης κᾆτ’ ἐξέκλεψας πῶς Ἀπόλλωνος γάμους ; 
Κρέουσα ἔτεκον — 
ἀνάσχου ταῦτ’ ἐμοῦ κλύων , γέρον . 
Πρεσβύτης ποῦ ; 
τίς λοχεύει σ’ ; 
ἢ μόνη μοχθεῖς τάδε ; 
Κρέουσα μόνη κατ’ ἄντρον οὗπερ ἐζεύχθην γάμοις . 
Πρεσβύτης ὁ παῖς δὲ ποῦ ’στιν ; 
ἵνα σὺ μηκέτ’ ᾖς ἄπαις . 
Κρέουσα τέθνηκεν , ὦ γεραιέ , θηρσὶν ἐκτεθείς . 
Πρεσβύτης τέθνηκ’ ; 
Ἀπόλλων δ’ ὁ κακὸς οὐδὲν ἤρκεσεν ; 
Κρέουσα οὐκ ἤρκεσ’ · Ἅιδου δ’ ἐν δόμοις παιδεύεται . 
Πρεσβύτης τίς γάρ νιν ἐξέθηκεν ; 
οὐ γὰρ δὴ σύ γε . 
Κρέουσα ἡμεῖς , ἐν ὄρφνῃ σπαργανώσαντες πέπλοις . 
Πρεσβύτης οὐδὲ ξυνῄδει σοί τις ἔκθεσιν τέκνου ; 
Κρέουσα αἱ ξυμφοραί γε καὶ τὸ λανθάνειν μόνον . 
Πρεσβύτης καὶ πῶς ἐν ἄντρῳ παῖδα σὸν λιπεῖν ἔτλης ; 
Κρέουσα πῶς δ’ οἰκτρὰ πολλὰ στόματος ἐκβαλοῦσ’ ἔπη — 
Πρεσβύτης φεῦ · 
τλήμων σὺ τόλμης , ὁ δὲ θεὸς μᾶλλον σέθεν . 
Κρέουσα εἰ παῖδά γ’ εἶδες χεῖρας ἐκτείνοντά μοι . 
Πρεσβύτης μαστὸν διώκοντ’ ἦ πρὸς ἀγκάλαις πεσεῖν ; 
Κρέουσα ἐνταῦθ’ , ἵν’ οὐκ ὢν ἄδικ’ ἔπασχεν ἐξ ἐμοῦ . 
Πρεσβύτης σοὶ δ’ ἐς τί δόξ’ ἐσῆλθεν ἐκβαλεῖν τέκνον ; 
Κρέουσα ὡς τὸν θεὸν σῴζοντα τόν γ’ αὑτοῦ γόνον . 
Πρεσβύτης οἴμοι , δόμων σῶν ὄλβος ὡς χειμάζεται . 
Κρέουσα τί κρᾶτα κρύψας , ὦ γέρον , δακρυρροεῖς ; 
Πρεσβύτης σὲ καὶ πατέρα σὸν δυστυχοῦντας εἰσορῶ . 
Κρέουσα τὰ θνητὰ τοιαῦτ’ · οὐδὲν ἐν ταὐτῷ μένει . 
Πρεσβύτης μή νυν ἔτ’ οἴκτων , θύγατερ , ἀντεχώμεθα . 
Κρέουσα τί γάρ με χρὴ δρᾶν ; 
ἀπορία τὸ δυστυχεῖν . 
Πρεσβύτης τὸν πρῶτον ἀδικήσαντά σ’ ἀποτίνου θεόν . 
Κρέουσα καὶ πῶς τὰ κρείσσω θνητὸς οὖσ’ ὑπερδράμω ; 
Πρεσβύτης πίμπρη τὰ σεμνὰ Λοξίου χρηστήρια . 
Κρέουσα δέδοικα · καὶ νῦν πημάτων ἄδην ἔχω . 
Πρεσβύτης τὰ δυνατά νυν τόλμησον , ἄνδρα σὸν κτανεῖν . 
Κρέουσα αἰδούμεθ’ εὐνὰς τὰς τόθ’ ἡνίκ’ ἐσθλὸς ἦν . 
Πρεσβύτης νῦν δ’ ἀλλὰ παῖδα τὸν ἐπὶ σοὶ πεφηνότα . 
Κρέουσα πῶς ; 
εἰ γὰρ εἴη δυνατόν · ὡς θέλοιμί γ’ ἄν . 
Πρεσβύτης ξιφηφόρους σοὺς ὁπλίσασ’ ὀπάονας . 
Κρέουσα στείχοιμ’ ἄν · ἀλλὰ ποῦ γενήσεται τόδε ; 
Πρεσβύτης ἱεραῖσιν ἐν σκηναῖσιν , οὗ θοινᾷ φίλους . 
Κρέουσα ἐπίσημον ὁ φόνος , καὶ τὸ δοῦλον ἀσθενές . 
Πρεσβύτης ὤμοι , κακίζῃ · φέρε , σὺ νῦν βούλευέ τι . 
Κρέουσα καὶ μὴν ἔχω γε δόλια καὶ δραστήρια . 
Πρεσβύτης ἀμφοῖν ἂν εἴην τοῖνδ’ ὑπηρέτης ἐγώ . 
Κρέουσα ἄκουε τοίνυν · οἶσθα γηγενῆ μάχην ; 
Πρεσβύτης οἶδ’ , ἣν Φλέγρᾳ Γίγαντες ἔστησαν θεοῖς . 
Κρέουσα ἐνταῦθα Γοργόν’ ἔτεκε Γῆ , δεινὸν τέρας . 
Πρεσβύτης ἦ παισὶν αὑτῆς σύμμαχον , θεῶν πόνον ; 
Κρέουσα ναί · καί νιν ἔκτειν’ ἡ Διὸς Παλλὰς θεά . 
Πρεσβύτης 
[ποῖόν τι μορφῆς σχῆμ’ ἔχουσαν ἀγρίας ; 
Κρέουσα θώρακ’ ἐχίδνης περιβόλοις ὡπλισμένον.] 
Πρεσβύτης ἆρ’ οὗτός ἐσθ’ ὁ μῦθος ὃν κλύω πάλαι ; 
Κρέουσα ταύτης Ἀθάναν δέρος ἐπὶ στέρνοις ἔχειν . 
Πρεσβύτης ἣν αἰγίδ’ ὀνομάζουσι , Παλλάδος στολήν ; 
Κρέουσα τόδ’ ἔσχεν ὄνομα θεῶν ὅτ’ ᾖξεν ἐς δόρυ . 
Πρεσβύτης τί δῆτα , θύγατερ , τοῦτο σοῖς ἐχθροῖς βλάβος ; 
Κρέουσα 
Ἐριχθόνιον οἶσθ’ , ἢ — 
 ; τί δ’ οὐ μέλλεις , γέρον ; 
Πρεσβύτης ὃν πρῶτον ὑμῶν πρόγονον ἐξανῆκε γῆ ; 
Κρέουσα τούτῳ δίδωσι Παλλὰς ὄντι νεογόνῳ — 
Πρεσβύτης τί χρῆμα ; 
μέλλον γάρ τι προσφέρεις ἔπος . 
Κρέουσα δισσοὺς σταλαγμοὺς αἵματος Γοργοῦς ἄπο . 
Πρεσβύτης ἰσχὺν ἔχοντας τίνα πρὸς ἀνθρώπου φύσιν ; 
Κρέουσα τὸν μὲν θανάσιμον , τὸν δ’ ἀκεσφόρον νόσων . 
Πρεσβύτης ἐν τῷ καθάψασ’ ἀμφὶ παιδὶ σώματος ; 
Κρέουσα χρυσοῖσι δεσμοῖς · ὁ δὲ δίδωσ’ ἐμῷ πατρί . 
Πρεσβύτης κείνου δὲ κατθανόντος ἐς σὲ ἀφίκετο ; 
Κρέουσα ναί · κἀπὶ καρπῷ γ’ αὔτ’ ἐγὼ χερὸς φέρω . 
Πρεσβύτης πῶς οὖν κέκρανται δίπτυχον δῶρον θεᾶς ; 
Κρέουσα κοίλης μὲν ὅστις φλεβὸς ἀπέσταξεν φόνῳ — 
Πρεσβύτης τί τῷδε χρῆσθαι ; 
δύνασιν ἐκφέρει τίνα ; 
Κρέουσα νόσους ἀπείργει καὶ τροφὰς ἔχει βίου . 
Πρεσβύτης ὁ δεύτερος δ’ ἀριθμὸς ὧν λέγεις τί δρᾷ ; 
Κρέουσα κτείνει , δρακόντων ἰὸς ὢν τῶν Γοργόνος . 
Πρεσβύτης ἐς ἓν δὲ κραθέντ’ αὐτὸν ἢ χωρὶς φορεῖς ; 
Κρέουσα χωρίς · κακῷ γὰρ ἐσθλὸν οὐ συμμείγνυται . 
Πρεσβύτης ὦ φιλτάτη παῖ , πάντ’ ἔχεις ὅσων σε δεῖ . 
Κρέουσα τούτῳ θανεῖται παῖς · σὺ δ’ ὁ κτείνων ἔσῃ . 
Πρεσβύτης ποῦ καὶ τί δράσας ; 
σὸν λέγειν , τολμᾶν δ’ ἐμόν . 
Κρέουσα ἐν ταῖς Ἀθήναις , δῶμ’ ὅταν τοὐμὸν μόλῃ . 
Πρεσβύτης οὐκ εὖ τόδ’ εἶπας · καὶ σὺ γὰρ τοὐμὸν ψέγεις . 
Κρέουσα πῶς ; 
ἆρ’ ὑπείδου τοῦθ’ ὃ κἄμ’ ἐσέρχεται ; 
Πρεσβύτης σὺ παῖδα δόξεις διολέσαι , κεἰ μὴ κτενεῖς . 
Κρέουσα ὀρθῶς · φθονεῖν γάρ φασι μητρυιὰς τέκνοις . 
Πρεσβύτης αὐτοῦ νυν αὐτὸν κτεῖν’ , ἵν’ ἀρνήσῃ φόνους . 
Κρέουσα προλάζυμαι γοῦν τῷ χρόνῳ τῆς ἡδονῆς . 
Πρεσβύτης καὶ σόν γε λήσεις πόσιν ἅ σε σπεύδει λαθεῖν . 
Κρέουσα οἶσθ’ οὖν ὃ δρᾶσον ; 
χειρὸς ἐξ ἐμῆς λαβὼν χρύσωμ’ Ἀθάνας τόδε , παλαιὸν ὄργανον , ἐλθὼν ἵν’ ἡμῖν βουθυτεῖ λάθρα πόσις , δείπνων ὅταν λήγωσι καὶ σπονδὰς θεοῖς μέλλωσι λείβειν , ἐν πέπλοις ἔχων τόδε κάθες βαλὼν ἐς πῶμα τῷ νεανίᾳ — ἰδίᾳ δέ , μή τι πᾶσι , χωρίσας ποτὸν τῷ τῶν ἐμῶν μέλλοντι δεσπόζειν δόμων . 
κἄνπερ διέλθῃ λαιμόν , οὔποθ’ ἵξεται κλεινὰς Ἀθήνας , κατθανὼν δ’ αὐτοῦ μενεῖ . 
Πρεσβύτης σὺ μέν νυν εἴσω προξένων μέθες πόδα · 
ἡμεῖς δ’ ἐφ’ ᾧ τετάγμεθ’ ἐκπονήσομεν . 
ἄγ’ , ὦ γεραιὲ πούς , νεανίας γενοῦ ἔργοισι , κεἰ μὴ τῷ χρόνῳ πάρεστί σοι . 
ἐχθρὸν δ’ ἐπ’ ἄνδρα στεῖχε δεσποτῶν μέτα , καὶ συμφόνευε καὶ συνεξαίρει δόμων . 
τὴν δ’ εὐσέβειαν εὐτυχοῦσι μὲν καλὸν τιμᾶν · ὅταν δὲ πολεμίους δρᾶσαι κακῶς θέλῃ τις , οὐδεὶς ἐμποδὼν κεῖται νόμος . 
Χορός 
Εἰνοδία θύγατερ Δάματρος , ἃ τῶν νυκτιπόλων ἐφόδων ἀνάσσεις καὶ μεθαμερίων , ὅδωσον δυσθανάτων κρατήρων πλη‐ ρώματ’ ἐφ’ οἷσι πέμπει πότνια πότνῑ ἐμὰ χθονίας 
Γοργοῦς λαιμοτόμων ἀπὸ σταλαγμῶν τῷ τῶν Ἐρεχθεϊδᾶν δόμων ἐφαπτομένῳ · 
μηδέ ποτ’ ἄλλος [ἄλλων ἀπ’] 
οἴ‐ κων πόλεως ἀνάσσοι πλὴν τῶν εὐγενετᾶν Ἐρεχθειδᾶν . 
Χορός εἰ δ’ ἀτελὴς θάνατος σπουδαί τε δεσποί‐ νας , ὅ τε καιρὸς ἄπεισι τόλμας , ᾇ νῦν ἐλπὶς ἐφαίνετ’ , ἢ θη‐ κτὸν ξίφος ἢ δαίμων ἐξά‐ ψει βρόχον ἀμφὶ δειρήν , πάθεσι πάθεα δ’ ἐξανύτουσ’ εἰς ἄλλας βιότου κάτει‐ σι μορφάς . 
οὐ γὰρ δόμων γ’ ἑτέρους ἄρχοντας ἀλλοδαποὺς ζῶσά ποτ’ [ὄμμασι] 
ἐν φαεν‐ ναῖς ἀνέχοιτ’ ἂν αὐγαῖς ἁ τῶν εὐπατριδᾶν γεγῶσ’ οἴκων . 
Χορός αἰσχύνομαι τὸν πολύυ‐ μνον θεόν , εἰ παρὰ καλλιχόροισι παγαῖς λαμπάδα θεωρὸν εἰκάδων ὄψεται ἐννύχιος ἄυπνος ὤν , ὅτε καὶ Διὸς ἀστερωπὸς ἀνεχόρευσεν αἰθήρ , χορεύει δὲ σελάνα καὶ πεντήκοντα κόραι 
Νηρέος , αἱ κατὰ πόντον ἀενάων τε ποταμῶν δίνας , χορευόμεναι τὰν χρυσοστέφανον κόραν καὶ ματέρα σεμνάν · 
ἵν’ ἐλπίζει βασιλεύ‐ σειν ἄλλων πόνον ἐσπεσὼν ὁ Φοίβειος ἀλάτας . 
Χορός ὁρᾶθ’ ὅσοι δυσκελάδοι‐ σιν κατὰ μοῦσαν ἰόντες ἀείδεθ’ ὕμνοις ἁμέτερα λέχεα καὶ γάμους 
Κύπριδος ἀθέμιτας ἀνοσίους , ὅσον εὐσεβίᾳ κρατοῦμεν ἄδικον ἄροτον ἀνδρῶν . 
παλίμφαμος ἀοιδὰ καὶ μοῦσ’ εἰς ἄνδρας ἴτω δυσκέλαδος ἀμφὶ λέκτρων . 
δείκνυσι γὰρ ὁ Διὸς ἐκ παίδων ἀμνημοσύναν , οὐ κοινὰν τεκέων τύχαν οἴκοισι φυτεύσας δεσποίνᾳ · πρὸς δ’ Ἀφροδί‐ ταν ἄλλαν θέμενος χάριν νόθου παιδὸς ἔκυρσεν . 
Θεράπων κλειναὶ γυναῖκες , ποῦ κόρην Ἐρεχθέως , δέσποιναν εὕρω ; 
πανταχῇ γὰρ ἄστεως ζητῶν νιν ἐξέπλησα κοὐκ ἔχω λαβεῖν . 
Χορός τί δ’ ἔστιν , ὦ ξύνδουλε ; 
τίς προθυμία ποδῶν ἔχει σε , καὶ λόγους τίνας φέρεις ; 
Θεράπων θηρώμεθ’ · ἀρχαὶ δ’ ἁπιχώριοι χθονὸς ζητοῦσιν αὐτήν , ὡς θάνῃ πετρουμένη . 
Χορός οἴμοι , τί λέξεις ; 
οὔτι που λελήμμεθα κρυφαῖον ἐς παῖδ’ ἐκπορίζουσαι φόνον ; 
Θεράπων ἔγνως ; 
— 
μεθέξεις οὐκ ἐν ὑστάτοις κακοῦ . 
Χορός ὤφθη δὲ πῶς τὰ κρυπτὰ μηχανήματα ; 
Θεράπων τὸ μὴ δίκαιον τῆς δίκης ἡσσώμενον ἐξηῦρεν ὁ θεός , οὐ μιανθῆναι θέλων . 
Χορός πῶς ; 
ἀντιάζω σ’ ἱκέτις ἐξειπεῖν τάδε . 
πεπυσμέναι γάρ , εἰ θανεῖν ὅμως χρεών , ἥδιον ἂν θάνοιμεν , εἴθ’ ὁρᾶν φάος . 
Θεράπων ἐπεὶ θεοῦ μαντεῖον ᾤχετ’ ἐκλιπὼν πόσις Κρεούσης , παῖδα τὸν καινὸν λαβὼν πρὸς δεῖπνα θυσίας θ’ ἃς θεοῖς ὡπλίζετο , 
Ξοῦθος μὲν ᾤχετ’ ἔνθα πῦρ πηδᾷ θεοῦ βακχεῖον , ὡς σφαγαῖσι Διονύσου πέτρας δεύσειε δισσὰς παιδὸς ἀντ’ ὀπτηρίων , λέξας · Σὺ μὲν νῦν , τέκνον , ἀμφήρεις μένων σκηνὰς ἀνίστη τεκτόνων μοχθήμασι . 
θύσας δὲ Γενέταις Θεοῖσιν ἢν μακρὸν χρόνον μένω , παροῦσι δαῖτες ἔστωσαν φίλοις . 
λαβὼν δὲ μόσχους ᾤχεθ’ · ὁ δὲ νεανίας σεμνῶς ἀτοίχους περιβολὰς σκηνωμάτων ὀρθοστάταις ἱδρύεθ’ , ἡλίου βολὰς καλῶς φυλάξας , οὔτε πρὸς μέσας φλογὸς ἀκτῖνας , οὔτ’ αὖ πρὸς τελευτώσας βίον , πλέθρου σταθμήσας μῆκος εἰς εὐγωνίαν , μέτρημ’ ἔχουσαν τοὐν μέσῳ γε μυρίων ποδῶν ἀριθμόν , ὡς λέγουσιν οἱ σοφοί , ὡς πάντα Δελφῶν λαὸν ἐς θοίνην καλῶν . 
λαβὼν δ’ ὑφάσμαθ’ ἱερὰ θησαυρῶν πάρα κατεσκίαζε , θαύματ’ ἀνθρώποις ὁρᾶν . 
πρῶτον μὲν ὀρόφῳ πτέρυγα περιβάλλει πέπλων , ἀνάθημα Δίου παιδός , οὓς Ἡρακλέης 
Ἀμαζόνων σκυλεύματ’ ἤνεγκεν θεῷ . 
ἐνῆν δ’ ὑφανταὶ γράμμασιν τοιαίδ’ ὑφαί , 
Οὐρανὸς ἀθροίζων ἄστρ’ ἐν αἰθέρος κύκλῳ . 
ἵππους μὲν ἤλαυν’ ἐς τελευταίαν φλόγα 
Ἥλιος , ἐφέλκων λαμπρὸν Ἑσπέρου φάος · 
μελάμπεπλος δὲ Νὺξ ἀσείρωτον ζυγοῖς ὄχημ’ ἔπαλλεν , ἄστρα δ’ ὡμάρτει θεᾷ · 
Πλειὰς μὲν ᾔει μεσοπόρου δῑ αἰθέρος ὅ τε ξιφήρης Ὠρίων , ὕπερθε δὲ 
Ἄρκτος στρέφουσ’ οὐραῖα χρυσήρη πόλῳ · 
κύκλος δὲ πανσέληνος ἠκόντιζ’ ἄνω μηνὸς διχήρης , Ὑάδες τε , ναυτίλοις σαφέστατον σημεῖον , ἥ τε φωσφόρος 
Ἕως διώκουσ’ ἄστρα . 
τοίχοισιν δ’ ἔπι ἤμπισχεν ἄλλα βαρβάρων ὑφάσματα · 
εὐηρέτμους ναῦς ἀντίας Ἑλληνίσιν , καὶ μιξόθηρας φῶτας , ἱππείας τ’ ἄγρας ἐλάφων , λεόντων τ’ ἀγρίων θηράματα . 
κατ’ εἰσόδους δὲ Κέκροπα θυγατέρων πέλας σπείραισιν εἱλίσσοντ’ , Ἀθηναίων τινὸς ἀνάθημα · χρυσέους τ’ ἐν μέσῳ συσσιτίῳ κρατῆρας ἔστησ’ . 
ἐν δ’ ἄκροισι βὰς ποσὶ κῆρυξ ἀνεῖπε τὸν θέλοντ’ ἐγχωρίων ἐς δαῖτα χωρεῖν . 
ὡς δ’ ἐπληρώθη στέγη , στεφάνοισι κοσμηθέντες εὐόχθου βορᾶς ψυχὴν ἐπλήρουν . 
ὡς δ’ ἀνεῖσαν ἡδονήν , 
— 
παρελθὼν πρέσβυς ἐς μέσον πέδον ἔστη , γέλων δ’ ἔθηκε συνδείπνοις πολύν , πρόθυμα πράσσων · ἔκ τε γὰρ κρωσσῶν ὕδωρ χεροῖν ἔπεμπε νίπτρα , κἀξεθυμία σμύρνης ἱδρῶτα , χρυσέων τ’ ἐκπωμάτων ἦρχ’ , αὐτὸς αὑτῷ τόνδε προστάξας πόνον . 
ἐπεὶ δ’ ἐς αὐλοὺς ἧκον ἐς κρατῆρά τε κοινόν , γέρων ἔλεξ’ · Ἀφαρπάζειν χρεὼν οἰνηρὰ τεύχη σμικρά , μεγάλα δ’ ἐσφέρειν , ὡς θᾶσσον ἔλθωσ’ οἵδ’ ἐς ἡδονὰς φρενῶν . 
ἦν δὴ φερόντων μόχθος ἀργυρηλάτους χρυσέας τε φιάλας · ὃ δὲ λαβὼν ἐξαίρετον , ὡς τῷ νέῳ δὴ δεσπότῃ χάριν φέρων , ἔδωκε πλῆρες τεῦχος , εἰς οἶνον βαλὼν ὅ φασι δοῦναι φάρμακον δραστήριον δέσποιναν , ὡς παῖς ὁ νέος ἐκλίποι φάος · 
κοὐδεὶς τάδ’ ᾔδειν . 
ἐν χεροῖν ἔχοντι δὲ σπονδὰς μετ’ ἄλλων παιδὶ τῷ πεφηνότι βλασφημίαν τις οἰκετῶν ἐφθέγξατο · 
ὁ δ’ , ὡς ἐν ἱερῷ μάντεσίν τ’ ἐσθλοῖς τραφείς , οἰωνὸν ἔθετο , κἀκέλευσ’ ἄλλον νέον κρατῆρα πληροῦν · τὰς δὲ πρὶν σπονδὰς θεοῦ δίδωσι γαίᾳ , πᾶσί τ’ ἐκσπένδειν λέγει . 
σιγὴ δ’ ὑπῆλθεν . 
ἐκ δ’ ἐπίμπλαμεν δρόσου κρατῆρας ἱεροὺς Βυβλίνου τε πώματος . 
κἀν τῷδε μόχθῳ πτηνὸς ἐσπίπτει δόμοις κῶμος πελειῶν — 
Λοξίου γὰρ ἐν δόμοις ἄτρεστα ναίουσ’ — 
ὡς δ’ ἀπέσπεισαν μέθυ , ἐς αὐτὸ χείλη πώματος κεχρημέναι καθῆκαν , εἷλκον δ’ εὐπτέρους ἐς αὐχένας . 
καὶ ταῖς μὲν ἄλλαις ἄνοσος ἦν λοιβὴ θεοῦ · 
ἣ δ’ ἕζετ’ ἔνθ’ ὁ καινὸς ἔσπεισεν γόνος , ποτοῦ τ’ ἐγεύσατ’ , εὐθὺς εὔπτερον δέμας ἔσεισε κἀβάκχευσεν , ἐκ δ’ ἔκλαγξ’ ὄπα ἀξύνετον αἰάζουσ’ · ἐθάμβησεν δὲ πᾶς θοινατόρων ὅμιλος ὄρνιθος πόνους . 
θνῄσκει δ’ ἀπασπαίρουσα , φοινικοσκελεῖς χηλὰς παρεῖσα . 
γυμνὰ δ’ ἐκ πέπλων μέλη ὑπὲρ τραπέζης ἧχ’ ὁ μαντευτὸς γόνος , βοᾷ δέ · Τίς μ’ ἔμελλεν ἀνθρώπων κτενεῖν ; 
σήμαινε , πρέσβυ · σὴ γὰρ ἡ προθυμία , καὶ πῶμα χειρὸς σῆς ἐδεξάμην πάρα . 
εὐθὺς δ’ ἐρευνᾷ γραῖαν ὠλένην λαβών , ἐπ’ αὐτοφώρῳ πρέσβυν ὡς ἔχονθ’ ἕλοι . 
ὤφθη δὲ καὶ κατεῖπ’ ἀναγκασθεὶς μόγις τόλμας Κρεούσης πώματός τε μηχανάς . 
θεῖ δ’ εὐθὺς ἔξω συλλαβὼν θοινάτορας ὁ πυθόχρηστος Λοξίου νεανίας , κἀν κοιράνοισι Πυθικοῖς σταθεὶς λέγει · 
Ὦ Γαῖα σεμνή , τῆς Ἐρεχθέως ὕπο , ξένης γυναικός , φαρμάκοισι θνῄσκομεν . 
Δελφῶν δ’ ἄνακτες ὥρισαν πετρορριφῆ θανεῖν ἐμὴν δέσποιναν οὐ ψήφῳ μιᾷ , τὸν ἱερὸν ὡς κτείνουσαν ἔν τ’ ἀνακτόροις φόνον τιθεῖσαν . 
πᾶσα δὲ ζητεῖ πόλις τὴν ἀθλίως σπεύσασαν ἀθλίαν ὁδόν · 
παίδων γὰρ ἐλθοῦσ’ εἰς ἔρον Φοίβου πάρα , τὸ σῶμα κοινῇ τοῖς τέκνοις ἀπώλεσεν . 
Χορός οὐκ ἔστ’ οὐκ ἔστιν θανάτου παρατροπὰ μελέᾳ μοι · 
φανερὰ [γὰρ] 
φανερὰ τάδ’ ἤδη , σπονδᾶς ἐκ Διονύσου , βοτρύων θοᾶς ἐχίδνας σταγόσι μειγνυμένας φόνῳ — φανερὰ θύματα νερτέρων , συμφοραὶ μὲν ἐμῷ βίῳ , λεύσιμοι δὲ καταφθοραὶ δεσποίνᾳ . 
τίνα φυγὰν πτερόεσσαν ἢ χθονὸς ὑπὸ σκοτίων μυχῶν πορευθῶ , θανάτου λεύσιμον ἄταν ἀποφεύγουσα , τεθρίππων ὠκιστᾶν χαλᾶν ἐπιβᾶσ’ , ἢ πρύμνας ἐπὶ ναῶν ; 
Χορός οὐκ ἔστι λαθεῖν , ὅτε μὴ χρῄζων θεὸς ἐκκλέπτει . 
τί ποτ’ , ὦ μελέα δέσποινα , μένει ψυχῇ σε παθεῖν ; 
ἆρα θέλουσαι δρᾶσαί τι κακὸν τοὺς πέλας αὐταὶ πεισόμεθ’ , ὥσπερ τὸ δίκαιον ; 
Κρέουσα πρόσπολοι , διωκόμεσθα θανασίμους ἐπὶ σφαγάς , 
Πυθίᾳ ψήφῳ κρατηθεῖσ’ , ἔκδοτος δὲ γίγνομαι . 
Χορός ἴσμεν , ὦ τάλαινα , τὰς σὰς συμφοράς , ἵν’ εἶ τύχης . 
Κρέουσα ποῖ φύγω δῆτ’ ; 
ἐκ γὰρ οἴκων προύλαβον μόγις πόδα μὴ θανεῖν , κλοπῇ δ’ ἀφῖγμαι διαφυγοῦσα πολεμίους . 
Χορός ποῖ δ’ ἂν ἄλλοσ’ ἢ ’πὶ βωμόν ; 
Κρέουσα καὶ τί μοι πλέον τόδε ; 
Χορός ἱκέτιν οὐ θέμις φονεύειν . 
Κρέουσα τῷ νόμῳ δέ γ’ ὄλλυμαι . 
Χορός χειρία γ’ ἁλοῦσα . 
Κρέουσα καὶ μὴν οἵδ’ ἀγωνισταὶ πικροὶ δεῦρ’ ἐπείγονται ξιφήρεις . 
Χορός ἵζε νυν πυρᾶς ἔπι . 
κἂν θάνῃς γὰρ ἐνθάδ’ οὖσα , τοῖς ἀποκτείνασί σε προστρόπαιον αἷμα θήσεις · οἰστέον δὲ τὴν τύχην . 
Ἴων ὦ ταυρόμορφον ὄμμα Κηφισοῦ πατρός , οἵαν ἔχιδναν τήνδ’ ἔφυσας ἢ πυρὸς δράκοντ’ ἀναβλέποντα φοινίαν φλόγα , ᾗ τόλμα πᾶσ’ ἔνεστιν , οὐδ’ ἥσσων ἔφυ 
Γοργοῦς σταλαγμῶν , οἷς ἔμελλέ με κτενεῖν . 
λάζυσθ’ , ἵν’ αὐτῆς τοὺς ἀκηράτους πλόκους κόμης καταξήνωσι Παρνασοῦ πλάκες , ὅθεν πετραῖον ἅλμα δισκηθήσεται . 
ἐσθλοῦ δ’ ἔκυρσα δαίμονος , πρὶν ἐς πόλιν μολεῖν Ἀθηνῶν χὑπὸ μητρυιὰν πεσεῖν . 
ἐν συμμάχοις γὰρ ἀνεμετρησάμην φρένας τὰς σάς , ὅσον μοι πῆμα δυσμενής τ’ ἔφυς · 
ἔσω γὰρ ἄν με περιβαλοῦσα δωμάτων ἄρδην ἂν ἐξέπεμψας εἰς Ἅιδου δόμους . 
ἀλλ’ οὔτε βωμὸς οὔτ’ Ἀπόλλωνος δόμος σώσει σ’ · ὁ δ’ οἶκτος ὁ σὸς ἐμοὶ κρείσσων πάρα καὶ μητρὶ τἠμῇ · καὶ γὰρ εἰ τὸ σῶμά μοι ἄπεστιν αὐτῆς , τοὔνομ’ οὐκ ἄπεστί πω . 
ἴδεσθε τὴν πανοῦργον , ἐκ τέχνης τέχνην οἵαν ἔπλεξε · βωμὸν ἔπτηξεν θεοῦ , ὡς οὐ δίκην δώσουσα τῶν εἰργασμένων . 
Κρέουσα ἀπεννέπω σε μὴ κατακτείνειν ἐμὲ ὑπέρ τ’ ἐμαυτῆς τοῦ θεοῦ θ’ ἵν’ ἕσταμεν . 
Ἴων τί δ’ ἐστὶ Φοίβῳ σοί τε κοινὸν ἐν μέσῳ ; 
Κρέουσα ἱερὸν τὸ σῶμα τῷ θεῷ δίδωμ’ ἔχειν . 
Ἴων κἄπειτ’ ἔκαινες φαρμάκοις τὸν τοῦ θεοῦ ; 
Κρέουσα ἀλλ’ οὐκέτ’ ἦσθα Λοξίου , πατρὸς δὲ σοῦ . 
Ἴων ἀλλ’ ἐγενόμεσθα πατρός · οὐσίαν λέγω . 
Κρέουσα οὐκοῦν τότ’ ἦσθα · νῦν δ’ ἐγώ , σὺ δ’ οὐκέτι . 
Ἴων οὐκ εὐσεβεῖς γε · τἀμὰ δ’ εὐσεβῆ τότ’ ἦν . 
Κρέουσα ἔκτεινά σ’ ὄντα πολέμιον δόμοις ἐμοῖς . 
Ἴων οὔτοι σὺν ὅπλοις ἦλθον ἐς τὴν σὴν χθόνα . 
Κρέουσα μάλιστα · κἀπίμπρης γ’ Ἐρεχθέως δόμους . 
Ἴων ποίοισι πανοῖς ἢ πυρὸς ποίᾳ φλογί ; 
Κρέουσα ἔμελλες οἰκεῖν τἄμ’ , ἐμοῦ βίᾳ λαβών . 
Ἴων πατρός γε γῆν διδόντος ἣν ἐκτήσατο . 
Κρέουσα τοῖς Αἰόλου δὲ πῶς μετῆν τῶν Παλλάδος ; 
Ἴων ὅπλοισιν αὐτήν , οὐ λόγοις ἐρρύσατο . 
Κρέουσα ἐπίκουρος οἰκήτωρ γ’ ἂν οὐκ εἴη χθονός . 
Ἴων κἄπειτα τοῦ μέλλειν μ’ ἀπέκτεινες φόβῳ ; 
Κρέουσα ὡς μὴ θάνοιμί γ’ , εἰ σὺ μὴ μέλλων τύχοις . 
Ἴων φθονεῖς ἄπαις οὖσ’ , εἰ πατὴρ ἐξηῦρέ με . 
Κρέουσα σὺ τῶν ἀτέκνων δῆτ’ ἀναρπάσεις δόμους ; 
Ἴων ἡμῖν δέ γ’ ἀλλὰ πατρικῆς οὐκ ἦν μέρος ; 
Κρέουσα ὅσ’ ἀσπὶς ἔγχος θ’ · ἥδε σοι παμπησία . 
Ἴων ἔκλειπε βωμὸν καὶ θεηλάτους ἕδρας . 
Κρέουσα τὴν σὴν ὅπου σοι μητέρ’ ἐστὶ νουθέτει . 
Ἴων σὺ δ’ οὐχ ὑφέξεις ζημίαν , κτείνουσ’ ἐμέ ; 
Κρέουσα ἤν γ’ ἐντὸς ἀδύτων τῶνδέ με σφάξαι θέλῃς . 
Ἴων τίς ἡδονή σοι θεοῦ θανεῖν ἐν στέμμασι ; 
Κρέουσα λυπήσομέν τιν’ , ὧν λελυπήμεσθ’ ὕπο . 
Ἴων φεῦ . 
δεινόν γε , θνητοῖς τοὺς νόμους ὡς οὐ καλῶς ἔθηκεν ὁ θεὸς οὐδ’ ἀπὸ γνώμης σοφῆς · 
τοὺς μὲν γὰρ ἀδίκους βωμὸν οὐχ ἵζειν ἐχρῆν , ἀλλ’ ἐξελαύνειν · οὐδὲ γὰρ ψαύειν καλὸν θεῶν πονηρὰν χεῖρα · τοῖσι δ’ ἐνδίκοις — ἱερὰ καθίζειν , ὅστις ἠδικεῖτ’ , ἐχρῆν · 
καὶ μὴ ’πὶ ταὐτὸ τοῦτ’ ἰόντ’ ἔχειν ἴσον τόν τ’ ἐσθλὸν ὄντα τόν τε μὴ θεῶν πάρα . 
Προφῆτις ἐπίσχες , ὦ παῖ · τρίποδα γὰρ χρηστήριον λιποῦσα θριγκοῦ τοῦδ’ ὑπερβάλλω πόδα 
Φοίβου προφῆτις , τρίποδος ἀρχαῖον νόμον σῴζουσα , πασῶν Δελφίδων ἐξαίρετος . 
Ἴων χαῖρ’ , ὦ φίλη μοι μῆτερ , οὐ τεκοῦσά περ . 
Προφῆτις ἀλλ’ οὖν λεγώμεθ’ · ἡ φάτις δ’ οὔ μοι πικρά . 
Ἴων ἤκουσας ὥς μ’ ἔκτεινεν ἥδε μηχαναῖς ; 
Προφῆτις ἤκουσα · καὶ σὺ δ’ ὠμὸς ὢν ἁμαρτάνεις . 
Ἴων οὐ χρή με τοὺς κτείνοντας ἀνταπολλύναι ; 
Προφῆτις προγονοῖς δάμαρτες δυσμενεῖς ἀεί ποτε . 
Ἴων ἡμεῖς δὲ μητρυιαῖς γε πάσχοντες κακῶς . 
Προφῆτις μὴ ταῦτα · λείπων ἱερὰ καὶ στείχων πάτραν — 
Ἴων τί δή με δρᾶσαι νουθετούμενον χρεών ; 
Προφῆτις καθαρὸς Ἀθήνας ἔλθ’ ὑπ’ οἰωνῶν καλῶν . 
Ἴων καθαρὸς ἅπας τοι πολεμίους ὃς ἂν κτάνῃ . 
Προφῆτις μὴ σύ γε · παρ’ ἡμῶν δ’ ἔκλαβ’ οὓς ἔχω λόγους . 
Ἴων λέγοις ἄν · εὔνους δ’ οὖσ’ ἐρεῖς ὅσ’ ἂν λέγῃς . 
Προφῆτις ὁρᾷς τόδ’ ἄγγος χερὸς ὑπ’ ἀγκάλαις ἐμαῖς ; 
Ἴων ὁρῶ παλαιὰν ἀντίπηγ’ ἐν στέμμασιν . 
Προφῆτις ἐν τῇδέ σ’ ἔλαβον νεόγονον βρέφος ποτέ . 
Ἴων τί φῄς ; 
ὁ μῦθος εἰσενήνεκται νέος . 
Προφῆτις σιγῇ γὰρ εἶχον αὐτά · νῦν δὲ δείκνυμεν . 
Ἴων πῶς οὖν ἔκρυπτες τόδε λαβοῦσ’ ἡμᾶς πάλαι ; 
Προφῆτις ὁ θεός σ’ ἐβούλετ’ ἐν δόμοις ἔχειν λάτριν . 
Ἴων νῦν δ’ οὐχὶ χρῄζει ; 
τῷ τόδε γνῶναί με χρή ; 
Προφῆτις πατέρα κατειπὼν τῆσδέ σ’ ἐκπέμπει χθονός . 
Ἴων σὺ δ’ ἐκ κελευσμῶν ἢ πόθεν σῴζεις τάδε ; 
Προφῆτις ἐνθύμιόν μοι τότε τίθησι Λοξίας — 
Ἴων τί χρῆμα δρᾶσαι ; 
λέγε , πέραινε σοὺς λόγους . 
Προφῆτις σῶσαι τόδ’ εὕρημ’ ἐς τὸν ὄντα νῦν χρόνον . 
Ἴων ἔχει δέ μοι τί κέρδος — 
ἢ τίνα βλάβην ; 
Προφῆτις ἐνθάδε κέκρυπται σπάργαν’ οἷς ἐνῆσθα σύ . 
Ἴων μητρὸς τάδ’ ἡμῖν ἐκφέρεις ζητήματα ; 
Προφῆτις ἐπεί γ’ ὁ δαίμων βούλεται · πάροιθε δ’ οὔ . 
Ἴων ὦ μακαρίων μοι φασμάτων ἥδ’ ἡμέρα . 
Προφῆτις λαβών νυν αὐτὰ τὴν τεκοῦσαν ἐκπόνει . 
Ἴων πᾶσάν γ’ ἐπελθὼν Ἀσιάδ’ Εὐρώπης θ’ ὅρους . 
Προφῆτις γνώσῃ τάδ’ αὐτός . 
τοῦ θεοῦ δ’ ἕκατί σε ἔθρεψά τ’ , ὦ παῖ , καὶ τάδ’ ἀποδίδωμί σοι , ἃ κεῖνος ἀκέλευστόν μ’ ἐβουλήθη λαβεῖν σῶσαί θ’ · ὅτου δ’ ἐβούλεθ’ οὕνεκ’ , οὐκ ἔχω [λέγειν] . 
ᾔδει δὲ θνητῶν οὔτις ἀνθρώπων τάδε ἔχοντας ἡμᾶς , οὐδ’ ἵν’ ἦν κεκρυμμένα . 
καὶ χαῖρ’ · ἴσον γάρ σ’ ὡς τεκοῦσ’ ἀσπάζομαι . 
ἄρξαι δ’ ὅθεν σὴν μητέρα ζητεῖν σε χρή · 
πρῶτον μὲν εἴ τις Δελφίδων τεκοῦσά σε ἐς τούσδε ναοὺς ἐξέθηκε παρθένος , ἔπειτα δ’ εἴ τις Ἑλλάς . 
— 
ἐξ ἡμῶν δ’ ἔχεις ἅπαντα Φοίβου θ’ , ὃς μετέσχε τῆς τύχης . 
Ἴων φεῦ φεῦ · κατ’ ὄσσων ὡς ὑγρὸν βάλλω δάκρυ , ἐκεῖσε τὸν νοῦν δούς , ὅθ’ ἡ τεκοῦσά με κρυφαῖα νυμφευθεῖσ’ ἀπημπόλα λάθρα καὶ μαστὸν οὐκ ὑπέσχεν · ἀλλ’ ἀνώνυμος ἐν θεοῦ μελάθροις εἶχον οἰκέτην βίον . 
τὰ τοῦ θεοῦ μὲν χρηστά , τοῦ δὲ δαίμονος βαρέα · χρόνον γὰρ ὅν με χρῆν ἐν ἀγκάλαις μητρὸς τρυφῆσαι καί τι τερφθῆναι βίου , ἀπεστερήθην φιλτάτης μητρὸς τροφῆς . 
τλήμων δὲ χἡ τεκοῦσά μ’ · ὡς ταὐτὸν πάθος πέπονθε , παιδὸς ἀπολέσασα χαρμονάς . 
καὶ νῦν λαβὼν τήνδ’ ἀντίπηγ’ οἴσω θεῷ ἀνάθημ’ , ἵν’ εὕρω μηδὲν ὧν οὐ βούλομαι . 
εἰ γάρ με δούλη τυγχάνει τεκοῦσά τις , εὑρεῖν κάκιον μητέρ’ ἢ σιγῶντ’ ἐᾶν . 
ὦ Φοῖβε , ναοῖς ἀνατίθημι τήνδε σοῖς — καίτοι τί πάσχω ; 
τοῦ θεοῦ προθυμίᾳ πολεμῶ , τὰ μητρὸς σύμβολ’ ὃς σέσωκέ μοι . 
ἀνοικτέον τάδ’ ἐστὶ καὶ τολμητέον · 
τὰ γὰρ πεπρωμέν’ οὐχ ὑπερβαίην ποτ’ ἄν . 
ὦ στέμμαθ’ ἱερά , τί ποτέ μοι κεκεύθατε , καὶ σύνδεθ’ , οἷσι τἄμ’ ἐφρουρήθη φίλα ; 
ἰδοὺ περίπτυγμ’ ἀντίπηγος εὐκύκλου ὡς οὐ γεγήρακ’ ἔκ τινος θεηλάτου , εὐρώς τ’ ἄπεστι πλεγμάτων · ὁ δ’ ἐν μέσῳ χρόνος πολὺς δὴ τοῖσδε θησαυρίσμασιν . 
Κρέουσα τί δῆτα φάσμα τῶν ἀνελπίστων ὁρῶ ; 
Ἴων σίγα σύ · πολλὰ καὶ πάροιθεν οἶσθά μοι — 
Κρέουσα οὐκ ἐν σιωπῇ τἀμά · μή με νουθέτει . 
ὁρῶ γὰρ ἄγγος οὗ ’ξέθηκ’ ἐγώ ποτε — σέ γ’ , ὦ τέκνον μοι , βρέφος ἔτ’ ὄντα νήπιον , 
Κέκροπος ἐς ἄντρα καὶ Μακρὰς πετρηρεφεῖς . 
λείψω δὲ βωμὸν τόνδε , κεἰ θανεῖν με χρή . 
Ἴων λάζυσθε τήνδε · θεομανὴς γὰρ ἥλατο βωμοῦ λιποῦσα ξόανα · δεῖτε δ’ ὠλένας . 
Κρέουσα σφάζοντες οὐ λήγοιτ’ ἄν · ὡς ἀνθέξομαι καὶ τῆσδε καὶ σοῦ τῶν τε σῶν κεκρυμμένων . 
Ἴων τάδ’ οὐχὶ δεινά ; 
ῥυσιάζομαι λόγῳ . 
Κρέουσα οὔκ , ἀλλὰ σοῖς φίλοισιν εὑρίσκῃ φίλος . 
Ἴων ἐγὼ φίλος σός ; 
κᾆτά μ’ ἔκτεινες λάθρα ; 
Κρέουσα παῖς γ’ , εἰ τόδ’ ἐστὶ τοῖς τεκοῦσι φίλτατον . 
Ἴων παῦσαι πλέκουσα . 
— 
λήψομαί σ’ ἐγὼ καλῶς . 
Κρέουσα ἐς τοῦθ’ ἱκοίμην , τοῦδε τοξεύω , τέκνον . 
Ἴων κενὸν τόδ’ ἄγγος ἢ στέγει πλήρωμά τι ; 
Κρέουσα σά γ’ ἔνδυθ’ , οἷσί σ’ ἐξέθηκ’ ἐγώ ποτε . 
Ἴων καὶ τοὔνομ’ αὐτῶν ἐξερεῖς πρὶν εἰσιδεῖν ; 
Κρέουσα κἂν μὴ φράσω γε , κατθανεῖν ὑφίσταμαι . 
Ἴων λέγ’ · ὡς ἔχει τι δεινὸν ἥ γε τόλμα σου . 
Κρέουσα σκέψασθ’ · ὃ παῖς ποτ’ οὖσ’ ὕφασμ’ ὕφην’ ἐγὼ — 
Ἴων ποῖόν τι ; 
πολλὰ παρθένων ὑφάσματα . 
Κρέουσα οὐ τέλεον , οἷον δ’ ἐκδίδαγμα κερκίδος . 
Ἴων μορφὴν ἔχον τίν’ ; 
ὥς με μὴ ταύτῃ λάβῃς . 
Κρέουσα 
Γοργὼ μὲν ἐν μέσοισιν ἠτρίοις πέπλων . 
Ἴων ὦ Ζεῦ , τίς ἡμᾶς ἐκκυνηγετεῖ πότμος ; 
Κρέουσα κεκρασπέδωται δ’ ὄφεσιν αἰγίδος τρόπον . 
Ἴων ἰδού · 
τόδ’ ἔσθ’ ὕφασμα , θέσφαθ’ ὡς εὑρίσκομεν . 
Κρέουσα ὦ χρόνιον ἱστῶν παρθένευμα τῶν ἐμῶν . 
Ἴων ἔστιν τι πρὸς τῷδ’ , ἢ μόνῳ τῷδ’ εὐτυχεῖς ; 
Κρέουσα δράκοντες · ἀρχαῖόν τι παγχρύσῳ γένει δώρημ’ Ἀθάνας , ἣ τέκν’ ἐντρέφειν λέγει — 
Ἐριχθονίου γε τοῦ πάλαι μιμήματα . 
Ἴων τί δρᾶν , τί χρῆσθαι , φράζε μοι , χρυσώματι ; 
Κρέουσα δέραια παιδὶ νεογόνῳ φέρειν , τέκνον . 
Ἴων ἔνεισιν οἵδε · τὸ δὲ τρίτον ποθῶ μαθεῖν . 
Κρέουσα στέφανον ἐλαίας ἀμφέθηκά σοι τότε , ἣν πρῶτ’ Ἀθάνα σκόπελον εἰσηνέγκατο , ὅς , εἴπερ ἔστιν , οὔποτ’ ἐκλείπει χλόην , θάλλει δ’ , ἐλαίας ἐξ ἀκηράτου γεγώς . 
Ἴων ὦ φιλτάτη μοι μῆτερ , ἄσμενός σ’ ἰδὼν πρὸς ἀσμένας πέπτωκα σὰς παρηίδας . 
Κρέουσα ὦ τέκνον , ὦ φῶς μητρὶ κρεῖσσον ἡλίου — συγγνώσεται γὰρ ὁ θεός — 
ἐν χεροῖν σ’ ἔχω , ἄελπτον εὕρημ’ , ὃν κατὰ γᾶς ἐνέρων χθόνιον μετὰ Περσεφόνας τ’ ἐδόκουν ναίειν . 
Ἴων ἀλλ’ , ὦ φίλη μοι μῆτερ , ἐν χεροῖν σέθεν ὁ κατθανών τε κοὐ θανὼν φαντάζομαι . 
Κρέουσα ἰὼ ἰώ , λαμπρᾶς αἰθέρος ἀμπτυχαί , τίν’ αὐδὰν ἀύσω , βοάσω ; 
πόθεν μοι συνέκυρσ’ ἀδόκητος ἡδονά ; 
πόθεν ἐλάβομεν χαράν ; 
Ἴων ἐμοὶ γενέσθαι πάντα μᾶλλον ἄν ποτε , μῆτερ , παρέστη τῶνδ’ , ὅπως σός εἰμ’ ἐγώ . 
Κρέουσα ἔτι φόβῳ τρέμω . 
Ἴων μῶν οὐκ ἔχειν μ’ ἔχουσα ; 
Κρέουσα τὰς γὰρ ἐλπίδας ἀπέβαλον πρόσω . 
ἰὼ γύναι , πόθεν πόθεν ἔλαβες ἐμὸν βρέφος ἐς ἀγκάλας ; 
τίν’ ἀνὰ χεῖρα δόμον ἔβα Λοξίου ; 
Ἴων θεῖον τόδ’ · ἀλλὰ τἀπίλοιπα τῆς τύχης εὐδαιμονοῖμεν , ὡς τὰ πρόσθε δυστυχῆ . 
Κρέουσα τέκνον , οὐκ ἀδάκρυτος ἐκλοχεύῃ , γόοις δὲ ματρὸς ἐκ χερῶν ὁρίζῃ · 
νῦν δὲ γενειάσιν παρὰ σέθεν πνέω μακαριωτάτας τυχοῦσ’ ἡδονᾶς . 
Ἴων τοὐμὸν λέγουσα καὶ τὸ σὸν κοινῶς λέγεις . 
Κρέουσα ἄπαιδες οὐκέτ’ ἐσμὲν οὐδ’ ἄτεκνοι · 
δῶμ’ ἑστιοῦται , γᾶ δ’ ἔχει τυράννους · 
ἀνηβᾷ δ’ Ἐρεχθεύς , ὅ τε γηγενέτας δόμος οὐκέτι νύκτα δέρκεται , ἀελίου δ’ ἀναβλέπει λαμπάσιν . 
Ἴων μῆτερ , παρών μοι καὶ πατὴρ μετασχέτω τῆς ἡδονῆς τῆσδ’ ἧς ἔδωχ’ ὑμῖν ἐγώ . 
Κρέουσα ὦ τέκνον , τί φῄς ; 
οἷον οἷον ἀνελέγχομαι . 
Ἴων πῶς εἶπας ; 
Κρέουσα ἄλλοθεν γέγονας , ἄλλοθεν . 
Ἴων ὤμοι · νόθον με παρθένευμ’ ἔτικτε σόν ; 
Κρέουσα οὐχ ὑπὸ λαμπάδων οὐδὲ χορευμάτων ὑμέναιος ἐμός , τέκνον , ἔτικτε σὸν κάρα . 
Ἴων αἰαῖ · πέφυκα δυσγενής . 
μῆτερ , πόθεν ; 
Κρέουσα ἴστω Γοργοφόνα — 
Ἴων τί τοῦτ’ ἔλεξας ; 
Κρέουσα ἃ σκοπέλοις ἐπ’ ἐμοῖς τὸν ἐλαιοφυῆ πάγον θάσσει — 
Ἴων λέγεις μοι δόλια κοὐ σαφῆ τάδε . 
Κρέουσα παρ’ ἀηδόνιον πέτραν 
Φοίβῳ — 
Ἴων τί Φοῖβον αὐδᾷς ; 
Κρέουσα κρυπτόμενον λέχος ηὐνάσθην . . . 
Ἴων λέγ’ · ὡς ἐρεῖς τι κεδνὸν εὐτυχές τέ μοι . 
Κρέουσα δεκάτῳ δέ σε μηνὸς ἐν κύκλῳ κρύφιον ὠδῖν’ ἔτεκον Φοίβῳ . 
Ἴων ὦ φίλτατ’ εἰποῦσ’ , εἰ λέγεις ἐτήτυμα . 
Κρέουσα παρθένια δ’ ἐμᾶς <λάθρα> 
ματέρος σπάργαν’ ἀμφίβολά σοι τάδ’ ἐνῆψα , κερ‐ κίδος ἐμᾶς πλάνους . 
γάλακτι δ’ οὐκ ἐπέσχον , οὐδὲ μαστῷ τροφεῖα ματρὸς οὐδὲ λουτρὰ χειροῖν , ἀνὰ δ’ ἄντρον ἔρημον οἰωνῶν γαμφηλαῖς φόνευμα θοίναμά τ’ εἰς 
Ἅιδαν ἐκβάλλῃ . 
Ἴων ὦ δεινὰ τλᾶσα μῆτερ . 
Κρέουσα ἐν φόβῳ , τέκνον , καταδεθεῖσα σὰν ἀπέβαλον ψυχάν · 
ἔκτεινά σ’ ἄκουσ’ . 
Ἴων ἐξ ἐμοῦ τ’ [οὐχ ὅσῑ] 
ἔθνῃσκες . 
Κρέουσα ἰώ · δειναὶ μὲν τότε τύχαι , δεινὰ δὲ καὶ τάδ’ · ἑλισσόμεσθ’ ἐκεῖθεν ἐνθάδε δυστυχίαισιν εὐτυχίαις τε πάλιν , μεθίσταται δὲ πνεύματα . 
μενέτω · τὰ πάροιθεν ἅλις κακά · νῦν δὲ γένοιτό τις οὖρος ἐκ κακῶν , ὦ παῖ . 
Χορός μηδεὶς δοκείτω μηδὲν ἀνθρώπων ποτὲ ἄελπτον εἶναι πρὸς τὰ τυγχάνοντα νῦν . 
Ἴων ὦ μεταβαλοῦσα μυρίους ἤδη βροτῶν καὶ δυστυχῆσαι καὖθις αὖ πρᾶξαι καλῶς , 
Τύχη , παρ’ οἵαν ἤλθομεν στάθμην βίου μητέρα φονεῦσαι καὶ παθεῖν ἀνάξια . 
φεῦ · 
ἆρ’ ἐν φαενναῖς ἡλίου περιπτυχαῖς ἔνεστι πάντα τάδε καθ’ ἡμέραν μαθεῖν ; 
φίλον μὲν οὖν σ’ εὕρημα , μῆτερ , ηὕρομεν , καὶ τὸ γένος οὐδὲν μεμπτόν , ὡς ἡμῖν , τόδε · 
τὰ δ’ ἄλλα πρὸς σὲ βούλομαι μόνην φράσαι . 
δεῦρ’ ἔλθ’ · ἐς οὖς γὰρ τοὺς λόγους εἰπεῖν θέλω καὶ περικαλύψαι τοῖσι πράγμασι σκότον . 
ὅρα σύ , μῆτερ · μὴ σφαλεῖσ’ ἃ παρθένοις ἐγγίγνεται νοσήματ’ ἐς κρυπτοὺς γάμους , ἔπειτα τῷ θεῷ προστίθης τὴν αἰτίαν , καὶ τοὐμὸν αἰσχρὸν ἀποφυγεῖν πειρωμένη , 
Φοίβῳ τεκεῖν με φῄς , τεκοῦσ’ οὐκ ἐκ θεοῦ ; 
Κρέουσα μὰ τὴν παρασπίζουσαν ἅρμασίν ποτε 
Νίκην Ἀθηνᾶν Ζηνὶ γηγενεῖς ἔπι , οὐκ ἔστιν ὅστις σοι πατὴρ θνητῶν , τέκνον , ἀλλ’ ὅσπερ ἐξέθρεψε , Λοξίας ἄναξ . 
Ἴων πῶς οὖν τὸν αὑτοῦ παῖδ’ ἔδωκ’ ἄλλῳ πατρὶ 
Ξούθου τέ φησι παῖδά μ’ ἐκπεφυκέναι ; 
Κρέουσα πεφυκέναι μὲν οὐχί , δωρεῖται δέ σε αὑτοῦ γεγῶτα · καὶ γὰρ ἂν φίλος φίλῳ δοίη τὸν αὑτοῦ παῖδα δεσπότην δόμων . 
Ἴων ὁ θεὸς ἀληθὴς ἢ μάτην μαντεύεται , ἐμοῦ ταράσσει , μῆτερ , εἰκότως φρένα . 
Κρέουσα ἄκουε δή νυν ἅμ’ ἐσῆλθεν , ὦ τέκνον · 
εὐεργετῶν σε Λοξίας ἐς εὐγενῆ δόμον καθίζει · τοῦ θεοῦ δὲ λεγόμενος , οὐκ ἔσχες ἄν ποτ’ οὔτε παγκλήρους δόμους οὔτ’ ὄνομα πατρός . 
πῶς γάρ , οὗ γ’ ἐγὼ γάμους ἔκρυπτον αὐτὴ καί σ’ ἀπέκτεινον λάθρα ; 
ὃ δ’ ὠφελῶν σε προστίθησ’ ἄλλῳ πατρί . 
Ἴων οὐχ ὧδε φαύλως αὔτ’ ἐγὼ μετέρχομαι , ἀλλ’ ἱστορήσω Φοῖβον εἰσελθὼν δόμους , εἴτ’ εἰμὶ θνητοῦ πατρὸς εἴτε Λοξίου . 
ἔα · τίς οἴκων θυοδόκων ὑπερτελὴς ἀντήλιον πρόσωπον ἐκφαίνει θεῶν ; 
φεύγωμεν , ὦ τεκοῦσα , μὴ τὰ δαιμόνων ὁρῶμεν — 
εἰ μὴ καιρός ἐσθ’ ἡμᾶς ὁρᾶν . 
Ἀθήνα μὴ φεύγετ’ · οὐ γὰρ πολεμίαν με φεύγετε , ἀλλ’ ἔν τ’ Ἀθήναις κἀνθάδ’ οὖσαν εὐμενῆ . 
ἐπώνυμος δὲ σῆς ἀφικόμην χθονὸς 
Παλλάς , δρόμῳ σπεύσασ’ Ἀπόλλωνος πάρα , ὃς ἐς μὲν ὄψιν σφῷν μολεῖν οὐκ ἠξίου , μὴ τῶν πάροιθε μέμψις ἐς μέσον μόλῃ , ἡμᾶς δὲ πέμπει τοὺς λόγους ὑμῖν φράσαι · 
ὡς ἥδε τίκτει σ’ ἐξ Ἀπόλλωνος πατρός , δίδωσι δ’ οἷς ἔδωκεν , οὐ φύσασί σε , ἀλλ’ ὡς νομίζῃ ’ς οἶκον εὐγενέστατον . 
ἐπεὶ δ’ ἀνεῴχθη πρᾶγμα μηνυθὲν τόδε , θανεῖν σε δείσας μητρὸς ἐκ βουλευμάτων καὶ τήνδε πρὸς σοῦ , μηχαναῖς ἐρρύσατο . 
ἔμελλε δ’ αὐτὰ διασιωπήσας ἄναξ ἐν ταῖς Ἀθήναις γνωριεῖν ταύτην τε σήν , σέ θ’ ὡς πέφυκας τῆσδε καὶ Φοίβου πατρός . 
ἀλλ’ ὡς περαίνω πρᾶγμα , καὶ χρησμοὺς θεοῦ , ἐφ’ οἷσιν ἔζευξ’ ἅρματ’ , εἰσακούσατον . 
λαβοῦσα τόνδε παῖδα Κεκροπίαν χθόνα χώρει , Κρέουσα , κἀς θρόνους τυραννικοὺς ἵδρυσον . 
ἐκ γὰρ τῶν Ἐρεχθέως γεγὼς δίκαιος ἄρχειν τῆς γ’ ἐμῆς ὅδε χθονός , ἔσται τ’ ἀν’ Ἑλλάδ’ εὐκλεής . 
οἱ τοῦδε γὰρ παῖδες γενόμενοι τέσσαρες ῥίζης μιᾶς ἐπώνυμοι γῆς κἀπιφυλίου χθονὸς λαῶν ἔσονται , σκόπελον οἳ ναίουσ’ ἐμόν . 
Γελέων μὲν ἔσται πρῶτος · εἶτα δεύτερος 
<> 
Ὅπλητες Ἀργαδῆς τ’ , ἐμῆς τ’ ἀπ’ αἰγίδος ἔμφυλον ἕξουσ’ Αἰγικορῆς . 
οἱ τῶνδε δ’ αὖ παῖδες γενόμενοι σὺν χρόνῳ πεπρωμένῳ 
Κυκλάδας ἐποικήσουσι νησαίας πόλεις χέρσους τε παράλους , ὃ σθένος τἠμῇ χθονὶ δίδωσιν · ἀντίπορθμα δ’ ἠπείροιν δυοῖν πεδία κατοικήσουσιν , Ἀσιάδος τε γῆς 
Εὐρωπίας τε · τοῦδε δ’ ὀνόματος χάριν 
Ἴωνες ὀνομασθέντες ἕξουσιν κλέος . 
Ξούθῳ δὲ καὶ σοὶ γίγνεται κοινὸν γένος , 
Δῶρος μέν , ἔνθεν Δωρὶς ὑμνηθήσεται πόλις κατ’ αἶαν Πελοπίαν · ὁ δεύτερος 
Ἀχαιός , ὃς γῆς παραλίας Ῥίου πέλας τύραννος ἔσται , κἀπισημανθήσεται κείνου κεκλῆσθαι λαὸς ὄνομ’ ἐπώνυμος . 
καλῶς δ’ Ἀπόλλων πάντ’ ἔπραξε · πρῶτα μὲν ἄνοσον λοχεύει σ’ , ὥστε μὴ γνῶναι φίλους · 
ἐπεὶ δ’ ἔτικτες τόνδε παῖδα κἀπέθου ἐν σπαργάνοισιν , ἁρπάσαντ’ ἐς ἀγκάλας 
Ἑρμῆν κελεύει δεῦρο πορθμεῦσαι βρέφος , ἔθρεψέ τ’ οὐδ’ εἴασεν ἐκπνεῦσαι βίον . 
νῦν οὖν σιώπα , παῖς ὅδ’ ὡς πέφυκε σός , ἵν’ ἡ δόκησις Ξοῦθον ἡδέως ἔχῃ , σύ τ’ αὖ τὰ σαυτῆς ἀγάθ’ ἔχουσ’ ἴῃς , γύναι . 
καὶ χαίρετ’ · ἐκ γὰρ τῆσδ’ ἀναψυχῆς πόνων εὐδαίμον’ ὑμῖν πότμον ἐξαγγέλλομαι . 
Ἴων ὦ Διὸς Παλλὰς μεγίστου θύγατερ , οὐκ ἀπιστίᾳ σοὺς λόγους ἐδεξάμεσθα · πείθομαι δ’ εἶναι πατρὸς 
Λοξίου καὶ τῆσδε . 
— 
καὶ πρὶν τοῦτο δ’ οὐκ ἄπιστον ἦν . 
Κρέουσα τἀμὰ νῦν ἄκουσον · αἰνῶ Φοῖβον οὐκ αἰνοῦσα πρίν , οὕνεχ’ οὗ ποτ’ ἠμέλησε παιδὸς ἀποδίδωσί μοι . 
αἵδε δ’ εὐωποὶ πύλαι μοι καὶ θεοῦ χρηστήρια , δυσμενῆ πάροιθεν ὄντα . 
νῦν δὲ καὶ ῥόπτρων χέρας ἡδέως ἐκκρημνάμεσθα καὶ προσεννέπω πύλας . 
Ἀθήνα ᾔνεσ’ οὕνεκ’ εὐλογεῖς θεὸν μεταβαλοῦσ’ · ἀεὶ γὰρ οὖν χρόνια μὲν τὰ τῶν θεῶν πως , ἐς τέλος δ’ οὐκ ἀσθενῆ . 
Κρέουσα ὦ τέκνον , στείχωμεν οἴκους . 
Ἀθήνα στείχεθ’ , ἕψομαι δ’ ἐγώ . 
Κρέουσα ἀξία γ’ ἡμῶν ὁδουρός . 
Ἀθήνα καὶ φιλοῦσά γε πτόλιν . 
Κρέουσα ἐς θρόνους δ’ ἵζου παλαιούς . 
Ἴων ἄξιον τὸ κτῆμά μοι . 
Χορός ὦ Διὸς Λητοῦς τ’ Ἄπολλον , χαῖρ’ · ὅτῳ δ’ ἐλαύνεται συμφοραῖς οἶκος , σέβοντα δαίμονας θαρσεῖν χρεών · 
ἐς τέλος γὰρ οἱ μὲν ἐσθλοὶ τυγχάνουσιν ἀξίων , οἱ κακοὶ δ’ , ὥσπερ πεφύκασ’ , οὔποτ’ εὖ πράξειαν ἄν .
