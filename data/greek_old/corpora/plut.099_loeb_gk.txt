. 
. . . οὐχ ὑπομενεῖ 
πεπραμένον τὸ σῶμα τῆς φερνῆς ἔχων , ὡς Εὐριπίδης φησίν , βραχέα δ’ ἔχει τὰ ζηλωτὰ καὶ 
ἀβέβαια . 
τῷδ’ οὐ πολλῆς διὰ τέφρας , ἀλλὰ πυρκαϊᾶς τινος βασιλικῆς πορευομένῳ καὶ περιφλεγομένῳ , ἄσθματος καὶ φόβου μεστῷ καὶ ἱδρῶτος διόλλυσθαι , πλοῦτόν τινα προσθείσης Ταντάλειον ἀπολαῦσαι δἰ ἀσχολίαν οὐ δυναμένῳ . 
ὁ μὲν γὰρ 
Σικυώνιος ἐκεῖνος ἱπποτρόφος εὖ φρονῶν ἔδωκε τῷ βασιλεῖ τῶν Ἀχαιῶν θήλειαν ἵππον δρομάδα δῶρον , 
ἵνα μὴ οἱ ἕποιθ’ ὑπὸ Ἴλιον ἠνεμόεσσαν 
ἀλλὰ τέρποιτο μένων , εἰς βαθεῖαν εὐπορίαν καὶ σχολὴν ἄλυπον ἀνακλίνας ἑαυτόν · οἱ δὲ νῦν αὐλικοί , πρακτικοὶ δοκοῦντες 
εἶναι , μηδενὸς καλοῦντος ὠθοῦνται δῑ αὑτῶν ἐπὶ τράχηλον εἰς αὐλὰς καὶ προπομπὰς καὶ θυραυλίας ἐπιπόνους , ἵν’ ἵππου τινὸς ἢ πόρπης ἢ τοιαύτης τινὸς εὐημερίας τύχωσι . 
τοῦ δὲ καὶ ἀμφιδρυφὴς ἄλοχος Φυλάκῃ ἐλέλειπτο , 
καὶ δόμος ἡμιτελής · 
σύρεται δὲ καὶ πλανᾶται τριβόμενος ἐλπίσιν ἐξ ἐλπίδων καὶ προπηλακιζόμενος · ἂν δὲ καὶ τύχῃ τινὸς ὧν ποθεῖ , περιενεχθεὶς καὶ σκοτοδινιάσας πρὸς τὸν τῆς τύχης πεταυρισμὸν ἀπόβασιν ζητεῖ καὶ μακαρίζει τοὺς ἀδόξως καὶ ἀσφαλῶς ζῶντας · 
οἱ δ’ ἐκεῖνον πάλιν ἄνω βλέποντες ὑπὲρ αὑτοὺς φερόμενον . 
παγκάκως ἡ κακία διατίθησι πάντας 
ἀνθρώπους , αὐτοτελής τις οὖσα τῆς κακοδαιμονίας δημιουργός · οὔτε γὰρ ὀργάνων οὔτ’ ὑπηρετῶν ἔχει χρείαν . 
ἀλλ’ οἱ μὲν τύραννοι σπουδάζοντες οὓς ἂν κολάζωσιν ἀθλίους ποιεῖν δημίους τρέφουσι καὶ βασανιστάς , ἢ καυτήρια καὶ σφῆνας ἐπιμηχανῶνται , ἡ δὲ κακία δίχα πάσης παρασκευῆς τῇ ψυχῇ συνελθοῦσα συνέτριψε καὶ κατέβαλε , λύπης ἐνέπλησε θρήνων βαρυθυμίας μεταμελείας τὸν ἄνθρωπον . 
τεκμήριον δέ · τεμνόμενοι πολλοὶ σιωπῶσι καὶ μαστιγούμενοι καρτεροῦσι , καὶ σφηνούμενοι ὑπὸ δεσποτῶν ἢ τυράννων φωνὴν οὐκ ἀφῆκαν , ὅταν ἡ 
ψυχὴ μύσασα τῷ λόγῳ τὸν πόνον ὥσπερ χειρὶ πιέσῃ καὶ κατάσχῃ · θυμῷ δ’ οὐκ ἂν ἐπιτάξειας ἡσυχίαν οὐδὲ πένθει σιωπήν , οὔτε φοβούμενον στῆναι πείσειας , οὔτε δυσφοροῦντα μετανοίᾳ μὴ βοῆσαι μηδὲ τῶν τριχῶν λαβέσθαι ἢ τὸν μηρὸν ἀλοῆσαι , οὕτω καὶ πυρός ἐστιν ἡ κακία καὶ σιδήρου βιαιοτέρα . 
αἱ πόλεις δήπουθεν , ὅταν ἔκδοσιν ναῶν ἢ κολοσσῶν προγράφωσιν , ἀκροῶνται τῶν τεχνιτῶν ἁμιλλωμένων περὶ τῆς ἐργολαβίας καὶ λόγους καὶ παραδείγματα κομιζόντων εἶθ’ αἱροῦνται τὸν ἀπ’ ἐλάττονος δαπάνης ταὐτὸ ποιοῦντα καὶ βέλτιον ον καὶ τάχιον . 
φέρε δὴ καὶ ἡμᾶς ἔκδοσίν τινα βίου 
κακοδαίμονος προκηρύσσειν , εἶτα προσιέναι τῇ ἐργολαβίᾳ τὴν Τύχην καὶ τὴν Κακίαν διαφερομένας · τὴν μὲν ὀργάνων τε παντοδαπῶν κατάπλεω καὶ παρασκευῆς πολυτελοῦς εἰς ἀπεργασίαν κακοδαίμονος ζωῆς καὶ οἰκτρᾶς , λῃστήρια δεινὰ καὶ πολέμους καὶ τυράννων μιαιφονίας καὶ χειμῶνας ἐκ 
θαλάττης καὶ κεραυνὸν ἐξ ἀέρος ἐφελκομένην καὶ 
κώνεια τρίβουσαν καὶ ξίφη φέρουσαν καὶ συκοφάντας ξενολογοῦσαν καὶ πυρετοὺς ἐξάπτουσαν καὶ πέδας περικρούουσαν καὶ περιοικοδομοῦσαν εἱρκτάς · 
καίτοι τούτων τὰ πλεῖστα τῆς Κακίας μᾶλλον ἢ τῆς 
Τύχης ἐστίν · ἀλλὰ πάντ’ ἔστω τῆς Τύχης . 
ἡ δὲ 
Κακία παρεστῶσα γυμνὴ καὶ μηδενὸς δεομένη τῶν ἔξωθεν ἐπὶ τὸν ἄνθρωπον ἐρωτάτω τὴν Τύχην πῶς ποιήσει κακοδαίμονα καὶ ἄθυμον τὸν ἄνθρωπον . 
τύχη , 
πενίαν ἀπειλεῖς ; 
καταγελᾷ σου Μητροκλῆς , ὃς χειμῶνος ἐν τοῖς προβάτοις καθεύδων καὶ θέρους ἐν τοῖς προπυλαίοις τῶν ἱερῶν τὸν ἐν 
Βαβυλῶνι χειμάζοντα καὶ περὶ Μηδίαν θερίζοντα 
Περσῶν βασιλέα περὶ εὐδαιμονίας εἰς ἀγῶνα προυκαλεῖτο · 
δουλείαν καὶ δεσμὰ καὶ πρᾶσιν ἐπάγεις ; 
καταφρονεῖ σου Διογένης , ὃς ὑπὸ τῶν λῃστῶν πωλούμενος ἐκήρυττε , ’τίς ὠνήσασθαι βούλεται δεσπότην ; ’ κύλικα φαρμάκου ταράττεις ; οὐχὶ καὶ Σωκράτει ταύτην προέπιες ; 
ὁ δ’ ἵλεως καὶ πρᾶος , οὐ τρέσας οὐδὲ διαφθείρας οὔτε χρώματος οὐδὲν οὔτε σχήματος μάλ’ εὐκόλως ἐξέπιεν , ἀποθνῄσκοντα δ’ αὐτὸν ἐμακάριζον οἱ ζῶντες , ὡς οὐδ’ ἐν Ἅιδου θείας ἄνευ μοίρας ἐσόμενον . 
καὶ μὴν τὸ πῦρ σου Δέκιος ὁ Ῥωμαίων στρατηγὸς προέλαβεν 
ὅτε τῶν στρατοπέδων ἐν μέσῳ πυρὰν νήσας τῷ 
Κρόνῳ κατ’ εὐχὴν αὐτὸς ἑαυτὸν ἐκαλλιέρησεν ὑπὲρ τῆς ἡγεμονίας . 
Ἰνδῶν δὲ φίλανδροι καὶ σώφρονες γυναῖκες ὑπὲρ τοῦ πυρὸς ἐρίζουσι καὶ μάχονται πρὸς ἀλλήλας , τὴν δὲ νικήσασαν τεθνηκότι τῷ ἀνδρὶ συγκαταφλεγῆναι μακαρίαν ᾄδουσιν αἱ λοιπαί . 
τῶν δὲ ἐκεῖ σοφῶν οὐδεὶς ζηλωτὸς οὐδὲ μακαριστός ἐστιν , ἂν μὴ ζῶν ἔτι καὶ φρονῶν καὶ ὑγιαίνων τοῦ σώματος τὴν ψυχὴν πυρὶ διαστήσῃ , καὶ καθαρὸς ἐκβῇ τῆς σαρκὸς ἐκνιψάμενος τὸ θνητόν . 
ἀλλ’ ἐξ οὐσίας λαμπρᾶς καὶ οἴκου καὶ τραπέζης καὶ πολυτελείας εἰς τρίβωνα καὶ πήραν καὶ προσαίτησιν 
ἐφημέρου τροφῆς κατάξεις ; 
ταῦτ’ εὐδαιμονίας ἀρχαὶ Διογένει , ταῦτ’ ἐλευθερίας Κράτητι καὶ δόξης . 
ἀλλ’ εἰς σταυρὸν καθηλώσεις ἢ σκόλοπι πήξεις ; 
καὶ τί ι Θεοδώρῳ μέλει , πότερον ὑπὲρ γῆς ἢ ὑπὸ γῆς σήπεται ; 
Σκυθῶν εὐδαίμονες ταφαὶ αὗται · Ὑρκανῶν δὲ κύνες Βακτριανῶν δ’ ὄρνιθες νεκροὺς ἐσθίουσι ι κατὰ νόμους , ὅταν μακαρίου τέλους τυγχάνωσιν . 
τίνας οὖν ταῦτα κακοδαίμονας ποιεῖ ; 
τοὺς ἀνάνδρους καὶ ἀλογίστους , τοὺς ἀτρίπτους καὶ ἀγυμνάστους , τοὺς ἐκ νηπίων ἃς ἔχουσι δόξας φυλάττοντας . 
οὐκοῦν οὐκ ἔστιν ἡ Τύχη 
κακοδαιμονίας τελεσιουργός , ἂν μὴ κακίαν ἔχῃ συνεργοῦσαν . 
ὡς γὰρ ἡ κρόκη τὸ ὀστέον πρίει τέφρᾳ καὶ ὄξει διάβροχον γενόμενον , καὶ τὸν ἐλέφαντα τῷ ζύθει μαλακὸν γενόμενον καὶ χαλῶντα κάμπτουσι καὶ διασχηματίζουσιν , ἄλλως δ’ οὐ δύνανται , οὕτως ἡ τύχη τὸ πεπονθὸς ἐξ αὑτοῦ καὶ μαλακὸν ἐκ κακίας προσπεσοῦσα κοιλαίνει καὶ τιτρώσκει . 
καὶ καθάπερ ὁ παρθικὸς ἰὸς τῶν ἄλλων οὐδενὶ βλαβερὸς ὢν οὐδὲ λυπῶν ἁπτομένους καὶ περιφέροντας , ἐὰν τετρωμένοις ἐπεισενεχθῇ μόνον , εὐθὺς ἀπόλλυσι τῷ προπεπονθότι τὴν ἀπορροὴν δεχομένους , οὕτω τὸν ὑπὸ τῆς τύχης συντριβήσεσθαι 
μέλλοντα τὴν ψυχὴν ἴδιον ἕλκος ἐν ἑαυτῷ καὶ κακὸν ἔχειν δεῖ , ὅπως τὰ προσπίπτοντα ἔξωθεν οἰκτρὰ καὶ ὀδυρτὰ ποιήσῃ . 
ἆρ’ οὖν ἡ κακία τοιοῦτον ὥστε τῆς τύχης δεῖσθαι πρὸς κακοδαιμονίας ἀπεργασίαν ; 
πόθεν ; 
οὐ τραχὺ καὶ δυσχείμερον ἐπαίρει πέλαγος , οὐ λῃστῶν ἐνοδίοις διαζώννυσιν ἐνέδραις ἐρήμους ὑπωρείας , οὐ νέφη χαλαζοβόλα πεδίοις περιρρήγνυσι καρποφόροις , οὐ Μέλητον οὐδ’ 
Ἄνυτον οὐδὲ Καλλίξενον ἐπάγει συκοφάντην , οὐκ ἀφαιρεῖται 
πλοῦτον , οὐκ ἀπείργει στρατηγίας , ἵνα ποιήσῃ κακοδαίμονας ἀλλὰ πτοεῖ πλουτοῦντας , 
εὐροοῦντας , κληρονομοῦντας ἐν γῇ διὰ θαλάττης ἐνδέδυκε , προσπέφυκεν , ἐκτήκουσα ταῖς ἐπιθυμίαις , διακαίουσα τοῖς θυμοῖς , συντρίβουσα ταῖς δεισιδαιμονίαις , διασύρουσα τοῖς ὀφθαλμοῖς
