ἢ οἵη προλιποῦσα δόμους καὶ πατρίδα γαῖαν ἤλυθεν ἐς Θήβας μετ’ ἀρήιον Ἀμφιτρύωνα 
Ἀλκμήνη , θυγάτηρ λαοσσόου Ἠλεκτρύωνος · 
ἥ ῥα γυναικῶν φῦλον ἐκαίνυτο θηλυτεράων εἴδεΐ τε μεγέθει τε · νόον γε μὲν οὔ τις ἔριζε τάων , ἃς θνηταὶ θνητοῖς τέκον εὐνηθεῖσαι . 
τῆς καὶ ἀπὸ κρῆθεν βλεφάρων τ’ ἄπο κυανεάων τοῖον ἄηθ’ οἶόν τε πολυχρύσου Ἀφροδίτης . 
ἣ δὲ καὶ ὣς κατὰ θυμὸν ἑὸν τίεσκεν ἀκοίτην , ὡς οὔ πώ τις ἔτισε γυναικῶν θηλυτεράων · 
ἦ μέν οἱ πατέρ’ ἐσθλὸν ἀπέκτανε ἶφι δαμάσσας , χωσάμενος περὶ βουσί · λιπὼν δ’ ὅ γε πατρίδα γαῖαν ἐς Θήβας ἱκέτευσε φερεσσακέας Καδμείους . 
ἔνθ’ ὅ γε δώματ’ ἔναιε σὺν αἰδοίῃ παρακοίτι νόσφιν ἄτερ φιλότητος ἐφιμέρου , οὐδέ οἱ ἦεν πρὶν λεχέων ἐπιβῆναι ἐυσφύρου Ἠλεκτρυώνης , πρίν γε φόνον τίσαιτο κασιγνήτων μεγαθύμων ἧς ἀλόχου , μαλερῷ δὲ καταφλέξαι πυρὶ κώμας ἀνδρῶν ἡρώων Ταφίων ἰδὲ Τηλεβοάων . 
τὼς γάρ οἱ διέκειτο , θεοὶ δ’ ἐπὶ μάρτυροι ἦσαν · 
τῶν ὅ γ’ ὀπίζετο μῆνιν , ἐπείγετο δ’ ὅττι τάχιστα ἐκτελέσαι μέγα ἔργον , ὅ οἱ Διόθεν θέμις ἦεν . 
τῷ δ’ ἅμα ἱέμενοι πολέμοιό τε φυλόπιδός τε 
Βοιωτοὶ πλήξιπποι , ὑπὲρ σακέων πνείοντες , 
Λοκροί τ’ ἀγχέμαχοι καὶ Φωκῆες μεγάθυμοι ἕσποντ’ · ἦρχε δὲ τοῖσιν ἐὺς πάις Ἀλκαίοιο κυδιόων λαοῖσι . 
πατὴρ δ’ ἀνδρῶν τε θεῶν τε ἄλλην μῆτιν ὕφαινε μετὰ φρεσίν , ὥς ῥα θεοῖσιν ἀνδράσι τ’ ἀλφηστῇσιν ἀρῆς ἀλκτῆρα φυτεύσαι . 
ὦρτο δ’ ἀπ’ Οὐλύμποιο δόλον φρεσὶ βυσσοδομεύων , ἱμείρων φιλότητος ἐυζώνοιο γυναικός , ἐννύχιος · τάχα δ’ ἷξε Τυφαόνιον · τόθεν αὖτις 
Φίκιον ἀκρότατον προσεβήσατο μητίετα Ζεύς . 
ἔνθα καθεζόμενος φρεσὶ μήδετο θέσκελα ἔργα · 
αὐτῇ μὲν γὰρ νυκτὶ τανυσφύρου Ἠλεκτρυώνης εὐνῇ καὶ φιλότητι μίγη , τέλεσεν δ’ ἄρ’ ἐέλδωρ · 
αὐτῇ δ’ Ἀμφιτρύων λαοσσόος , ἀγλαὸς ἥρως , ἐκτελέσας μέγα ἔργον ἀφίκετο ὅνδε δόμονδε . 
οὐδ’ ὅ γ’ ἐπὶ δμῶας καὶ ποιμένας ἀγροιώτας ὦρτ’ ἰέναι , πρίν γ’ ἧς ἀλόχου ἐπιβήμεναι εὐνῆς · 
τοῖος γὰρ κραδίην πόθος αἴνυτο ποιμένα λαῶν . 
ὡς δ’ ὅτ’ ἀνὴρ ἀσπαστὸν ὑπεκπροφύγῃ κακότητα νούσου ὕπ’ ἀργαλέης ἢ καὶ κρατεροῦ ὑπὸ δεσμοῦ , ὥς ῥα τότ’ Ἀμφιτρύων χαλεπὸν πόνον ἐκτολυπεύσας ἀσπασίως τε φίλως τε ἑὸν δόμον εἰσαφίκανεν . 
παννύχιος δ’ ἄρ’ ἔλεκτο σὺν αἰδοίῃ παρακοίτι τερπόμενος δώροισι πολυχρύσου Ἀφροδίτης . 
ἣ δὲ θεῷ δμηθεῖσα καὶ ἀνέρι πολλὸν ἀρίστῳ 
Θήβῃ ἐν ἑπταπύλῳ διδυμάονε γείνατο παῖδε , οὐ καθ’ ὁμὰ φρονέοντε · κασιγνήτω γε μὲν ἤστην · 
τὸν μὲν χειρότερον , τὸν δ’ αὖ μέγ’ ἀμείνονα φῶτα , δεινόν τε κρατερόν τε , βίην Ἡρακληείην · 
τὸν μὲν ὑποδμηθεῖσα κελαινεφέι Κρονίωνι , τὸν δ’ ἄρα Ἰφικλῆα δορυσσόῳ Ἀμφιτρύωνι , κεκριμένην γενεήν · τὸν μὲν βροτῷ ἀνδρὶ μιγεῖσα , τὸν δὲ Διὶ Κρονίωνι , θεῶν σημάντορι πάντων . 
ὃς καὶ Κύκνον ἔπεφνεν , Ἀρητιάδην μεγάθυμον . 
εὗρε γὰρ ἐν τεμένει ἑκατηβόλου Ἀπόλλωνος αὐτὸν καὶ πατέρα ὅν Ἄρην , ἄατον πολέμοιο , τεύχεσι λαμπομένους σέλας ὣς πυρὸς αἰθομένοιο , ἑσταότ’ ἐν δίφρῳ · χθόνα δ’ ἔκτυπον ὠκέες ἵπποι νύσσοντες χηλῇσι , κόνις δέ σφ’ ἀμφιδεδήει κοπτομένη πλεκτοῖσιν ὑφ’ ἅρμασι καὶ ποσὶν ἵππων . 
ἅρματα δ’ εὐποίητα καὶ ἄντυγες ἀμφαράβιζον ἵππων ἱεμένων · κεχάρητο δὲ Κύκνος ἀμύμων , ἐλπόμενος Διὸς υἱὸν ἀρήιον ἡνίοχόν τε χαλκῷ δηιώσειν καὶ ἀπὸ κλυτὰ τεύχεα δύσειν . 
ἀλλά οἱ εὐχωλέων οὐκ ἔκλυε Φοῖβος Ἀπόλλων · 
αὐτὸς γάρ οἱ ἐπῶρσε βίην Ἡρακληείην . 
πᾶν δ’ ἄλσος καὶ βωμὸς Ἀπόλλωνος Παγασαίου λάμπεν ὑπὸ δεινοῖο θεοῦ τευχέων τε καὶ αὐτοῦ · 
πῦρ δ’ ὣς ὀφθαλμῶν ἀπελάμπετο . 
τίς κεν ἐκείνου ἔτλη θνητὸς ἐὼν κατεναντίον ὁρμηθῆναι πλήν γ’ Ἡρακλῆος καὶ κυδαλίμου Ἰολάου ; 
κείνων γὰρ μεγάλη τε βίη καὶ χεῖρες ἄαπτοι ἐξ ὤμων ἐπέφυκον ἐπὶ στιβαροῖσι μέλεσσιν . 
ὅς ῥα τόθ’ ἡνίοχον προσέφη κρατερὸν Ἰόλαον · 
ἥρως ὦ Ἰόλαε , βροτῶν πολὺ φίλτατε πάντων , ἦ τε μέγ’ ἀθανάτους μάκαρας , τοὶ Ὄλυμπον ἔχουσιν , ἤλιτεν Ἀμφιτρύων , ὅτ’ ἐυστέφανον ποτὶ Θήβην ἦλθε λιπὼν Τίρυνθα , ἐυκτίμενον πτολίεθρον , κτείνας Ἠλεκτρύωνα βοῶν ἕνεκ’ εὐρυμετώπων · 
ἵκετο δ’ ἐς Κρείοντα καὶ Ἠνιόχην τανύπεπλον , οἵ ῥά μιν ἠσπάζοντο καὶ ἄρμενα πάντα παρεῖχον , ἣ δίκη ἔσθ’ ἱκέτῃσι , τίον δέ ἑ κηρόθι μᾶλλον . 
ζῶε δ’ ἀγαλλόμενος σὺν ἐυσφύρῳ Ἠλεκτρυώνῃ , ᾗ ἀλόχῳ · τάχα δ’ ἄμμες ἐπιπλομένων ἐνιαυτῶν γεινόμεθ’ οὔτε φυὴν ἐναλίγκιοι οὔτε νόημα , σός τε πατὴρ καὶ ἐγώ · τοῦ μὲν φρένας ἐξέλετο Ζεύς , ὃς προλιπὼν σφέτερον τε δόμον σφετέρους τε τοκῆας ᾤχετο , τιμήσων ἀλιτήμενον Εὐρυσθῆα , σχέτλιος · ἦ που πολλὰ μετεστεναχίζετ’ ὀπίσσω ἣν ἄτην ὀχέων · ἣ δ’ οὐ παλινάγρετός ἐστιν . 
αὐτὰρ ἐμοὶ δαίμων χαλεποὺς ἐπετέλλετ’ ἀέθλους . 
ὦ φίλος , ἀλλὰ σὺ θᾶσσον ἔχ’ ἡνία φοινικόεντα ἵππων ὠκυπόδων · μέγα δὲ φρεσὶ θάρσος ἀέξων ἰθὺς ἔχειν θοὸν ἅρμα καὶ ὠκυπόδων σθένος ἵππων , μηδὲν ὑποδδείσας κτύπον Ἄρεος ἀνδροφόνοιο , ὃς νῦν κεκληγὼς περιμαίνεται ἱερὸν ἄλσος 
Φοίβου Ἀπόλλωνος , ἑκατηβελέταο ἄνακτος · 
ἦ μὴν καὶ κρατερός περ ἐὼν ἄαται πολέμοιο . 
τὸν δ’ αὖτε προσέειπεν ἀμώμητος Ἰόλαος · 
ἠθεῖ’ , ἦ μάλα δή τι πατὴρ ἀνδρῶν τε θεῶν τε τιμᾷ σὴν κεφαλὴν καὶ ταύρεος Ἐννοσίγαιος , ὃς Θήβης κρήδεμνον ἔχει ῥύεταί τε πόληα · 
οἶον δὴ καὶ τόνδε βροτὸν κρατερόν τε μέγαν τε σὰς ἐς χεῖρας ἄγουσιν , ἵνα κλέος ἐσθλὸν ἄρηαι . 
ἀλλ’ ἄγε δύσεο τεύχε’ ἀρήια , ὄφρα τάχιστα δίφρους ἐμπελάσαντες Ἄρηός θ’ ἡμέτερόν τε μαρνώμεσθ’ , ἐπεὶ οὔ τοι ἀτάρβητον Διὸς υἱὸν οὐδ’ Ἰφικλεΐδην δειδίξεται , ἀλλά μιν οἴω φεύξεσθαι δύο παῖδας ἀμύμονος Ἀλκεΐδαο , οἳ δή σφι σχεδόν εἰσι , λιλαιόμενοι πολέμοιο φυλόπιδα στῆσαι , τά σφιν πολὺ φίλτερα θοίνης . 
Ὣς φάτο · μείδησεν δὲ βίη Ἡρακληείη θυμῷ γηθήσας · μάλα γάρ νύ οἱ ἄρμενα εἶπεν · 
καί μιν ἀμειβόμενος ἔπεα πτερόεντα προσηύδα · 
ἥρως ὦ Ἰόλαε , διοτρεφές , οὐκέτι τηλοῦ ὑσμίνη τρηχεῖα · σὺ δ’ ὡς πάρος ἦσθα δαΐφρων , ὣς καὶ νῦν μέγαν ἵππον Ἀρίονα κυανοχαίτην πάντη ἀναστρωφᾶν καὶ ἀρηγέμεν , ὥς κε δύνηαι . 
ὣς εἰπὼν κνημῖδας ὀρειχάλκοιο φαεινοῦ , 
Ἡφαίστου κλυτὰ δῶρα , περὶ κνήμῃσιν ἔθηκεν · 
δεύτερον αὖ θώρηκα περὶ στήθεσσιν ἔδυνε καλὸν χρύσειον πολυδαίδαλον , ὅν οἱ ἔδωκε 
Παλλὰς Ἀθηναίη , κούρη Διός , ὁππότ’ ἔμελλε τὸ πρῶτον στονόεντας ἐφορμήσεσθαι ἀέθλους . 
θήκατο δ’ ἀμφ’ ὤμοισιν ἀρῆς ἀλκτῆρα σίδηρον δεινὸς ἀνήρ · κοΐλην δὲ περὶ στήθεσσι φαρέτρην καββάλετ’ ἐξόπιθεν · πολλοὶ δ’ ἔντοσθεν ὀιστοὶ ῥιγηλοί , θανάτοιο λαθιφθόγγοιο δοτῆρες . 
πρόσθεν μὲν θάνατόν τ’ εἶχον καὶ δάκρυσι μῦρον , μέσσοι δὲ ξεστοί , περιμήκεες , αὐτὰρ ὄπισθε μόρφνοιο φλεγύαο καλυπτόμενοι πτερύγεσσιν . 
εἵλετο δ’ ὄβριμον ἔγχος , ἀκαχμένον αἴθοπι χαλκῷ , κρατὶ δ’ ἔπ’ ἰφθίμῳ κυνέην ἐύτυκτον ἔθηκε , δαιδαλέην ἀδάμαντος , ἐπὶ κροτάφοις ἀραρυῖαν , ἥτ’ εἴρυτο κάρη Ἡρακλῆος θείοιο . 
χερσί γε μὴν σάκος εἷλε παναίολον , οὐδέ τις αὐτὸ οὔτ’ ἔρρηξε βαλὼν οὔτ’ ἔθλασε , θαῦμα ἰδέσθαι . 
πᾶν μὲν γὰρ κύκλῳ τιτάνῳ λευκῷ τ’ ἐλέφαντι ἠλέκτρῳ θ’ ὑπολαμπὲς ἔην χρυσῷ τε φαεινῷ λαμπόμενον , κυάνου δὲ διὰ πτύχες ἠλήλαντο . 
ἐν μέσσῳ δ’ ἀδάμαντος ἔην Φόβος οὔ τι φατειός , ἔμπαλιν ὄσσοισιν πυρὶ λαμπομένοισι δεδορκώς · 
τοῦ καὶ ὀδόντων μὲν πλῆτο στόμα λευκὰ θεόντων , δεινῶν ἀπλήτων , ἐπὶ δὲ βλοσυροῖο μετώπου δεινὴ Ἔρις πεπότητο κορύσσουσα κλόνον ἀνδρῶν , σχετλίη , ἥ ῥα νόον τε καὶ ἐκ φρένας εἵλετο φωτῶν . 
οἵτινες ἀντιβίην πόλεμον Διὸς υἷι φέροιεν . 
τῶν καὶ ψυχαὶ μὲν χθόνα δύμεναι Ἄιδος εἴσω κάκκιον , ὀστέα δέ σφι περὶ ῥινοῖο σαπείσης 
Σειρίου ἀζαλέοιο μελαίνῃ πύθεται αἴῃ . 
ἐν δὲ Προΐωξίς τε Παλίωξίς τε τέτυκτο , ἐν δ’ Ὅμαδός τε Φόβος τ’ Ἀνδροκτασίη τε δεδήει , ἐν δ’ Ἔρις , ἐν δὲ Κυδοιμὸς ἐθύνεον , ἐν δ’ ὀλοὴ Κὴρ ἄλλον ζωὸν ἔχουσα νεούτατον , ἄλλον ἄουτον , ἄλλον τεθνηῶτα κατὰ μόθον ἕλκε ποδοῖιν . 
εἷμα δ’ ἔχ’ ἄμφ’ ὤμοισι δαφοινεὸν αἵματι φωτῶν , δεινὸν δερκομένη καναχῇσί τε βεβρυχυῖα . 
ἐν δ’ ὀφίων κεφαλαὶ δεινῶν ἔσαν , οὔ τι φατειῶν , δώδεκα , ταὶ φοβέεσκον ἐπὶ χθονὶ φῦλ’ ἀνθρώπων , οἵ τινες ἀντιβίην πόλεμον Διὸς υἷι φέροιεν · 
τῶν καὶ ὀδόντων μὲν καναχὴ πέλεν , εὖτε μάχοιτο 
Ἀμφιτρυωνιάδης , τὰ δ’ ἐδαίετο θαυματὰ ἔργα . 
στίγματα δ’ ὣς ἐπέφαντο ἰδεῖν δεινοῖσι δράκουσιν · 
κυάνεοι κατὰ νῶτα , μελάνθησαν δὲ γένεια . 
ἐν δὲ συῶν ἀγέλαι χλούνων · ἔσαν ἠδὲ λεόντων ἐς σφέας δερκομένων , κοτεόντων θ’ ἱεμένων τε . 
τῶν καὶ ὁμιληδὸν στίχες ἤισαν · οὐδέ νυ τώ γε οὐδέτεροι τρεέτην · φρῖσσόν γε μὲν αὐχένας ἄμφω . 
ἤδη γάρ σφιν ἔκειτο μέγας λῖς , ἀμφὶ δὲ κάπροι δοιοί , ἀπουράμενοι ψυχάς , κατὰ δέ σφι κελαινὸν αἷμ’ ἀπελείβετ’ ἔραζ’ · οἳ δ’ αὐχένας ἐξεριπόντες κείατο τεθνηῶτες ὑπὸ βλοσυροῖσι λέουσιν . 
τοὶ δ’ ἔτι μᾶλλον ἐγειρέσθην κοτέοντε μάχεσθαι , ἀμφότεροι , χλοῦναί τε σύες χαροποί τε λέοντες . 
ἐν δ’ ἦν ὑσμίνη Λαπιθάων αἰχμητάων 
Καινέα τ’ ἀμφὶ ἄνακτα Δρύαντά τε Πειρίθοόν τε 
Ὁπλέα τ’ Ἐξάδιόν τε Φάληρόν τε Πρόλοχόν τε 
Μόψον τ’ Ἀμπυκίδην , Τιταρήσιον , ὄζον Ἄρηος , 
Θησέα τ’ Αἰγεΐδην , ἐπιείκελον ἀθανάτοισιν · 
ἀργύρεοι , χρύσεια περὶ χροῒ τεύχε’ ἔχοντες . 
Κένταυροι δ’ ἑτέρωθεν ἐναντίοι ἠγερέθοντο ἀμφὶ μέγαν Πετραῖον ἰδ’ Ἄσβολον οἰωνιστὴν 
Ἄρκτον τ’ Οὔρειόν τε μελαγχαίτην τε Μίμαντα καὶ δύο Πευκεΐδας , Περιμήδεά τε Δρύαλόν τε , ἀργύρεοι , χρυσέας ἐλάτας ἐν χερσὶν ἔχοντες . 
καί τε συναΐγδην ὡς εἰ ζωοί περ ἐόντες ἔγχεσιν ἠδ’ ἐλάτῃς αὐτοσχεδὸν ὠριγνῶντο . 
ἐν δ’ Ἄρεος βλοσυροῖο ποδώκεες ἕστασαν ἵπποι χρύσεοι , ἐν δὲ καὶ αὐτὸς ἐναρσφόρος οὔλιος Ἄρης αἰχμὴν ἐν χείρεσσιν ἔχων , πρυλέεσσι κελεύων , αἵματι φοινικόεις , ὡς εἰ ζωοὺς ἐναρίζων δίφρου ἐπεμβεβαώς · παρὰ δὲ Δεῖμός τε Φόβος τε ἕστασαν ἱέμενοι πόλεμον καταδύμεναι ἀνδρῶν . 
ἐν δὲ Διὸς θυγάτηρ ἀγελείη Τριτογένεια , τῇ ἰκέλη ὡς εἴ τε μάχην ἐθέλουσα κορύσσειν , ἔγχος ἔχουσ’ ἐν χερσὶν ἰδὲ χρυσέην τρυφάλειαν αἰγίδα τ’ ἀμφ’ ὤμοις · ἐπὶ δ’ ᾤχετο φύλοπιν αἰνήν . 
ἐν δ’ ἦν ἀθανάτων ἱερὸς χορός · ἐν δ’ ἄρα μέσσῳ ἱμερόεν κιθάριζε Διὸς καὶ Λητοῦς υἱὸς χρυσείῃ φόρμιγγι · [θεῶν δ’ ἕδος ἁγνὸς Ὄλυμπος · 
ἐν δ’ ἀγορή , περὶ δ’ ὄλβος ἀπείριτος ἐστεφάνωτο ἀθανάτων ἐν ἀγῶνι · ] 
θεαὶ δ’ ἐξῆρχον ἀοιδῆς 
Μοῦσαι Πιερίδες , λιγὺ μελπομένῃς ἐικυῖαι . 
ἐν δὲ λιμὴν ἐύορμος ἀμαιμακέτοιο θαλάσσης κυκλοτερὴς ἐτέτυκτο πανέφθου κασσιτέροιο κλυζομένῳ ἴκελος · [πολλοί γε μὲν ἂμ μέσον αὐτοῦ δελφῖνες τῇ καὶ τῇ ἐθύνεον ἰχθυάοντες νηχομένοις ἴκελοι · ] 
δοιὼ δ’ ἀναφυσιόωντες ἀργύρεοι δελφῖνες ἐθοινῶντ’ ἔλλοπας ἰχθῦς . 
τῶν δ’ ὕπο χάλκειοι τρέον ἰχθύες · αὐτὰρ ἐπ’ ἀκταῖς ἧστο ἀνὴρ ἁλιεὺς δεδοκημένος · εἶχε δὲ χερσὶν ἰχθύσιν ἀμφίβληστρον ἀπορρίψοντι ἐοικώς . 
ἐν δ’ ἦν ἠυκόμου Δανάης τέκος , ἱππότα Περσεύς , οὔτ’ ἄρ’ ἐπιψαύων σάκεος ποσὶν οὔθ’ ἑκὰς αὐτοῦ , θαῦμα μέγα φράσσασθ’ , ἐπεὶ οὐδαμῇ ἐστήρικτο . 
τὼς γάρ μιν παλάμαις τεῦξεν κλυτὸς Ἀμφιγυήεις χρύσεον · ἀμφὶ δὲ ποσσὶν ἔχεν πτερόεντα πέδιλα . 
ὤμοισιν δέ μιν ἀμφὶ μελάνδετον ἆορ ἔκειτο χαλκέου ἐκ τελαμῶνος · ὃ δ’ ὥς τε νόημ’ ἐποτᾶτο · 
πᾶν δὲ μετάφρενον εἶχε κάρη δεινοῖο πελώρου , 
Γοργοῦς · ἀμφὶ δέ μιν κίβισις θέε , θαῦμα ἰδέσθαι , ἀργυρέη · θύσανοι δὲ κατῃωρεῦντο φαεινοὶ χρύσειοι · δεινὴ δὲ περὶ κροτάφοισιν ἄνακτος κεῖτ’ Ἄιδος κυνέη νυκτὸς ζόφον αἰνὸν ἔχουσα . 
αὐτὸς δὲ σπεύδοντι καὶ ἐρρίγοντι ἐοικὼς 
Περσεὺς Δαναΐδης ἐτιταίνετο . 
ταὶ δὲ μετ’ αὐτὸν 
Γοργόνες ἄπλητοί τε καὶ οὐ φαταὶ ἐρρώοντο ἱέμεναι μαπέειν . 
ἐπὶ δὲ χλωροῦ ἀδάμαντος βαινουσέων ἰάχεσκε σάκος μεγάλῳ ὀρυμαγδῷ ὀξέα καὶ λιγέως · ἐπὶ δὲ ζώνῃσι δράκοντε δοιὼ ἀπῃωρεῦντ’ ἐπικυρτώοντε κάρηνα . 
λίχμαζον δ’ ἄρα τώ γε · μένει δ’ ἐχάρασσον ὀδόντας ἄγρια δερκομένω . 
ἐπὶ δὲ δεινοῖσι καρήνοις 
Γοργείοις ἐδονεῖτο μέγας Φόβος . 
οἳ δ’ ὑπὲρ αὐτέων ἄνδρες ἐμαρνάσθην πολεμήια τεύχε’ ἔχοντες , τοὶ μὲν ὑπὲρ σφετέρης πόλιος σφετέρων τε τοκήων λοιγὸν ἀμύνοντες , τοὶ δὲ πραθέειν μεμαῶτες . 
πολλοὶ μὲν κέατο , πλέονες δ’ ἔτι δῆριν ἔχοντες μάρνανθ’ · αἱ δὲ γυναῖκες ἐυδμήτων ἐπὶ πύργων χαλκέων ὀξὺ βόων , κατὰ δ’ ἐδρύπτοντο παρειάς , ζωῇσιν ἴκελαι , ἔργα κλυτοῦ Ἡφαίστοιο . 
ἄνδρες δ’ , οἳ πρεσβῆες ἔσαν γῆράς τε μέμαρπεν , ἀθρόοι ἔκτοσθεν πυλέων ἔσαν , ἂν δὲ θεοῖσι χεῖρας ἔχον μακάρεσσι , περὶ σφετέροισι τέκεσσι δειδιότες · τοὶ δ’ αὖτε μάχην ἔχον . 
αἳ δὲ μετ’ αὐτοὺς 
Κῆρες κυάνεαι , λευκοὺς ἀραβεῦσαι ὀδόντας , δεινωπαὶ βλοσυραί τε δαφοιναί τ’ ἄπληταί τε δῆριν ἔχον περὶ πιπτόντων · πᾶσαι δ’ ἄρ’ ἵεντο αἷμα μέλαν πιέειν · ὃν δὲ πρῶτον μεμάποιεν κείμενον ἢ πίπτοντα νεούτατον , ἀμφὶ μὲν αὐτῷ βάλλ’ ὄνυχας μεγάλους , ψυχὴ δ’ Ἄιδόσδε κατῇεν 
Τάρταρον ἐς κρυόενθ’ . 
αἳ δὲ φρένας εὖτ’ ἀρέσαντο αἵματος ἀνδρομέου , τὸν μὲν ῥίπτασκον ὀπίσσω , ἂψ δ’ ὅμαδον καὶ μῶλον ἐθύνεον αὖτις ἰοῦσαι . 
Κλωθὼ καὶ Λάχεσίς σφιν ἐφέστασαν · ἣ μὲν ὑφήσσων 
Ἀτροπος οὔ τι πέλεν μεγάλη θεός , ἀλλ’ ἄρα ἥ γε τῶν γε μὲν ἀλλάων προφερής τ’ ἦν πρεσβυτάτη τε . 
πᾶσαι δ’ ἀμφ’ ἑνὶ φωτὶ μάχην δριμεῖαν ἔθεντο . 
δεινὰ δ’ ἐς ἀλλήλας δράκον ὄμμασι θυμήνασαι , ἐν δ’ ὄνυχας χεῖράς τε θρασείας ἰσώσαντο . 
πὰρ δ’ Ἀχλὺς εἱστήκει ἐπισμυγερή τε καὶ αἰνή , χλωρὴ ἀυσταλέη λιμῷ καταπεπτηυῖα , γουνοπαχής , μακροὶ δ’ ὄνυχες χείρεσσιν ὑπῆσαν . 
τῆς ἐκ μὲν ῥινῶν μύξαι ῥέον , ἐκ δὲ παρειῶν αἷμ’ ἀπελείβετ’ ἔραζ’ · ἣ δ’ ἄπλητον σεσαρυῖα εἱστήκει , πολλὴ δὲ κόνις κατενήνοθεν ὤμους , δάκρυσι μυδαλέη . 
παρὰ δ’ εὔπυργος πόλις ἀνδρῶν · 
χρύσειαι δέ μιν εἶχον ὑπερθυρίοις ἀραρυῖαι ἑπτὰ πύλαι · τοὶ δ’ ἄνδρες ἐν ἀγλαΐῃς τε χοροῖς τε τέρψιν ἔχον · τοὶ μὲν γὰρ ἐυσσώτρου ἐπ’ ἀπήνης ἤγοντ’ ἀνδρὶ γυναῖκα , πολὺς δ’ ὑμέναιος ὀρώρει · 
τῆλε δ’ ἀπ’ αἰθομένων δαΐδων σέλας εἰλύφαζε χερσὶν ἔνι δμῳῶν · ταὶ δ’ ἀγλαΐῃ τεθαλυῖαι πρόσθ’ ἔκιον · τῇσιν δὲ χοροὶ παίζοντες ἕποντο . 
τοὶ μὲν ὑπὸ λιγυρῶν συρίγγων ἵεσαν αὐδὴν ἐξ ἁπαλῶν στομάτων , περὶ δέ σφισιν ἄγνυτο ἠχώ . 
αἳ δ’ ὑπὸ φορμίγγων ἄναγον χορὸν ἱμερόεντα . 
ἔνθεν δ’ αὖθ’ ἑτέρωθε νέοι κώμαζον ὑπ’ αὐλοῦ , τοί γε μὲν αὖ παίζοντες ὑπ’ ὀρχηθμῷ καὶ ἀοιδῇ τοί γε μὲν αὖ γελόωντες ὑπ’ αὐλητῆρι ἕκαστος πρόσθ’ ἔκιον · πᾶσαν δὲ πόλιν θαλίαι τε χοροί τε ἀγλαΐαι τ’ εἶχον . 
τοὶ δ’ αὖ προπάροιθε πόληος νῶθ’ ἵππων ἐπιβάντες ἐθύνεον . 
οἱ δ’ ἀροτῆρες ἤρεικον χθόνα δῖαν , ἐπιστολάδην δὲ χιτῶνας ἐστάλατ’ . 
αὐτὰρ ἔην βαθὺ λήιον · οἵ γε μὲν ἤμων αἰχμῇς ὀξείῃσι κορωνιόωντα πέτηλα , βριθόμενα σταχύων , ὡς εἰ Δημήτερος ἀκτήν · 
οἳ δ’ ἄρ’ ἐν ἐλλεδανοῖσι δέον καὶ ἔπιτνον ἀλωήν , οἳ δ’ ἐτρύγων οἴνας δρεπάνας ἐν χερσὶν ἔχοντες , οἳ δ’ αὖτ’ ἐς ταλάρους ἐφόρευν ὑπὸ τρυγητήρων λευκοὺς καὶ μέλανας βότρυας μεγάλων ἀπὸ ὄρχων , βριθομένων φύλλοισι καὶ ἀργυρέῃς ἑλίκεσσιν . 
οἳ δ’ αὖτ’ ἐς ταλάρους ἐφόρευν . 
παρὰ δέ σφισιν ὄρχος χρύσεος ἦν , κλυτὰ ἔργα περίφρονος Ἡφαίστοιο , σειόμενος φύλλοισι καὶ ἀργυρέῃσι κάμαξι , βριθόμενος σταφυλῇσι · μελάνθησάν γε μὲν αἵδε . 
οἵ γε μὲν ἐτράπεον , τοὶ δ’ ἤρυον · οἳ δ’ ἐμάχοντο πύξ τε καὶ ἑλκηδόν · τοὶ δ’ ὠκύποδας λαγὸς ᾕρευν ἄνδρες θηρευταί , καὶ καρχαρόδοντε κύνε πρό , ἱέμενοι μαπέειν , οἳ δ’ ἱέμενοι ὑπαλύξαι . 
πὰρ δ’ αὐτοῖς ἱππῆες ἔχον πόνον , ἀμφὶ δ’ ἀέθλῳ δῆριν ἔχον καὶ μόχθον . 
ἐυπλεκέων δ’ ἐπὶ δίφρων ἡνίοχοι βεβαῶτες ἐφίεσαν ὠκέας ἵππους ῥυτὰ χαλαίνοντες , τὰ δ’ ἐπικροτέοντα πέτοντο ἅρματα κολλήεντ’ , ἐπὶ δὲ πλῆμναι μέγ’ ἀύτευν . 
οἳ μὲν ἄρ’ ἀίδιον εἶχον πόνον οὐδέ ποτέ σφιν νίκη ἐπηνύσθη , ἀλλ’ ἄκριτον εἶχον ἄεθλον . 
τοῖσιν δὲ προέκειτο μέγας τρίπος ἐντὸς ἀγῶνος , χρύσειος , κλυτὰ ἔργα περίφρονος Ἡφαίστοιο . 
ἀμφὶ δ’ ἴτυν ῥέεν Ὠκεανὸς πλήθοντι ἐοικώς , πᾶν δὲ συνεῖχε σάκος πολυδαίδαλον , οἳ δὲ κατ’ αὐτὸν κύκνοι ἀερσιπόται μεγάλ’ ἤπυον , οἵ ῥά τε πολλοὶ νῆχον ἐπ’ ἄκρον ὕδωρ · παρὰ δ’ ἰχθύες ἐκλονέοντο . 
θαῦμα ἰδεῖν καὶ Ζηνὶ βαρυκτύπῳ , οὗ διὰ βουλὰς 
Ἥφαιστος ποίησε σάκος μέγα τε στιβαρόν τε , ἀρσάμενος παλάμῃσι . 
τὸ μὲν Διὸς ἄλκιμος υἱὸς πάλλεν ἐπικρατέως · ἐπὶ δ’ ἱππείου θόρε δίφρου , εἴκελος ἀστεροπῇ πατρὸς Διὸς αἰγιόχοιο , κοῦφα βιβάς · τῷ δ’ ἡνίοχος κρατερὸς Ἰόλαος δίφρου ἐπεμβεβαὼς ἰθύνετο καμπύλον ἅρμα . 
ἀγχίμολον δέ σφ’ ἦλθε θεὰ γλαυκῶπις Ἀθήνη , καί σφεας θαρσύνουσα ἔπεα πτερόεντα προσηύδα · 
χαίρετε , Λυγκῆος γενεὴ τηλεκλειτοῖο · 
νῦν δὴ Ζεὺς κράτος ὔμμι διδοῖ μακάρεσσιν ἀνάσσων 
Κύκνον τ’ ἐξεναρεῖν καὶ ἀπὸ κλυτὰ τεύχεα δῦσαι . 
ἄλλο δὲ τοί τι ἔπος ἐρέω , μέγα φέρτατε λαῶν · 
εὖτ’ ἂν δὴ Κύκνον γλυκερῆς αἰῶνος ἀμέρσῃς , τὸν μὲν ἔπειτ’ αὐτοῦ λιπέειν καὶ τεύχεα τοῖο , αὐτὸς δὲ βροτολοιγὸν Ἄρην ἐπιόντα δοκεύσας , ἔνθα κε γυμνωθέντα σάκευς ὕπο δαιδαλέοιο ὀφθαλμοῖσιν ἴδῃς , ἔνθ’ οὐτάμεν ὀξέι χαλκῷ · 
ἂψ δ’ ἀναχάσσασθαι · ἐπεὶ οὔ νύ τοι αἴσιμόν ἐστιν οὔθ’ ἵππους ἑλέειν οὔτε κλυτὰ τεύχεα τοῖο . 
ὣς εἰποῦσ’ ἐς δίφρον ἐβήσατο δῖα θεάων , νίκην ἀθανάτῃς χερσὶν καὶ κῦδος ἔχουσα , ἐσσυμένως . 
τότε δή ῥα διόγνητος Ἰόλαος σμερδαλέον ἵπποισιν ἐκέκλετο · τοὶ δ’ ὑπ’ ὀμοκλῆς ῥίμφ’ ἔφερον θοὸν ἅρμα κονίοντες πεδίοιο . 
ἐν γάρ σφιν μένος ἧκε θεὰ γλαυκῶπις Ἀθήνη αἰγίδ’ ἀνασσείσασα · περιστονάχησε δὲ γαῖα . 
τοὶ δ’ ἄμυδις προγένοντ’ ἴκελοι πυρὶ ἠὲ θυέλλῃ , 
Κύκνος θ’ ἱππόδαμος καὶ Ἄρης ἀκόρητος ἀυτῆς . 
τῶν ἵπποι μὲν ἔπειθ’ ὑπεναντίοι ἀλλήλοισιν ὀξεῖα χρέμισαν , περὶ δέ σφισιν ἄγνυτο ἠχώ . 
τὸν πρότερος προσέειπε βίη Ἡρακληείη · 
κύκνε πέπον , τί νυ νῶιν ἐπίσχετον ὠκέας ἵππους ἀνδράσιν , οἵ τε πόνου καὶ ὀιζύος ἴδριές εἰμεν ; 
ἀλλὰ παρὲξ ἔχε δίφρον ἐύξοον ἠδὲ κελεύθου εἶκε παρὲξ ἰέναι . 
Τρηχῖνα δέ τοι παρελαύνω ἐς Κήυκα ἄνακτα · ὃ γὰρ δυνάμι τε καὶ αἰδοῖ 
Τρηχῖνος προβέβηκε , σὺ δ’ εὖ μάλα οἶσθα καὶ αὐτός · 
τοῦ γὰρ ὀπυίεις παῖδα Θεμιστονόην κυανῶπιν . 
ὦ πέπον , οὐ μὲν γὰρ τοι Ἄρης θανάτοιο τελευτὴν ἀρκέσει , εἰ δὴ νῶι συνοισόμεθα πτολεμίζειν . 
ἤδη μέν τέ ἕ φημι καὶ ἄλλοτε πειρηθῆναι ἔγχεος ἡμετέρου , ὅθ’ ὑπὲρ Πύλου ἠμαθόεντος ἀντίος ἔστη ἐμεῖο , μάχης ἄμοτον μενεαίνων . 
τρὶς μὲν ἐμῷ ὑπὸ δουρὶ τυπεὶς ἠρείσατο γαίῃ οὐταμένου σάκεος , τὸ δὲ τέτρατον ἤλασα μηρὸν παντὶ μένει σπεύδων , διὰ δὲ μέγα σαρκὸς ἄραξα . 
πρηνὴς δ’ ἐν κονίῃσι χαμαὶ πέσεν ἔγχεος ὁρμῇ . 
ἔνθα κε δὴ λωβητὸς ἐν ἀθανάτοισιν ἐτύχθη χερσὶν ὕφ’ ἡμετέρῃσι λιπὼν ἔναρα βροτόεντα . 
ὣς ἔφατ’ · οὐδ’ ἄρα Κύκνος ἐυμμελίης ἐμενοίνα τῷ ἐπιπειθόμενος ἐχέμεν ἐρυσάρματας ἵππους . 
δὴ τότ’ ἀπ’ εὐπλεκέων δίφρων θόρον αἶψ’ ἐπὶ γαῖαν παῖς τε Διὸς μεγάλου καὶ Ἐνυαλίοιο ἄνακτος . 
ἡνίοχοι δ’ ἔμπλην ἔλασαν καλλίτριχας ἵππους · 
τῶν δ’ ὕπο σευομένων κανάχιζε πόσ’ εὐρεῖα χθών . 
ὡς δ’ ὅτ’ ἀφ’ ὑψηλῆς κορυφῆς ὄρεος μεγάλοιο πέτραι ἀποθρῴσκωσιν , ἐπ’ ἀλλήλῃς δὲ πέσωσι , πολλαὶ δὲ δρῦς ὑψίκομοι , πολλαὶ δὲ τε πεῦκαι αἴγειροί τε τανύρριζοι ῥήγνυνται ὑπ’ αὐτέων ῥίμφα κυλινδομένων , εἵως πεδίονδ’ ἀφίκωνται , ὣς οἳ ἐπ’ ἀλλήλοισι πέσον μέγα κεκλήγοντες . 
πᾶσα δὲ Μυρμιδόνων τε πόλις κλειτή τ’ Ἰαωλκὸς 
Ἄρνη τ’ ἠδ’ Ἑλίκη Ἄνθειά τε ποιήεσσα φωνῇ ὕπ’ ἀμφοτέρων μεγάλ’ ἴαχον · οἳ δ’ ἀλαλητῷ θεσπεσίῳ σύνισαν · μέγα δ’ ἔκτυπε μητίετα Ζεύς . 
κὰδ δ’ ἄρ’ ἀπ’ οὐρανόθεν ψιάδας βάλεν αἱματοέσσας , σῆμα τιθεὶς πολέμοιο ἑῷ μεγαθαρσέι παιδί . 
οἷος δ’ ἐν βήσσῃς ὄρεος χαλεπὸς προϊδέσθαι κάπρος χαυλιόδων φρονέει θυμῷ μαχέσασθαι ἀνδράσι θηρευτῇς , θήγει δέ τε λευκὸν ὀδόντα δοχμωθείς , ἀφρὸς δὲ περὶ στόμα μαστιχόωντι λείβεται , ὄσσε δέ οἱ πυρὶ λαμπετόωντι ἔικτον , ὀρθὰς δ’ ἐν λοφιῇ φρίσσει τρίχας ἀμφί τε δειρήν · 
τῷ ἴκελος Διὸς υἱὸς ἀφ’ ἱππείου θόρε δίφρου . 
ἦμος δὲ χλοερῷ κυανόπτερος ἠχέτα τέττιξ ὄζῳ ἐφεζόμενος θέρος ἀνθρώποισιν ἀείδειν ἄρχεται , ᾧ τε πόσις καὶ βρῶσις θῆλυς ἐέρση , καί τε πανημέριός τε καὶ ἠώιος χέει αὐδὴν ἴδει ἐν αἰνοτάτῳ , ὅτε τε χρόα Σείριος ἄζει , τῆμος δὴ κέγχροισι πέρι γλῶχες τελέθουσι τούς τε θέρει σπείρουσιν , ὅτ’ ὄμφακες αἰόλλονται , οἷα Διώνυσος δῶκ’ ἀνδράσι χάρμα καὶ ἄχθος · 
τὴν ὥρην μάρναντο , πολὺς δ’ ὀρυμαγδὸς ὀρώρει . 
ὡς δὲ λέοντε δύω ἀμφὶ κταμένης ἐλάφοιο ἀλλήλοις κοτέοντες ἐπὶ σφέας ὁρμήσωσι , δεινὴ δέ σφ’ ἰαχὴ ἄραβός θ’ ἅμα γίγνετ’ ὀδόντων · 
οἳ δ’ ὥς τ’ αἰγυπιοὶ γαμψώνυχες , ἀγκυλοχεῖλαι , πέτρῃ ἔφ’ ὑψηλῇ μεγάλα κλάζοντε μάχονται αἰγὸς ὀρεσσινόμου ἢ ἀγροτέρης ἐλάφοιο πίονος , ἥν τ’ ἐδάμασσε βαλὼν αἰζήιος ἀνὴρ ἰῷ ἀπὸ νευρῆς , αὐτὸς δ’ ἀπαλήσεται ἄλλῃ χώρου ἄιδρις ἐών · οἳ δ’ ὀτραλέως ἐνόησαν , ἐσσυμένως δέ οἱ ἀμφὶ μάχην δριμεῖαν ἔθεντο · 
ὣς οἳ κεκλήγοντες ἐπ’ ἀλλήλοισιν ὄρουσαν . 
ἔνθ’ ἦ τοι Κύκνος μὲν ὑπερμενέος Διὸς υἱὸν κτεινέμεναι μεμαὼς σάκει ἔμβαλε χάλκεον ἔγχος , οὐδ’ ἔρρηξεν χαλκόν · ἔρυτο δὲ δῶρα θεοῖο . 
Ἀμφιτρυωνιάδης δέ , βίη Ἡρακληείη , μεσσηγὺς κόρυθός τε καὶ ἀσπίδος ἔγχεϊ μακρῷ αὐχένα γυμνωθέντα θοῶς ὑπένερθε γενείου ἤλασ’ ἐπικρατέως · ἀπὸ δ’ ἄμφω κέρσε τένοντε ἀνδροφόνος μελίη · μέγα γὰρ σθένος ἔμπεσε φωτός . 
ἤριπε δ’ , ὡς ὅτε τις δρῦς ἤριπεν ἢ ὅτε πεύκη ἠλίβατος , πληγεῖσα Διὸς ψολόεντι κεραυνῷ · 
ὣς ἔριπ’ · ἀμφὶ δέ οἱ βράχε τεύχεα ποικίλα χαλκῷ . 
τὸν μὲν ἔπειτ’ εἴασε Διὸς ταλακάρδιος υἱός , αὐτὸς δὲ βροτολοιγὸν Ἄρην προσιόντα δοκεύσας , δεινὸν ὁρῶν ὄσσοισι , λέων ὣς σώματι κύρσας , ὅς τε μάλ’ ἐνδυκέως ῥινὸν κρατεροῖς ὀνύχεσσι σχίσσας ὅττι τάχιστα μελίφρονα θυμὸν ἀπηύρα · 
ἐμ μένεος δ’ ἄρα τοῦ γε κελαινὸν πίμπλαται ἦτορ · 
γλαυκιόων δ’ ὄσσοις δεινὸν πλευράς τε καὶ ὤμους οὐρῇ μαστιόων ποσσὶν γλάφει , οὐδέ τις αὐτὸν ἔτλη ἐς ἄντα ἰδὼν σχεδὸν ἐλθέμεν οὐδὲ μάχεσθαι · 
τοῖος ἄρ’ Ἀμφιτρυωνιάδης , ἀκόρητος ἀυτῆς , ἀντίος ἔστη Ἄρηος , ἐνὶ φρεσὶ θάρσος ἀέξων , ἐσσυμένως · ὃ δέ οἱ σχεδὸν ἤλυθεν ἀχνύμενος κῆρ · 
ἀμφότεροι δ’ ἰάχοντες ἐπ’ ἀλλήλοισιν ὄρουσαν . 
ὡς δ’ ὅτ’ ἀπὸ μεγάλου πέτρη πρηῶνος ὀρούσῃ , μακρὰ δ’ ἐπιθρῴσκουσα κυλίνδεται , ἣ δέ τε ἠχῇ ἔρχεται ἐμμεμαυῖα , πάγος δέ οἱ ἀντεβόλησεν ὑψηλός · τῷ δὴ συνενείκεται , ἔνθα μιν ἴσχει · 
τόσσῃ ὃ μὲν ἰαχῇ βρισάρματος οὔλιος Ἄρης κεκληγὼς ἐπόρουσεν · ὃ δ’ ἐμμαπέως ὑπέδεκτο . 
αὐτὰρ Ἀθηναίη , κούρη Διὸς αἰγιόχοιο , ἀντίη ἦλθεν Ἄρηος ἐρεμνὴν αἰγίδ’ ἔχουσα · 
δεινὰ δ’ ὑπόδρα ἰδοῦσα ἔπεα πτερόεντα προσηύδα · 
Ἆρες , ἔπισχε μένος κρατερὸν καὶ χεῖρας ἀάπτους · 
οὐ γάρ τοι θέμις ἐστὶν ἀπὸ κλυτὰ τεύχεα δῦσαι 
Ἡρακλέα κτείναντα , Διὸς θρασυκάρδιον υἱόν · 
ἀλλ’ ἄγε παῦε μάχην , μηδ’ ἀντίος ἵστασ’ ἐμεῖο . 
ὣς ἔφατ’ · ἀλλ’ οὐ πεῖθ’ Ἄρεος μεγαλήτορα θυμόν , ἀλλὰ μέγα ἰάχων φλογὶ εἴκελά τ’ ἔγχεα πάλλων καρπαλίμως ἐπόρουσε βίῃ Ἡρακληείῃ κακτάμεναι μεμαώς · καί ῥ’ ἔμβαλε χάλκεον ἔγχος , σπερχνὸν παιδὸς ἑοῦ κοτέων πέρι τεθνηῶτος , ἐν σάκεϊ μεγάλῳ . 
ἀπὸ δὲ γλαυκῶπις Ἀθήνη ἔγχεος ὁρμὴν ἔτραπ’ ὀρεξαμένη ἀπὸ δίφρου . 
δριμὺ δ’ Ἄρην ἄχος εἷλε · ἐρυσσάμενος δ’ ἄορ ὀξὺ ἔσσυτ’ ἐφ’ Ἡρακλέα κρατερόφρονα · τὸν δ’ ἐπιόντα 
Ἀμφιτρυωνιάδης , δεινῆς ἀκόρητος ἀυτῆς , μηρὸν γυμνωθέντα σάκευς ὕπο δαιδαλέοιο οὔτασ’ ἐπικρατέως · διὰ δὲ μέγα σαρκὸς ἄραξε δούρατι νωμήσας , ἐπὶ δὲ χθονὶ κάββαλε μέσσῃ . 
τῷ δὲ Φόβος καὶ Δεῖμος ἐύτροχον ἅρμα καὶ ἵππους ἤλασαν αἶψ’ ἐγγύς , καὶ ἀπὸ χθονὸς εὐρυοδείης ἐς δίφρον θῆκαν πολυδαίδαλον · αἶψα δ’ ἔπειτα ἵππους μαστιέτην · ἵκοντο δὲ μακρὸν Ὄλυμπον . 
υἱὸς δ’ Ἀλκμήνης καὶ κυδάλιμος Ἰόλαος 
Κύκνον σκυλεύσαντες ἀπ’ ὤμων τεύχεα καλὰ νίσσοντ’ · αἶψα δ’ ἔπειτα πόλιν Τρηχῖνος ἵκοντο ἵπποις ὠκυπόδεσσιν . 
ἀτὰρ γλαυκῶπις Ἀθήνη ἐξίκετ’ Οὔλυμπόν τε μέγαν καὶ δώματα πατρός . 
κύκνον δ’ αὖ Κῆυξ θάπτεν καὶ λαὸς ἀπείρων , οἵ ῥ’ ἐγγὺς ναῖον πόλιας κλειτοῦ βασιλῆος 
Ἄνθην Μυρμιδόνων τε πόλιν κλειτήν τ’ Ἰαωλκὸν 
Ἄρνην τ’ ἠδ’ Ἑλίκην · πολλὸς δ’ ἠγείρετο λαός , τιμῶντες Κήυκα , φίλον μακάρεσσι θεοῖσιν . 
τοῦ δὲ τάφον καὶ σῆμ’ ἀιδὲς ποίησεν Ἄναυρος ὄμβρῳ χειμερίῳ πλήθων · τὼς γάρ μιν Ἀπόλλων 
Λητοΐδης ἤνωξ’ , ὅτι ῥα κλειτὰς ἑκατόμβας ὅστις ἄγοι Πυθοῖδε βίῃ σύλασκε δοκεύων .
