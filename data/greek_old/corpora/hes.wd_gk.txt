μοῦσαι Πιερίηθεν ἀοιδῇσιν κλείουσαι δεῦτε , Δί’ ἐννέπετε , σφέτερον πατέρ’ ὑμνείουσαι · 
ὅντε διὰ βροτοὶ ἄνδρες ὁμῶς ἄφατοί τε φατοί τε , ῥητοί τ’ ἄρρητοί τε Διὸς μεγάλοιο ἕκητι . 
ῥέα μὲν γὰρ βριάει , ῥέα δὲ βριάοντα χαλέπτει , ῥεῖα δ’ ἀρίζηλον μινύθει καὶ ἄδηλον ἀέξει , ῥεῖα δέ τ’ ἰθύνει σκολιὸν καὶ ἀγήνορα κάρφει 
Ζεὺς ὑψιβρεμέτης , ὃς ὑπέρτατα δώματα ναίει . 
κλῦθι ἰδὼν ἀίων τε , δίκῃ δ’ ἴθυνε θέμιστας τύνη · ἐγὼ δέ κε , Πέρση , ἐτήτυμα μυθησαίμην . 
οὐκ ἄρα μοῦνον ἔην Ἐρίδων γένος , ἀλλ’ ἐπὶ γαῖαν εἰσὶ δύω · τὴν μέν κεν ἐπαινέσσειε νοήσας , ἣ δ’ ἐπιμωμητή · διὰ δ’ ἄνδιχα θυμὸν ἔχουσιν . 
ἣ μὲν γὰρ πόλεμόν τε κακὸν καὶ δῆριν ὀφέλλει , σχετλίη · οὔτις τήν γε φιλεῖ βροτός , ἀλλ’ ὑπ’ ἀνάγκης ἀθανάτων βουλῇσιν Ἔριν τιμῶσι βαρεῖαν . 
τὴν δ’ ἑτέρην προτέρην μὲν ἐγείνατο Νὺξ ἐρεβεννή , θῆκε δέ μιν Κρονίδης ὑψίζυγος , αἰθέρι ναίων , γαίης ἐν ῥίζῃσι , καὶ ἀνδράσι πολλὸν ἀμείνω · 
ἥτε καὶ ἀπάλαμόν περ ὁμῶς ἐπὶ ἔργον ἔγειρεν . 
εἰς ἕτερον γάρ τίς τε ἰδὼν ἔργοιο χατίζει πλούσιον , ὃς σπεύδει μὲν ἀρώμεναι ἠδὲ φυτεύειν οἶκόν τ’ εὖ θέσθαι · ζηλοῖ δέ τε γείτονα γείτων εἰς ἄφενος σπεύδοντ’ · ἀγαθὴ δ’ Ἔρις ἥδε βροτοῖσιν . 
καὶ κεραμεὺς κεραμεῖ κοτέει καὶ τέκτονι τέκτων , καὶ πτωχὸς πτωχῷ φθονέει καὶ ἀοιδὸς ἀοιδῷ . 
ὦ Πέρση , σὺ δὲ ταῦτα τεῷ ἐνικάτθεο θυμῷ , μηδέ σ’ Ἔρις κακόχαρτος ἀπ’ ἔργου θυμὸν ἐρύκοι νείκε’ ὀπιπεύοντ’ ἀγορῆς ἐπακουὸν ἐόντα . 
ὤρη γάρ τ’ ὀλίγη πέλεται νεικέων τ’ ἀγορέων τε , ᾧτινι μὴ βίος ἔνδον ἐπηετανὸς κατάκειται ὡραῖος , τὸν γαῖα φέρει , Δημήτερος ἀκτήν . 
τοῦ κε κορεσσάμενος νείκεα καὶ δῆριν ὀφέλλοις κτήμασ’ ἐπ’ ἀλλοτρίοις · σοὶ δ’ οὐκέτι δεύτερον ἔσται ὧδ’ ἔρδειν · ἀλλ’ αὖθι διακρινώμεθα νεῖκος ἰθείῃσι δίκῃς , αἵ τ’ ἐκ Διός εἰσιν ἄρισται . 
ἤδη μὲν γὰρ κλῆρον ἐδασσάμεθ’ , ἀλλὰ τὰ πολλὰ ἁρπάζων ἐφόρεις μέγα κυδαίνων βασιλῆας δωροφάγους , οἳ τήνδε δίκην ἐθέλουσι δίκασσαι . 
νήπιοι , οὐδὲ ἴσασιν ὅσῳ πλέον ἥμισυ παντὸς οὐδ’ ὅσον ἐν μαλάχῃ τε καὶ ἀσφοδέλῳ μέγ’ ὄνειαρ . 
κρύψαντες γὰρ ἔχουσι θεοὶ βίον ἀνθρώποισιν · 
ῥηιδίως γάρ κεν καὶ ἐπ’ ἤματι ἐργάσσαιο , ὥστε σε κεἰς ἐνιαυτὸν ἔχειν καὶ ἀεργὸν ἐόντα · 
αἶψά κε πηδάλιον μὲν ὑπὲρ καπνοῦ καταθεῖο , ἔργα βοῶν δ’ ἀπόλοιτο καὶ ἡμιόνων ταλαεργῶν . 
ἀλλὰ Ζεὺς ἔκρυψε χολωσάμενος φρεσὶν ᾗσιν , ὅττι μιν ἐξαπάτησε Προμηθεὺς ἀγκυλομήτης · 
τοὔνεκ’ ἄρ’ ἀνθρώποισιν ἐμήσατο κήδεα λυγρά . 
κρύψε δὲ πῦρ · τὸ μὲν αὖτις ἐὺς πάις Ἰαπετοῖο ἔκλεψ’ ἀνθρώποισι Διὸς πάρα μητιόεντος ἐν κοῒλῳ νάρθηκι λαθὼν Δία τερπικέραυνον . 
τὸν δὲ χολωσάμενος προσέφη νεφεληγερέτα Ζευς · 
Ἰαπετιονίδη , πάντων πέρι μήδεα εἰδώς , χαίρεις πῦρ κλέψας καὶ ἐμὰς φρένας ἠπεροπεύσας , σοί τ’ αὐτῷ μέγα πῆμα καὶ ἀνδράσιν ἐσσομένοισιν . 
τοῖς δ’ ἐγὼ ἀντὶ πυρὸς δώσω κακόν , ᾧ κεν ἅπαντες τέρπωνται κατὰ θυμὸν ἑὸν κακὸν ἀμφαγαπῶντες . 
ὣς ἔφατ’ · ἐκ δ’ ἐγέλασσε πατὴρ ἀνδρῶν τε θεῶν τε . 
Ἥφαιστον δ’ ἐκέλευσε περικλυτὸν ὅττι τάχιστα γαῖαν ὕδει φύρειν , ἐν δ’ ἀνθρώπου θέμεν αὐδὴν καὶ σθένος , ἀθανάτῃς δὲ θεῇς εἰς ὦπα ἐίσκειν παρθενικῆς καλὸν εἶδος ἐπήρατον · αὐτὰρ Ἀθήνην ἔργα διδασκῆσαι , πολυδαίδαλον ἱστὸν ὑφαίνειν · 
καὶ χάριν ἀμφιχέαι κεφαλῇ χρυσέην Ἀφροδίτην καὶ πόθον ἀργαλέον καὶ γυιοβόρους μελεδώνας · 
ἐν δὲ θέμεν κύνεόν τε νόον καὶ ἐπίκλοπον ἦθος 
Ἑρμείην ἤνωγε , διάκτορον Ἀργεϊφόντην . 
ὣς ἔφαθ’ · οἳ δ’ ἐπίθοντο Διὶ Κρονίωνι ἄνακτι . 
αὐτίκα δ’ ἐκ γαίης πλάσσεν κλυτὸς Ἀμφιγυήεις παρθένῳ αἰδοίῃ ἴκελον Κρονίδεω διὰ βουλάς · 
ζῶσε δὲ καὶ κόσμησε θεὰ γλαυκῶπις Ἀθήνη · 
ἀμφὶ δέ οἱ Χάριτές τε θεαὶ καὶ πότνια Πειθὼ ὅρμους χρυσείους ἔθεσαν χροΐ · ἀμφὶ δὲ τήν γε 
Ὧραι καλλίκομοι στέφον ἄνθεσιν εἰαρινοῖσιν · 
[πάντα δέ οἱ χροῒ κόσμον ἐφήρμοσε Παλλὰς Ἀθήνη.] ἐν δ’ ἄρα οἱ στήθεσσι διάκτορος Ἀργεϊφόντης ψεύδεά θ’ αἱμυλίους τε λόγους καὶ ἐπίκλοπον ἦθος 
[τεῦξε Διὸς βουλῇσι βαρυκτύπου · ἐν δ’ ἄρα φωνὴν] θῆκε θεῶν κῆρυξ , ὀνόμηνε δὲ τήνδε γυναῖκα 
Πανδώρην , ὅτι πάντες Ὀλύμπια δώματ’ ἔχοντες δῶρον ἐδώρησαν , πῆμ’ ἀνδράσιν ἀλφηστῇσιν . 
αὐτὰρ ἐπεὶ δόλον αἰπὺν ἀμήχανον ἐξετέλεσσεν , εἰς Ἐπιμηθέα πέμπε πατὴρ κλυτὸν Ἀργεϊφόντην δῶρον ἄγοντα , θεῶν ταχὺν ἄγγελον · οὐδ’ Ἐπιμηθεὺς ἐφράσαθ’ , ὥς οἱ ἔειπε Προμηθεὺς μή ποτε δῶρον δέξασθαι πὰρ Ζηνὸς Ὀλυμπίου , ἀλλ’ ἀποπέμπειν ἐξοπίσω , μή πού τι κακὸν θνητοῖσι γένηται . 
αὐτὰρ ὃ δεξάμενος , ὅτε δὴ κακὸν εἶχ’ , ἐνόησεν . 
Πρὶν μὲν γὰρ ζώεσκον ἐπὶ χθονὶ φῦλ’ ἀνθρώπων νόσφιν ἄτερ τε κακῶν καὶ ἄτερ χαλεποῖο πόνοιο νούσων τ’ ἀργαλέων , αἵ τ’ ἀνδράσι Κῆρας ἔδωκαν . 
[αἶψα γὰρ ἐν κακότητι βροτοὶ καταγηράσκουσιν.] ἀλλὰ γυνὴ χείρεσσι πίθου μέγα πῶμ’ ἀφελοῦσα ἐσκέδασ’ · ἀνθρώποισι δ’ ἐμήσατο κήδεα λυγρά . 
μούνη δ’ αὐτόθι Ἐλπὶς ἐν ἀρρήκτοισι δόμοισιν ἔνδον ἔμιμνε πίθου ὑπὸ χείλεσιν , οὐδὲ θύραζε ἐξέπτη · πρόσθεν γὰρ ἐπέλλαβε πῶμα πίθοιο 
[αἰγιόχου βουλῇσι Διὸς νεφεληγερέταο.] ἄλλα δὲ μυρία λυγρὰ κατ’ ἀνθρώπους ἀλάληται · 
πλείη μὲν γὰρ γαῖα κακῶν , πλείη δὲ θάλασσα · 
νοῦσοι δ’ ἀνθρώποισιν ἐφ’ ἡμέρῃ , αἳ δ’ ἐπὶ νυκτὶ αὐτόματοι φοιτῶσι κακὰ θνητοῖσι φέρουσαι σιγῇ , ἐπεὶ φωνὴν ἐξείλετο μητίετα Ζεύς . 
οὕτως οὔτι πη ἔστι Διὸς νόον ἐξαλέασθαι . 
εἰ δ’ ἐθέλεις , ἕτερόν τοι ἐγὼ λόγον ἐκκορυφώσω εὖ καὶ ἐπισταμένως · σὺ δ’ ἐνὶ φρεσὶ βάλλεο σῇσιν . 
ὡς ὁμόθεν γεγάασι θεοὶ θνητοί τ’ ἄνθρωποι . 
χρύσεον μὲν πρώτιστα γένος μερόπων ἀνθρώπων ἀθάνατοι ποίησαν Ὀλύμπια δώματ’ ἔχοντες . 
οἳ μὲν ἐπὶ Κρόνου ἦσαν , ὅτ’ οὐρανῷ ἐμβασίλευεν · 
ὥστε θεοὶ δ’ ἔζωον ἀκηδέα θυμὸν ἔχοντες νόσφιν ἄτερ τε πόνων καὶ ὀιζύος · οὐδέ τι δειλὸν γῆρας ἐπῆν , αἰεὶ δὲ πόδας καὶ χεῖρας ὁμοῖοι τέρποντ’ ἐν θαλίῃσι κακῶν ἔκτοσθεν ἁπάντων · 
θνῇσκον δ’ ὥσθ’ ὕπνῳ δεδμημένοι · ἐσθλὰ δὲ πάντα τοῖσιν ἔην · καρπὸν δ’ ἔφερε ζείδωρος ἄρουρα αὐτομάτη πολλόν τε καὶ ἄφθονον · οἳ δ’ ἐθελημοὶ ἥσυχοι ἔργ’ ἐνέμοντο σὺν ἐσθλοῖσιν πολέεσσιν . 
ἀφνειοὶ μήλοισι , φίλοι μακάρεσσι θεοῖσιν . 
αὐτὰρ ἐπεὶ δὴ τοῦτο γένος κατὰ γαῖ’ ἐκάλυψε , — τοὶ μὲν δαίμονες ἁγνοὶ ἐπιχθόνιοι καλέονται ἐσθλοί , ἀλεξίκακοι , φύλακες θνητῶν ἀνθρώπων , 
[οἵ ῥα φυλάσσουσίν τε δίκας καὶ σχέτλια ἔργα ἠέρα ἑσσάμενοι πάντη φοιτῶντες ἐπ’ αἶαν , ] πλουτοδόται · καὶ τοῦτο γέρας βασιλήιον ἔσχον— , δεύτερον αὖτε γένος πολὺ χειρότερον μετόπισθεν ἀργύρεον ποίησαν Ὀλύμπια δώματ’ ἔχοντες , χρυσέῳ οὔτε φυὴν ἐναλίγκιον οὔτε νόημα . 
ἀλλ’ ἑκατὸν μὲν παῖς ἔτεα παρὰ μητέρι κεδνῇ ἐτρέφετ’ ἀτάλλων , μέγα νήπιος , ᾧ ἐνὶ οἴκῳ . 
ἀλλ’ ὅτ’ ἄρ’ ἡβήσαι τε καὶ ἥβης μέτρον ἵκοιτο , παυρίδιον ζώεσκον ἐπὶ χρόνον , ἄλγε’ ἔχοντες ἀφραδίῃς · ὕβριν γὰρ ἀτάσθαλον οὐκ ἐδύναντο ἀλλήλων ἀπέχειν , οὐδ’ ἀθανάτους θεραπεύειν ἤθελον οὐδ’ ἔρδειν μακάρων ἱεροῖς ἐπὶ βωμοῖς , ἣ θέμις ἀνθρώποις κατὰ ἤθεα . 
τοὺς μὲν ἔπειτα 
Ζεὺς Κρονίδης ἔκρυψε χολούμενος , οὕνεκα τιμὰς οὐκ ἔδιδον μακάρεσσι θεοῖς , οἳ Ὄλυμπον ἔχουσιν . 
αὐτὰρ ἐπεὶ καὶ τοῦτο γένος κατὰ γαῖ’ ἐκάλυψε , — τοὶ μὲν ὑποχθόνιοι μάκαρες θνητοῖς καλέονται , δεύτεροι , ἀλλ’ ἔμπης τιμὴ καὶ τοῖσιν ὀπηδεῖ— , 
Ζεὺς δὲ πατὴρ τρίτον ἄλλο γένος μερόπων ἀνθρώπων χάλκειον ποίησ’ , οὐκ ἀργυρέῳ οὐδὲν ὁμοῖον , ἐκ μελιᾶν , δεινόν τε καὶ ὄβριμον · οἷσιν Ἄρηος ἔργ’ ἔμελεν στονόεντα καὶ ὕβριες · οὐδέ τι σῖτον ἤσθιον , ἀλλ’ ἀδάμαντος ἔχον κρατερόφρονα θυμόν , ἄπλαστοι · μεγάλη δὲ βίη καὶ χεῖρες ἄαπτοι ἐξ ὤμων ἐπέφυκον ἐπὶ στιβαροῖσι μέλεσσιν . 
ὧν δ’ ἦν χάλκεα μὲν τεύχεα , χάλκεοι δέ τε οἶκοι χαλκῷ δ’ εἰργάζοντο · μέλας δ’ οὐκ ἔσκε σίδηρος . 
καὶ τοὶ μὲν χείρεσσιν ὕπο σφετέρῃσι δαμέντες βῆσαν ἐς εὐρώεντα δόμον κρυεροῦ Αίδαο νώνυμνοι · θάνατος δὲ καὶ ἐκπάγλους περ ἐόντας εἷλε μέλας , λαμπρὸν δ’ ἔλιπον φάος ἠελίοιο . 
αὐτὰρ ἐπεὶ καὶ τοῦτο γένος κατὰ γαῖ’ ἐκάλυψεν , αὖτις ἔτ’ ἄλλο τέταρτον ἐπὶ χθονὶ πουλυβοτείρῃ 
Ζεὺς Κρονίδης ποίησε , δικαιότερον καὶ ἄρειον , ἀνδρῶν ἡρώων θεῖον γένος , οἳ καλέονται ἡμίθεοι , προτέρη γενεὴ κατ’ ἀπείρονα γαῖαν . 
καὶ τοὺς μὲν πόλεμός τε κακὸς καὶ φύλοπις αἰνή , τοὺς μὲν ὑφ’ ἑπταπύλῳ Θήβῃ , Καδμηίδι γαίῃ , ὤλεσε μαρναμένους μήλων ἕνεκ’ Οἰδιπόδαο , τοὺς δὲ καὶ ἐν νήεσσιν ὑπὲρ μέγα λαῖτμα θαλάσσης ἐς Τροίην ἀγαγὼν Ἑλένης ἕνεκ’ ἠυκόμοιο . 
ἔνθ’ ἤτοι τοὺς μὲν θανάτου τέλος ἀμφεκάλυψε , τοῖς δὲ δίχ’ ἀνθρώπων βίοτον καὶ ἤθε’ ὀπάσσας 
Ζεὺς Κρονίδης κατένασσε πατὴρ ἐς πείρατα γαίης . 
καὶ τοὶ μὲν ναίουσιν ἀκηδέα θυμὸν ἔχοντες ἐν μακάρων νήσοισι παρ’ Ὠκεανὸν βαθυδίνην , ὄλβιοι ἥρωες , τοῖσιν μελιηδέα καρπὸν τρὶς ἔτεος θάλλοντα φέρει ζείδωρος ἄρουρα . 
τηλοῦ ἀπ’ ἀθανάτων · τοῖσιν Κρόνος ἐμβασιλεύει . 
τοῦ γὰρ δεσμὸ]ν ἔλυσε πα[τὴρ ἀνδρῶν τε θεῶν τε . 
τοῖσι δ’ ὁμῶς ν]εάτοις τιμὴ [καὶ κῦδος ὀπηδεῖ . 
Πέμπτον δ’ αὖτις ἔτ’ ἄ]λλο γένος θῆκ’ [εὐρύοπα Ζεὺς ἀνδρῶν , οἳ] 
γεγάασιν ἐπὶ [χθονὶ πουλυβοτείρῃ.] μηκέτ’ ἔπειτ’ ὤφελλον ἐγὼ πέμπτοισι μετεῖναι ἀνδράσιν , ἀλλ’ ἢ πρόσθε θανεῖν ἢ ἔπειτα γενέσθαι . 
νῦν γὰρ δὴ γένος ἐστὶ σιδήρεον · οὐδέ ποτ’ ἦμαρ παύονται καμάτου καὶ ὀιζύος , οὐδέ τι νύκτωρ φθειρόμενοι . 
χαλεπὰς δὲ θεοὶ δώσουσι μερίμνας · 
ἀλλ’ ἔμπης καὶ τοῖσι μεμείξεται ἐσθλὰ κακοῖσιν . 
Ζεὺς δ’ ὀλέσει καὶ τοῦτο γένος μερόπων ἀνθρώπων , εὖτ’ ἂν γεινόμενοι πολιοκρόταφοι τελέθωσιν . 
οὐδὲ πατὴρ παίδεσσιν ὁμοίιος οὐδέ τι παῖδες , οὐδὲ ξεῖνος ξεινοδόκῳ καὶ ἑταῖρος ἑταίρῳ , οὐδὲ κασίγνητος φίλος ἔσσεται , ὡς τὸ πάρος περ . 
αἶψα δὲ γηράσκοντας ἀτιμήσουσι τοκῆας · 
μέμψονται δ’ ἄρα τοὺς χαλεποῖς βάζοντες ἔπεσσι σχέτλιοι οὐδὲ θεῶν ὄπιν εἰδότες · οὐδέ κεν οἵ γε γηράντεσσι τοκεῦσιν ἀπὸ θρεπτήρια δοῖεν χειροδίκαι · ἕτερος δ’ ἑτέρου πόλιν ἐξαλαπάξει . 
οὐδέ τις εὐόρκου χάρις ἔσσεται οὔτε δικαίου οὔτ’ ἀγαθοῦ , μᾶλλον δὲ κακῶν ῥεκτῆρα καὶ ὕβριν ἀνέρες αἰνήσουσι · δίκη δ’ ἐν χερσί , καὶ αἰδὼς οὐκ ἔσται · βλάψει δ’ ὁ κακὸς τὸν ἀρείονα φῶτα μύθοισιν σκολιοῖς ἐνέπων , ἐπὶ δ’ ὅρκον ὀμεῖται . 
ζῆλος δ’ ἀνθρώποισιν ὀιζυροῖσιν ἅπασι δυσκέλαδος κακόχαρτος ὁμαρτήσει , στυγερώπης . 
καὶ τότε δὴ πρὸς Ὄλυμπον ἀπὸ χθονὸς εὐρυοδείης λευκοῖσιν φάρεσσι καλυψαμένα χρόα καλὸν ἀθανάτων μετὰ φῦλον ἴτον προλιπόντ’ ἀνθρώπους 
Αἰδὼς καὶ Νέμεσις · τὰ δὲ λείψεται ἄλγεα λυγρὰ θνητοῖς ἀνθρώποισι · κακοῦ δ’ οὐκ ἔσσεται ἀλκή . 
νῦν δ’ αἶνον βασιλεῦσιν ἐρέω φρονέουσι καὶ αὐτοῖς · 
ὧδ’ ἴρηξ προσέειπεν ἀηδόνα ποικιλόδειρον ὕψι μάλ’ ἐν νεφέεσσι φέρων ὀνύχεσσι μεμαρπώς · 
ἣ δ’ ἐλεόν , γναμπτοῖσι πεπαρμένη ἀμφ’ ὀνύχεσσι , μύρετο · τὴν ὅγ’ ἐπικρατέως πρὸς μῦθον ἔειπεν · 
δαιμονίη , τί λέληκας ; 
ἔχει νύ σε πολλὸν ἀρείων · 
τῇ δ’ εἶς , ᾗ σ’ ἂν ἐγώ περ ἄγω καὶ ἀοιδὸν ἐοῦσαν · 
δεῖπνον δ’ , αἴ κ’ ἐθέλω , ποιήσομαι ἠὲ μεθήσω . 
ἄφρων δ’ , ὅς κ’ ἐθέλῃ πρὸς κρείσσονας ἀντιφερίζειν · 
νίκης τε στέρεται πρός τ’ αἴσχεσιν ἄλγεα πάσχει . 
ὣς ἔφατ’ ὠκυπέτης ἴρηξ , τανυσίπτερος ὄρνις . 
ὦ Πέρση , σὺ δ’ ἄκουε δίκης , μηδ’ ὕβριν ὄφελλε · 
ὕβρις γάρ τε κακὴ δειλῷ βροτῷ · οὐδὲ μὲν ἐσθλὸς ῥηιδίως φερέμεν δύναται , βαρύθει δέ θ’ ὑπ’ αὐτῆς ἐγκύρσας ἄτῃσιν · ὁδὸς δ’ ἑτέρηφι παρελθεῖν κρείσσων ἐς τὰ δίκαια · Δίκη δ’ ὑπὲρ Ὕβριος ἴσχει ἐς τέλος ἐξελθοῦσα · παθὼν δέ τε νήπιος ἔγνω . 
αὐτίκα γὰρ τρέχει Ὅρκος ἅμα σκολιῇσι δίκῃσιν . 
τῆς δὲ Δίκης ῥόθος ἑλκομένης , ᾗ κ’ ἄνδρες ἄγωσι δωροφάγοι , σκολιῇς δὲ δίκῃς κρίνωσι θέμιστας . 
ἣ δ’ ἕπεται κλαίουσα πόλιν καὶ ἤθεα λαῶν , ἠέρα ἑσσαμένη , κακὸν ἀνθρώποισι φέρουσα , οἵ τε μιν ἐξελάσωσι καὶ οὐκ ἰθεῖαν ἔνειμαν . 
Οἳ δὲ δίκας ξείνοισι καὶ ἐνδήμοισι διδοῦσιν ἰθείας καὶ μή τι παρεκβαίνουσι δικαίου , τοῖσι τέθηλε πόλις , λαοὶ δ’ ἀνθεῦσιν ἐν αὐτῇ · 
εἰρήνη δ’ ἀνὰ γῆν κουροτρόφος , οὐδέ ποτ’ αὐτοῖς ἀργαλέον πόλεμον τεκμαίρεται εὐρύοπα Ζεύς · 
οὐδέ ποτ’ ἰθυδίκῃσι μετ’ ἀνδράσι λιμὸς ὀπηδεῖ οὐδ’ ἄτη , θαλίῃς δὲ μεμηλότα ἔργα νέμονται . 
τοῖσι φέρει μὲν γαῖα πολὺν βίον , οὔρεσι δὲ δρῦς ἄκρη μέν τε φέρει βαλάνους , μέσση δὲ μελίσσας · 
εἰροπόκοι δ’ ὄιες μαλλοῖς καταβεβρίθασιν · 
τίκτουσιν δὲ γυναῖκες ἐοικότα τέκνα γονεῦσιν · 
θάλλουσιν δ’ ἀγαθοῖσι διαμπερές · οὐδ’ ἐπὶ νηῶν νίσσονται , καρπὸν δὲ φέρει ζείδωρος ἄρουρα . 
οἷς δ’ ὕβρις τε μέμηλε κακὴ καὶ σχέτλια ἔργα , τοῖς δὲ δίκην Κρονίδης τεκμαίρεται εὐρύοπα Ζεύς . 
πολλάκι καὶ ξύμπασα πόλις κακοῦ ἀνδρὸς ἀπηύρα , ὅς κεν ἀλιτραίνῃ καὶ ἀτάσθαλα μηχανάαται . 
τοῖσιν δ’ οὐρανόθεν μέγ’ ἐπήγαγε πῆμα Κρονίων λιμὸν ὁμοῦ καὶ λοιμόν · ἀποφθινύθουσι δὲ λαοί . 
οὐδὲ γυναῖκες τίκτουσιν , μινύθουσι δὲ οἶκοι 
Ζηνὸς φραδμοσύνῃσιν Ὀλυμπίου · ἄλλοτε δ’ αὖτε ἢ τῶν γε στρατὸν εὐρὺν ἀπώλεσεν ἢ ὅ γε τεῖχος ἢ νέας ἐν πόντῳ Κρονίδης ἀποαίνυται αὐτῶν . 
ὦ βασιλῆς , ὑμεῖς δὲ καταφράζεσθε καὶ αὐτοὶ τήνδε δίκην · ἐγγὺς γὰρ ἐν ἀνθρώποισιν ἐόντες ἀθάνατοι φράζονται , ὅσοι σκολιῇσι δίκῃσιν ἀλλήλους τρίβουσι θεῶν ὄπιν οὐκ ἀλέγοντες . 
τρὶς γὰρ μύριοί εἰσιν ἐπὶ χθονὶ πουλυβοτείρῃ ἀθάνατοι Ζηνὸς φύλακες θνητῶν ἀνθρώπων · 
οἵ ῥα φυλάσσουσίν τε δίκας καὶ σχέτλια ἔργα ἠέρα ἑσσάμενοι , πάντη φοιτῶντες ἐπ’ αἶαν . 
ἡ δέ τε παρθένος ἐστὶ Δίκη , Διὸς ἐκγεγαυῖα , κυδρή τ’ αἰδοίη τε θεῶν , οἳ Ὄλυμπον ἔχουσιν . 
καί ῥ’ ὁπότ’ ἄν τίς μιν βλάπτῃ σκολιῶς ὀνοτάζων , αὐτίκα πὰρ Διὶ πατρὶ καθεζομένη Κρονίωνι γηρύετ’ ἀνθρώπων ἄδικον νόον , ὄφρ’ ἀποτίσῃ δῆμος ἀτασθαλίας βασιλέων , οἳ λυγρὰ νοεῦντες ἄλλῃ παρκλίνωσι δίκας σκολιῶς ἐνέποντες . 
ταῦτα φυλασσόμενοι , βασιλῆς , ἰθύνετε †δίκας δωροφάγοι , σκολιέων δὲ δικέων ἐπὶ πάγχυ λάθεσθε . 
οἷ γ’ αὐτῷ κακὰ τεύχει ἀνὴρ ἄλλῳ κακὰ τεύχων , ἡ δὲ κακὴ βουλὴ τῷ βουλεύσαντι κακίστη . 
πάντα ἰδὼν Διὸς ὀφθαλμὸς καὶ πάντα νοήσας καί νυ τάδ’ , αἴ κ’ ἐθέλῃσ’ , ἐπιδέρκεται , οὐδέ ἑ λήθει , οἵην δὴ καὶ τήνδε δίκην πόλις ἐντὸς ἐέργει . 
νῦν δὴ ἐγὼ μήτ’ αὐτὸς ἐν ἀνθρώποισι δίκαιος εἴην μήτ’ ἐμὸς υἱός · ἐπεὶ κακὸν ἄνδρα δίκαιον ἔμμεναι , εἰ μείζω γε δίκην ἀδικώτερος ἕξει · 
ἀλλὰ τά γ’ οὔ πω ἔολπα τελεῖν Δία μητιόεντα . 
ὦ Πέρση , σὺ δὲ ταῦτα μετὰ φρεσὶ βάλλεο σῇσι , καὶ νυ δίκης ἐπάκουε , βίης δ’ ἐπιλήθεο πάμπαν . 
τόνδε γὰρ ἀνθρώποισι νόμον διέταξε Κρονίων ἰχθύσι μὲν καὶ θηρσὶ καὶ οἰωνοῖς πετεηνοῖς ἐσθέμεν ἀλλήλους , ἐπεὶ οὐ δίκη ἐστὶ μετ’ αὐτοῖς · 
ἀνθρώποισι δ’ ἔδωκε δίκην , ἣ πολλὸν ἀρίστη γίγνεται · εἰ γάρ τίς κ’ ἐθέλῃ τὰ δίκαῑ ἀγορεῦσαι γιγνώσκων , τῷ μέν τ’ ὄλβον διδοῖ εὐρύοπα Ζεύς · 
ὃς δέ κε μαρτυρίῃσι ἑκὼν ἐπίορκον ὀμόσσας ψεύσεται , ἐν δὲ δίκην βλάψας νήκεστον ἀασθῇ , τοῦ δέ τ’ ἀμαυροτέρη γενεὴ μετόπισθε λέλειπται · 
ἀνδρὸς δ’ εὐόρκου γενεὴ μετόπισθεν ἀμείνων . 
σοὶ δ’ ἐγὼ ἐσθλὰ νοέων ἐρέω , μέγα νήπιε Πέρση . 
τὴν μέν τοι κακότητα καὶ ἰλαδὸν ἔστιν ἑλέσθαι ῥηιδίως · λείη μὲν ὁδός , μάλα δ’ ἐγγύθι ναίει · 
τῆς δ’ ἀρετῆς ἱδρῶτα θεοὶ προπάροιθεν ἔθηκαν ἀθάνατοι · μακρὸς δὲ καὶ ὄρθιος οἶμος ἐς αὐτὴν καὶ τρηχὺς τὸ πρῶτον · ἐπὴν δ’ εἰς ἄκρον ἵκηται , ῥηιδίη δὴ ἔπειτα πέλει , χαλεπή περ ἐοῦσα . 
οὗτος μὲν πανάριστος , ὃς αὐτὸς πάντα νοήσῃ φρασσάμενος , τά κ’ ἔπειτα καὶ ἐς τέλος ᾖσιν ἀμείνω · 
ἐσθλὸς δ’ αὖ κἀκεῖνος , ὃς εὖ εἰπόντι πίθηται · 
ὃς δέ κε μήτ’ αὐτὸς νοέῃ μήτ’ ἄλλου ἀκούων ἐν θυμῷ βάλληται , ὃ δ’ αὖτ’ ἀχρήιος ἀνήρ . 
ἀλλὰ σύ γ’ ἡμετέρης μεμνημένος αἰὲν ἐφετμῆς ἐργάζευ , Πέρση , δῖον γένος , ὄφρα σε λιμὸς ἐχθαίρῃ , φιλέῃ δέ σ’ ἐυστέφανος Δημήτηρ αἰδοίη , βιότου δὲ τεὴν πιμπλῇσι καλιήν · 
λιμὸς γάρ τοι πάμπαν ἀεργῷ σύμφορος ἀνδρί . 
τῷ δὲ θεοὶ νεμεσῶσι καὶ ἀνέρες , ὅς κεν ἀεργὸς ζώῃ , κηφήνεσσι κοθούροις εἴκελος ὀργήν , οἵ τε μελισσάων κάματον τρύχουσιν ἀεργοὶ ἔσθοντες · σοὶ δ’ ἔργα φίλ’ ἔστω μέτρια κοσμεῖν , ὥς κέ τοι ὡραίου βιότου πλήθωσι καλιαί . 
ἐξ ἔργων δ’ ἄνδρες πολύμηλοί τ’ ἀφνειοί τε · 
καὶ ἐργαζόμενοι πολὺ φίλτεροι ἀθανάτοισιν . 
ἔργον δ’ οὐδὲν ὄνειδος , ἀεργίη δέ τ’ ὄνειδος . 
εἰ δέ κε ἐργάζῃ , τάχα σε ζηλώσει ἀεργὸς πλουτεῦντα · πλούτῳ δ’ ἀρετὴ καὶ κῦδος ὀπηδεῖ . 
δαίμονι δ’ οἷος ἔησθα , τὸ ἐργάζεσθαι ἄμεινον , εἴ κεν ἀπ’ ἀλλοτρίων κτεάνων ἀεσίφρονα θυμὸν εἰς ἔργον τρέψας μελετᾷς βίου , ὥς σε κελεύω . 
αἰδὼς δ’ οὐκ ἀγαθὴ κεχρημένον ἄνδρα κομίζει , αἰδώς , ἥ τ’ ἄνδρας μέγα σίνεται ἠδ’ ὀνίνησιν . 
αἰδώς τοι πρὸς ἀνολβίῃ , θάρσος δὲ πρὸς ὄλβῳ . 
χρήματα δ’ οὐχ ἁρπακτά , θεόσδοτα πολλὸν ἀμείνω . 
εἰ γάρ τις καὶ χερσὶ βίῃ μέγαν ὄλβον ἕληται , ἢ ὅ γ’ ἀπὸ γλώσσης ληίσσεται , οἷά τε πολλὰ γίγνεται , εὖτ’ ἂν δὴ κέρδος νόον ἐξαπατήσῃ ἀνθρώπων , αἰδῶ δέ τ’ ἀναιδείη κατοπάζῃ · 
ῥεῖα δέ μιν μαυροῦσι θεοί , μινύθουσι δὲ οἶκον ἀνέρι τῷ , παῦρον δέ τ’ ἐπὶ χρόνον ὄλβος ὀπηδεῖ . 
ἶσον δ’ ὅς θ’ ἱκέτην ὅς τε ξεῖνον κακὸν ἔρξῃ , ὅς τε κασιγνήτοιο ἑοῦ ἀνὰ δέμνια βαίνῃ κρυπταδίης εὐνῆς ἀλόχου , παρακαίρια ῥέζων , ὅς τέ τευ ἀφραδίῃς ἀλιταίνεται ὀρφανὰ τέκνα , ὅς τε γονῆα γέροντα κακῷ ἐπὶ γήραος οὐδῷ νεικείῃ χαλεποῖσι καθαπτόμενος ἐπέεσσιν · 
τῷ δ’ ἦ τοι Ζεὺς αὐτὸς ἀγαίεται , ἐς δὲ τελευτὴν ἔργων ἀντ’ ἀδίκων χαλεπὴν ἐπέθηκεν ἀμοιβήν . 
ἀλλὰ σὺ τῶν μὲν πάμπαν ἔεργ’ ἀεσίφρονα θυμόν . 
κὰδ δύναμιν δ’ ἔρδειν ἱέρ’ ἀθανάτοισι θεοῖσιν ἁγνῶς καὶ καθαρῶς , ἐπὶ δ’ ἀγλαὰ μηρία καίειν · 
ἄλλοτε δὲ σπονδῇσι θύεσσί τε ἱλάσκεσθαι , ἠμὲν ὅτ’ εὐνάζῃ καὶ ὅτ’ ἂν φάος ἱερὸν ἔλθῃ , ὥς κέ τοι ἵλαον κραδίην καὶ θυμὸν ἔχωσιν , ὄφρ’ ἄλλων ὠνῇ κλῆρον , μὴ τὸν τεὸν ἄλλος . 
τὸν φιλέοντ’ ἐπὶ δαῖτα καλεῖν , τὸν δ’ ἐχθρὸν ἐᾶσαι · 
τὸν δὲ μάλιστα καλεῖν , ὅς τις σέθεν ἐγγύθι ναίει · 
εἰ γάρ τοι καὶ χρῆμ’ ἐγχώριον ἄλλο γένηται , γείτονες ἄζωστοι ἔκιον , ζώσαντο δὲ πηοί . 
πῆμα κακὸς γείτων , ὅσσον τ’ ἀγαθὸς μέγ’ ὄνειαρ . 
ἔμμορέ τοι τιμῆς , ὅς τ’ ἔμμορε γείτονος ἐσθλοῦ . 
οὐδ’ ἂν βοῦς ἀπόλοιτ’ , εἰ μὴ γείτων κακὸς εἴη . 
εὖ μὲν μετρεῖσθαι παρὰ γείτονος , εὖ δ’ ἀποδοῦναι , αὐτῷ τῷ μέτρῳ , καὶ λώιον , αἴ κε δύνηαι , ὡς ἂν χρηίζων καὶ ἐς ὕστερον ἄρκιον εὕρῃς . 
μὴ κακὰ κερδαίνειν · κακὰ κέρδεα ἶσ’ ἀάτῃσιν . 
τὸν φιλέοντα φιλεῖν , καὶ τῷ προσιόντι προσεῖναι . 
καὶ δόμεν , ὅς κεν δῷ , καὶ μὴ δόμεν , ὅς κεν μὴ δῷ . 
δώτῃ μέν τις ἔδωκεν , ἀδώτῃ δ’ οὔτις ἔδωκεν . 
δὼς ἀγαθή , ἅρπαξ δὲ κακή , θανάτοιο δότειρα . 
ὃς μὲν γάρ κεν ἀνὴρ ἐθέλων , ὅ γε , κεἰ μέγα δοίη , χαίρει τῷ δώρῳ καὶ τέρπεται ὃν κατὰ θυμόν · 
ὃς δέ κεν αὐτὸς ἕληται ἀναιδείηφι πιθήσας , καί τε σμικρὸν ἐόν , τό γ’ ἐπάχνωσεν φίλον ἦτορ . 
ὃς δ’ ἐπ’ ἐόντι φέρει , ὃ δ’ ἀλέξεται αἴθοπα λιμόν · 
εἰ γάρ κεν καὶ σμικρὸν ἐπὶ σμικρῷ καταθεῖο καὶ θαμὰ τοῦτ’ ἔρδοις , τάχα κεν μέγα καὶ τὸ γένοιτο . 
οὐδὲ τό γ’ ἐν οἴκῳ κατακείμενον ἀνέρα κήδει . 
οἴκοι βέλτερον εἶναι , ἐπεὶ βλαβερὸν τὸ θύρηφιν . 
ἐσθλὸν μὲν παρεόντος ἑλέσθαι , πῆμα δὲ θυμῷ χρηίζειν ἀπεόντος , ἅ σε φράζεσθαι ἄνωγα . 
ἀρχομένου δὲ πίθου καὶ λήγοντος κορέσασθαι , μεσσόθι φείδεσθαι · δειλὴ δ’ ἐνὶ πυθμένι φειδώ . 
μισθὸς δ’ ἀνδρὶ φίλῳ εἰρημένος ἄρκιος ἔστω . 
καί τε κασιγνήτῳ γελάσας ἐπὶ μάρτυρα θέσθαι . 
πίστεις γάρ τοι ὁμῶς καὶ ἀπιστίαι ὤλεσαν ἄνδρας . 
μὴ δὲ γυνή σε νόον πυγοστόλος ἐξαπατάτω αἱμύλα κωτίλλουσα , τεὴν διφῶσα καλιήν . 
ὃς δὲ γυναικὶ πέποιθε , πέποιθ’ ὅ γε φηλήτῃσιν . 
μουνογενὴς δὲ πάις εἴη πατρώιον οἶκον φερβέμεν ὣς γὰρ πλοῦτος ἀέξεται ἐν μεγάροισιν . 
γηραιὸς δὲ θάνοις ἕτερον παῖδ’ ἐγκαταλείπων . 
ῥεῖα δέ κεν πλεόνεσσι πόροι Ζεὺς ἄσπετον ὄλβον . 
πλείων μὲν πλεόνων μελέτη , μείζων δ’ ἐπιθήκη . 
σοὶ δ’ εἰ πλούτου θυμὸς ἐέλδεται ἐν φρεσὶν ᾗσιν , ὧδ’ ἔρδειν , καὶ ἔργον ἐπ’ ἔργῳ ἐργάζεσθαι . 
πληιάδων Ἀτλαγενέων ἐπιτελλομενάων ἄρχεσθ’ ἀμήτου , ἀρότοιο δὲ δυσομενάων . 
αἳ δή τοι νύκτας τε καὶ ἤματα τεσσαράκοντα κεκρύφαται , αὖτις δὲ περιπλομένου ἐνιαυτοῦ φαίνονται τὰ πρῶτα χαρασσομένοιο σιδήρου . 
οὗτός τοι πεδίων πέλεται νόμος , οἵ τε θαλάσσης ἐγγύθι ναιετάουσ’ , οἵ τ’ ἄγκεα βησσήεντα , πόντου κυμαίνοντος ἀπόπροθι , πίονα χῶρον ναίουσιν · γυμνὸν σπείρειν , γυμνὸν δὲ βοωτεῖν , γυμνὸν δ’ ἀμάειν , εἴ χ’ ὥρια πάντ’ ἐθέλῃσθα ἔργα κομίζεσθαι Δημήτερος · ὥς τοι ἕκαστα ὥρῑ ἀέξηται , μή πως τὰ μέταζε χατίζων πτώσσῃς ἀλλοτρίους οἴκους καὶ μηδὲν ἀνύσσῃς . 
ὡς καὶ νῦν ἐπ’ ἔμ’ ἦλθες · ἐγὼ δέ τοι οὐκ ἐπιδώσω οὐδ’ ἐπιμετρήσω · ἐργάζευ , νήπιε Πέρση , ἔργα , τά τ’ ἀνθρώποισι θεοὶ διετεκμήραντο , μή ποτε σὺν παίδεσσι γυναικί τε θυμὸν ἀχεύων ζητεύῃς βίοτον κατὰ γείτονας , οἳ δ’ ἀμελῶσιν . 
δὶς μὲν γὰρ καὶ τρὶς τάχα τεύξεαι · ἢν δ’ ἔτι λυπῇς , χρῆμα μὲν οὐ πρήξεις , σὺ δ’ ἐτώσια πόλλ’ ἀγορεύσεις · 
ἀχρεῖος δ’ ἔσται ἐπέων νομός . 
ἀλλά σ’ ἄνωγα φράζεσθαι χρειῶν τε λύσιν λιμοῦ τ’ ἀλεωρήν . 
οἶκον μὲν πρώτιστα γυναῖκά τε βοῦν τ’ ἀροτῆρα , κτητήν , οὐ γαμετήν , ἥτις καὶ βουσὶν ἕποιτο , χρήματα δ’ ἐν οἴκῳ πάντ’ ἄρμενα ποιήσασθαι , μὴ σὺ μὲν αἰτῇς ἄλλον , ὃ δ’ ἀρνῆται , σὺ δὲ τητᾷ , ἡ δ’ ὥρη παραμείβηται , μινύθῃ δὲ τὸ ἔργον . 
μηδ’ ἀναβάλλεσθαι ἔς τ’ αὔριον ἔς τε ἔνηφιν · 
οὐ γὰρ ἐτωσιοεργὸς ἀνὴρ πίμπλησι καλιὴν οὐδ’ ἀναβαλλόμενος · μελέτη δὲ τὸ ἔργον ὀφέλλει · 
αἰεὶ δ’ ἀμβολιεργὸς ἀνὴρ ἄτῃσι παλαίει . 
ἦμος δὴ λήγει μένος ὀξέος ἠελίοιο καύματος ἰδαλίμου , μετοπωρινὸν ὀμβρήσαντος 
Ζηνὸς ἐρισθενέος , μετὰ δὲ τρέπεται βρότεος χρὼς πολλὸν ἐλαφρότερος · δὴ γὰρ τότε Σείριος ἀστὴρ βαιὸν ὑπὲρ κεφαλῆς κηριτρεφέων ἀνθρώπων ἔρχεται ἠμάτιος , πλεῖον δέ τε νυκτὸς ἐπαυρεῖ · 
τῆμος ἀδηκτοτάτη πέλεται τμηθεῖσα σιδήρῳ ὕλη , φύλλα δ’ ἔραζε χέει , πτόρθοιό τε λήγει · 
τῆμος ἄρ’ ὑλοτομεῖν μεμνημένος ὥρια ἔργα . 
ὄλμον μὲν τριπόδην τάμνειν , ὕπερον δὲ τρίπηχυν , ἄξονα δ’ ἑπταπόδην · μάλα γάρ νύ τοι ἄρμενον οὕτω · 
εἰ δέ κεν ὀκταπόδην , ἀπὸ καὶ σφῦράν κε τάμοιο . 
τρισπίθαμον δ’ ἄψιν τάμνειν δεκαδώρῳ ἀμάξῃ . 
πόλλ’ ἐπικαμπύλα κᾶλα · φέρειν δὲ γύην , ὅτ’ ἂν εὕρῃς , ἐς οἶκον , κατ’ ὄρος διζήμενος ἢ κατ’ ἄρουραν , πρίνινον · ὃς γὰρ βουσὶν ἀροῦν ὀχυρώτατός ἐστιν , εὖτ’ ἂν Ἀθηναίης δμῷος ἐν ἐλύματι πήξας γόμφοισιν πελάσας προσαρήρεται ἱστοβοῆι . 
δοιὰ δὲ θέσθαι ἄροτρα , πονησάμενος κατὰ οἶκον , αὐτόγυον καὶ πηκτόν , ἐπεὶ πολὺ λώιον οὕτω · 
εἴ χ’ ἕτερον ἄξαις , ἕτερόν κ’ ἐπὶ βουσὶ βάλοιο . 
δάφνης δ’ ἢ πτελέης ἀκιώτατοι ἱστοβοῆες , δρυὸς ἔλυμα , γύης πρίνου · βόε δ’ ἐνναετήρω ἄρσενε κεκτῆσθαι , τῶν γὰρ σθένος οὐκ ἀλαπαδνόν , ἥβης μέτρον ἔχοντε · τὼ ἐργάζεσθαι ἀρίστω . 
οὐκ ἂν τώ γ’ ἐρίσαντε ἐν αὔλακι κὰμ μὲν ἄροτρον ἄξειαν , τὸ δὲ ἔργον ἐτώσιον αὖθι λίποιεν . 
τοῖς δ’ ἅμα τεσσαρακονταετὴς αἰζηὸς ἕποιτο ἄρτον δειπνήσας τετράτρυφον , ὀκτάβλωμον , ὃς ἔργου μελετῶν ἰθεῖάν κ’ αὔλακ’ ἐλαύνοι , μηκέτι παπταίνων μεθ’ ὁμήλικας , ἀλλ’ ἐπὶ ἔργῳ θυμὸν ἔχων · τοῦ δ’ οὔτι νεώτερος ἄλλος ἀμείνων σπέρματα δάσσασθαι καὶ ἐπισπορίην ἀλέασθαι . 
κουρότερος γὰρ ἀνὴρ μεθ’ ὁμήλικας ἐπτοίηται . 
φράζεσθαι δ’ , εὖτ’ ἂν γεράνου φωνὴν ἐπακούσῃς ὑψόθεν ἐκ νεφέων ἐνιαύσια κεκληγυίης · 
ἥτ’ ἀρότοιό τε σῆμα φέρει καὶ χείματος ὥρην δεικνύει ὀμβρηροῦ · κραδίην δ’ ἔδακ’ ἀνδρὸς ἀβούτεω · 
δὴ τότε χορτάζειν ἕλικας βόας ἔνδον ἐόντας · 
ῥηίδιον γὰρ ἔπος εἰπεῖν · βόε δὸς καὶ ἄμαξαν · 
ῥηίδιον δ’ ἀπανήνασθαι · πάρα ἔργα βόεσσιν . 
φησὶ δ’ ἀνὴρ φρένας ἀφνειὸς πήξασθαι ἄμαξαν , νήπιος , οὐδὲ τὸ οἶδ’ · ἑκατὸν δέ τε δούρατ’ ἀμάξης , τῶν πρόσθεν μελέτην ἐχέμεν οἰκήια θέσθαι . 
εὖτ’ ἂν δὲ πρώτιστ’ ἄροτος θνητοῖσι φανείῃ , δὴ τότ’ ἐφορμηθῆναι ὁμῶς δμῶές τε καὶ αὐτὸς αὔην καὶ διερὴν ἀρόων ἀρότοιο καθ’ ὥρην , πρωὶ μάλα σπεύδων , ἵνα τοι πλήθωσιν ἄρουραι . 
ἦρι πολεῖν · θέρεος δὲ νεωμένη οὔ σ’ ἀπατήσει . 
νειὸν δὲ σπείρειν ἔτι κουφίζουσαν ἄρουραν · 
νειὸς ἀλεξιάρη παίδων εὐκηλήτειρα . 
εὔχεσθαι δὲ Διὶ χθονίῳ Δημήτερί θ’ ἁγνῇ , ἐκτελέα βρίθειν Δημήτερος ἱερὸν ἀκτήν , ἀρχόμενος τὰ πρῶτ’ ἀρότου , ὅτ’ ἂν ἄκρον ἐχέτλης χειρὶ λαβὼν ὅρπηκα βοῶν ἐπὶ νῶτον ἵκηαι ἔνδρυον ἑλκόντων μεσάβων . 
ὁ δὲ τυτθὸς ὄπισθε δμῷος ἔχων μακέλην πόνον ὀρνίθεσσι τιθείη σπέρμα κατακρύπτων · ἐυθημοσύνη γὰρ ἀρίστη θνητοῖς ἀνθρώποις , κακοθημοσύνη δὲ κακίστη . 
ὧδέ κεν ἀδροσύνῃ στάχυες νεύοιεν ἔραζε , εἰ τέλος αὐτὸς ὄπισθεν Ὀλύμπιος ἐσθλὸν ὀπάζοι , ἐκ δ’ ἀγγέων ἐλάσειας ἀράχνια · καί σε ἔολπα γηθήσειν βιότου αἰρεύμενον ἔνδον ἐόντος . 
εὐοχθέων δ’ ἵξεαι πολιὸν ἔαρ , οὐδὲ πρὸς ἄλλους αὐγάσεαι · σέο δ’ ἄλλος ἀνὴρ κεχρημένος ἔσται . 
εἰ δέ κεν ἠελίοιο τροπῇς ἀρόῳς χθόνα δῖαν , ἥμενος ἀμήσεις ὀλίγον περὶ χειρὸς ἐέργων , ἀντία δεσμεύων κεκονιμένος , οὐ μάλα χαίρων , οἴσεις δ’ ἐν φορμῷ · παῦροι δέ σε θηήσονται . 
ἄλλοτε δ’ ἀλλοῖος Ζηνὸς νόος αἰγιόχοιο , ἀργαλέος δ’ ἄνδρεσσι καταθνητοῖσι νοῆσαι . 
εἰ δέ κεν ὄψ’ ἀρόσῃς , τόδε κέν τοι φάρμακον εἴη · 
ἦμος κόκκυξ κοκκύζει δρυὸς ἐν πετάλοισι τὸ πρῶτον , τέρπει δὲ βροτοὺς ἐπ’ ἀπείρονα γαῖαν , τῆμος Ζεὺς ὕοι τρίτῳ ἤματι μηδ’ ἀπολήγοι , μήτ’ ἄρ’ ὑπερβάλλων βοὸς ὁπλὴν μήτ’ ἀπολείπων · 
οὕτω κ’ ὀψαρότης πρῳηρότῃ ἰσοφαρίζοι . 
ἐν θυμῷ δ’ εὖ πάντα φυλάσσεο · μηδέ σε λήθοι μήτ’ ἔαρ γιγνόμενον πολιὸν μήθ’ ὥριος ὄμβρος . 
πὰρ δ’ ἴθι χάλκειον θῶκον καὶ ἐπαλέα λέσχην ὥρῃ χειμερίῃ , ὁπότε κρύος ἀνέρα ἔργων ἰσχάνει , ἔνθα κ’ ἄοκνος ἀνὴρ μέγα οἶκον ὀφέλλοι , μή σε κακοῦ χειμῶνος ἀμηχανίη καταμάρψῃ σὺν πενίῃ , λεπτῇ δὲ παχὺν πόδα χειρὶ πιέζῃς . 
πολλὰ δ’ ἀεργὸς ἀνήρ , κενεὴν ἐπὶ ἐλπίδα μίμνων , χρηίζων βιότοιο , κακὰ προσελέξατο θυμῷ . 
ἐλπὶς δ’ οὐκ ἀγαθὴ κεχρημένον ἄνδρα κομίζει , ἥμενον ἐν λέσχῃ , τῷ μὴ βίος ἄρκιος εἴη . 
δείκνυε δὲ δμώεσσι θέρευς ἔτι μέσσου ἐόντος · 
οὐκ αἰεὶ θέρος ἐσσεῖται , ποιεῖσθε καλιάς . 
μῆνα δὲ Ληναιῶνα , κάκ’ ἤματα , βουδόρα πάντα , τοῦτον ἀλεύασθαι , καὶ πηγάδας , αἵτ’ ἐπὶ γαῖαν πνεύσαντος Βορέαο δυσηλεγέες τελέθουσιν , ὅστε διὰ Θρῄκης ἱπποτρόφου εὐρέι πόντῳ ἐμπνεύσας ὤρινε · μέμυκε δὲ γαῖα καὶ ὕλη · 
πολλὰς δὲ δρῦς ὑψικόμους ἐλάτας τε παχείας οὔρεος ἐν βήσσῃς πιλνᾷ χθονὶ πουλυβοτείρῃ ἐμπίπτων , καὶ πᾶσα βοᾷ τότε νήριτος ὕλη . 
θῆρες δὲ φρίσσουσ’ , οὐρὰς δ’ ὑπὸ μέζε’ ἔθεντο , τῶν καὶ λάχνῃ δέρμα κατάσκιον · ἀλλά νυ καὶ τῶν ψυχρὸς ἐὼν διάησι δασυστέρνων περ ἐόντων . 
καί τε διὰ ῥινοῦ βοὸς ἔρχεται , οὐδέ μιν ἴσχει · 
καί τε δῑ αἶγα ἄησι τανύτριχα · πώεα δ’ οὔ τι , οὕνεκ’ ἐπηεταναὶ τρίχες αὐτῶν , οὐ διάησιν ἲς ἀνέμου Βορέου · τροχαλὸν δὲ γέροντα τίθησιν . 
καὶ διὰ παρθενικῆς ἁπαλόχροος οὐ διάησιν , ἥτε δόμων ἔντοσθε φίλῃ παρὰ μητέρι μίμνει οὔ πω ἔργα ἰδυῖα πολυχρύσου Ἀφροδίτης · 
εὖ τε λοεσσαμένη τέρενα χρόα καὶ λίπ’ ἐλαίῳ χρισαμένη μυχίη καταλέξεται ἔνδοθι οἴκου ἤματι χειμερίῳ , ὅτ’ ἀνόστεος ὃν πόδα τένδει ἔν τ’ ἀπύρῳ οἴκῳ καὶ ἤθεσι λευγαλέοισιν . 
οὐδέ οἱ ἠέλιος δείκνυ νομὸν ὁρμηθῆναι · 
ἀλλ’ ἐπὶ κυανέων ἀνδρῶν δῆμόν τε πόλιν τε στρωφᾶται , βράδιον δὲ Πανελλήνεσσι φαείνει . 
καὶ τότε δὴ κεραοὶ καὶ νήκεροι ὑληκοῖται λυγρὸν μυλιόωντες ἀνὰ δρία βησσήεντα φεύγουσιν · καὶ πᾶσιν ἐνὶ φρεσὶ τοῦτο μέμηλεν , ὡς σκέπα μαιόμενοι πυκινοὺς κευθμῶνας ἔχωσι καὶ γλάφυ πετρῆεν · τότε δὴ τρίποδι βροτῷ ἶσοι , οὗ τ’ ἐπὶ νῶτα ἔαγε , κάρη δ’ εἰς οὖδας ὁρᾶται , τῷ ἴκελοι φοιτῶσιν , ἀλευόμενοι νίφα λευκήν . 
καὶ τότε ἕσσασθαι ἔρυμα χροός , ὥς σε κελεύω , χλαῖνάν τε μαλακὴν καὶ τερμιόεντα χιτῶνα · 
στήμονι δ’ ἐν παύρῳ πολλὴν κρόκα μηρύσασθαι · 
τὴν περιέσσασθαι , ἵνα τοι τρίχες ἀτρεμέωσι , μηδ’ ὀρθαὶ φρίσσωσιν ἀειρόμεναι κατὰ σῶμα . 
ἀμφὶ δὲ ποσσὶ πέδιλα βοὸς ἶφι κταμένοιο ἄρμενα δήσασθαι , πίλοις ἔντοσθε πυκάσσας . 
πρωτογόνων δ’ ἐρίφων , ὁπότ’ ἂν κρύος ὥριον ἔλθῃ , δέρματα συρράπτειν νεύρῳ βοός , ὄφρ’ ἐπὶ νώτῳ ὑετοῦ ἀμφιβάλῃ ἀλέην · κεφαλῆφι δ’ ὕπερθεν πῖλον ἔχειν ἀσκητόν , ἵν’ οὔατα μὴ καταδεύῃ · 
ψυχρὴ γάρ τ’ ἠὼς πέλεται Βορέαο πεσόντος ἠώιος δ’ ἐπὶ γαῖαν ἀπ’ οὐρανοῦ ἀστερόεντος ἀὴρ πυροφόρος τέταται μακάρων ἐπὶ ἔργοις · 
ὅστε ἀρυσάμενος ποταμῶν ἄπο αἰεναόντων , ὑψοῦ ὑπὲρ γαίης ἀρθεὶς ἀνέμοιο θυέλλῃ ἄλλοτε μέν θ’ ὕει ποτὶ ἕσπερον , ἄλλοτ’ ἄησι πυκνὰ Θρηικίου Βορέου νέφεα κλονέοντος . 
τὸν φθάμενος ἔργον τελέσας οἶκόνδε νέεσθαι , μή ποτέ σ’ οὐρανόθεν σκοτόεν νέφος ἀμφικαλύψῃ , χρῶτα δὲ μυδαλέον θήῃ κατά θ’ εἵματα δεύσῃ . 
ἀλλ’ ὑπαλεύασθαι · μεὶς γὰρ χαλεπώτατος οὗτος , χειμέριος , χαλεπὸς προβάτοις , χαλεπὸς δ’ ἀνθρώποις . 
τῆμος τὤμισυ βουσίν , ἐπ’ ἀνέρι δὲ πλέον εἴη ἁρμαλιῆς · μακραὶ γὰρ ἐπίρροθοι εὐφρόναι εἰσίν . 
ταῦτα φυλασσόμενος τετελεσμένον εἰς ἐνιαυτὸν ἰσοῦσθαι νύκτας τε καὶ ἤματα , εἰσόκεν αὖτις γῆ πάντων μήτηρ καρπὸν σύμμικτον ἐνείκῃ . 
εὖτ’ ἂν δ’ ἑξήκοντα μετὰ τροπὰς ἠελίοιο χειμέρῑ ἐκτελέσῃ Ζεὺς ἤματα , δή ῥα τότ’ ἀστὴρ 
Ἀρκτοῦρος προλιπὼν ἱερὸν ῥόον Ὠκεανοῖο πρῶτον παμφαίνων ἐπιτέλλεται ἀκροκνέφαιος . 
τὸν δὲ μέτ’ ὀρθογόη Πανδιονὶς ὦρτο χελιδὼν ἐς φάος ἀνθρώποις , ἔαρος νέον ἱσταμένοιο . 
τὴν φθάμενος οἴνας περταμνέμεν · ὣς γὰρ ἄμεινον . 
ἀλλ’ ὁπότ’ ἂν φερέοικος ἀπὸ χθονὸς ἂμ φυτὰ βαίνῃ 
Πληιάδας φεύγων , τότε δὴ σκάφος οὐκέτι οἰνέων · 
ἀλλ’ ἅρπας τε χαρασσέμεναι καὶ δμῶας ἐγείρειν · 
φεύγειν δὲ σκιεροὺς θώκους καὶ ἐπ’ ἠόα κοῖτον ὥρῃ ἐν ἀμήτου , ὅτε τ’ ἠέλιος χρόα κάρφει . 
τημοῦτος σπεύδειν καὶ οἴκαδε καρπὸν ἀγινεῖν ὄρθρου ἀνιστάμενος , ἵνα τοι βίος ἄρκιος εἴη . 
ἠὼς γὰρ ἔργοιο τρίτην ἀπομείρεται αἶσαν , ἠώς τοι προφέρει μὲν ὁδοῦ , προφέρει δὲ καὶ ἔργου , ἠώς , ἥτε φανεῖσα πολέας ἐπέβησε κελεύθου ἀνθρώπους πολλοῖσί τ’ ἐπὶ ζυγὰ βουσὶ τίθησιν . 
ἦμος δὲ σκόλυμός τ’ ἀνθεῖ καὶ ἠχέτα τέττιξ δενδρέῳ ἐφεζόμενος λιγυρὴν καταχεύετ’ ἀοιδὴν πυκνὸν ὑπὸ πτερύγων , θέρεος καματώδεος ὥρῃ , τῆμος πιόταταί τ’ αἶγες καὶ οἶνος ἄριστος , μαχλόταται δὲ γυναῖκες , ἀφαυρότατοι δέ τοι ἄνδρες εἰσίν , ἐπεὶ κεφαλὴν καὶ γούνατα Σείριος ἄζει , αὐαλέος δέ τε χρὼς ὑπὸ καύματος · ἀλλὰ τότ’ ἤδη εἴη πετραίη τε σκιὴ καὶ βίβλινος οἶνος , μάζα τ’ ἀμολγαίη γάλα τ’ αἰγῶν σβεννυμενάων , καὶ βοὸς ὑλοφάγοιο κρέας μή πω τετοκυίης πρωτογόνων τ’ ἐρίφων · ἐπὶ δ’ αἴθοπα πινέμεν οἶνον , ἐν σκιῇ ἑζόμενον , κεκορημένον ἦτορ ἐδωδῆς , ἀντίον ἀκραέος Ζεφύρου τρέψαντα πρόσωπα , κρήνης τ’ αἰενάου καὶ ἀπορρύτου , ἥτ’ ἀθόλωτος , τρὶς ὕδατος προχέειν , τὸ δὲ τέτρατον ἱέμεν οἴνου . 
δμωσὶ δ’ ἐποτρύνειν Δημήτερος ἱερὸν ἀκτὴν δινέμεν , εὖτ’ ἂν πρῶτα φανῇ σθένος Ὠαρίωνος , χώρῳ ἐν εὐαέι καὶ ἐυτροχάλῳ ἐν ἀλωῇ . 
μέτρῳ δ’ εὖ κομίσασθαι ἐν ἄγγεσιν · αὐτὰρ ἐπὴν δὴ πάντα βίον κατάθηαι ἐπάρμενον ἔνδοθι οἴκου , θῆτά τ’ ἄοικον ποιεῖσθαι καὶ ἄτεκνον ἔριθον δίζησθαι κέλομαι · χαλεπὴ δ’ ὑπόπορτις ἔριθος · 
καὶ κύνα καρχαρόδοντα κομεῖν , μὴ φείδεο σίτου , μή ποτέ σ’ ἡμερόκοιτος ἀνὴρ ἀπὸ χρήμαθ’ ἕληται . 
χόρτον δ’ ἐσκομίσαι καὶ συρφετόν , ὄφρα τοι εἴη βουσὶ καὶ ἡμιόνοισιν ἐπηετανόν . 
αὐτὰρ ἔπειτα δμῶας ἀναψῦξαι φίλα γούνατα καὶ βόε λῦσαι . 
εὖτ’ ἂν δ’ Ὠαρίων καὶ Σείριος ἐς μέσον ἔλθῃ οὐρανόν , Ἀρκτοῦρον δ’ ἐσίδῃ ῥοδοδάκτυλος Ηώς , ὦ Πέρση , τότε πάντας ἀποδρέπεν οἴκαδε βότρυς · 
δεῖξαι δ’ ἠελίῳ δέκα τ’ ἤματα καὶ δέκα νύκτας , πέντε δὲ συσκιάσαι , ἕκτῳ δ’ εἰς ἄγγε’ ἀφύσσαι δῶρα Διωνύσου πολυγηθέος . 
αὐτὰρ ἐπὴν δὴ 
Πληιάδες θ’ Ὑάδες τε τό τε σθένος Ὠαρίωνος δύνωσιν , τότ’ ἔπειτ’ ἀρότου μεμνημένος εἶναι ὡραίου · πλειὼν δὲ κατὰ χθονὸς ἄρμενος εἶσιν . 
εἰ δέ σε ναυτιλίης δυσπεμφέλου ἵμερος αἱρεῖ , εὖτ’ ἂν Πληιάδες σθένος ὄβριμον Ὠαρίωνος φεύγουσαι πίπτωσιν ἐς ἠεροειδέα πόντον , δὴ τότε παντοίων ἀνέμων θυίουσιν ἀῆται · 
καὶ τότε μηκέτι νῆας ἔχειν ἐνὶ οἴνοπι πόντῳ , γῆν ἐργάζεσθαι μεμνημένος , ὥς σε κελεύω . 
νῆα δ’ ἐπ’ ἠπείρου ἐρύσαι πυκάσαι τε λίθοισι πάντοθεν , ὄφρ’ ἴσχωσ’ ἀνέμων μένος ὑγρὸν ἀέντων , χείμαρον ἐξερύσας , ἵνα μὴ πύθῃ Διὸς ὄμβρος . 
ὅπλα δ’ ἐπάρμενα πάντα τεῷ ἐγκάτθεο οἴκῳ εὐκόσμως στολίσας νηὸς πτερὰ ποντοπόροιο · 
πηδάλιον δ’ ἐυεργὲς ὑπὲρ καπνοῦ κρεμάσασθαι . 
αὐτὸς δ’ ὡραῖον μίμνειν πλόον , εἰσόκεν ἔλθῃ · 
καὶ τότε νῆα θοὴν ἅλαδ’ ἑλκέμεν , ἐν δέ τε φόρτον ἄρμενον ἐντύνασθαι , ἵν’ οἴκαδε κέρδος ἄρηαι , ὥς περ ἐμός τε πατὴρ καὶ σός , μέγα νήπιε Πέρσῃ , πλωίζεσκ’ ἐν νηυσί , βίου κεχρημένος ἐσθλοῦ · 
ὅς ποτε καὶ τῇδ’ ἦλθε , πολὺν διὰ πόντον ἀνύσσας , 
Κύμην Αἰολίδα προλιπών , ἐν νηὶ μελαίνῃ · 
οὐκ ἄφενος φεύγων οὐδὲ πλοῦτόν τε καὶ ὄλβον , ἀλλὰ κακὴν πενίην , τὴν Ζεὺς ἄνδρεσσι δίδωσιν · 
νάσσατο δ’ ἄγχ’ Ἑλικῶνος ὀιζυρῇ ἐνὶ κώμῃ , 
Ἄσκρῃ , χεῖμα κακῇ , θέρει ἀργαλέῃ , οὐδέ ποτ’ ἐσθλῇ . 
τύνη δ’ , ὦ Πέρση , ἔργων μεμνημένος εἶναι ὡραίων πάντων , περὶ ναυτιλίης δὲ μάλιστα . 
νῆ’ ὀλίγην αἰνεῖν , μεγάλῃ δ’ ἐνὶ φορτία θέσθαι . 
μείζων μὲν φόρτος , μεῖζον δ’ ἐπὶ κέρδεϊ κέρδος ἔσσεται , εἴ κ’ ἄνεμοί γε κακὰς ἀπέχωσιν ἀήτας . 
εὖτ’ ἂν ἐπ’ ἐμπορίην τρέψας ἀεσίφρονα θυμὸν βούληαι χρέα τε προφυγεῖν καὶ λιμὸν ἀτερπέα , δείξω δή τοι μέτρα πολυφλοίσβοιο θαλάσσης , οὔτε τι ναυτιλίης σεσοφισμένος οὔτε τι νηῶν . 
οὐ γάρ πώ ποτε νηί γ’ ἐπέπλων εὐρέα πόντον , εἰ μὴ ἐς Εὔβοιαν ἐξ Αὐλίδος , ᾗ ποτ’ Ἀχαιοὶ μείναντες χειμῶνα πολὺν σὺν λαὸν ἄγειραν 
Ἑλλάδος ἐξ ἱερῆς Τροίην ἐς καλλιγύναικα . 
ἔνθα δ’ ἐγὼν ἐπ’ ἄεθλα δαΐφρονος Ἀμφιδάμαντος 
Χαλκίδα τ’ εἲς ἐπέρησα · τὰ δὲ προπεφραδμένα πολλὰ ἄεθλ’ ἔθεσαν παῖδες μεγαλήτορος · ἔνθα μέ φημι ὕμνῳ νικήσαντα φέρειν τρίποδ’ ὠτώεντα . 
τὸν μὲν ἐγὼ Μούσῃς Ἑλικωνιάδεσσ’ ἀνέθηκα , ἔνθα με τὸ πρῶτον λιγυρῆς ἐπέβησαν ἀοιδῆς . 
τόσσον τοι νηῶν γε πεπείρημαι πολυγόμφων · 
ἀλλὰ καὶ ὣς ἐρέω Ζηνὸς νόον αἰγιόχοιο · 
Μοῦσαι γάρ μ’ ἐδίδαξαν ἀθέσφατον ὕμνον ἀείδειν . 
ἤματα πεντήκοντα μετὰ τροπὰς ἠελίοιο , ἐς τέλος ἐλθόντος θέρεος καματώδεος ὥρης , ὡραῖος πέλεται θνητοῖς πλόος · οὔτε κε νῆα καυάξαις οὔτ’ ἄνδρας ἀποφθείσειε θάλασσα , εἰ δὴ μὴ πρόφρων γε Ποσειδάων ἐνοσίχθων ἢ Ζεὺς ἀθανάτων βασιλεὺς ἐθέλῃσιν ὀλέσσαι · 
ἐν τοῖς γὰρ τέλος ἐστὶν ὁμῶς ἀγαθῶν τε κακῶν τε . 
τῆμος δ’ εὐκρινέες τ’ αὖραι καὶ πόντος ἀπήμων · 
εὔκηλος τότε νῆα θοὴν ἀνέμοισι πιθήσας ἑλκέμεν ἐς πόντον φόρτον τ’ ἐς πάντα τίθεσθαι , σπεύδειν δ’ ὅττι τάχιστα πάλιν οἶκόνδε νέεσθαι · 
μηδὲ μένειν οἶνόν τε νέον καὶ ὀπωρινὸν ὄμβρον καὶ χειμῶν’ ἐπιόντα Νότοιό τε δεινὰς ἀήτας , ὅστ’ ὤρινε θάλασσαν ὁμαρτήσας Διὸς ὄμβρῳ πολλῷ ὀπωρινῷ , χαλεπὸν δέ τε πόντον ἔθηκεν . 
ἄλλος δ’ εἰαρινὸς πέλεται πλόος ἀνθρώποισιν · 
ἦμος δὴ τὸ πρῶτον , ὅσον τ’ ἐπιβᾶσα κορώνη ἴχνος ἐποίησεν , τόσσον πέταλ’ ἀνδρὶ φανείῃ ἐν κράδῃ ἀκροτάτῃ , τότε δ’ ἄμβατός ἐστι θάλασσα · 
εἰαρινὸς δ’ οὗτος πέλεται πλόος . 
οὔ μιν ἔγωγε αἴνημ’ · οὐ γὰρ ἐμῷ θυμῷ κεχαρισμένος ἐστίν · 
ἁρπακτός · χαλεπῶς κε φύγοις κακόν · ἀλλά νυ καὶ τὰ ἄνθρωποι ῥέζουσιν ἀιδρείῃσι νόοιο · 
χρήματα γὰρ ψυχὴ πέλεται δειλοῖσι βροτοῖσιν . 
δεινὸν δ’ ἐστὶ θανεῖν μετὰ κύμασιν . 
ἀλλά σ’ ἄνωγα φράζεσθαι τάδε πάντα μετὰ φρεσίν , ὡς ἀγορεύω . 
μηδ’ ἐν νηυσὶν ἅπαντα βίον κοΐλῃσι τίθεσθαι · 
ἀλλὰ πλέω λείπειν , τὰ δὲ μείονα φορτίζεσθαι . 
δεινὸν γὰρ πόντου μετὰ κύμασι πήματι κύρσαι . 
δεινὸν δ’ , εἴ κ’ ἐπ’ ἄμαξαν ὑπέρβιον ἄχθος ἀείρας ἄξονα . 
καυάξαις καὶ φορτία μαυρωθείη . 
μέτρα φυλάσσεσθαι · καιρὸς δ’ ἐπὶ πᾶσιν ἄριστος . 
ὡραῖος δὲ γυναῖκα τεὸν ποτὶ οἶκον ἄγεσθαι , μήτε τριηκόντων ἐτέων μάλα πόλλ’ ἀπολείπων μήτ’ ἐπιθεὶς μάλα πολλά · γάμος δέ τοι ὥριος οὗτος · 
ἡ δὲ γυνὴ τέτορ’ ἡβώοι , πέμπτῳ δὲ γαμοῖτο . 
παρθενικὴν δὲ γαμεῖν , ὥς κ’ ἤθεα κεδνὰ διδάξῃς . 
τὴν δὲ μάλιστα γαμεῖν , ἥ τις σέθεν ἐγγύθι ναίει , πάντα μάλ’ ἀμφιιδών , μὴ γείτοσι χάρματα γήμῃς . 
οὐ μὲν γάρ τι γυναικὸς ἀνὴρ ληίζετ’ ἄμεινον τῆς ἀγαθῆς , τῆς δ’ αὖτε κακῆς οὐ ῥίγιον ἄλλο , δειπνολόχης · ἥτ’ ἄνδρα καὶ ἴφθιμόν περ ἐόντα εὕει ἄτερ δαλοῖο καὶ ὠμῷ γήραϊ δῶκεν . 
εὖ δ’ ὄπιν ἀθανάτων μακάρων πεφυλαγμένος εἶναι . 
μηδὲ κασιγνήτῳ ἶσον ποιεῖσθαι ἑταῖρον · 
εἰ δέ κε ποιήσῃς , μή μιν πρότερος κακὸν ἔρξῃς . 
μηδὲ ψεύδεσθαι γλώσσης χάριν · εἰ δὲ σέ γ’ ἄρχῃ ἤ τι ἔπος εἰπὼν ἀποθύμιον ἠὲ καὶ ἔρξας , δὶς τόσα τίνυσθαι μεμνημένος · εἰ δὲ σέ γ’ αὖτις ἡγῆτ’ ἐς φιλότητα , δίκην δ’ ἐθέλῃσι παρασχεῖν , δέξασθαι · δειλός τοι ἀνὴρ φίλον ἄλλοτε ἄλλον ποιεῖται , σὲ δὲ μή τι νόον κατελεγχέτω εἶδος . 
μηδὲ πολύξεινον μηδ’ ἄξεινον καλέεσθαι , μηδὲ κακῶν ἕταρον μηδ’ ἐσθλῶν νεικεστῆρα . 
μηδέ ποτ’ οὐλομένην πενίην θυμοφθόρον ἀνδρὶ τέτλαθ’ ὀνειδίζειν , μακάρων δόσιν αἰὲν ἐόντων . 
γλώσσης τοι θησαυρὸς ἐν ἀνθρώποισιν ἄριστος φειδωλῆς , πλείστη δὲ χάρις κατὰ μέτρον ἰούσης . 
εἰ δὲ κακὸν εἴποις , τάχα κ’ αὐτὸς μεῖζον ἀκούσαις . 
μηδὲ πολυξείνου δαιτὸς δυσπέμφελος εἶναι ἐκ κοινοῦ · πλείστη δὲ χάρις , δαπάνη τ’ ὀλιγίστη . 
μηδέ ποτ’ ἐξ ἠοῦς Διὶ λειβέμεν αἴθοπα οἶνον χερσὶν ἀνίπτοισιν μηδ’ ἄλλοις ἀθανάτοισιν · 
οὐ γὰρ τοί γε κλύουσιν , ἀποπτύουσι δέ τ’ ἀράς . 
μηδ’ ἄντ’ ἠελίου τετραμμένος ὀρθὸς ὀμιχεῖν · 
αὐτὰρ ἐπεί κε δύῃ , μεμνημένος , ἔς τ’ ἀνιόντα · 
μήτ’ ἐν ὁδῷ μήτ’ ἐκτὸς ὁδοῦ προβάδην οὐρήσῃς μηδ’ ἀπογυμνωθείς · μακάρων τοι νύκτες ἔασιν · 
ἑζόμενος δ’ ὅ γε θεῖος ἀνήρ , πεπνυμένα εἰδώς , ἢ ὅ γε πρὸς τοῖχον πελάσας ἐυερκέος αὐλῆς . 
μηδ’ αἰδοῖα γονῇ πεπαλαγμένος ἔνδοθι οἴκου ἱστίῃ ἐμπελαδὸν παραφαινέμεν , ἀλλ’ ἀλέασθαι . 
μηδ’ ἀπὸ δυσφήμοιο τάφου ἀπονοστήσαντα σπερμαίνειν γενεήν , ἀλλ’ ἀθανάτων ἀπὸ δαιτός . 
μηδέ ποτ’ αἰενάων ποταμῶν καλλίρροον ὕδωρ ποσσὶ περᾶν , πρίν γ’ εὔξῃ ἰδὼν ἐς καλὰ ῥέεθρα , χεῖρας νιψάμενος πολυηράτῳ ὕδατι λευκῷ . 
ὃς ποταμὸν διαβῇ κακότητ’ ἰδὲ χεῖρας ἄνιπτος , τῷ δὲ θεοὶ νεμεσῶσι καὶ ἄλγεα δῶκαν ὀπίσσω . 
μηδ’ ἀπὸ πεντόζοιο θεῶν ἐν δαιτὶ θαλείῃ αὖον ἀπὸ χλωροῦ τάμνειν αἴθωνι σιδήρῳ . 
μηδέ ποτ’ οἰνοχόην τιθέμεν κρητῆρος ὕπερθε πινόντων · ὀλοὴ γὰρ ἐπ’ αὐτῷ μοῖρα τέτυκται . 
μηδὲ δόμον ποιῶν ἀνεπίξεστον καταλείπειν , μή τοι ἐφεζομένη κρώξῃ λακέρυζα κορώνη . 
μηδ’ ἀπὸ χυτροπόδων ἀνεπιρρέκτων ἀνελόντα ἔσθειν μηδὲ λόεσθαι · ἐπεὶ καὶ τοῖς ἔνι ποινή . 
μηδ’ ἐπ’ ἀκινήτοισι καθιζέμεν , οὐ γὰρ ἄμεινον , παῖδα δυωδεκαταῖον , ὅτ’ ἀνέρ’ ἀνήνορα ποιεῖ , μηδὲ δυωδεκάμηνον · ἴσον καὶ τοῦτο τέτυκται . 
μηδὲ γυναικείῳ λουτρῷ χρόα φαιδρύνεσθαι ἀνέρα · λευγαλέη γὰρ ἐπὶ χρόνον ἔστ’ ἐπὶ καὶ τῷ ποινή . 
μηδ’ ἱεροῖσιν ἐπ’ αἰθομένοισι κυρήσας μωμεύειν ἀίδηλα · θεός νύ τι καὶ τὰ νεμεσσᾷ . 
μηδέ ποτ’ ἐν προχοῇς ποταμῶν ἅλαδε προρεόντων μηδ’ ἐπὶ κρηνάων οὐρεῖν , μάλα δ’ ἐξαλέασθαι · 
μηδ’ ἐναποψύχειν · τὸ γὰρ οὔ τοι λώιόν ἐστιν . 
ὧδ’ ἔρδειν · δεινὴν δὲ βροτῶν ὑπαλεύεο φήμην . 
φήμη γάρ τε κακὴ πέλεται , κούφη μὲν ἀεῖραι ῥεῖα μάλ’ , ἀργαλέη δὲ φέρειν , χαλεπὴ δ’ ἀποθέσθαι . 
φήμη δ’ οὔτις πάμπαν ἀπόλλυται , ἥν τινα πολλοὶ λαοὶ φημίξωσι · θεός νύ τίς ἐστι καὶ αὐτή . 
Ἤματα δ’ ἐκ Διόθεν πεφυλαγμένος εὖ κατὰ μοῖραν πεφραδέμεν δμώεσσι · τριηκάδα μηνὸς ἀρίστην ἔργα τ’ ἐποπτεύειν ἠδ’ ἁρμαλιὴν δατέασθαι . 
αἵδε γὰρ ἡμέραι εἰσὶ Διὸς πάρα μητιόεντος , εὖτ’ ἂν ἀληθείην λαοὶ κρίνοντες ἄγωσιν . 
Πρῶτον ἔνη τετράς τε καὶ ἑβδόμη ἱερὸν ἦμαρ · 
τῇ γὰρ Ἀπόλλωνα χρυσάορα γείνατο Λητώ · 
ὀγδοάτη δ’ ἐνάτη τε , δύω γε μὲν ἤματα μηνὸς ἔξοχ’ ἀεξομένοιο βροτήσια ἔργα πένεσθαι · 
ἑνδεκάτη δὲ δυωδεκάτη τ’ , ἄμφω γε μὲν ἐσθλαί , ἠμὲν ὄις πείκειν ἠδ’ εὔφρονα καρπὸν ἀμᾶσθαι · 
ἡ δὲ δυωδεκάτη τῆς ἑνδεκάτης μέγ’ ἀμείνων · 
τῇ γάρ τοι νῇ νήματ’ ἀερσιπότητος ἀράχνης ἤματος ἐκ πλείου , ὅτε ἴδρις σωρὸν ἀμᾶται · 
τῇ δ’ ἱστὸν στήσαιτο γυνὴ προβάλοιτό τε ἔργον . 
Μηνὸς δ’ ἱσταμένου τρισκαιδεκάτην ἀλέασθαι σπέρματος ἄρξασθαι · φυτὰ δ’ ἐνθρέψασθαι ἀρίστη . 
ἕκτη δ’ ἡ μέσση μάλ’ ἀσύμφορός ἐστι φυτοῖσιν , ἀνδρογόνος δ’ ἀγαθή · κούρῃ δ’ οὐ σύμφορός ἐστιν , οὔτε γενέσθαι πρῶτ’ οὔτ’ ἂρ γάμου ἀντιβολῆσαι . 
οὐδὲ μὲν ἡ πρώτη ἕκτη κούρῃ γε γενέσθαι ἄρμενος , ἀλλ’ ἐρίφους τάμνειν καὶ πώεα μήλων σηκόν τ’ ἀμφιβαλεῖν ποιμνήιον ἤπιον ἦμαρ · 
ἐσθλὴ δ’ ἀνδρογόνος · φιλέοι δ’ ὅ γε κέρτομα βάζειν ψεύδεά θ’ αἱμυλίους τε λόγους κρυφίους τ’ ὀαρισμούς . 
μηνὸς δ’ ὀγδοάτῃ κάπρον καὶ βοῦν ἐρίμυκον ταμνέμεν , οὐρῆας δὲ δυωδεκάτῃ ταλαεργούς . 
εἰκάδι δ’ ἐν μεγάλῃ , πλέῳ ἤματι , ἵστορα φῶτα γείνασθαι · μάλα γάρ τε νόον πεπυκασμένος ἐστίν . 
ἐσθλὴ δ’ ἀνδρογόνος δεκάτη , κούρῃ δέ τε τετρὰς μέσση · τῇ δέ τε μῆλα καὶ εἰλίποδας ἕλικας βοῦς καὶ κύνα καρχαρόδοντα καὶ οὐρῆας ταλαεργοὺς πρηΰνειν ἐπὶ χεῖρα τιθείς . 
πεφύλαξο δὲ θυμῷ τετράδ’ ἀλεύασθαι φθίνοντός θ’ ἱσταμένου τε ἄλγε’ ἃ θυμβορεῖ μάλα γὰρ τετελεσμένον ἦμαρ . 
Ἐν δὲ τετάρτῃ μηνὸς ἄγεσθαι οἶκον ἄκοιτιν οἰωνοὺς κρίνας , οἳ ἐπ’ ἔργματι τούτῳ ἄριστοι . 
πέμπτας δ’ ἐξαλέασθαι , ἐπεὶ χαλεπαί τε καὶ αἰναί · 
ἐν πέμπτῃ γάρ φασιν Ἐρινύας ἀμφιπολεύειν 
Ὅρκον γεινόμενον , τὸν Ἔρις τέκε πῆμ’ ἐπιόρκοις . 
Μέσσῃ δ’ ἑβδομάτῃ Δημήτερος ἱερὸν ἀκτὴν εὖ μάλ’ ὀπιπεύοντα ἐυτροχάλῳ ἐν ἀλωῇ βαλλέμεν , ὑλοτόμον τε ταμεῖν θαλαμήια δοῦρα νήιά τε ξύλα πολλά , τά τ’ ἄρμενα νηυσὶ πέλονται . 
τετράδι δ’ ἄρχεσθαι νῆας πήγνυσθαι ἀραιάς . 
εἰνὰς δ’ ἡ μέσση ἐπὶ δείελα λώιον ἦμαρ , πρωτίστη δ’ εἰνὰς παναπήμων ἀνθρώποισιν · 
ἐσθλὴ μὲν γάρ θ’ ἥ γε φυτευέμεν ἠδὲ γενέσθαι ἀνέρι τ’ ἠδὲ γυναικί · καὶ οὔποτε πάγκακον ἦμαρ . 
παῦροι δ’ αὖτε ἴσασι τρισεινάδα μηνὸς ἀρίστην ἄρξασθαί τε πίθου καὶ ἐπὶ ζυγὸν αὐχένι θεῖναι βουσὶ καὶ ἡμιόνοισι καὶ ἵπποις ὠκυπόδεσσι , νῆα πολυκλήιδα θοὴν εἰς οἴνοπα πόντον εἰρύμεναι · παῦροι δέ τ’ ἀληθέα κικλῄσκουσιν . 
τετράδι δ’ οἶγε πίθον · περὶ πάντων ἱερὸν ἦμαρ μέσση · παῦροι δ’ αὖτε μετ’ εἰκάδα μηνὸς ἀρίστην ἠοῦς γιγνομένης · ἐπὶ δείελα δ’ ἐστὶ χερείων . 
αἵδε μὲν ἡμέραι εἰσιν ἐπιχθονίοις μέγ’ ὄνειαρ , αἱ δ’ ἄλλαι μετάδουποι , ἀκήριοι , οὔ τι φέρουσαι . 
ἄλλος δ’ ἀλλοίην αἰνεῖ , παῦροι δὲ ἴσασιν . 
ἄλλοτε μητρυιὴ πέλει ἡμέρη , ἄλλοτε μήτηρ . 
τάων εὐδαίμων τε καὶ ὄλβιος , ὃς τάδε πάντα εἰδὼς ἐργάζηται ἀναίτιος ἀθανάτοισιν , ὄρνιθας κρίνων καὶ ὑπερβασίας ἀλεείνων .
